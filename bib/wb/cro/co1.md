[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](rom)  [Next](co2.md) 

------------------------------------------------------------------------

### Croatian Bible: 1 Corinthians

<span id="an_1:1">1:1</span> Pavao, po Božjoj volji pozvan za apostola
Krista Isusa, i brat Sosten

<span id="an_1:2">1:2</span> Crkvi Božjoj u Korintu - posvećenima u
Kristu Isusu, pozvanicima, svetima, sa svima što na bilo kojemu mjestu
prizivlju ime Isusa Krista, Gospodina našega, njihova i našega.

<span id="an_1:3">1:3</span> Milost vam i mir od Boga, Oca našega, i
Gospodina Isusa Krista!

<span id="an_1:4">1:4</span> Zahvaljujem Bogu svojemu svagda za vas zbog
milosti Božje koja vam je dana u Kristu Isusu:

<span id="an_1:5">1:5</span> u njemu se obogatiste u svemu - u svakoj
riječi i svakom spoznanju.

<span id="an_1:6">1:6</span> Kako li se svjedočanstvo o Kristu utvrdilo
u vama

<span id="an_1:7">1:7</span> te ne oskudijevate ni na jednom daru
čekajući Objavljenje Gospodina našega Isusa Krista!

<span id="an_1:8">1:8</span> On će vas učiniti i postojanima do kraja,
besprigovornima u Dan Gospodina našega Isusa Krista.

<span id="an_1:9">1:9</span> Vjeran je Bog koji vas pozva u zajedništvo
Sina svojega Isusa Krista, Gospodina našega.

<span id="an_1:10">1:10</span> Zaklinjem vas, braćo, imenom Gospodina
našega Isusa Krista: svi budite iste misli; neka ne bude među vama
razdora, nego budite savršeno istog osjećanja i istog mišljenja.

<span id="an_1:11">1:11</span> Jer Klojini mi, braćo moja, o vama rekoše
da među vama ima svađa.

<span id="an_1:12">1:12</span> Mislim to što svaki od vas govori: "Ja
sam Pavlov", "A ja Apolonov", "A ja Kefin", "A ja Kristov".

<span id="an_1:13">1:13</span> Zar je Krist razdijeljen? Zar je Pavao
raspet za vas? Ili ste u Pavlovo ime kršteni?

<span id="an_1:14">1:14</span> Hvala Bogu što ne krstih nikoga od vas,
osim Krispa i Gaja;

<span id="an_1:15">1:15</span> da ne bi tko rekao da ste u moje ime
kršteni.

<span id="an_1:16">1:16</span> A da, krstih i Stefanin dom. Inače ne
znam krstih li koga drugoga.

<span id="an_1:17">1:17</span> Jer ne posla me Krist krstiti, nego
navješćivati evanđelje, i to ne mudrošću besjede, da se ne obeskrijepi
križ Kristov.

<span id="an_1:18">1:18</span> Uistinu, besjeda o križu ludost je onima
koji propadaju, a nama spašenicima sila je Božja.

<span id="an_1:19">1:19</span> Ta pisano je: Upropastit ću mudrost
mudrih, i odbacit ću umnost umnih.

<span id="an_1:20">1:20</span> Gdje je mudrac? Gdje je književnik? Gdje
je istraživač ovoga svijeta? Zar ne izludi Bog mudrost svijeta?

<span id="an_1:21">1:21</span> Doista, kad svijet u mudrosti Božjoj Boga
ne upozna mudrošću, svidjelo se Bogu ludošću propovijedanja spasiti
vjernike.

<span id="an_1:22">1:22</span> Jer i Židovi znake ištu i Grci mudrost
traže,

<span id="an_1:23">1:23</span> a mi propovijedamo Krista raspetoga:
Židovima sablazan, poganima ludost,

<span id="an_1:24">1:24</span> pozvanima pak - i Židovima i Grcima -
Krista, Božju snagu i Božju mudrost.

<span id="an_1:25">1:25</span> Jer ludo Božje mudrije je od ljudi i
slabo Božje jače je od ljudi.

<span id="an_1:26">1:26</span> Ta gledajte, braćo, sebe, pozvane: nema
mnogo mudrih po tijelu, nema mnogo snažnih, nema mnogo plemenitih.

<span id="an_1:27">1:27</span> Nego lude svijeta izabra Bog da posrami
mudre, i slabe svijeta izabra Bog da posrami jake;

<span id="an_1:28">1:28</span> i neplemenite svijeta i prezrene izabra
Bog, i ono što nije, da uništi ono što jest,

<span id="an_1:29">1:29</span> da se nijedan smrtnik ne bi hvalio pred
Bogom.

<span id="an_1:30">1:30</span> Od njega je da vi jeste u Kristu Isusu,
koji nama posta mudrost od Boga, i pravednost, i posvećenje, i
otkupljenje,

<span id="an_1:31">1:31</span> da bude kako je pisano: Tko se hvali, u
Gospodu neka se hvali.

<span id="an_2:1">2:1</span> I ja kada dođoh k vama, braćo, ne dođoh s
uzvišenom besjedom ili mudrošću navješćivati vam svjedočanstvo Božje

<span id="an_2:2">2:2</span> jer ne htjedoh među vama znati što drugo
osim Isusa Krista, i to raspetoga.

<span id="an_2:3">2:3</span> I ja priđoh k vama slab, u strahu i u
veliku drhtanju.

<span id="an_2:4">2:4</span> I besjeda moja i propovijedanje moje ne
bijaše u uvjerljivim riječima mudrosti, nego u pokazivanju Duha i snage

<span id="an_2:5">2:5</span> da se vjera vaša ne temelji na mudrosti
ljudskoj nego na snazi Božjoj.

<span id="an_2:6">2:6</span> Mudrost doduše navješćujemo među zrelima,
ali ne mudrost ovoga svijeta, ni knezova ovoga svijeta koji propadaju,

<span id="an_2:7">2:7</span> nego navješćujemo Mudrost Božju, u
Otajstvu, sakrivenu; onu koju predodredi Bog prije vjekova za slavu
našu,

<span id="an_2:8">2:8</span> a koje nijedan od knezova ovoga svijeta
nije upoznao. Jer da su je upoznali, ne bi Gospodina slave razapeli.

<span id="an_2:9">2:9</span> Nego, kako je pisano: Što oko ne vidje, i
uho ne ču, i u srce čovječje ne uđe, to pripravi Bog onima koji ga
ljube.

<span id="an_2:10">2:10</span> A nama to Bog objavi po Duhu jer Duh sve
proniče, i dubine Božje.

<span id="an_2:11">2:11</span> Jer tko od ljudi zna što je u čovjeku
osim duha čovječjega u njemu? Tako i što je u Bogu, nitko ne zna osim
Duha Božjega.

<span id="an_2:12">2:12</span> A mi, mi ne primismo duha svijeta, nego
Duha koji je od Boga da znamo čime nas je obdario Bog.

<span id="an_2:13">2:13</span> To i navješćujemo, ne naučenim riječima
čovječje mudrosti, nego naukom Duha izlažući duhovno duhovnima.

<span id="an_2:14">2:14</span> Naravan čovjek ne prima što je od Duha
Božjega; njemu je to ludost i ne može spoznati jer po Duhu valja
prosuđivati.

<span id="an_2:15">2:15</span> Duhovan pak prosuđuje sve, a njega nitko
ne prosuđuje.

<span id="an_2:16">2:16</span> Jer tko spozna misao Gospodnju, tko da ga
pouči? A mi imamo misao Kristovu.

<span id="an_3:1">3:1</span> I ja, braćo, nisam mogao govoriti vama kao
duhovnima, nego kao tjelesnima, kao nejačadi u Kristu.

<span id="an_3:2">3:2</span> Mlijekom vas napojih, ne jelom: još ne
mogoste, a ni sada još ne možete

<span id="an_3:3">3:3</span> jer još ste tjelesni. Doista, dok je među
vama zavist i prepiranje, zar niste tjelesni, zar po ljudsku ne
postupate?

<span id="an_3:4">3:4</span> Jer kad jedan govori: "Ja sam Pavlov", a
drugi: "Ja Apolonov", niste li odveć ljudi?

<span id="an_3:5">3:5</span> Ta što je Apolon? Što je Pavao?
Poslužitelji po kojima povjerovaste - kako već komu Gospodin dade.

<span id="an_3:6">3:6</span> Ja zasadih, Apolon zali, ali Bog dade
rasti.

<span id="an_3:7">3:7</span> Tako niti je što onaj tko sadi ni onaj tko
zalijeva, nego Bog koji daje rasti.

<span id="an_3:8">3:8</span> Tko sadi i tko zalijeva, jedno su; a svaki
će po svome trudu primiti plaću.

<span id="an_3:9">3:9</span> Jer Božji smo suradnici: Božja ste njiva,
Božja građevina.

<span id="an_3:10">3:10</span> Po milosti Božjoj koja mi je dana ja kao
mudri graditelj postavih temelj, a drugi naziđuje; ali svaki neka pazi
kako naziđuje.

<span id="an_3:11">3:11</span> Jer nitko ne može postaviti drugoga
temelja osim onoga koji je postavljen, a taj je Isus Krist.

<span id="an_3:12">3:12</span> Naziđuje li tko na ovom temelju zlatom,
srebrom, dragim kamenjem, drvom, sijenom, slamom -

<span id="an_3:13">3:13</span> svačije će djelo izići na svjetlo. Onaj
će Dan pokazati jer će se u ognju očitovati. I kakvo je čije djelo,
oganj će iskušati.

<span id="an_3:14">3:14</span> Ostane li djelo, primit će plaću onaj tko
ga je nazidao.

<span id="an_3:15">3:15</span> Izgori li čije djelo, taj će štetovati;
ipak, on će se sam spasiti, ali kao kroz oganj.

<span id="an_3:16">3:16</span> Ne znate li? Hram ste Božji i Duh Božji
prebiva u vama.

<span id="an_3:17">3:17</span> Ako tko upropašćuje hram Božji,
upropastit će njega Bog. Jer hram je Božji svet, a to ste vi.

<span id="an_3:18">3:18</span> Nitko neka se ne vara. Ako tko misli da
je mudar među vama na ovome svijetu, neka bude lud da bude mudar.

<span id="an_3:19">3:19</span> Jer mudrost ovoga svijeta ludost je pred
Bogom. Ta pisano je: On hvata mudre u njihovu lukavstvu.

<span id="an_3:20">3:20</span> I opet: Gospodin poznaje namisli mudrih,
one su isprazne.

<span id="an_3:21">3:21</span> Zato neka se nitko ne hvasta ljudima jer
sve je vaše.

<span id="an_3:22">3:22</span> Bio Pavao, ili Apolon, ili Kefa, bio
svijet, ili život, ili smrt, ili sadašnje, ili buduće: sve je vaše,

<span id="an_3:23">3:23</span> vi Kristovi, a Krist Božji.

<span id="an_4:1">4:1</span> Tako, neka nas svatko smatra službenicima
Kristovim i upraviteljima otajstava Božjih.

<span id="an_4:2">4:2</span> A od upravitelja iziskuje se napokon da
budu vjerni.

<span id="an_4:3">4:3</span> Meni pak nije nimalo do toga da me sudite
vi ili bilo koji ljudski sud; a ni ja sam sebe ne sudim.

<span id="an_4:4">4:4</span> Doista, ničega sebi nisam svjestan, no time
nisam opravdan: moj je sudac Gospodin.

<span id="an_4:5">4:5</span> Zato ne sudite ništa prije vremena dok ne
dođe Gospodin koji će iznijeti na vidjelo što je sakriveno u tami i
razotkriti nakane srdaca. I tada će svatko primiti pohvalu od Boga.

<span id="an_4:6">4:6</span> Time, braćo, smjerah na sebe i Apolona radi
vas: da na nama naučite onu "Ne preko onoga što je pisano" te se ne
nadimate jednim protiv drugoga.

<span id="an_4:7">4:7</span> Ta tko tebi daje prednost? Što imaš da nisi
primio? Ako si primio, što se hvastaš kao da nisi primio?

<span id="an_4:8">4:8</span> Već ste siti, već se obogatiste, bez nas se
zakraljiste! Kamo sreće da se zakraljiste da i mi s vama zajedno
kraljujemo!

<span id="an_4:9">4:9</span> Jer Bog je, čini mi se, nas apostole
prikazao posljednje, kao na smrt osuđene, jer postali smo prizor
svijetu, i anđelima, i ljudima -

<span id="an_4:10">4:10</span> mi ludi poradi Krista, vi mudri u Kristu;
mi slabi, vi jaki; vi čašćeni, mi prezreni;

<span id="an_4:11">4:11</span> sve do ovoga časa i gladujemo, i žeđamo,
i goli smo, i pljuskaju nas, i beskućnici smo,

<span id="an_4:12">4:12</span> i patimo se radeći svojim rukama.
Proklinjani blagoslivljamo, proganjani ustrajavamo,

<span id="an_4:13">4:13</span> pogrđivani tješimo. Kao smeće svijeta
postasmo, svačiji izmet sve do sada.

<span id="an_4:14">4:14</span> Ne pišem ovoga da vas postidim, nego da
vas kao ljubljenu svoju djecu urazumim.

<span id="an_4:15">4:15</span> Jer da imate u Kristu i deset tisuća
učitelja, ipak ne biste imali više otaca. Ta u Kristu Isusu po evanđelju
ja vas rodih!

<span id="an_4:16">4:16</span> Zaklinjem vas, dakle: nasljedovatelji
moji budite.

<span id="an_4:17">4:17</span> Zato upravo poslah k vama Timoteja, koji
mi je dijete ljubljeno i vjerno u Gospodinu, da vas podsjeti na naputke
moje, u Kristu, kako posvuda u svakoj crkvi učim.

<span id="an_4:18">4:18</span> Neki se uzniješe kao da ja neću doći k
vama.

<span id="an_4:19">4:19</span> Ipak, eto me ubrzo k vama, ako Gospodin
htjedne, i rasudit ću ne riječi onih nadutih, nego krepost.

<span id="an_4:20">4:20</span> Ta nije u riječi kraljevstvo Božje, nego
u kreposti.

<span id="an_4:21">4:21</span> Što želite? Da k vama dođem sa šibom ili
s ljubavlju i duhom blagosti?

<span id="an_5:1">5:1</span> Općenito se čuje o bludnosti među vama, i
to takvoj bludnosti kakve nema ni među poganima: da netko ima očevu
ženu.

<span id="an_5:2">5:2</span> I vi mi se uznijeli, mjesto da žalujete pa
da se iskorijeni iz vaše sredine onaj koji takvo djelo počini.

<span id="an_5:3">5:3</span> A ja, i nenazočan tijelom, ali nazočan
duhom, već sam presudio kao nazočan onoga koji je takvo što počinio.

<span id="an_5:4">5:4</span> Pošto se u ime Gospodina našega Isusa
Krista okupite vi i moj duh, snagom Gospodina našega Isusa,

<span id="an_5:5">5:5</span> neka se takav preda Sotoni na propast
tijela da bi se spasio duh u Dan Gospodina Isusa.

<span id="an_5:6">5:6</span> Ne valja vam hvastanje! Zar ne znate da
malo kvasca sve tijesto ukvasa?

<span id="an_5:7">5:7</span> Očistite stari kvasac da budete novo
tijesto, kao što i jeste beskvasni jer već je žrtvovana Pasha naša,
Krist.

<span id="an_5:8">5:8</span> Zato svetkujmo, ne sa starim kvascem ni s
kvascem zloće i pakosti, nego s beskvasnim kruhovima čistoće i istine.

<span id="an_5:9">5:9</span> Napisah vam u poslanici da se ne miješate s
bludnicima -

<span id="an_5:10">5:10</span> ne općenito s bludnicima ovoga svijeta,
ili lakomcima, ili razbojnicima, ili idolopoklonicima jer biste inače
morali iz svijeta izići.

<span id="an_5:11">5:11</span> Napisah vam zapravo da se ne miješate s
nazovibratom koji bi bio bludnik, ili lakomac, ili idolopoklonik, ili
pogrđivač, ili pijanica, ili razbojnik. S takvim ni za stol!

<span id="an_5:12">5:12</span> Što spada na me suditi one vani? Ne
sudite li vi one koji su unutra?

<span id="an_5:13">5:13</span> A one vani sudit će Bog. Iskorijenite
opakoga iz svoje sredine.

<span id="an_6:1">6:1</span> Tko bi se od vas u sporu s drugim usudio
parničiti se pred nepravednima, a ne pred svetima?

<span id="an_6:2">6:2</span> Ili zar ne znate da će sveti suditi svijet?
Pa ako ćete vi suditi svijet, zar niste vrijedni suditi sitnice?

<span id="an_6:3">6:3</span> Ne znate li da ćemo suditi anđele, kamo li
ne ono svagdanje?

<span id="an_6:4">6:4</span> A vi, kad imate sporove o svagdanjem,
sucima postavljate one do kojih Crkva ništa ne drži!

<span id="an_6:5">6:5</span> Vama na sramotu govorim. Tako? Zar nema
među vama ni jednoga mudra koji bi mogao rasuditi među braćom?

<span id="an_6:6">6:6</span> Nego brat se s bratom parniči, i to pred
nevjernicima?

<span id="an_6:7">6:7</span> Zapravo, već vam je to nedostatak što se
parničite među sobom. Zašto radije ne trpite nepravdu? Zašto se radije
ne pustite oplijeniti?

<span id="an_6:8">6:8</span> Nego vi činite nepravdu i plijenite, i to
braću.

<span id="an_6:9">6:9</span> Ili zar ne znate da nepravednici neće
baštiniti kraljevstva Božjega? Ne varajte se! Ni bludnici, ni
idolopoklonici, ni preljubnici, ni mekoputnici, ni muškoložnici,

<span id="an_6:10">6:10</span> ni kradljivci, ni lakomci, ni pijanice,
ni psovači, ni razbojnici neće baštiniti kraljevstva Božjega.

<span id="an_6:11">6:11</span> To evo, bijahu neki od vas, ali oprali
ste se, ali posvetili ste se, ali opravdali ste se u imenu Gospodina
našega Isusa Krista i u Duhu Boga našega.

<span id="an_6:12">6:12</span> "Sve mi je dopušteno!" Ali - sve ne
koristi. "Sve mi je dopušteno!" Ali - neću da mnome išta vlada.

<span id="an_6:13">6:13</span> "Jela trbuhu, a trbuh jelima; Bog će i
jedno i drugo uništiti." Ali ne tijelo bludnosti, nego Gospodinu, i
Gospodin tijelu!

<span id="an_6:14">6:14</span> Ta Bog koji je Gospodina uskrisio i nas
će uskrisiti snagom njegovom.

<span id="an_6:15">6:15</span> Ne znate li da su tijela vaša udovi
Kristovi? Hoću li dakle uzeti udove Kristove i učiniti ih udovima
bludničinim? Nipošto!

<span id="an_6:16">6:16</span> Ili zar ne znate: tko uz bludnicu prione,
jedno je tijelo? Jer veli se: Bit će njih dvoje jedno tijelo.

<span id="an_6:17">6:17</span> A tko prione uz Gospodina, jedan je duh.

<span id="an_6:18">6:18</span> Bježite od bludnosti! Svaki grijeh koji
učini čovjek, izvan tijela je, a bludnik griješi protiv svojega tijela.

<span id="an_6:19">6:19</span> Ili zar ne znate? Tijelo vaše hram je
Duha Svetoga koji je u vama, koga imate od Boga, te niste svoji.

<span id="an_6:20">6:20</span> Jer kupljeni ste otkupninom. Proslavite
dakle Boga u tijelu svojem!

<span id="an_7:1">7:1</span> Sada o onome što ste mi pisali. Dobro je
čovjeku ne dotaći ženu.

<span id="an_7:2">7:2</span> Ipak, zbog bludnosti, neka svaki ima svoju
ženu i svaka neka ima svoga muža.

<span id="an_7:3">7:3</span> Muž neka vrši dužnost prema ženi, a tako i
žena prema mužu.

<span id="an_7:4">7:4</span> Žena nije gospodar svoga tijela, nego muž,
a tako ni muž nije gospodar svoga tijela, nego žena.

<span id="an_7:5">7:5</span> Ne uskraćujte se jedno drugome, osim po
dogovoru, povremeno, da se posvetite molitvi pa se opet združite da vas
Sotona ne bi napastovao zbog vaše neizdržljivosti.

<span id="an_7:6">7:6</span> Ali to velim kao dopuštenje, ne kao
zapovijed.

<span id="an_7:7">7:7</span> A htio bih da svi ljudi budu kao i ja; ali
svatko ima svoj dar od Boga, ovaj ovako, onaj onako.

<span id="an_7:8">7:8</span> Neoženjenima pak i udovicama velim: dobro
im je ako ostanu kao i ja.

<span id="an_7:9">7:9</span> Ako li se ne mogu uzdržati, neka se žene,
udaju. Jer bolje je ženiti se negoli izgarati.

<span id="an_7:10">7:10</span> A oženjenima zapovijedam, ne ja, nego
Gospodin: žena neka se od muža ne rastavlja -

<span id="an_7:11">7:11</span> ako se ipak rastavi, neka ostane neudana
ili neka se s mužem pomiri - i muž neka ne otpušta žene.

<span id="an_7:12">7:12</span> Ostalima pak velim - ja, ne Gospodin: ima
li koji brat ženu nevjernicu i ona privoli stanovati s njime, neka je ne
otpušta.

<span id="an_7:13">7:13</span> I žena koja ima muža nevjernika te on
privoli stanovati s njome, neka ne otpušta muža.

<span id="an_7:14">7:14</span> Ta muž nevjernik posvećen je ženom i žena
nevjernica posvećena je bratom. Inače bi djeca vaša bila nečista, a
ovako - sveta su.

<span id="an_7:15">7:15</span> Ako li se nevjernik hoće rastaviti, neka
se rastavi; brat ili sestra u takvim prilikama nisu vezani: ta na mir
nas je pozvao Bog.

<span id="an_7:16">7:16</span> Jer što znaš, ženo, hoćeš li spasiti
muža? Ili što znaš, mužu, hoćeš li spasiti ženu?

<span id="an_7:17">7:17</span> U drugome svatko neka živi kako mu je
Gospodin dodijelio, kako ga je Bog pozvao. Tako određujem po svim
crkvama.

<span id="an_7:18">7:18</span> Je li tko pozvan kao obrezan, neka ne
prepravlja obrezanja. Ako je pozvan kao neobrezan, neka se ne obrezuje.

<span id="an_7:19">7:19</span> Obrezanje nije ništa i neobrezanje nije
ništa, nego - držanje Božjih zapovijedi.

<span id="an_7:20">7:20</span> Svatko neka ostane u onom zvanju u koje
je pozvan.

<span id="an_7:21">7:21</span> Jesi li pozvan kao rob? Ne brini! Nego,
ako i možeš postati slobodan, radije se okoristi.

<span id="an_7:22">7:22</span> Jer tko je u Gospodinu pozvan kao rob,
slobodnjak je Gospodnji. Tako i tko je pozvan kao slobodnjak, rob je
Kristov.

<span id="an_7:23">7:23</span> Otkupninom ste kupljeni: ne budite robovi
ljudima.

<span id="an_7:24">7:24</span> Svatko u čemu je pozvan, braćo, u tome
neka i ostane pred Bogom.

<span id="an_7:25">7:25</span> O djevicama nemam zapovijedi, nego dajem
savjet kao čovjek po milosrđu Gospodnjem vrijedan povjerenja.

<span id="an_7:26">7:26</span> Smatram dakle: dobro je to zbog sadašnje
nevolje, dobro je čovjeku tako biti.

<span id="an_7:27">7:27</span> Jesi li vezan za ženu? Ne traži rastave.
Jesi li slobodan od žene? Ne traži žene.

<span id="an_7:28">7:28</span> Ali ako se i oženiš, nisi sagriješio; i
djevica ako se uda, nije sagriješila. Ali takvi će imati tjelesnu
nevolju, a ja bih vas rado poštedio.

<span id="an_7:29">7:29</span> Ovo hoću reći, braćo: Vrijeme je kratko.
Odsele i koji imaju žene, neka budu kao da ih nemaju;

<span id="an_7:30">7:30</span> i koji plaču, kao da ne plaču; i koji se
vesele, kao da se ne vesele; i koji kupuju, kao da ne posjeduju;

<span id="an_7:31">7:31</span> i koji uživaju ovaj svijet, kao da ga ne
uživaju, jer - prolazi obličje ovoga svijeta.

<span id="an_7:32">7:32</span> A rado bih da budete bezbrižni. Neoženjen
se brine za Gospodnje, kako da ugodi Gospodinu.

<span id="an_7:33">7:33</span> A oženjen se brine za svjetovno, kako da
ugodi ženi,

<span id="an_7:34">7:34</span> pa je razdijeljen. I žena neudana i
djevica brine se za Gospodnje, da bude sveta i tijelom i duhom; a udana
se brine za svjetovno, kako da ugodi mužu.

<span id="an_7:35">7:35</span> Ovo pak govorim vama na korist, ne da vam
postavim zamku, nego da primjerno i nesmetano budete privrženi
Gospodinu.

<span id="an_7:36">7:36</span> Misli li tko da je nepriličan prema
svojoj djevici kad je preživotan i s njome mora biti, neka čini što je
nakanio, ne griješi: neka se uzmu.

<span id="an_7:37">7:37</span> Tko je pak nepokolebljivo stalan u srcu
te nema potrebe, a u vlasti mu je volja pa to odluči u svom srcu -
čuvati svoju djevicu - dobro čini.

<span id="an_7:38">7:38</span> Tako, tko se oženi svojom djevicom, dobro
čini, a tko se ne oženi, bolje čini.

<span id="an_7:39">7:39</span> Žena je vezana dokle živi muž njezin.
Umre li muž, slobodna je: neka se uda za koga hoće, samo u Gospodinu.

<span id="an_7:40">7:40</span> Bit će ipak blaženija ostane li onako, po
mojem savjetu. A mislim da i ja imam Duha Božjega.

<span id="an_8:1">8:1</span> U pogledu mesa žrtvovana idolima, znamo,
svi posjedujemo znanje. Ali znanje nadima, a ljubav izgrađuje.

<span id="an_8:2">8:2</span> Ako tko misli da što zna, još ne zna kako
treba znati.

<span id="an_8:3">8:3</span> A ljubi li tko Boga, Bog ga poznaje.

<span id="an_8:4">8:4</span> Dakle, u pogledu blagovanja mesa žrtvovana
idolima, znamo: nema idola na svijetu i nema Boga do Jednoga.

<span id="an_8:5">8:5</span> Jer sve kad bi i bilo nazovibogova ili na
nebu ili na zemlji - kao što ima mnogo "bogova" i mnogo "gospodara"! -

<span id="an_8:6">8:6</span> nama je jedan Bog, Otac, od koga je sve, a
mi za njega; i jedan Gospodin, Isus Krist, po kome je sve, i mi po
njemu.

<span id="an_8:7">8:7</span> Ali nemaju svi toga znanja. Neki, navikli
na idole, još jedu meso kao idolima žrtvovano i njihova se savjest kalja
jer je nejaka.

<span id="an_8:8">8:8</span> A k Bogu nas ne privodi jelo. Niti što
gubimo ako ne jedemo; niti što dobivamo ako jedemo.

<span id="an_8:9">8:9</span> A pazite da ne bi možda ta vaša sloboda
bila spoticaj nejakima.

<span id="an_8:10">8:10</span> Jer vidi li tko tebe koji imaš znanje za
stolom u hramu idolskomu, neće li se njegova savjest, jer je nejaka,
"izgraditi" da jede žrtvovano idolima?

<span id="an_8:11">8:11</span> I s tvoga znanja propada nejaki, brat za
kojega je Krist umro.

<span id="an_8:12">8:12</span> Tako griješeći protiv braće i ranjavajući
njihovu nejaku savjest, protiv Krista griješite.

<span id="an_8:13">8:13</span> Zato ako jelo sablažnjava brata moga, ne,
neću jesti mesa dovijeka da brata svoga ne sablaznim.

<span id="an_9:1">9:1</span> Nisam li ja slobodan? Nisam li apostol?
Nisam li vidio Isusa, Gospodina našega? Niste li vi djelo moje u
Gospodinu?

<span id="an_9:2">9:2</span> Ako drugima nisam apostol, vama svakako
jesam. Ta vi ste pečat mojega apostolstva u Gospodinu.

<span id="an_9:3">9:3</span> Moj odgovor mojim tužiteljima jest ovo:

<span id="an_9:4">9:4</span> Zar nemamo prava jesti i piti?

<span id="an_9:5">9:5</span> Zar nemamo prava ženu vjernicu voditi sa
sobom kao i drugi apostoli i braća Gospodnja i Kefa?

<span id="an_9:6">9:6</span> Ili samo ja i Barnaba nemamo prava ne
raditi?

<span id="an_9:7">9:7</span> Tko ikada vojuje o svojem trošku? Tko sadi
vinograd pa roda njegova ne jede? Ili tko pase stado pa od mlijeka stada
ne jede?

<span id="an_9:8">9:8</span> Zar to govorim po ljudsku? Ne kaže li to i
Zakon?

<span id="an_9:9">9:9</span> Jer u Mojsijevu zakonu piše: Ne zavezuj
usta volu koji vrši! Zar je Bogu do volova?

<span id="an_9:10">9:10</span> Ne govori li on baš radi nas? Doista,
radi nas je napisano, jer tko ore, u nadi treba da ore; i tko vrši, u
nadi da će dobiti dio.

<span id="an_9:11">9:11</span> Ako smo mi vama sijali dobra duhovna,
veliko li je nešto ako vam požanjemo tjelesna?

<span id="an_9:12">9:12</span> Ako drugi sudjeluju u vašim dobrima,
zašto ne bismo mi mogli još većma. Ali nismo se poslužili tim pravom,
nego sve teglimo da ne bismo postavili kakvu zapreku evanđelju Kristovu?

<span id="an_9:13">9:13</span> Ne znate li: koji obavljaju svetinje, od
svetišta se hrane; i koji žrtveniku služe, sa žrtvenikom dijele?

<span id="an_9:14">9:14</span> Tako je i Gospodin onima koji evanđelje
navješćuju odredio od evanđelja živjeti.

<span id="an_9:15">9:15</span> No ja se ničim od toga nisam poslužio. A
i ne napisah toga da bi se tako postupilo prema meni. Radije umrijeti,
nego... Te mi slave nitko neće oduzeti!

<span id="an_9:16">9:16</span> Jer što navješćujem evanđelje, nije mi na
hvalu, ta dužnost mi je. Doista, jao meni ako evanđelja ne navješćujem.

<span id="an_9:17">9:17</span> Jer ako to činim iz vlastite pobude, ide
me plaća; ako li ne iz vlastite pobude - služba je to koja mi je
povjerena.

<span id="an_9:18">9:18</span> Koja mi je dakle plaća? Da
propovijedajući pružam evanđelje besplatno ne služeći se svojim pravom u
evanđelju.

<span id="an_9:19">9:19</span> Jer premda slobodan od sviju, sam sebe
svima učinih slugom da ih što više steknem.

<span id="an_9:20">9:20</span> Bijah Židovima Židov da Židove steknem;
onima pod Zakonom, kao da sam pod Zakonom - premda ja nisam pod Zakonom
- da one pod Zakonom steknem;

<span id="an_9:21">9:21</span> onima bez Zakona, kao da sam bez zakona -
premda nisam bez Božjega zakona, nego u Kristovu zakonu - da steknem one
bez Zakona;

<span id="an_9:22">9:22</span> bijah nejakima nejak da nejake steknem.
Svima bijah sve da pošto-poto neke spasim.

<span id="an_9:23">9:23</span> A sve činim poradi evanđelja da bih i ja
bio suzajedničar u njemu.

<span id="an_9:24">9:24</span> Ne znate li: trkači u trkalištu svi
doduše trče, ali jedan prima nagradu? Tako trčite da dobijete.

<span id="an_9:25">9:25</span> Svaki natjecatelj sve moguće izdržava;
oni da dobiju raspadljiv vijenac, mi neraspadljiv.

<span id="an_9:26">9:26</span> Ja dakle tako trčim - ne kao besciljno,
tako udaram šakom - ne kao da mlatim vjetar,

<span id="an_9:27">9:27</span> nego krotim svoje tijelo i zarobljavam da
sam ne budem isključen pošto sam drugima propovijedao.

<span id="an_10:1">10:1</span> Jer ne bih, braćo, htio da budete u
neznanju: oci naši svi bijahu pod oblakom, i svi prijeđoše kroz more,

<span id="an_10:2">10:2</span> i svi su se na Mojsija krstili u oblaku i
u moru,

<span id="an_10:3">10:3</span> i svi su isto duhovno jelo jeli,

<span id="an_10:4">10:4</span> i svi su isto duhovno piće pili. A pili
su iz duhovne stijene koja ih je pratila; stijena bijaše Krist.

<span id="an_10:5">10:5</span> Ali većina njih nije bila po volji Bogu:
ta poubijani su po pustinji.

<span id="an_10:6">10:6</span> To bijahu pralikovi naši: da ne žudimo za
zlima kao što su žudjeli oni.

<span id="an_10:7">10:7</span> I ne budite idolopoklonici kao neki od
njih, kako je pisano: Posjeda narod da jede i pije pa ustadoše da
igraju.

<span id="an_10:8">10:8</span> I ne podajimo se bludu kao što se neki od
njih bludu podaše i padoše u jednom danu dvadeset i tri tisuće.

<span id="an_10:9">10:9</span> I ne iskušavajmo Gospodina kao što su ga
neki od njih iskušavali te od zmija izginuli.

<span id="an_10:10">10:10</span> I ne mrmljajte kao što neki od njih
mrmljahu te izgiboše od Zatornika.

<span id="an_10:11">10:11</span> Sve se to, kao pralik, događalo njima,
a napisano je za upozorenje nama, koje su zapala posljednja vremena.

<span id="an_10:12">10:12</span> Tko dakle misli da stoji, neka pazi da
ne padne.

<span id="an_10:13">10:13</span> Nije vas zahvatila druga kušnja osim
ljudske. Ta vjeran je Bog: neće pustiti da budete kušani preko svojih
sila, nego će s kušnjom dati i ishod da možete izdržati.

<span id="an_10:14">10:14</span> Zato, ljubljeni moji, bježite od
idolopoklonstva.

<span id="an_10:15">10:15</span> Kao razumnima velim: sudite sami što
govorim.

<span id="an_10:16">10:16</span> Čaša blagoslovna koju blagoslivljamo
nije li zajedništvo krvi Kristove? Kruh koji lomimo nije li zajedništvo
tijela Kristova?

<span id="an_10:17">10:17</span> Budući da je jedan kruh, jedno smo
tijelo mi mnogi; ta svi smo dionici jednoga kruha.

<span id="an_10:18">10:18</span> Gledajte Izraela po tijelu! Koji
blaguju žrtve nisu li zajedničari žrtvenika?

<span id="an_10:19">10:19</span> Što dakle hoću reći? Idolska žrtva da
je nešto? Ili idol da je nešto?

<span id="an_10:20">10:20</span> Naprotiv, da pogani vrazima žrtvuju, ne
Bogu. A neću da budete zajedničari vražji.

<span id="an_10:21">10:21</span> Ne možete piti čašu Gospodnju i čašu
vražju. Ne možete biti sudionici stola Gospodnjega i stola vražjega.

<span id="an_10:22">10:22</span> Ili da izazivamo ljubomor Gospodnji?
Zar smo jači od njega?

<span id="an_10:23">10:23</span> "Sve je slobodno!" Ali - sve ne
koristi. "Sve je dopušteno!" Ali - sve ne saziđuje.

<span id="an_10:24">10:24</span> Nitko neka ne traži svoje, nego dobro
drugoga.

<span id="an_10:25">10:25</span> Sve što se prodaje na tržnici, jedite
ništa ne ispitujući poradi savjesti.

<span id="an_10:26">10:26</span> Ta Gospodnja je zemlja i sve na njoj!

<span id="an_10:27">10:27</span> Pozove li vas koji nevjernik i želite
se odazvati, jedite što vam se ponudi ništa ne ispitujući poradi
savjesti.

<span id="an_10:28">10:28</span> Ako vam tko reče: "To je žrtvovano", ne
jedite poradi onoga koji vas je upozorio, i savjesti.

<span id="an_10:29">10:29</span> Savjesti mislim, ne svoje, nego onoga
drugoga. Ta zašto da moju slobodu druga savjest sudi?

<span id="an_10:30">10:30</span> Ako sa zahvalom sudjelujem, zašto da me
grde zbog onoga za što zahvaljujem?

<span id="an_10:31">10:31</span> Dakle, ili jeli, ili pili, ili drugo
što činili, sve na slavu Božju činite.

<span id="an_10:32">10:32</span> Ne budite na sablazan ni Židovima, ni
Grcima, ni Crkvi Božjoj,

<span id="an_10:33">10:33</span> kao što i ja svima u svemu ugađam ne
tražeći svoju korist, nego što koristi mnogima na spasenje.

<span id="an_11:1">11:1</span> Nasljedovatelji moji budite, kao što sam
i ja Kristov.

<span id="an_11:2">11:2</span> Hvalim vas što me se u svemu sjećate i
držite se predaja kako vam predadoh.

<span id="an_11:3">11:3</span> Ali htio bih da znate: svakomu je mužu
glava Krist, glava ženi muž, a glava Kristu Bog.

<span id="an_11:4">11:4</span> Svaki muž koji se moli ili prorokuje
pokrivene glave sramoti glavu svoju.

<span id="an_11:5">11:5</span> Svaka pak žena koja se moli ili prorokuje
gologlava sramoti glavu svoju. Ta to je isto kao da je obrijana.

<span id="an_11:6">11:6</span> Jer ako se žena ne pokriva, neka se šiša;
ako li je pak ružno ženi šišati se ili brijati, neka se pokrije.

<span id="an_11:7">11:7</span> A muž ne mora pokrivati glave, ta slika
je i slava Božja; a žena je slava muževa.

<span id="an_11:8">11:8</span> Jer nije muž od žene, nego žena od muža.

<span id="an_11:9">11:9</span> I nije stvoren muž radi žene, nego žena
radi muža.

<span id="an_11:10">11:10</span> Zato žena treba da ima "vlast" na glavi
poradi anđela.

<span id="an_11:11">11:11</span> Ipak, u Gospodinu - ni žena bez muža,
ni muž bez žene!

<span id="an_11:12">11:12</span> Jer kao što je žena od muža, tako je i
muž po ženi; a sve je od Boga.

<span id="an_11:13">11:13</span> Sami sudite dolikuje li da se žena
gologlava Bogu moli?

<span id="an_11:14">11:14</span> Ne uči li nas i sama narav da je mužu
sramota ako goji kosu?

<span id="an_11:15">11:15</span> A ženi je dika ako je goji jer kosa joj
je dana mjesto prijevjesa.

<span id="an_11:16">11:16</span> Ako je kome do prepirke, takva običaja
mi nemamo, a ni Crkve Božje.

<span id="an_11:17">11:17</span> Kad već dajem ta upozorenja, ne mogu
pohvaliti što se ne sastajete na bolje, nego na gore.

<span id="an_11:18">11:18</span> Ponajprije čujem, djelomično i
vjerujem: kad se okupite na Sastanak, da su među vama razdori.

<span id="an_11:19">11:19</span> Treba doista da i podjela bude među
vama da se očituju prokušani među vama.

<span id="an_11:20">11:20</span> Kad se dakle tako zajedno sastajete, to
nije blagovanje Gospodnje večere:

<span id="an_11:21">11:21</span> ta svatko se pri blagovanju prihvati
svoje večere te jedan gladuje, a drugi se opija.

<span id="an_11:22">11:22</span> Zar nemate kuća da jedete i pijete? Ili
Crkvu Božju prezirete i postiđujete one koji nemaju? Što da vam kažem?
Da vas pohvalim? U tom vas ne hvalim.

<span id="an_11:23">11:23</span> Doista, ja od Gospodina primih što vama
predadoh: Gospodin Isus one noći kad bijaše predan uze kruh,

<span id="an_11:24">11:24</span> zahvalivši razlomi i reče: "Ovo je
tijelo moje - za vas. Ovo činite meni na spomen."

<span id="an_11:25">11:25</span> Tako i čašu po večeri govoreći: "Ova
čaša novi je Savez u mojoj krvi. Ovo činite kad god pijete, meni na
spomen."

<span id="an_11:26">11:26</span> Doista, kad god jedete ovaj kruh i
pijete čašu, smrt Gospodnju navješćujete dok on ne dođe.

<span id="an_11:27">11:27</span> Stoga, tko god jede kruh ili pije čašu
Gospodnju nedostojno, bit će krivac tijela i krvi Gospodnje.

<span id="an_11:28">11:28</span> Neka se dakle svatko ispita pa tada od
kruha jede i iz čaše pije.

<span id="an_11:29">11:29</span> Jer tko jede i pije, sud sebi jede i
pije ako ne razlikuje Tijela.

<span id="an_11:30">11:30</span> Zato su među vama mnogi nejaki i
nemoćni, i spavaju mnogi.

<span id="an_11:31">11:31</span> Jer kad bismo sami sebe sudili, ne
bismo bili suđeni.

<span id="an_11:32">11:32</span> A kad nas sudi Gospodin, odgaja nas da
ne budemo sa svijetom osuđeni.

<span id="an_11:33">11:33</span> Zato, braćo moja, kad se sastajete na
blagovanje, pričekajte jedni druge.

<span id="an_11:34">11:34</span> Je li tko gladan, kod kuće neka jede da
se ne sastajete na osudu. Drugo ću urediti kada dođem.

<span id="an_12:1">12:1</span> O darima Duha ne bih, braćo, htio da
budete u neznanju.

<span id="an_12:2">12:2</span> Znate kako ste se dok bijaste pogani,
zavedeni, zanosili nijemim idolima.

<span id="an_12:3">12:3</span> Zato vam obznanjujem: nitko tko u Duhu
Božjem govori ne kaže: "Prokletstvo Isusu". I nitko ne može reći:
"Gospodin Isus" osim u Duhu Svetom.

<span id="an_12:4">12:4</span> Različiti su dari, a isti Duh;

<span id="an_12:5">12:5</span> i različite službe, a isti Gospodin;

<span id="an_12:6">12:6</span> i različita djelovanja, a isti Bog koji
čini sve u svima.

<span id="an_12:7">12:7</span> A svakomu se daje očitovanje Duha na
korist.

<span id="an_12:8">12:8</span> Doista, jednomu se po Duhu daje riječ
mudrosti, drugomu riječ spoznanja po tom istom Duhu;

<span id="an_12:9">12:9</span> drugomu vjera u tom istom Duhu, drugomu
dari liječenja u tom jednom Duhu;

<span id="an_12:10">12:10</span> drugomu čudotvorstva, drugomu
prorokovanje, drugomu razlučivanje duhova, drugomu različiti jezici,
drugomu tumačenje jezika.

<span id="an_12:11">12:11</span> A sve to djeluje jedan te isti Duh
dijeleći svakomu napose kako hoće.

<span id="an_12:12">12:12</span> Doista, kao što je tijelo jedno te ima
mnogo udova, a svi udovi tijela iako mnogi, jedno su tijelo - tako i
Krist.

<span id="an_12:13">12:13</span> Ta u jednom Duhu svi smo u jedno tijelo
kršteni, bilo Židovi, bilo Grci, bilo robovi, bilo slobodni. I svi smo
jednim Duhom napojeni.

<span id="an_12:14">12:14</span> Ta ni tijelo nije jedan ud, nego mnogi.

<span id="an_12:15">12:15</span> Rekne li noga: "Nisam ruka, nisam od
tijela", zar zbog toga nije od tijela?

<span id="an_12:16">12:16</span> I rekne li uho: "Nisam oko, nisam od
tijela", zar zbog toga nije od tijela?

<span id="an_12:17">12:17</span> Kad bi sve tijelo bilo oko, gdje bi bio
sluh? Kad bi sve bilo sluh, gdje bi bio njuh?

<span id="an_12:18">12:18</span> A ovako, Bog je rasporedio udove, svaki
od njih u tijelu, kako je htio.

<span id="an_12:19">12:19</span> Kad bi svi bili jedan ud, gdje bio bilo
tijelo?

<span id="an_12:20">12:20</span> A ovako, mnogi udovi - jedno tijelo!

<span id="an_12:21">12:21</span> Ne može oko reći ruci: "Ne trebam te",
ili pak glava nogama: "Ne trebam vas."

<span id="an_12:22">12:22</span> Naprotiv, mnogo su potrebniji udovi
tijela koji izgledaju slabiji.

<span id="an_12:23">12:23</span> A udove koje smatramo nečasnijima,
okružujemo većom čašću. I s nepristojnima se pristojnije postupa,

<span id="an_12:24">12:24</span> a pristojni toga ne trebaju. Nego, Bog
je tako sastavio tijelo da je posljednjem udu dao izobilniju čast

<span id="an_12:25">12:25</span> da ne bude razdora u tijelu, nego da se
udovi jednako brinu jedni za druge.

<span id="an_12:26">12:26</span> I ako trpi jedan ud, trpe zajedno svi
udovi; ako li se slavi jedan ud, raduju se zajedno svi udovi.

<span id="an_12:27">12:27</span> A vi ste tijelo Kristovo i,
pojedinačno, udovi.

<span id="an_12:28">12:28</span> I neke postavi Bog u Crkvi: prvo za
apostole, drugo za proroke, treće za učitelje; onda čudesa, onda dari
liječenja; zbrinjavanja, upravljanja, razni jezici.

<span id="an_12:29">12:29</span> Zar su svi apostoli? Zar svi proroci?
Zar svi učitelji? Zar svi čudotvorci?

<span id="an_12:30">12:30</span> Zar svi imaju dare liječenja? Zar svi
govore jezike? Zar svi tumače?

<span id="an_12:31">12:31</span> Čeznite za višim darima! A evo vam puta
najizvrsnijega!

<span id="an_13:1">13:1</span> Kad bih sve jezike ljudske govorio i
anđeoske, a ljubavi ne bih imao, bio bih mjed što ječi ili cimbal što
zveči.

<span id="an_13:2">13:2</span> Kad bih imao dar prorokovanja i znao sva
otajstva i sve spoznanje; i kad bih imao svu vjeru da bih i gore
premještao, a ljubavi ne bih imao - ništa sam!

<span id="an_13:3">13:3</span> I kad bih razdao sav svoj imutak i kad
bih predao tijelo svoje da se sažeže, a ljubavi ne bih imao - ništa mi
ne bi koristilo.

<span id="an_13:4">13:4</span> Ljubav je velikodušna, dobrostiva je
ljubav, ne zavidi, ljubav se ne hvasta, ne nadima se;

<span id="an_13:5">13:5</span> nije nepristojna, ne traži svoje, nije
razdražljiva, ne pamti zlo;

<span id="an_13:6">13:6</span> ne raduje se nepravdi, a raduje se
istini;

<span id="an_13:7">13:7</span> sve pokriva, sve vjeruje, svemu se nada,
sve podnosi.

<span id="an_13:8">13:8</span> Ljubav nikad ne prestaje. Prorokovanja?
Uminut će. Jezici? Umuknut će. Spoznanje? Uminut će.

<span id="an_13:9">13:9</span> Jer djelomično je naše spoznanje, i
djelomično prorokovanje.

<span id="an_13:10">13:10</span> A kada dođe ono savršeno, uminut će ovo
djelomično.

<span id="an_13:11">13:11</span> Kad bijah nejače, govorah kao nejače,
mišljah kao nejače, rasuđivah kao nejače. A kad postadoh zreo čovjek,
odbacih ono nejačko.

<span id="an_13:12">13:12</span> Doista, sada gledamo kroza zrcalo, u
zagonetki, a tada - licem u lice! Sada spoznajem djelomično, a tada ću
spoznati savršeno, kao što sam i spoznat!

<span id="an_13:13">13:13</span> A sada: ostaju vjera, ufanje i ljubav -
to troje - ali najveća je među njima ljubav.

<span id="an_14:1">14:1</span> Težite za ljubavlju, čeznite za darima
Duha, a najvećma da prorokujete.

<span id="an_14:2">14:2</span> Jer tko govori drugim jezikom, ne govori
ljudima nego Bogu: nitko ga ne razumije jer Duhom govori stvari
tajanstvene.

<span id="an_14:3">14:3</span> Tko pak prorokuje, ljudima govori:
izgrađuje, hrabri, tješi.

<span id="an_14:4">14:4</span> Tko govori drugim jezikom, sam sebe
izgrađuje, a tko prorokuje, Crkvu izgrađuje.

<span id="an_14:5">14:5</span> A htio bih da vi svi govorite drugim
jezicima, ali većma da prorokujete. Jer veći je tko prorokuje, negoli
tko govori drugim jezicima, osim ako protumači Crkvi radi izgrađivanja.

<span id="an_14:6">14:6</span> A sada, braćo, kad bih došao k vama
govoreći drugim jezicima, što bi vam koristilo kad vam ne bih priopćio
bilo otkrivenje, bilo spoznanje, bilo proroštvo, bilo nauk?

<span id="an_14:7">14:7</span> Ako neživa glazbala, svirala ili citra,
ne daju razgovijetna glasa, kako će se razabrati što se to izvodi na
svirali ili citri?

<span id="an_14:8">14:8</span> Ili ako trublja daje nejasan glas, tko će
se spremiti na boj?

<span id="an_14:9">14:9</span> Tako i vi, ako jezikom ne budete jasno
zborili, kako će se razabrati što se govori? Govorit ćete u vjetar.

<span id="an_14:10">14:10</span> Toliko, recimo, ima na svijetu vrsta
glasova i - nijedan bez značenja.

<span id="an_14:11">14:11</span> Ako dakle ne znam značenja glasa, bit
ću sugovorniku tuđinac, a sugovornik tuđinac meni.

<span id="an_14:12">14:12</span> Tako i vi, budući da čeznete za darima
Duha, nastojte njima obilovati radi izgrađivanja Crkve.

<span id="an_14:13">14:13</span> Stoga tko govori drugim jezikom, neka
se moli da može protumačiti.

<span id="an_14:14">14:14</span> Jer ako se drugim jezikom molim, moj se
duh moli, ali um je moj neplodan.

<span id="an_14:15">14:15</span> Što dakle? Molit ću se duhom, molit ću
se i umom; pjevat ću hvalospjeve duhom, ali pjevat ću ih i umom.

<span id="an_14:16">14:16</span> Jer ako Boga blagoslivljaš duhom, kako
će neupućen reći "Amen" na tvoju zahvalnicu? Ne zna što govoriš.

<span id="an_14:17">14:17</span> Ti doduše lijepo zahvaljuješ, ali se
drugi ne izgrađuje.

<span id="an_14:18">14:18</span> Hvala Bogu, ja govorim drugim jezicima
većma nego svi vi.

<span id="an_14:19">14:19</span> Ali draže mi je u Crkvi reći pet riječi
po svojoj pameti, da i druge poučim, negoli deset tisuća riječi drugim
jezikom.

<span id="an_14:20">14:20</span> Braćo, ne budite djeca pameću, nego
nejačad pakošću, a zreli pameću!

<span id="an_14:21">14:21</span> U Zakonu je pisano: Drugim jezicima i
drugim usnama govorit ću ovomu narodu pa me ni tako neće poslušati,
govori Gospodin.

<span id="an_14:22">14:22</span> Tako drugi jezici nisu znak vjernicima,
nego nevjernicima; a prorokovanje vjernicima, ne nevjernicima.

<span id="an_14:23">14:23</span> Ako se dakle skupi sva Crkva zajedno i
svi govore drugim jezicima, a uđu neupućeni ili nevjernici, neće li reći
da mahnitate?

<span id="an_14:24">14:24</span> Ako pak svi prorokuju, a uđe koji
nevjernik ili neupućen, sve ga prekorava, sve ga osuđuje.

<span id="an_14:25">14:25</span> Tajne se njegova srca očituju te će
pasti ničice i pokloniti se Bogu priznajući: Zaista, Bog je u vama.

<span id="an_14:26">14:26</span> Što dakle braćo? Kad se skupite te
poneki ima hvalospjev, poneki ima nauk, ima otkrivenje, ima jezik, ima
tumačenje - sve neka bude radi izgrađivanja.

<span id="an_14:27">14:27</span> Ako tko govori drugim jezikom -
dvojica, najviše trojica, i to jedan za drugim - jedan neka tumači;

<span id="an_14:28">14:28</span> ako pak ne bi bilo tumača, neka šuti u
Crkvi, neka govori sam sebi i Bogu.

<span id="an_14:29">14:29</span> Od proroka pak neka govore dvojica ili
trojica, drugi neka rasuđuju.

<span id="an_14:30">14:30</span> Ali ako drugomu uza nj bude što
objavljeno, prvi neka šuti.

<span id="an_14:31">14:31</span> A možete jedan po jedan svi prorokovati
da svi budu poučeni i svi ohrabreni.

<span id="an_14:32">14:32</span> Proročki su duhovi prorocima podložni

<span id="an_14:33">14:33</span> jer Bog nije Bog nesklada, nego Bog
mira. Kao u svim Crkvama svetih, žene na Sastancima neka šute.

<span id="an_14:34">14:34</span> Nije im dopušteno govoriti, nego neka
budu podložne, kako i Zakon govori.

<span id="an_14:35">14:35</span> Žele li što saznati, neka kod kuće
pitaju svoje muževe jer ružno je da žena govori na Sastanku.

<span id="an_14:36">14:36</span> Ili zar je riječ Božja od vas
proizašla, zar je samo k vama došla?

<span id="an_14:37">14:37</span> Smatra li tko da je prorok ili duhom
obdaren, neka zna: što vam pišem, Gospodnja je zapovijed.

<span id="an_14:38">14:38</span> Tko to ne prizna, ne priznaje se.

<span id="an_14:39">14:39</span> Zato, braćo moja, težite prorokovati i
ne priječite da se govori drugim jezicima!

<span id="an_14:40">14:40</span> A sve neka bude dostojno i uredno.

<span id="an_15:1">15:1</span> Dozivljem vam, braćo, u pamet evanđelje
koje vam navijestih, koje primiste, u kome stojite,

<span id="an_15:2">15:2</span> po kojem se spasavate, ako držite što sam
vam navijestio; osim ako uzalud povjerovaste.

<span id="an_15:3">15:3</span> Doista, predadoh vam ponajprije što i
primih: Krist umrije za grijehe naše po Pismima;

<span id="an_15:4">15:4</span> bi pokopan i uskrišen treći dan po
Pismima;

<span id="an_15:5">15:5</span> ukaza se Kefi, zatim dvanaestorici.

<span id="an_15:6">15:6</span> Potom se ukaza braći, kojih bijaše više
od pet stotina zajedno; većina ih još i sada živi, a neki usnuše.

<span id="an_15:7">15:7</span> Zatim se ukaza Jakovu, onda svim
apostolima.

<span id="an_15:8">15:8</span> Najposlije, kao nedonoščetu, ukaza se i
meni.

<span id="an_15:9">15:9</span> Da, ja sam najmanji među apostolima i
nisam dostojan zvati se apostolom jer sam progonio Crkvu Božju.

<span id="an_15:10">15:10</span> Ali milošću Božjom jesam što jesam i
njegova milost prema meni ne bijaše zaludna; štoviše, trudio sam se više
nego svi oni - ali ne ja, nego milost Božja sa mnom.

<span id="an_15:11">15:11</span> Ili dakle ja ili oni: tako
propovijedamo, tako vjerujete.

<span id="an_15:12">15:12</span> No ako se propovijeda da je Krist od
mrtvih uskrsnuo, kako neki među vama govore da nema uskrsnuća mrtvih?

<span id="an_15:13">15:13</span> Ako nema uskrsnuća mrtvih, ni Krist
nije uskrsnuo.

<span id="an_15:14">15:14</span> Ako pak Krist nije uskrsnuo, uzalud je
doista propovijedanje naše, uzalud i vjera vaša.

<span id="an_15:15">15:15</span> Zatekli bismo se i kao lažni svjedoci
Božji što posvjedočismo protiv Boga: da je uskrisio Krista, kojega nije
uskrisio, ako doista mrtvi ne uskršavaju.

<span id="an_15:16">15:16</span> Jer ako mrtvi ne uskršavaju, ni Krist
nije uskrsnuo.

<span id="an_15:17">15:17</span> A ako Krist nije uskrsnuo, uzaludna je
vjera vaša, još ste u grijesima.

<span id="an_15:18">15:18</span> Onda i oni koji usnuše u Kristu,
propadoše.

<span id="an_15:19">15:19</span> Ako se samo u ovom životu u Krista
ufamo, najbjedniji smo od svih ljudi.

<span id="an_15:20">15:20</span> Ali sada: Krist uskrsnu od mrtvih,
prvina usnulih!

<span id="an_15:21">15:21</span> Doista po čovjeku smrt, po Čovjeku i
uskrsnuće od mrtvih!

<span id="an_15:22">15:22</span> Jer kao što u Adamu svi umiru, tako će
i u Kristu svi biti oživljeni.

<span id="an_15:23">15:23</span> Ali svatko u svom redu: prvina Krist, a
zatim koji su Kristovi, o njegovu Dolasku;

<span id="an_15:24">15:24</span> potom - svršetak, kad preda kraljevstvo
Bogu i Ocu, pošto obeskrijepi svako Vrhovništvo, svaku Vlast i Silu.

<span id="an_15:25">15:25</span> Doista, on treba da kraljuje dok ne
podloži sve neprijatelje pod noge svoje.

<span id="an_15:26">15:26</span> Kao posljednji neprijatelj bit će
obeskrijepljena Smrt

<span id="an_15:27">15:27</span> jer sve podloži nogama njegovim. A kad
veli: Sve je podloženo, jasno - sve osim Onoga koji mu je sve podložio.

<span id="an_15:28">15:28</span> I kad mu sve bude podloženo, tada će se
i on sam, Sin, podložiti Onomu koji je njemu sve podložio da Bog bude
sve u svemu.

<span id="an_15:29">15:29</span> Što onda čine oni koji se krste za
mrtve? Ako mrtvi uopće ne uskršavaju, što se krste za njih?

<span id="an_15:30">15:30</span> Što se onda i mi svaki čas izlažemo
pogiblima?

<span id="an_15:31">15:31</span> Dan za danom umirem, tako mi slave
vaše, braćo, koju imam u Kristu Isusu, Gospodinu našem!

<span id="an_15:32">15:32</span> Ako sam se po ljudsku borio sa
zvijerima u Efezu, kakva mi korist? Ako mrtvi ne uskršavaju, jedimo i
pijmo jer sutra nam je umrijeti.

<span id="an_15:33">15:33</span> Ne varajte se: "Zli razgovori kvare
dobre običaje."

<span id="an_15:34">15:34</span> Otrijeznite se kako valja i ne
griješite jer neki, na sramotu vam kažem, ne znaju za Boga.

<span id="an_15:35">15:35</span> Ali reći će netko: Kako uskršavaju
mrtvi? I s kakvim li će tijelom doći?

<span id="an_15:36">15:36</span> Bezumniče! Što siješ, ne oživljuje ako
ne umre.

<span id="an_15:37">15:37</span> I što siješ, ne siješ tijelo buduće,
već golo zrno, pšenice - recimo - ili čega drugoga.

<span id="an_15:38">15:38</span> A Bog mu daje tijelo kakvo hoće, i to
svakom sjemenu svoje tijelo.

<span id="an_15:39">15:39</span> Nije svako tijelo isto tijelo; drugo je
tijelo čovječje, drugo tijelo stoke, drugo tijelo ptičje, a drugo
riblje.

<span id="an_15:40">15:40</span> Ima tjelesa nebeskih i tjelesa
zemaljskih, ali drugi je sjaj nebeskih, a drugi zemaljskih.

<span id="an_15:41">15:41</span> Drugi je sjaj sunca, drugi sjaj mjeseca
i drugi sjaj zvijezda; jer zvijezda se od zvijezde razlikuje u sjaju.

<span id="an_15:42">15:42</span> Tako i uskrsnuće mrtvih: sije se u
raspadljivosti, uskršava u neraspadljivosti;

<span id="an_15:43">15:43</span> sije se u sramoti, uskršava u slavi;
sije se u slabosti, uskršava u snazi;

<span id="an_15:44">15:44</span> sije se tijelo naravno, uskršava tijelo
duhovno. Ako ima tijelo naravno, ima i duhovno.

<span id="an_15:45">15:45</span> Tako je i pisano: Prvi čovjek, Adam,
postade živa duša, posljednji Adam - duh životvorni.

<span id="an_15:46">15:46</span> Ali ne bi najprije duhovno, nego
naravno pa onda duhovno.

<span id="an_15:47">15:47</span> Prvi je čovjek od zemlje, zemljan;
drugi čovjek - s neba.

<span id="an_15:48">15:48</span> Kakav je zemljani takvi su i zemljani,
a kakav je nebeski takvi su i nebeski.

<span id="an_15:49">15:49</span> I kao što smo nosili sliku zemljanoga,
nosit ćemo i sliku nebeskoga.

<span id="an_15:50">15:50</span> A ovo, braćo, tvrdim: tijelo i krv ne
mogu baštiniti kraljevstva Božjega i raspadljivost ne baštini
neraspadljivosti.

<span id="an_15:51">15:51</span> Evo otajstvo vam kazujem: svi doduše
nećemo usnuti, ali svi ćemo se izmijeniti.

<span id="an_15:52">15:52</span> Odjednom, u tren oka, na posljednju
trublju - jer zatrubit će - i mrtvi će uskrsnuti neraspadljivi i mi ćemo
se izmijeniti.

<span id="an_15:53">15:53</span> Jer ovo raspadljivo treba da se obuče u
neraspadljivost i ovo smrtno da se obuče u besmrtnost.

<span id="an_15:54">15:54</span> A kad se ovo raspadljivo obuče u
neraspadljivost i ovo smrtno obuče u besmrtnost, tada će se obistiniti
riječ napisana: Pobjeda iskapi smrt.

<span id="an_15:55">15:55</span> Gdje je, smrti, pobjeda tvoja? Gdje je,
smrti, žalac tvoj?

<span id="an_15:56">15:56</span> Žalac je smrti grijeh, snaga je grijeha
Zakon.

<span id="an_15:57">15:57</span> A hvala Bogu koji nam daje pobjedu po
Gospodinu našem Isusu Kristu!

<span id="an_15:58">15:58</span> Tako, braćo moja ljubljena, budite
postojani, nepokolebljivi, i obilujte svagda u djelu Gospodnjem znajući
da trud vaš nije neplodan u Gospodinu.

<span id="an_16:1">16:1</span> U pogledu sabiranja za svete, i vi činite
kako odredih crkvama galacijskim.

<span id="an_16:2">16:2</span> Svakoga prvog dana u tjednu neka svaki od
vas kod sebe na stranu stavlja i skuplja što uzmogne da se ne sabire
istom kada dođem.

<span id="an_16:3">16:3</span> A kada dođem, poslat ću s preporučnicom
one koje odaberete da odnesu vašu ljubav u Jeruzalem.

<span id="an_16:4">16:4</span> Bude li vrijedno da i ja pođem, poći će
sa mnom.

<span id="an_16:5">16:5</span> A k vama ću doći kad prođem Makedoniju;
Makedonijom ću samo proći,

<span id="an_16:6">16:6</span> a kod vas ću se možda zadržati ili čak
zimovati da me otpratite kamo god pođem.

<span id="an_16:7">16:7</span> Ne bih vas doista htio tek na prolazu
vidjeti jer se nadam neko vrijeme proboraviti kod vas, dopusti li
Gospodin.

<span id="an_16:8">16:8</span> U Efezu ću ostati do Pedesetnice

<span id="an_16:9">16:9</span> jer vrata mi se otvoriše velika i
uspješna, a protivnika mnogo.

<span id="an_16:10">16:10</span> Ako dođe Timotej, gledajte da bude kod
vas bez bojazni jer radi djelo Gospodnje kao i ja.

<span id="an_16:11">16:11</span> Neka ga dakle nitko ne prezre. A
ispratite ga u miru da dođe k meni jer ga s braćom iščekujem.

<span id="an_16:12">16:12</span> A što se tiče brata Apolona: mnogo sam
ga nagovarao da ode k vama s braćom. I nikako mu ne bijaše s voljom da
sada dođe, no doći će kad mu bude zgodno.

<span id="an_16:13">16:13</span> Bdijte postojani u vjeri, muževni
budite, čvrsti.

<span id="an_16:14">16:14</span> Sve vaše neka bude u ljubavi!

<span id="an_16:15">16:15</span> Zaklinjem vas, braćo - znate dom
Stefanin, da je prvina Ahaje i da se posvetiše posluživanju svetih -

<span id="an_16:16">16:16</span> da se i vi pokoravate takvima i svakomu
tko surađuje i trudi se.

<span id="an_16:17">16:17</span> Radujem se s dolaska Stefanina i
Fortunatova i Ahajikova jer oni nadoknadiše vašu nenazočnost:

<span id="an_16:18">16:18</span> umiriše duh moj i vaš. Cijenite dakle
takve.

<span id="an_16:19">16:19</span> Pozdravljaju vas crkve azijske.
Pozdravljaju vas mnogo u Gospodinu Akvila i Priska zajedno s Crkvom u
njihovu domu.

<span id="an_16:20">16:20</span> Pozdravljaju vas sva braća. Pozdravite
jedni druge cjelovom svetim.

<span id="an_16:21">16:21</span> Pozdrav mojom rukom, Pavlovom.

<span id="an_16:22">16:22</span> Ako tko ne ljubi Gospodina, neka bude
proklet. Marana tha!

<span id="an_16:23">16:23</span> Milost Gospodina Isusa s vama!

<span id="an_16:24">16:24</span> Ljubav moja sa svima vama u Kristu
Isusu!

------------------------------------------------------------------------

[Next: 2 Corinthians](co2.md)
