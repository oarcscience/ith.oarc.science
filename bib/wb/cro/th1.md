[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](col)  [Next](th2.md) 

------------------------------------------------------------------------

### Croatian Bible: 1 Thessalonians

<span id="an_1:1">1:1</span> Pavao, Silvan i Timotej Crkvi Solunjana u
Bogu Ocu i Gospodinu Isusu Kristu. Milost vam i mir!

<span id="an_1:2">1:2</span> Zahvaljujemo uvijek Bogu za sve vas i bez
prestanka vas se sjećamo u svojim molitvama

<span id="an_1:3">1:3</span> spominjući se vaše djelotvorne vjere,
zauzete ljubavi i postojane nade u Gospodinu našem Isusu Kristu, pred
Bogom i Ocem našim.

<span id="an_1:4">1:4</span> Svjesni smo, braćo od Boga ljubljena, vašeg
izabranja

<span id="an_1:5">1:5</span> jer evanđelje naše nije k vama došlo samo u
riječi nego i u snazi, u Duhu Svetome i mnogostrukoj punini. Takvi smo,
kao što znate, poradi vas među vama bili.

<span id="an_1:6">1:6</span> I vi postadoste nasljedovatelji naši i
Gospodinovi: sve u nevolji mnogoj prigrliste Riječ s radošću Duha
Svetoga

<span id="an_1:7">1:7</span> tako da postadoste uzorom svim vjernicima u
Makedoniji i Ahaji.

<span id="an_1:8">1:8</span> Od vas je doista ne samo riječ Gospodnja
odjeknula po Makedoniji i Ahaji, nego se i vaša vjera u Boga posvuda
tako proširila te nije potrebno da o tome govorimo.

<span id="an_1:9">1:9</span> Oni sami o nama pripovijedaju: kako dođosmo
k vama, kako se od idola obratiste k Bogu da biste služili Bogu živomu i
istinskomu

<span id="an_1:10">1:10</span> i iščekivali s nebesa Sina njegova koga
uskrisi od mrtvih, Isusa koji nas izbavlja od gnjeva što dolazi.

<span id="an_2:1">2:1</span> Sami doista znate, braćo: naš dolazak k
vama nije bio uzaludan.

<span id="an_2:2">2:2</span> Naprotiv, i pošto smo, kako znate, u
Filipima trpjeli i bili pogrđeni, odvažismo se u Bogu našemu iznijeti
vam, uz tešku borbu, evanđelje Božje.

<span id="an_2:3">2:3</span> Uistinu, naše poticanje ne proistječe iz
zablude, ni nečistoće, ni prijevare,

<span id="an_2:4">2:4</span> nego kako je Bog prosudio povjeriti nam
evanđelje, tako ga i navješćujemo - ne kao da želimo ugoditi ljudima,
nego Bogu koji prosuđuje srca naša.

<span id="an_2:5">2:5</span> Nikada se zaista kako znate, ne poslužismo
ni laskavom riječju ni - Bog nam je svjedok - prikrivenom pohlepom.

<span id="an_2:6">2:6</span> Niti smo od ljudi iskali slavu - ni od vas,
ni od drugih -

<span id="an_2:7">2:7</span> premda smo se mogli nametnuti kao Kristovi
apostoli. Ali bili smo među vama nježni kao majka što hrani i njeguje
svoju djecu.

<span id="an_2:8">2:8</span> Tako, puni ljubavi prema vama, htjedosmo
vam predati ne samo evanđelje Božje nego i naše duše jer ste nam
omiljeli.

<span id="an_2:9">2:9</span> Sjećate se doista, braćo, našega truda i
napora. Propovijedali smo vam evanđelje Božje i radili noću i danju da
ne bismo opteretili koga od vas.

<span id="an_2:10">2:10</span> Svjedoci ste vi i Bog kako smo se sveto,
pravedno i besprijekorno vladali prema vama, vjernicima.

<span id="an_2:11">2:11</span> Kao što znate, svakoga smo od vas kao
otac svoju djecu,

<span id="an_2:12">2:12</span> poticali, sokolili i zaklinjali da živite
dostojno Boga koji vas pozva u svoje kraljevstvo i slavu.

<span id="an_2:13">2:13</span> Zato, eto, i mi bez prestanka
zahvaljujemo Bogu što ste, kad od nas primiste riječ poruke Božje,
primili ne riječ ljudsku, nego kakva uistinu jest, riječ Božju koja i
djeluje u vama, vjernicima.

<span id="an_2:14">2:14</span> Doista, vi ste, braćo, postali
nasljedovatelji crkava Božjih koje su u Judeji u Kristu Isusu: i vi isto
trpite od svojih suplemenika što i oni od Židova,

<span id="an_2:15">2:15</span> koji su i Gospodina Isusa i proroke
ubili, i nas progonili, te Bogu ne ugađaju i svim se ljudima protive

<span id="an_2:16">2:16</span> kad nam priječe propovijedati poganima da
se spase, da bi tako u svako vrijeme navršili mjeru zlodjela svojih. Ali
sručio se na njih konačni gnjev.

<span id="an_2:17">2:17</span> A mi, braćo, pošto smo za kratko vrijeme
ostali bez vas - licem, ne srcem - brže se bolje, u silnoj čežnji,
požurismo ugledati vaše lice.

<span id="an_2:18">2:18</span> Zaista, htjedosmo k vama - ja, Pavao, i
jednom i dvaput - ali nas je spriječio Sotona.

<span id="an_2:19">2:19</span> Ta tko li će biti naša nada, radost ili
vijenac dični - zar možda ne i vi? - pred Gospodinom našim Isusom o
njegovu Dolasku?

<span id="an_2:20">2:20</span> Vi ste doista slava naša i radost!

<span id="an_3:1">3:1</span> Zato kad više ne mogosmo izdržati,
pristadosmo ostati u Ateni sami

<span id="an_3:2">3:2</span> te poslasmo Timoteja, brata našega i
suradnika Božjega u Kristovu evanđelju, da vas učvrsti i ohrabri u vjeri

<span id="an_3:3">3:3</span> da se nitko ne pokoleba u tim nevoljama. Ta
i sami znate da smo za to određeni:

<span id="an_3:4">3:4</span> doista, kad smo bili kod vas, pretkazivali
smo kako nas imaju zadesiti nevolje, što se, kako znate, i dogodilo.

<span id="an_3:5">3:5</span> Zbog toga i ja, ne mogavši više izdržati,
poslah da saznam o vašoj vjeri, da vas možda Zavodnik nije zaveo te je
naš trud postao uzaludan.

<span id="an_3:6">3:6</span> A sada kad se Timotej od vas k nama vratio
i donio nam radosnu vijest o vašoj vjeri i ljubavi, i da nas se sveudilj
ugodno sjećate i čeznete vidjeti nas, kao i mi vas -

<span id="an_3:7">3:7</span> zbog toga smo, braćo, nad vama, vašom
vjerom, bili utješeni uza svu svoju tjeskobu i nevolju.

<span id="an_3:8">3:8</span> Da, sada živimo kada ste vi postojani u
Gospodinu!

<span id="an_3:9">3:9</span> I kojom bismo zahvalom mogli Bogu uzvratiti
za vas, za svu radost kojom se zbog vas radujemo pred Bogom svojim,

<span id="an_3:10">3:10</span> dok noću i danju najusrdnije molimo da
vidimo vaše lice i nadoknadimo manjkavosti vaše vjere?

<span id="an_3:11">3:11</span> A sam Bog i Otac naš i Gospodin naš Isus
upravio naš put prema vama!

<span id="an_3:12">3:12</span> Vama pak Gospodin dao te jedni prema
drugima i prema svima rasli i obilovali ljubavlju kakva je i naša prema
vama.

<span id="an_3:13">3:13</span> Učvrstio vam srca da budu besprijekorno
sveta pred Bogom i Ocem našim o Dolasku Gospodina našega Isusa i svih
svetih njegovih s njime.

<span id="an_4:1">4:1</span> Uostalom, braćo, molimo vas i zaklinjemo u
Gospodinu Isusu: primili ste od nas kako treba da živite da biste
ugodili Bogu. Vi tako i živite pa sve više napredujete!

<span id="an_4:2">4:2</span> Ta znate koje smo vam zapovijedi dali u
Gospodinu Isusu.

<span id="an_4:3">4:3</span> Doista, ovo je volja Božja: vaše posvećenje
- da se uzdržavate od bludnosti,

<span id="an_4:4">4:4</span> da svatko od vas zna svoje tijelo
posjedovati u svetosti i poštovanju,

<span id="an_4:5">4:5</span> a ne u pohotnoj strasti kao pogani koji ne
poznaju Boga,

<span id="an_4:6">4:6</span> pa time ne prikraćivati i varati svoga
brata. Jer Gospodin je osvetnik za sve to, kao što vam već rekosmo i
posvjedočismo.

<span id="an_4:7">4:7</span> Bog nas, doista, nije pozvao na nečistoću,
nego na svetost.

<span id="an_4:8">4:8</span> Prema tome, tko to odbacuje, ne odbacuje
čovjeka nego Boga koji svoga Duha Svetoga udahnjuje u vas.

<span id="an_4:9">4:9</span> A o bratoljublju vam nije potrebno pisati.
Ta i sami ste od Boga naučili ljubiti jedni druge,

<span id="an_4:10">4:10</span> a to doista i činite prema svoj braći u
cijeloj Makedoniji. Samo vas, braćo, potičemo da u tom još više
uznapredujete

<span id="an_4:11">4:11</span> pa da se trsite mirno živjeti, svoje
činiti i raditi svojim rukama, kako smo vam zapovijedili,

<span id="an_4:12">4:12</span> te tako časno živite prema onima vani i
nikoga ne trebate.

<span id="an_4:13">4:13</span> Nećemo da budete u neznanju, braćo, o
onima koji su usnuli, da ne tugujete kao drugi koji nemaju nade.

<span id="an_4:14">4:14</span> Doista, ako vjerujemo da je Isus umro i
uskrsnuo, onda će Bog i one koji usnuše u Isusu, privesti zajedno s
njime.

<span id="an_4:15">4:15</span> Ovo vam uistinu velimo po riječi
Gospodnjoj: mi živi, preostali za Dolazak Gospodnji, nećemo preteći onih
koji su usnuli.

<span id="an_4:16">4:16</span> Jer sam će Gospodin - na zapovijed, na
glas arkanđelov, na zov trublje Božje - sići s neba. I najprije će
uskrsnuti mrtvi u Kristu,

<span id="an_4:17">4:17</span> a zatim ćemo mi živi, preostali, zajedno
s njima biti poneseni na oblacima u susret Gospodinu, u zrak. I tako
ćemo uvijek biti s Gospodinom.

<span id="an_4:18">4:18</span> Tješite se dakle uzajamno ovim riječima!

<span id="an_5:1">5:1</span> A o vremenima i trenucima nije, braćo,
potrebno pisati vam.

<span id="an_5:2">5:2</span> Ta i sami dobro znate da Dan Gospodnji
dolazi baš kao kradljivac u noći.

<span id="an_5:3">5:3</span> Dok još budu govorili: "Mir i sigurnost",
zadesit će ih iznenadna propast kao trudovi trudnicu i neće umaći.

<span id="an_5:4">5:4</span> Ali vi, braćo, niste u tami, da bi vas Dan
mogao zaskočiti kao kradljivac:

<span id="an_5:5">5:5</span> ta svi ste vi sinovi svjetlosti i sinovi
dana. Nismo doista od noći ni od tame.

<span id="an_5:6">5:6</span> Onda i ne spavajmo kao ostali, nego bdijmo
i trijezni budimo.

<span id="an_5:7">5:7</span> Jer koji spavaju, noću spavaju; i koji se
opijaju, noću se opijaju.

<span id="an_5:8">5:8</span> A mi koji smo od dana, budimo trijezni,
obucimo oklop vjere i ljubavi i stavimo kacigu, nadu spasenja!

<span id="an_5:9">5:9</span> Ta Bog nas nije odredio za gnjev, nego da
imamo spasenje po Gospodinu našem Isusu Kristu,

<span id="an_5:10">5:10</span> koji je za nas umro da - bdjeli ili
spavali - zajedno s njime živimo.

<span id="an_5:11">5:11</span> Zato, tješite se uzajamno i izgrađujte
jedan drugoga, kako i činite.

<span id="an_5:12">5:12</span> Molimo vas, braćo: priznajte one koji se
trude među vama, koji su vam predstojnici u Gospodinu i opominju vas;

<span id="an_5:13">5:13</span> s ljubavlju ih nadasve cijenite poradi
njihova djela! Gajite mir među sobom!

<span id="an_5:14">5:14</span> Potičemo vas, braćo: opominjite neuredne,
sokolite malodušne, podržavajte slabe, budite velikodušni prema svima!

<span id="an_5:15">5:15</span> Pazite da tko komu zlo zlom ne uzvrati,
nego uvijek promičite dobro jedni prema drugima i prema svima.

<span id="an_5:16">5:16</span> Uvijek se radujte!

<span id="an_5:17">5:17</span> Bez prestanka se molite!

<span id="an_5:18">5:18</span> U svemu zahvaljujte! Jer to je za vas
volja Božja u Kristu Isusu.

<span id="an_5:19">5:19</span> Duha ne trnite,

<span id="an_5:20">5:20</span> proroštava ne prezirite!

<span id="an_5:21">5:21</span> Sve provjeravajte: dobro zadržite,

<span id="an_5:22">5:22</span> svake se sjene zla klonite!

<span id="an_5:23">5:23</span> A sam Bog mira neka vas posvema posveti i
cijelo vaše biće - duh vaš i duša i tijelo - neka se besprijekornim,
savršenim sačuva za Dolazak Gospodina našega Isusa Krista.

<span id="an_5:24">5:24</span> Vjeran je Onaj tko vas poziva: on će to i
učiniti.

<span id="an_5:25">5:25</span> Braćo, molite i za nas!

<span id="an_5:26">5:26</span> Pozdravite svu braću cjelovom svetim.

<span id="an_5:27">5:27</span> Zaklinjem vas u Gospodinu: neka se ova
poslanica pročita svoj braći.

<span id="an_5:28">5:28</span> Milost Gospodina našega Isusa Krista s
vama!

------------------------------------------------------------------------

[Next: 2 Thessalonians](th2.md)
