[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](oba)  [Next](mic) 

------------------------------------------------------------------------

### Croatian Bible: Jonah

<span id="an_1:1">1:1</span> Riječ Jahvina dođe Joni, sinu Amitajevu:

<span id="an_1:2">1:2</span> "Ustani," reče mu, "idi u Ninivu, grad
veliki, i propovijedaj u njemu, jer se zloća njihova popela do mene."

<span id="an_1:3">1:3</span> A Jona ustade da pobjegne u Taršiš, daleko
od Jahve. Siđe u Jafu i nađe lađu što je plovila u Taršiš. Plati
vozarinu i ukrca se da otplovi s njima u Taršiš, daleko od Jahve.

<span id="an_1:4">1:4</span> Ali Jahve podiže na moru silan vjetar i
nastade nevrijeme veliko na moru te mišljahu da će se lađa razbiti.

<span id="an_1:5">1:5</span> Uplašiše se mornari; svaki zazva svoga
boga, i da bi je olakšali, stadoše iz lađe bacati tovar što bijaše u
njoj. Jona pak bijaše sišao na dno lađe, legao i zaspao tvrdim snom.

<span id="an_1:6">1:6</span> Zapovjednik lađe pristupi mu i reče: "Što
spavaš kao zaklan? Ustaj i prizivlji Boga svojega! Možda će nas se
sjetiti Bog taj da ne poginemo."

<span id="an_1:7">1:7</span> Potom rekoše jedni drugima: "Hajde da
bacimo ždrijeb da vidimo od koga nam dođe ovo zlo." Baciše ždrijeb i
pade ždrijeb na Jonu.

<span id="an_1:8">1:8</span> Oni mu onda rekoše: "Kaži nam: zbog koga
nas ovo zlo snađe, kojim se poslom baviš, odakle dolaziš, iz koje si
zemlje i od kojega naroda?"

<span id="an_1:9">1:9</span> On im odgovori: "Ja sam Hebrej, i štujem
Jahvu, Boga nebeskoga, koji stvori more i zemlju."

<span id="an_1:10">1:10</span> Ljudi se uplašiše veoma i rekoše mu: "Što
si to učinio!" Jer bijahu doznali da on bježi od Jahve - sam im je to
pripovjedio.

<span id="an_1:11">1:11</span> Oni ga zapitaše: "Što da učinimo s tobom
da nam se more smiri?" Jer se more sve bješnje dizalo.

<span id="an_1:12">1:12</span> On im odgovori: "Uzmite me i bacite u
more, pa će vam se more smiriti, jer znam da se zbog mene diglo na vas
ovo veliko nevrijeme."

<span id="an_1:13">1:13</span> Ljudi uzeše veslati ne bi li se primakli
kopnu, jer se more sve bješnje dizalo protiv njih.

<span id="an_1:14">1:14</span> Tad zazvaše Jahvu i rekoše: "Ah, Jahve,
ne daj da poginemo zbog života ovoga čovjeka i ne svali na nas krv
nevinu, jer ti si Jahve: činiš kako ti je milo."

<span id="an_1:15">1:15</span> I uzevši Jonu, baciše ga u more - i more
presta bjesnjeti.

<span id="an_1:16">1:16</span> Tada velik strah Jahvin obuze ljude te
prinesoše žrtvu Jahvi i učiniše zavjete.

<span id="an_2:1">2:1</span> Jahve zapovjedi velikoj ribi da proguta
Jonu. Tri dana i tri noći ostade Jona u ribljoj utrobi.

<span id="an_2:2">2:2</span> Iz utrobe riblje stade Jona moliti Jahvu,
Boga svojega.

<span id="an_2:3">2:3</span> On reče: "Iz nevolje svoje zavapih Jahvi, i
on me usliša; iz utrobe Podzemlja zazvah, i ti si mi čuo glas.

<span id="an_2:4">2:4</span> Ti me baci moru u dubine, i voda me opteče.
Sve poplave tvoje i valovi oboriše se na me.

<span id="an_2:5">2:5</span> Pomislih: odbačen sam ispred očiju tvojih.
Al' ipak oči upirem svetom Hramu tvojem.

<span id="an_2:6">2:6</span> Vode me do grla okružiše, bezdan me opkoli.
Trave mi glavu omotaše,

<span id="an_2:7">2:7</span> siđoh do korijena planina. Nada mnom se
zatvoriše zauvijek zasuni zemljini. Al' ti iz jame izvadi život moj, o
Jahve, Bože moj.

<span id="an_2:8">2:8</span> Samo što ne izdahnuh kad se spomenuh Jahve,
i molitva se moja k tebi vinula, prema svetom Hramu tvojemu.

<span id="an_2:9">2:9</span> Oni koji štuju isprazna ništavila milost
svoju ostavljaju.

<span id="an_2:10">2:10</span> A ja ću ti s pjesmom zahvalnicom žrtvu
prinijeti. Što se zavjetovah, ispunit ću. Spasenje je od Gospoda."

<span id="an_2:11">2:11</span> Tada Jahve zapovjedi ribi i ona izbljuva
Jonu na obalu.

<span id="an_3:1">3:1</span> Riječ Jahvina dođe Joni drugi put:

<span id="an_3:2">3:2</span> "Ustani," reče mu, "idi u Ninivu, grad
veliki, propovijedaj u njemu što ću ti reći."

<span id="an_3:3">3:3</span> Jona ustade i ode u Ninivu, kako mu Jahve
zapovjedi. Niniva bijaše grad velik do Boga - tri dana hoda.

<span id="an_3:4">3:4</span> Jona prođe gradom dan hoda,
propovijedajući: "Još četrdeset dana i Niniva će biti razorena."

<span id="an_3:5">3:5</span> Ninivljani povjerovaše Bogu; oglasiše post
i obukoše se u kostrijet, svi od najvećega do najmanjega.

<span id="an_3:6">3:6</span> Glas doprije do kralja ninivskoga: on
ustade s prijestolja, skide plašt sa sebe, odjenu se u kostrijet i sjede
u pepeo.

<span id="an_3:7">3:7</span> Tada se po odredbi kralja i njegovih
velikaša oglasi i objavi u Ninivi: "Ljudi i stoka, goveda i ovce da ne
okuse ništa, ni da pasu, ni da vodu piju.

<span id="an_3:8">3:8</span> Nego i ljudi i stoka da se pokriju
kostrijeću, da glasno Boga zazivlju i da se obrati svatko sa svojega
zlog puta i nepravde koju je činio.

<span id="an_3:9">3:9</span> Tko zna, možda će se povratiti Bog,
smilovati se i odustati od ljutoga svog gnjeva da ne izginemo?"

<span id="an_3:10">3:10</span> Bog vidje što su činili: da se obratiše
od svojega zlog puta. I sažali se Bog zbog nesreće kojom im bijaše
zaprijetio i ne učini.

<span id="an_4:1">4:1</span> Joni bi veoma krivo i rasrdi se.

<span id="an_4:2">4:2</span> I ovako se pomoli Jahvi: "Ah, Jahve, nisam
li ja to slutio dok još u svojoj zemlji bijah? Zato sam htio prije
pobjeći u Taršiš; jer znao sam da si ti Bog milostiv i milosrdan, spor
na gnjev i bogat milosrđem i da se nad nesrećom brzo sažališ.

<span id="an_4:3">4:3</span> Sada, Jahve, uzmi moj život, jer mi je
bolje umrijeti nego živjeti."

<span id="an_4:4">4:4</span> Jahve odgovori: "Srdiš li se ti s pravom?"

<span id="an_4:5">4:5</span> Jona iziđe iz grada i sjede s istoka gradu;
načini ondje kolibu i sjede pod njom u hlad da vidi što će biti od
grada.

<span id="an_4:6">4:6</span> A Jahve Bog učini da izraste bršljan nad
Jonom i pruži sjenu njegovoj glavi te da ga izliječi od zlovolje. Jona
se bršljanu veoma obradova.

<span id="an_4:7">4:7</span> Ali sutradan, u osvit zore, Bog zapovjedi
crvu da podgrize bršljan, i on usahnu.

<span id="an_4:8">4:8</span> Kad je ogranulo sunce, posla Bog vruć
istočni vjetar; sunce je palilo glavu Joninu te je sasvim klonuo.
Poželje umrijeti i reče: "Bolje mi je umrijeti nego živjeti."

<span id="an_4:9">4:9</span> Bog upita Jonu: "Srdiš li se s pravom zbog
bršljana?" On odgovori: "Da, s pravom sam ljut nasmrt."

<span id="an_4:10">4:10</span> Jahve mu reče: "Tebi je žao bršljana oko
kojega se nisi trudio, nego je u jednu noć nikao i u jednu noć usahnuo.

<span id="an_4:11">4:11</span> A meni da ne bude žao Ninive, grada
velikoga, u kojem ima više od sto i dvadeset tisuća ljudi koji ne znaju
razlikovati desno i lijevo, a uz to i mnogo životinja!"

------------------------------------------------------------------------

[Next: Micah](mic)
