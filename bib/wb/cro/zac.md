[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](hag)  [Next](mal.md) 

------------------------------------------------------------------------

### Croatian Bible: Zechariah

<span id="an_1:1">1:1</span> Osmoga mjeseca druge godine Darijeve dođe
riječ Jahvina proroku Zahariji, sinu Berekjinu, sinu Idonovu.

<span id="an_1:2">1:2</span> "Jahve se teško razgnjevio na oce vaše!

<span id="an_1:3">1:3</span> Zatim im reci: 'Ovako govori Jahve nad
Vojskama: Vratite se meni, i ja ću se vratiti vama' - riječ je Jahve nad
Vojskama.

<span id="an_1:4">1:4</span> 'Ne budite poput svojih otaca koje su
pozivali negdašnji proroci.' Ovako govori Jahve nad Vojskama: 'Vratite
se sa zlih putova svojih i od zlih djela. Ali oni nisu slušali ni pazili
na mene' - govori Jahve.

<span id="an_1:5">1:5</span> Gdje su sad oci vaši? Zar će dovijeka
živjeti proroci?

<span id="an_1:6">1:6</span> Ali moje riječi i odredbe, koje sam naložio
slugama svojim prorocima, nisu li stigle vaše oce? Oni se obratiše i
priznaše: 'Jahve nad Vojskama učinio je s nama kako bijaše namislio
učiniti prema našim putovima i našim djelima.'"

<span id="an_1:7">1:7</span> Dvadeset i četvrtog dana, jedanaestoga
mjeseca, a to je mjesec Šebat, druge godine Darijeve, dođe riječ Jahvina
proroku Zahariji, sinu Berekjinu, sinu Idonovu.

<span id="an_1:8">1:8</span> Imao sam noću viđenje. Gle, na riđanu
čovjek jaše među mirtama koje imaju duboko korijenje, a iza njega konji
riđi, smeđi i bijeli.

<span id="an_1:9">1:9</span> Upitah: "Koji su ovi, gospodaru?" Anđeo
koji je sa mnom govorio reče mi: "Ja ću ti pokazati koji su."

<span id="an_1:10">1:10</span> Čovjek koji stajaše među mirtama
odgovori: "Ovo su oni koje je poslao Jahve da obilaze zemlju."

<span id="an_1:11">1:11</span> Oni se obratiše anđelu Jahvinu, koji
stajaše među mirtama, i kazaše: "Obišli smo zemlju, i gle: sva zemlja
počiva i miruje."

<span id="an_1:12">1:12</span> Tada progovori anđeo Jahvin i reče:
"Jahve nad Vojskama, kada ćeš se već jednom smilovati Jeruzalemu i
gradovima judejskim na koje se već sedamdeset godina ljuto srdiš?"

<span id="an_1:13">1:13</span> A Jahve anđelu koji je govorio sa mnom
odgovori utješnim riječima.

<span id="an_1:14">1:14</span> I anđeo koji je govorio sa mnom reče mi:
"Objavi ovo: 'Ovako govori Jahve nad Vojskama: Ljubavlju ljubomornom
gorim za Jeruzalem i za Sion,

<span id="an_1:15">1:15</span> a velikim gnjevom plamtim na ohole
narode, jer kad se ono malo rasrdih, oni prijeđoše mjeru.'

<span id="an_1:16">1:16</span> Zato ovako govori Jahve: 'Vraćam se
Jeruzalemu s milosrđem; opet će u njemu sagraditi Dom moj' - riječ je
Jahve nad Vojskama - 'i opet će se u Jeruzalemu protezati uže mjeračko.'

<span id="an_1:17">1:17</span> I ovo poruči: 'Ovako govori Jahve nad
Vojskama: Moji će se gradovi opet prelijevati obiljem, i Jahve će
utješiti Sion, izabrati Jeruzalem.'"

<span id="an_2:1">2:1</span> Podigoh oči i vidjeh. I gle: četiri roga.

<span id="an_2:2">2:2</span> Upitah anđela koji je govorio sa mnom: "Što
je ovo?" On mi odgovori: "To su rogovi koji su raznijeli Judu, Izraela i
Jeruzalem."

<span id="an_2:3">2:3</span> Onda mi Jahve pokaza četiri kovača.

<span id="an_2:4">2:4</span> A ja upitah: "Što su došli ovi raditi?" On
mi odgovori: "Ono su rogovi koji su raznijeli Judu te se nitko više ne
usuđuje dići glavu; a ovi su došli da ih zastraše i da slome rogove
narodima koji podizahu rog na zemlju Judinu kako bi je raznijeli."

<span id="an_2:5">2:5</span> Podigoh oči i vidjeh. I gle: čovjek, a u
ruci mu mjeračko uže.

<span id="an_2:6">2:6</span> Upitah ga: "Kamo ideš?" Odgovori mi: "Da
izmjerim Jeruzalem i da vidim koliko je širok a koliko dug."

<span id="an_2:7">2:7</span> I gle, anđeo koji je govorio sa mnom
stajaše nepomično, a drugi mu iziđe u susret

<span id="an_2:8">2:8</span> i reče mu: "Trči, reci onome mladiću ovako:
Jeruzalem će biti kao otvoren grad radi mnoštva ljudi i stoke koji će
biti u njemu.

<span id="an_2:9">2:9</span> A ja ću mu - riječ je Jahvina - biti ognjen
zid unaokolo i Slava njegova sred njega."

<span id="an_2:10">2:10</span> "Hej! Hej! Bježite iz zemlje sjeverne" -
riječ je Jahvina - "jer u sva četiri vjetra nebeska razasuo sam vas" -
riječ je Jahvina!

<span id="an_2:11">2:11</span> "Hej, Sione, koji živiš kod kćeri
babilonske, spasi se!"

<span id="an_2:12">2:12</span> Ovako govori Jahve nad Vojskama, čija me
Slava izaslala k narodima koji su vas opljačkali: "Tko vas dira, dira mi
zjenicu oka.

<span id="an_2:13">2:13</span> Gle, ruku dižem na njih da plijenom budu
svojim robovima." Znat ćete tako da me posla Jahve nad Vojskama!

<span id="an_2:14">2:14</span> "Kliči i raduj se, kćeri sionska, jer
evo, dolazim usred tebe prebivat' - riječ je Jahvina.

<span id="an_2:15">2:15</span> U onaj dan mnogi će narodi uz Jahvu
prionuti i bit će narod moj, a ja ću prebivati usred tebe." Znat ćeš
tako da me tebi posla Jahve nad Vojskama.

<span id="an_2:16">2:16</span> I Judeja će biti baština Jahvina, njegov
dio u Svetoj zemlji, i on će opet izabrati Jeruzalem.

<span id="an_2:17">2:17</span> Tiho, ljudi svi, pred Jahvom, jer, evo,
on ustaje iz svetoga Prebivališta svojega!

<span id="an_3:1">3:1</span> Potom mi pokaza Jošuu, velikog svećenika,
koji stajaše pred anđelom Jahvinim, i Satana, koji mu stajaše zdesna da
ga tuži.

<span id="an_3:2">3:2</span> Anđeo Jahvin reče Satanu: "Suzbio te Jahve,
Satane! Suzbio te Jahve koji izabra Jeruzalem! Nije li on glavnja iz
ognja izvučena?"

<span id="an_3:3">3:3</span> A Jošua bijaše obučen u prljave haljine dok
stajaše pred anđelom Jahvinim.

<span id="an_3:4">3:4</span> Anđeo se obrati onima koji pred njim
stajahu i reče im: "Skinite s njega te prljave haljine!" I reče mu:
"Evo, skidam s tebe tvoju krivicu i odijevam te u dragocjenu haljinu!"

<span id="an_3:5">3:5</span> I nastavi: "Stavite mu čist povez oko
glave!" Oni mu staviše čist povez oko glave i odjenuše ga u dragocjene
haljine u nazočnosti anđelovoj.

<span id="an_3:6">3:6</span> I anđeo Jahvin upozori Jošuu:

<span id="an_3:7">3:7</span> "Ovako govori Jahve nad Vojskama: 'Ako
budeš mojim putovima hodio i mojih se pridržavao naredaba, ti ćeš biti
upravitelj u Domu mojemu, čuvat ćeš moja predvorja i dat ću ti pristup
među one koji ondje stoje.

<span id="an_3:8">3:8</span> Poslušaj, dakle, Jošua, veliki svećeniče,
ti i drugovi tvoji koji su oko tebe, jer vi ste ljudi znamenja! Evo, ja
ću dovesti Izdanak, Slugu svojega, i uklonit ću opačinu ove zemlje u
jedan dan.

<span id="an_3:9">3:9</span> Jer evo kamena koji stavljam pred Jošuu: na
tom je kamenu sedam očiju i u nj ću urezati natpis' - riječ je Jahve nad
Vojskama.

<span id="an_3:10">3:10</span> 'U dan onaj' - riječ je Jahve nad
Vojskama - 'pozivat ćete jedan drugoga pod lozu i pod smokvu.'"

<span id="an_4:1">4:1</span> Anđeo koji je govorio sa mnom vrati se tad
i probudi me kao čovjeka koji se oda sna budi.

<span id="an_4:2">4:2</span> "Što vidiš?" - upita. Ja odgovorih: "Vidim,
evo, svijećnjak, sav od zlata, s posudom za ulje vrh njega; i sedam je
žižaka na svijećnjaku, sa sedam lijevaka za sedam žižaka što su na
njemu.

<span id="an_4:3">4:3</span> Dvije su masline kraj njega, jedna njemu
zdesna, druga slijeva."

<span id="an_4:4">4:4</span> Obratih se anđelu koji je govorio sa mnom i
upitah ga: "Što je to, gospodaru?"

<span id="an_4:5">4:5</span> Anđeo koji je govorio sa mnom odgovori mi:
"Zar ne znaš što je to?" Ja rekoh: "Ne, gospodaru."

<span id="an_4:6">4:6</span> \[6a\] On mi tad odgovori ovako: \[6b\]Evo
riječi Jahvine Zerubabelu: "Ne silom niti snagom, već duhom mojim!" -
riječ je Jahve nad Vojskama.

<span id="an_4:7">4:7</span> Što si ti, goro velika? Pred Zreubabelom
postaješ ravnica! On će izvući krunišni kamen uz poklike: "Hvala! Hvala
za njega!"

<span id="an_4:8">4:8</span> Dođe mi potom riječ Jahvina:

<span id="an_4:9">4:9</span> Zerubabelove su ruke ovaj Dom utemeljile,
njegove će ga ruke završiti. I vi ćete znati da me k vama poslao Jahve
nad Vojskama.

<span id="an_4:10">4:10</span> \[10a\] Jer, tko je prezreo dan skromnih
početaka? Radovat će se kad vide olovni visak u ruci Zerubabelovoj.
\[10b\] "Ovih sedam oči su Jahvine što strijeljaju po svoj zemlji."

<span id="an_4:11">4:11</span> Tad progovorih i zapitah ga: "Što su one
dvije masline desno i lijevo od svijećnjaka?"

<span id="an_4:12">4:12</span> Progovorih opet i upitah ga: "Što su one
dvije maslinove grančice koje kroz dvije zlatne cijevi dolijevaju ulje?"

<span id="an_4:13">4:13</span> On mi odgovori: "Zar ne znaš što je to?"
Odvratih: "Ne, gospodaru!"

<span id="an_4:14">4:14</span> On reče: "To su dva Pomazanika koji stoje
pred Gospodarem sve zemlje."

<span id="an_5:1">5:1</span> Podigoh opet oči i vidjeh: leti svitak
knjige.

<span id="an_5:2">5:2</span> Anđeo me upita: "Što vidiš?" Odgovorih:
"Vidim svitak knjige gdje leti: dužina joj je dvadeset lakata, a širina
deset."

<span id="an_5:3">5:3</span> On mi tad reče: "To je prokletstvo koje će
zahvatiti svu zemlju; odsad, svaki koji krade bit će po njem izgnan
odavde i svaki koji krivo priseže bit će po njem odavde protjeran.

<span id="an_5:4">5:4</span> Ja ću ga izvesti - riječ je Jahve nad
Vojskama - da uđe u kuću lupežu i u kuću onome koji se krivo kune mojim
imenom te da boravi usred njegove kuće i uništi je skupa s njenim
drvljem i kamenjem."

<span id="an_5:5">5:5</span> Anđeo koji je govorio sa mnom iziđe i reče
mi: "Podigni oči i pogledaj što se to pojavljuje."

<span id="an_5:6">5:6</span> Ja ga upitah: "Što je to?" On reče: "To se
pojavljuje efa." I nastavi: "To je opća pokvarenost na zemlji."

<span id="an_5:7">5:7</span> I gle, podiže se olovan poklopac i jedna
žena sjedi usred efe.

<span id="an_5:8">5:8</span> On reče: "To je zloća." I gurnu je u efu i
baci joj na otvor olovni poklopac.

<span id="an_5:9">5:9</span> Podigavši oči, vidjeh: dvije žene izlaze s
vjetrom u krilima, a krila im bijahu kao krila rode; one podigoše efu
između zemlje i neba.

<span id="an_5:10">5:10</span> Upitah tad anđela koji je govorio sa
mnom: "Kamo odnose efu?"

<span id="an_5:11">5:11</span> On mi odgovori: "Da joj sagrade hram u
zemlji šinearskoj i da joj pripreme postolje na koje će je postaviti."

<span id="an_6:1">6:1</span> I podigoh oči i vidjeh: gle, četvera bojna
kola izlaze između dviju gora; a gore bijahu od mjedi.

<span id="an_6:2">6:2</span> U prvim kolima bijahu riđi konji; u drugim
kolima crni konji;

<span id="an_6:3">6:3</span> u trećim kolima bijeli konji, a u četvrtim
kolima konji šareni.

<span id="an_6:4">6:4</span> Obratih se anđelu koji je govorio sa mnom i
upitah ga: "Što je to, gospodaru?"

<span id="an_6:5">6:5</span> Anđeo mi odgovori ovako: "Ti kreću u četiri
vjetra nebeska pošto su stajali pred Gospodarem sve zemlje.

<span id="an_6:6">6:6</span> Riđani kreću u zemlju istočnu; vranci u
zemlju sjevernu; bijelci kreću u zemlju zapadnu, a šarci kreću u zemlju
južnu."

<span id="an_6:7">6:7</span> Krepko oni stupaju, nestrpljivi da obiđu
zemlju. On im reče: "Idite, obiđite zemlju!" I oni krenuše obilaziti
zemljom.

<span id="an_6:8">6:8</span> On me zovnu i reče mi: "Vidi, oni koji su
krenuli u sjevernu zemlju umirit će gnjev moj u zemlji sjevernoj."

<span id="an_6:9">6:9</span> I dođe mi riječ Jahvina:

<span id="an_6:10">6:10</span> "Uzmi prinose od izgnanika - od Heldaja,
Tobije i Jedaje - i pođi danas i uđi u dom Jošije, sina Sefanijina, koji
je došao iz Babilona.

<span id="an_6:11">6:11</span> Uzmi srebra i zlata, načini krunu i stavi
na glavu Jošui, sinu Josadakovu, velikom svećeniku.

<span id="an_6:12">6:12</span> I reci mu: 'Ovako govori Jahve nad
Vojskama: Evo čovjeka komu je ime Izdanak; ispod njega će proklijati i
on će sazdati Svetište Jahvino.

<span id="an_6:13">6:13</span> On će sazdati Svetište Jahvino i
proslaviti se. On će sjediti i vladati na prijestolju. A do njega će na
prijestolju biti svećenik. Sklad savršen bit će među njima.

<span id="an_6:14">6:14</span> A kruna neka ostane u Jahvinu Svetištu za
spomen Heldaju, Tobiji, Jedaji i Jošiji, sinu Sefanijinu.

<span id="an_6:15">6:15</span> I oni koji su daleko doći će i sazdat će
Svetište Jahvino. Znat ćete tako da me Jahve nad Vojskama k vama
poslao.' To će se zbiti ako zaista poslušate glas Jahve, Boga svojega."

<span id="an_7:1">7:1</span> Četvrte godine kralja Darija, četvrtoga
dana devetoga mjeseca, Kisleva, dođe riječ Jahvina Zahariji.

<span id="an_7:2">7:2</span> Betel je naime poslao Sar-Esera i
Regem-Meleka s njihovim ljudima da mole lice Jahvino

<span id="an_7:3">7:3</span> i da pitaju svećenike u Domu Jahve nad
Vojskama i proroke: "Hoćemo li plakati petoga mjeseca i postiti, kao što
činimo već tolike godine?"

<span id="an_7:4">7:4</span> Tada mi dođe riječ Jahve nad Vojskama:
"Reci svemu puku zemlje i svećenicima:

<span id="an_7:5">7:5</span> 'Kad postite i naričete petoga i sedmoga
mjeseca već sedamdeset godina, zar meni postite?

<span id="an_7:6">7:6</span> A kad jedete i pijete, zar sebi ne jedete i
pijete?

<span id="an_7:7">7:7</span> Nisu li to propisi koje je Jahve objavio
preko negdašnjih proroka kada Jeruzalem bijaše naseljen i miran kao i
gradovi oko njega i kada bijaše napučen Negeb i Šefela?'"

<span id="an_7:8">7:8</span> Riječ Jahvina dođe Zahariji:

<span id="an_7:9">7:9</span> "Ovako govori Jahve nad Vojskama: 'Sudite
istinito i budite dobrostivi i milosrdni jedni drugima.

<span id="an_7:10">7:10</span> Ne tlačite udovu ni sirotu, ni došljaka
ni uboga, i ne snujte u srcu pakosti jedan prema drugom.'

<span id="an_7:11">7:11</span> Ali oni ne htjedoše poslušati, već
prkosno okrenuše leđa; zatisnuše uši da ne bi čuli;

<span id="an_7:12">7:12</span> otvrdnuše srcem kao kremen, da ne bi čuli
Zakon i riječi koje im je slao Jahve nad Vojskama, svojim duhom, preko
drevnih proroka. I Jahve nad Vojskama silno se tad razgnjevi.

<span id="an_7:13">7:13</span> I zato, kao što je on zvao a oni ga ne
slušaše, tako su sad oni zvali a ja ih nisam slušao - riječ je Jahve nad
Vojskama.

<span id="an_7:14">7:14</span> I razmeo sam ih među sve narode kojih ne
poznavahu, a zemlja iza njih bi opustošena, te nitko nije njome prolazio
niti se vraćao. Tako su zemlju blagostanja obratili u pustoš!"

<span id="an_8:1">8:1</span> I dođe mi riječ Jahvina:

<span id="an_8:2">8:2</span> "Ovako govori Jahve nad Vojskama:
'Ljubavlju ljubomornom za Sion izgaram i gnjevom velikim plamtim za nj!
Vraćam se u Sion, prebivati hoću sred Jeruzalema.'

<span id="an_8:3">8:3</span> Ovako govori Jahve nad Vojskama: 'Jeruzalem
će se zvati Gradom vjernosti i Gorom Jahve nad Vojskama, Gorom
svetosti.'

<span id="an_8:4">8:4</span> Ovako govori Jahve nad Vojskama: 'Starci i
starice opet će posjedati po trgovima jeruzalemskim, svatko sa štapom u
ruci zbog starosti prevelike.

<span id="an_8:5">8:5</span> A gradski će se trgovi ispuniti dječacima i
djevojčicama koji će se igrati na njegovim trgovima.'

<span id="an_8:6">8:6</span> Ovako govori Jahve nad Vojskama: 'Ako to
bude čudo u očima Ostatka u dane one, zar će to biti čudo i u mojim
očima' - riječ je Jahve nad Vojskama.

<span id="an_8:7">8:7</span> Ovako govori Jahve nad Vojskama: 'Evo
spasit ću svoj narod iz zemlje istočne i iz zemlje sunčanog zapada.

<span id="an_8:8">8:8</span> Ja ću ih dovesti da se nastane usred
Jeruzalema. I bit će mi narod a ja ću im biti Bog u vjernosti i pravdi.'

<span id="an_8:9">8:9</span> Ovako Govori Jahve nad Vojskama: 'Neka
ojačaju ruke vama koji ovih dana slušate riječi ove iz usta proroka koji
prorokuje od dana kada bjehu položeni temelji Domu Jahve nad Vojskama da
bi se opet sagradilo Svetište.

<span id="an_8:10">8:10</span> Jer, prije ovih dana ne bijaše nadnice za
čovjeka niti nadnice za živinče; niti bijaše mira od neprijatelja onome
koji je izlazio ni onome koji je dolazio; puštao sam ljude jedne protiv
drugih.

<span id="an_8:11">8:11</span> Ali sada, neću biti prema Ostatku ovog
naroda kao minulih dana - riječ je Jahve nad Vojskama -

<span id="an_8:12">8:12</span> nego ću posijati mir: loza će roditi
grožđem, zemlja će davati usjeve, a nebo će davati rosu svoju. Sve ću to
dati Ostatku ovoga naroda.

<span id="an_8:13">8:13</span> I kao što bijaste prokletstvo među
narodima, dome Judin i dome Izraelov, tako ću vas spasiti da budete
blagoslovom! Ne bojte se, nek' vam jake budu ruke!'

<span id="an_8:14">8:14</span> Jer ovako govori Jahve nad Vojskama: 'Kao
što bijah namislio unesrećiti vas kada su me razgnjevili oci vaši -
govori Jahve nad Vojskama - i nisam se pokajao,

<span id="an_8:15">8:15</span> tako, promijenivši naum, u ove dane
mislim usrećiti Jeruzalem i dom Judin. Ne bojte se!

<span id="an_8:16">8:16</span> A ovo vam je činiti: Govorite istinu
jedan drugom; sudite istinito i miroljubivo na vratima gradskim!

<span id="an_8:17">8:17</span> Ne snujte jedan drugome zlo u srcu; ne
ljubite lažnu kletvu. Jer sve to ja mrzim' - riječ je Jahvina!"

<span id="an_8:18">8:18</span> Dođe mi riječ Jahve nad Vojskama:

<span id="an_8:19">8:19</span> "Ovako govori Jahve nad Vojskama: Post
četvrtoga, post petoga, post sedmoga i post desetoga mjeseca postat će
za Dom Jahvin radost, veselje i veseli blagdani. Ali ljubite istinu i
mir!"

<span id="an_8:20">8:20</span> "Ovako govori Jahve nad Vojskama: Još će
dolaziti narodi i stanovnici mnogih gradova.

<span id="an_8:21">8:21</span> Stanovnici jednoga grada ići će u drugi
govoreći: 'Hajde da idemo moliti lice Jahvino i tražiti Jahvu nad
Vojskama!' Ići ću i ja!

<span id="an_8:22">8:22</span> I doći će mnogi puk i moćni će narodi
tražiti Jahvu nad Vojskama u Jeruzalemu i moliti lice Jahvino.

<span id="an_8:23">8:23</span> Ovako govori Jahve nad Vojskama! U one će
dane deset ljudi od naroda svih jezika hvatati jednog Židova za skut
govoreći: 'Idemo s vama, jer čusmo da je s vama Bog.'"

<span id="an_9:1">9:1</span> Proroštvo. Riječ Jahvina. Jahve prolazi
zemljom Hadraka, Damask mu je počivalište; jer Jahvini su gradovi Arama
i sva plemena Izraela.

<span id="an_9:2">9:2</span> Hamat također, koji s njim graniči,

<span id="an_9:3">9:3</span> i Tir i Sidon, tako mudar. Tir podiže tvrde
bedeme, zgrnu srebra kao prašine i zlata kao blata s ulica.

<span id="an_9:4">9:4</span> Al' evo, Gospod će ga osvojiti, survati u
more moć njegovu, a njega će progutati oganj.

<span id="an_9:5">9:5</span> Vidjet će to Aškelon i prestrašiti se, a
Gaza sva će uzdrhtati, i Ekron, jer ga nada prevari: nestat će kralja iz
Gaze, Aškelon će pust ostati,

<span id="an_9:6">9:6</span> u Ašdodu stanovat će kopilad! Zatrt ću
ponos Filistejaca,

<span id="an_9:7">9:7</span> uklonit ću im krv iz usta i gnusobu iz
zuba. I oni će pripasti Bogu našem i bit će kao jedna obitelj u Judeji,
a Ekron će biti kao Jebusejac.

<span id="an_9:8">9:8</span> Uz Dom svoj utaborit ću se kao straža,
protiv onih koji odlaze i dolaze; tlačitelj neće više ovud prolaziti,
jer njegovu sam uvidio bijedu.

<span id="an_9:9">9:9</span> Klikni iz sveg grla, Kćeri sionska! Viči od
radosti, Kćeri jeruzalemska! Tvoj kralj se evo tebi vraća: pravičan je i
pobjedonosan, ponizan jaše na magarcu, na magaretu, mladetu magaričinu.

<span id="an_9:10">9:10</span> On će istrijebit' kola iz Efrajima i
konje iz Jeruzalema; on će istrijebit' luk ubojni. On će navijestit' mir
narodima; vlast će mu se proširit' od mora do mora i od Rijeke do rubova
zemlje.

<span id="an_9:11">9:11</span> A i tebi, zbog krvi tvoga Saveza, vratit
ću sužnje tvoje iz jama bezvodnih.

<span id="an_9:12">9:12</span> Vratite se u Tvrđavu, izgnanici puni
nade, još danas - ja navješćujem - dvostruko ću ti uzvratiti.

<span id="an_9:13">9:13</span> Jer, Judu sam kao luk napeo, a Efrajimom
luk naoružao: tvoje ću, o Sione, zavitlat' sinove - protiv sinova
tvojih, o Javane - i učinit ću te kao mač junaka.

<span id="an_9:14">9:14</span> Nad njima tad će se pojaviti Jahve i kao
munja letjet će mu strijela. Jahve Gospod u rog će zatrubit', hodit će
na južnim vihorima.

<span id="an_9:15">9:15</span> Jahve nad Vojskama zakrilit će ih i oni
će gaziti nogama kamenje praćaka, pit će krv kao da je vino, napojit' se
kao škropilo, kao uglovi na žrtveniku.

<span id="an_9:16">9:16</span> Jahve Bog njihov spasit će ih u dan onaj;
kao stado on će pasti narod svoj; kao drago kamenje krune oni će
blistat' u zemlji njegovoj.

<span id="an_9:17">9:17</span> Ah, kako li će sretan, kako lijep biti!
Od žita će rasti mladići, a od slatkog vina djevice.

<span id="an_10:1">10:1</span> Tražite od Jahve dažda u vrijeme
proljetno! Jahve stvara munje i daje kišu; čovjeku kruh daje, a stoci
travu.

<span id="an_10:2">10:2</span> Lažno bajaju kumiri, prijevaru vide
gatari, obmanu govore snovi, varljivu utjehu daju, zato kao stado blude
ljudi, lutaju jer nemaju pastira.

<span id="an_10:3">10:3</span> Moj je gnjev planuo na pastire, i ja ću
kaznom pohodit jarce. Da, Jahve nad Vojskama pohodit će stado svoje, dom
Judin. I učinit će da budu k'o gizdav konj u boju:

<span id="an_10:4">10:4</span> od njega će poteći kamen zaglavni, klin
šatorski, od njega ubojit luk, od njega sve vođe.

<span id="an_10:5">10:5</span> Bit će zajedno kao junaci što u boju gaze
kao po blatu uličnom; vojevat će, jer Jahve je s njima, i osramotit će
one koji konje jašu.

<span id="an_10:6">10:6</span> "Ojačat ću dom Judin, spasiti dom
Josipov. Opet ću ih naseliti, žao mi ih, i bit će kao da ih nisam
odbacio, jer ja sam Jahve, Bog njihov - uslišat ću ih."

<span id="an_10:7">10:7</span> Efrajimci bit će kao junaci i radostit će
im se srce kao od vina: vidjet će sinove svoje i veseliti se, u Jahvi će
klicati srce njihovo.

<span id="an_10:8">10:8</span> "Zazviždat ću im i sabrati ih, jer ja sam
ih izbavio, bit će opet brojni kao što bjehu.

<span id="an_10:9">10:9</span> Rasijao sam ih među narode, ali će se oni
u zemljama dalekim spomenuti mene, poučit će svoje sinove, i oni će se
vratiti.

<span id="an_10:10">10:10</span> Vratit ću ih iz zemlje egipatske,
sabrat ću ih iz Asirije i dovest ih u zemlju gileadsku i na Libanon, i
neće biti dosta mjesta za njih."

<span id="an_10:11">10:11</span> Prijeći će more egipatsko, jer on će
udariti valove morske, sve dubine Nila presahnut će. Bit će oboren ponos
Asirije, oduzeto žezlo Egiptu.

<span id="an_10:12">10:12</span> U Jahvi će biti snaga njihova, njegovim
će se oni proslavit imenom - riječ je Jahvina.

<span id="an_11:1">11:1</span> Otvori vrata, Libanone, nek' ti oganj
sažeže cedrove!

<span id="an_11:2">11:2</span> Kukaj, čempresu, jer pade cedar, jer su
mogućnici upropašteni! Kukajte, hrastovi bašanski, jer posječena je šuma
najgušća.

<span id="an_11:3">11:3</span> Čuj jauk pastira, opustošen je sjaj
njihov! Čuj riku lavića, opustošen je ponos jordanski!

<span id="an_11:4">11:4</span> Ovako mi reče Jahve:

<span id="an_11:5">11:5</span> "Pasi ovce klanice! Kupci ih njihovi
kolju nekažnjeno, a koji ih prodaju, govore: 'Blagoslovljen bio Jahve,
obogatio sam se!' i pastiri ih njihovi ne štede.

<span id="an_11:6">11:6</span> Ni ja više neću štedjeti žitelja zemlje -
riječ je Jahve nad Vojskama - nego: predajem, evo, svakoga u ruke
njegova bližnjega i u ruke kralja njegova; i oni će pustošiti zemlju, a
ja neću izbavljati iz ruku njihovih."

<span id="an_11:7">11:7</span> Stadoh pasti ovce klanice za trgovce
ovcama te uzeh dva štapa: jedan nazvah Naklonost, drugi Sveza. Tako sam
pasao stado.

<span id="an_11:8">11:8</span> I u jednom mjesecu odbacih tri pastira.
Ali mi i ovce dojadiše, omrznuh im.

<span id="an_11:9">11:9</span> Tad rekoh: "Neću vas više pasti! Koja
mora uginuti, nek' ugine! Koja mora nestati, nek' nestane! A koje
ostanu, neka jedna drugoj meso prožderu!"

<span id="an_11:10">11:10</span> Tad uzeh svoj štap Naklonost i slomih
ga da raskinem Savez svoj što ga bijah sklopio sa svim narodima.

<span id="an_11:11">11:11</span> I on se raskinu onog dana, i trgovci
ovcama koji su to gledali doznaše da je to bila riječ Jahvina.

<span id="an_11:12">11:12</span> Rekoh im tad: "Ako vam je to dobro,
dajte mi plaću; ako nije, nemojte." Oni mi odmjeriše plaću: trideset
srebrnika.

<span id="an_11:13">11:13</span> A Jahve mi reče: "Baci u riznicu tu
lijepu cijenu kojom su me procijenili!" Ja uzeh trideset srebrnika i
bacih u riznicu u Domu Jahvinu.

<span id="an_11:14">11:14</span> Onda slomih i svoj drugi štap, Svezu -
da raskinem bratstvo između Jude i Izraela.

<span id="an_11:15">11:15</span> I reče mi Jahve: "Uzmi još opremu
bezumna pastira,

<span id="an_11:16">11:16</span> jer, evo, podići ću jednoga bezumnog
pastira u ovoj zemlji: za izgubljene on se neće brinuti, zalutale neće
tražiti, ranjene neće vidati, iscrpljene neće nositi, nego će jesti meso
od pretilih i papke im otkidati.

<span id="an_11:17">11:17</span> Teško pastiru opakom koji stado
ostavlja! Neka mu mač stigne ruku i desno oko! Nek' mu desnica sasvim
usahne, oko desno sasvim potamni!"

<span id="an_12:1">12:1</span> Proroštvo. Besjeda Jahvina o Izraelu.
Govori Jahve koji razape nebesa, utemelji zemlju i stvori dah čovjeku u
grudima:

<span id="an_12:2">12:2</span> "Evo, učinit ću Jeruzalem čašom opojnom
svim narodima uokolo - za opsade Jeruzalema.

<span id="an_12:3">12:3</span> U onaj dan učinit ću Jeruzalem teškim
kamenom svim narodima: svi koji ga budu dizali teško će se izraniti, a
skupit će se na nj svi narodi zemlje.

<span id="an_12:4">12:4</span> U onaj dan - riječ je Jahvina - udarit ću
sve konje strahom, a njine jahače mahnitošću. Ali nad domom Judinim
otvorit ću oči, a sljepilom ću udariti sve konje narodÄa.

<span id="an_12:5">12:5</span> Tada će u srcu reći plemena Judina:
'Snaga je Jeruzalemaca u Jahvi nad Vojskama, Bogu njihovu!'

<span id="an_12:6">12:6</span> U onaj dan učinit ću da plemena Judina
budu kao žeravnica užarena na drvlju, kao baklja upaljena na snoplju: i
proždirat će zdesna i slijeva sve narode uokolo. A Jeruzalem će i dalje
stajati na svome mjestu."

<span id="an_12:7">12:7</span> Jahve će najprije spasiti Judine šatore
da se ponos doma Davidova i ponos Jeruzalemaca ne izdigne iznad Jude.

<span id="an_12:8">12:8</span> U onaj dan Jahve će zakriliti
Jeruzalemce: najsustaliji među njima bit će u onaj dan kao David, a dom
Davidov bit će kao božanstvo, kao Anđeo Jahvin pred njima.

<span id="an_12:9">12:9</span> "U onaj dan pregnut ću da uništim sve
narode koji dođu na Jeruzalem.

<span id="an_12:10">12:10</span> A na dom Davidov i na Jeruzalemce izlit
ću duh milosni i molitveni. I gledat će na onoga koga su proboli;
naricat će nad njim kao nad jedincem, gorko ga oplakivati kao prvenca.

<span id="an_12:11">12:11</span> U onaj dan plač velik će nastati u
Jeruzalemu, poput plača hadad-rimonskog u ravnici megidonskoj.

<span id="an_12:12">12:12</span> I plakat će zemlja, svaka porodica
napose, i žene njihove napose; porodica doma Davidova napose, i žene
njihove napose; porodica doma Natanova napose, i žene njihove napose;

<span id="an_12:13">12:13</span> porodica doma Levijeva napose, i žene
njihove napose; porodica Šimejeva napose, i žene njihove napose;

<span id="an_12:14">12:14</span> i sve ostale porodice, svaka porodica
za sebe, i žene njihove napose.

<span id="an_13:1">13:1</span> U onaj dan otvorit će se izvor domu
Davidovu i Jeruzalemcima da se operu od grijeha i nečistoće.

<span id="an_13:2">13:2</span> U onaj dan - riječ je Jahve nad Vojskama
- iskorijenit ću iz zemlje imena kumirÄa da se više ne spominju; uklonit
ću iz zemlje i proroke i duh nečistoće.

<span id="an_13:3">13:3</span> Ako netko još bude prorokovao, otac i
mati koji su ga rodili reći će mu: 'Nećeš više živjeti, jer laž govoriš
u ime Jahvino!' Otac i mati koji su ga rodili probost će ga kada bude
prorokovao.

<span id="an_13:4">13:4</span> U onaj dan svaki će se prorok stidjeti
svoga viđenja; neće se više ogrtati plaštem od kostrijeti da bi lagali,

<span id="an_13:5">13:5</span> nego će govoriti: 'Nisam ja prorok; ja
sam ratar, zemlja je moje dobro od mladosti!'

<span id="an_13:6">13:6</span> Ako li ga tko upita: 'Kakve su ti to rane
po tijelu?' on će odgovoriti: 'Izranjen sam kod prijateljÄa.'

<span id="an_13:7">13:7</span> Probudi se, maču, protiv mog pastira,
protiv čovjeka, moga srodnika - riječ je Jahve nad Vojskama. Udari
pastira, i ovce će se razbjeći! Okrenut ću ruku protiv slabića,

<span id="an_13:8">13:8</span> i u svoj će zemlji - riječ je Jahvina -
dvije trećine biti istrijebljene, a trećina ostavljena.

<span id="an_13:9">13:9</span> Tu ću trećinu kroz oganj provesti,
pročistit ću ih kao što se pročišćuje srebro, iskušat' ih kao što se
srebro iskušava. I on će zazivati ime moje, a ja ću mu se odazvati; i
reći ću: 'Moj je to narod!' a on će reći: 'Jahve je Bog moj!'"

<span id="an_14:1">14:1</span> Gle, dolazi dan Jahvin kada će se
podijeliti plijen usred tebe.

<span id="an_14:2">14:2</span> I sabrat ću sve narode u Jeruzalem u
borbu. I zaposjest će grad, opljačkati kuće i silovati žene. Polovina će
grada otići u izgnanstvo, ali Ostatak neće biti istrijebljen iz grada.

<span id="an_14:3">14:3</span> Tada će Jahve izaći i boriti se protiv
tih naroda kako on zna ratovati u dan ratni.

<span id="an_14:4">14:4</span> Noge će mu, u dan onaj, stajati na Gori
maslinskoj koja je nasuprot Jeruzalemu na istoku. I raskolit će se Gora
maslinska po srijedi, između istoka i zapada, u golemu dolinu: jedna će
se polovina pomaknuti na sjever, druga na jug.

<span id="an_14:5">14:5</span> Dolina Gore moje bit će ispunjena od Goe
pa do Jasola i bit će zakrčena kao što je bila zakrčena poslije potresa
u dane Uzije, kralja judejskog. Tada će doći Jahve, Bog tvoj, i svi
sveci s njim.

<span id="an_14:6">14:6</span> U dan onaj neće više biti ni studeni ni
leda.

<span id="an_14:7">14:7</span> Bit će to dan čudesan - znade ga Jahve -
ni dan ni noć; i u vrijeme večeribit će svjetlo.

<span id="an_14:8">14:8</span> U onaj dan žive će vode poteći iz
Jeruzalema, pola k moru istočnom, pola kmoru zapadnom. Bit će tako ljeti
i zimi.

<span id="an_14:9">14:9</span> I Jahve će biti kralj nad svom zemljom.

<span id="an_14:10">14:10</span> Sva će se zemlja pretvoriti u ravnicu,
od Gebe do Rimona negepskog. A Jeruzalem će se uzvisiti na svom mjestu;
i bit će nastanjen - od Vrata Benjaminovih do Prvih vrata, to jest do
Vrata ugaonih, i od Kule Hananeelove do Kraljeva tijeska.

<span id="an_14:11">14:11</span> Opet će se stanovati u njemu, i više
neće biti prokletstva; Jeruzalem će živjeti u miru.

<span id="an_14:12">14:12</span> A evo kojom će ranom Jahve udariti sve
narode koji budu zavojštili na Jeruzalem: meso će im se raspadati dok
budu na nogama; oči će im trunuti u dupljama, jezik gnjiti u ustima.

<span id="an_14:13">14:13</span> U dan onaj nastat će među njima silan
metež od Jahve: jedan će drugoga za ruku hvatati, i ruka će se jednoga
dizati na drugoga.

<span id="an_14:14">14:14</span> I Juda će se boriti u Jeruzalemu. Tu će
se sakupiti bogatstva svih okolnih naroda: zlato, srebro, odjeća u
velikoj množini.

<span id="an_14:15">14:15</span> A slična će rana pasti na konje, mazge,
deve i magarce, i na svu stoku koja se nađe u tome taboru.

<span id="an_14:16">14:16</span> Tko preživi od svih naroda koji dođu na
Jeruzalem, uzlazit će godimice da se pokloni pred Kraljem, Jahvom nad
Vojskama, i da slave Blagdan sjenica.

<span id="an_14:17">14:17</span> Ako koje pleme zemlje ne uzađe u
Jeruzalem da se pokloni pred Kraljem, Jahvom nad Vojskama, neće biti
kiše za njega.

<span id="an_14:18">14:18</span> Ako li pleme egipatsko ne uzađe i ne
dođe, stići će ga isti udarac kojim će Jahve udariti narode koji ne bi
uzašli svetkovati Blagdan sjenica.

<span id="an_14:19">14:19</span> Takva će biti kazna Egiptu i svim
narodima koji ne budu uzašli da svetkuju Blagdan sjenica.

<span id="an_14:20">14:20</span> U onaj dan stajat će na konjskim
praporcima 'Jahvi posvećen'; a u Domu Jahvinu bit će lonci kao žrtvene
čaše pred žrtvenikom;

<span id="an_14:21">14:21</span> i svaki će lonac u Jeruzalemu i u
Judeji biti posvećen Jahvi nad Vojskama - svi koji budu htjeli žrtvovati
uzimat će ih i kuhati u njima. I u dan onaj neće više biti trgovaca u
Domu Jahve nad Vojskama.

------------------------------------------------------------------------

[Next: Malachi](mal.md)
