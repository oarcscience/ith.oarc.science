[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](mat)  [Next](luk.md) 

------------------------------------------------------------------------

### Croatian Bible: Mark

<span id="an_1:1">1:1</span> Početak Evanđelja Isusa Krista Sina
Božjega.

<span id="an_1:2">1:2</span> Pisano je u Izaiji proroku: Evo šaljem
glasnika svoga pred licem tvojim da ti pripravi put.

<span id="an_1:3">1:3</span> Glas viče u pustinji: Pripravite put
Gospodinu, poravnite mu staze!

<span id="an_1:4">1:4</span> Tako se pojavi Ivan: krstio je u pustinji i
propovijedao krst obraćenja na otpuštenje grijeha.

<span id="an_1:5">1:5</span> Grnula k njemu sva judejska zemlja i svi
Jeruzalemci: primali su od njega krštenje u rijeci Jordanu
ispovijedajući svoje grijehe.

<span id="an_1:6">1:6</span> Ivan bijaše odjeven u devinu dlaku, s
kožnatim pojasom oko bokova; hranio se skakavcima i divljim medom.

<span id="an_1:7">1:7</span> I propovijedao je: "Nakon mene dolazi jači
od mene. Ja nisam dostojan sagnuti se i odriješiti mu remenje na obući.

<span id="an_1:8">1:8</span> Ja vas krstim vodom, a on će vas krstiti
Duhom Svetim."

<span id="an_1:9">1:9</span> Onih dana dođe Isus iz Nazareta
galilejskoga i primi u Jordanu krštenje od Ivana.

<span id="an_1:10">1:10</span> I odmah, čim izađe iz vode, ugleda
otvorena nebesa i Duha poput goluba gdje silazi na nj,

<span id="an_1:11">1:11</span> a glas se zaori s nebesa: Ti si Sin moj,
Ljubljeni! U tebi mi sva milina!

<span id="an_1:12">1:12</span> I odmah ga Duh nagna u pustinju.

<span id="an_1:13">1:13</span> I bijaše u pustinji četrdeset dana, gdje
ga je iskušavao Sotona; bijaše sa zvijerima, a anđeli mu služahu.

<span id="an_1:14">1:14</span> A pošto Ivan bijaše predan, otiđe Isus u
Galileju. Propovijedao je evanđelje Božje:

<span id="an_1:15">1:15</span> "Ispunilo se vrijeme, približilo se
kraljevstvo Božje! Obratite se i vjerujte evanđelju!"

<span id="an_1:16">1:16</span> I prolazeći uz Galilejsko more, ugleda
Šimuna i Andriju, brata Šimunova, gdje ribare na moru; bijahu ribari.

<span id="an_1:17">1:17</span> I reče im Isus: "Hajdete za mnom i učinit
ću vas ribarima ljudi!"

<span id="an_1:18">1:18</span> Oni odmah ostaviše mreže i pođoše za
njim.

<span id="an_1:19">1:19</span> Pošavši malo naprijed, ugleda Jakova
Zebedejeva i njegova brata Ivana: u lađi su krpali mreže.

<span id="an_1:20">1:20</span> Odmah pozva i njih. Oni ostave oca
Zebedeja u lađi s nadničarima i otiđu za njim.

<span id="an_1:21">1:21</span> I stignu u Kafarnaum. Odmah u subotu uđe
on u sinagogu i poče naučavati.

<span id="an_1:22">1:22</span> Bijahu zaneseni njegovim naukom. Ta učio
ih je kao onaj koji ima vlast, a ne kao pismoznanci.

<span id="an_1:23">1:23</span> A u njihovoj se sinagogi upravo zatekao
čovjek opsjednut nečistim duhom. On povika:

<span id="an_1:24">1:24</span> "Što ti imaš s nama, Isuse Nazarećanine?
Došao si da nas uništiš? Znam tko si: Svetac Božji!"

<span id="an_1:25">1:25</span> Isus mu zaprijeti: "Umukni i iziđi iz
njega!"

<span id="an_1:26">1:26</span> Nato nečisti duh potrese njime pa povika
iz svega glasa i iziđe iz njega.

<span id="an_1:27">1:27</span> Svi se zaprepastiše te se zapitkivahu:
"Što li je ovo? Nova li i snažna nauka! Pa i samim nečistim dusima
zapovijeda, i pokoravaju mu se."

<span id="an_1:28">1:28</span> I pročulo se odmah o njemu posvuda, po
svoj okolici galilejskoj.

<span id="an_1:29">1:29</span> I odmah pošto iziđoše iz sinagoge, uđe s
Jakovom i Ivanom u kuću Šimunovu i Andrijinu.

<span id="an_1:30">1:30</span> A punica Šimunova ležala u ognjici. I
odmah mu kažu za nju.

<span id="an_1:31">1:31</span> On pristupi, prihvati je za ruku i
podiže. I pusti je ognjica. I posluživaše im.

<span id="an_1:32">1:32</span> Uvečer, kad sunce zađe, donošahu preda nj
sve bolesne i opsjednute.

<span id="an_1:33">1:33</span> I sav je grad nagrnuo k vratima.

<span id="an_1:34">1:34</span> I on ozdravi bolesnike - a bijahu mnogi i
razne im bolesti - i zloduhe mnoge izagna. I ne dopusti zlodusima
govoriti jer su ga znali.

<span id="an_1:35">1:35</span> Rano ujutro, još za mraka, ustane, iziđe
i povuče se na samotno mjesto i ondje se moljaše.

<span id="an_1:36">1:36</span> Potražiše ga Šimun i njegovi drugovi.

<span id="an_1:37">1:37</span> Kad ga nađoše, rekoše mu: "Svi te traže."

<span id="an_1:38">1:38</span> Kaže im: "Hajdemo drugamo, u obližnja
mjesta, da i ondje propovijedam! Ta zato sam došao."

<span id="an_1:39">1:39</span> I prođe svom Galilejom: propovijedao je u
njihovim sinagogama i zloduhe izgonio.

<span id="an_1:40">1:40</span> I dođe k njemu neki gubavac, klekne i
zamoli: "Ako hoćeš, možeš me očistiti!"

<span id="an_1:41">1:41</span> Isus ganut pruži ruku, dotače ga se pa će
mu: "Hoću, budi čist!"

<span id="an_1:42">1:42</span> I odmah nesta s njega gube i očisti se.

<span id="an_1:43">1:43</span> Isus se otrese na nj i odmah ga otpravi

<span id="an_1:44">1:44</span> riječima: "Pazi, nikomu ništa ne kazuj,
nego idi, pokaži se svećeniku i prinesi za svoje očišćenje što propisa
Mojsije, njima za svjedočanstvo."

<span id="an_1:45">1:45</span> Ali čim iziđe, stane on uvelike
pripovijedati i razglašavati događaj tako da Isus više nije mogao javno
ući u grad, nego se zadržavao vani na samotnim mjestima. I dolažahu k
njemu odasvud.

<span id="an_2:1">2:1</span> I pošto nakon nekoliko dana opet uđe u
Kafarnaum, pročulo se da je u kući.

<span id="an_2:2">2:2</span> I skupiše se mnogi te više nije bilo mjesta
ni pred vratima. On im navješćivaše Riječ.

<span id="an_2:3">2:3</span> I dođu noseći k njemu uzetoga. Nosila ga
četvorica.

<span id="an_2:4">2:4</span> Budući da ga zbog mnoštva nisu mogli
unijeti k njemu, otkriju krov nad mjestom gdje bijaše Isus. Načinivši
otvor, spuste postelju na kojoj je uzeti ležao.

<span id="an_2:5">2:5</span> Vidjevši njihovu vjeru, kaže Isus uzetome:
"Sinko! Otpuštaju ti se grijesi."

<span id="an_2:6">2:6</span> Sjedjeli su ondje neki pismoznanci koji
počeše mudrovati u sebi:

<span id="an_2:7">2:7</span> "Što to ovaj govori? Huli! Ta tko može
grijehe otpuštati doli Bog jedini?"

<span id="an_2:8">2:8</span> Isus duhom odmah proniknu da tako mudruju u
sebi, pa će im: "Što to mudrujete u sebi?

<span id="an_2:9">2:9</span> Ta što je lakše? Reći uzetomu: 'Otpuštaju
ti se grijesi' ili reći: 'Ustani, uzmi svoju postelju i hodi?'

<span id="an_2:10">2:10</span> Ali da znate: vlastan je Sin Čovječji na
zemlji otpuštati grijehe!" I reče uzetomu:

<span id="an_2:11">2:11</span> "Tebi zapovijedam, ustani, uzmi postelju
i pođi kući!"

<span id="an_2:12">2:12</span> I on usta, uze odmah postelju i iziđe na
očigled svima. Svi su zaneseni slavili Boga govoreći: "Takvo što nikad
još ne vidjesmo!"

<span id="an_2:13">2:13</span> Isus ponovno iziđe k moru. Sve je ono
mnoštvo grnulo k njemu i on ih poučavaše.

<span id="an_2:14">2:14</span> Prolazeći ugleda Levija Alfejeva gdje
sjedi u carinarnici. I kaže mu: "Pođi za mnom!" On usta i pođe za njim.

<span id="an_2:15">2:15</span> Kada zatim Isus bijaše za stolom u
njegovoj kući, nađoše se za stolom s njime i njegovim učenicima i mnogi
carinici i grešnici. Bilo ih je uistinu mnogo. A slijedili su ga

<span id="an_2:16">2:16</span> i pismoznanci farizejske sljedbe pa
vidjevši da jede s grešnicima i carinicima rekoše njegovim učenicima:
"Zašto jede s carinicima i grešnicima?"

<span id="an_2:17">2:17</span> Čuvši to, Isus im reče: "Ne treba
zdravima liječnika, nego bolesnima! Ne dođoh zvati pravednike, nego
grešnike."

<span id="an_2:18">2:18</span> Ivanovi su učenici i farizeji postili. I
dođu neki i kažu mu: "Zašto učenici Ivanovi i učenici farizejski poste,
a tvoji učenici ne poste?"

<span id="an_2:19">2:19</span> Nato im Isus reče: "Mogu li svatovi
postiti dok je zaručnik s njima? Dokle god imaju zaručnika sa sobom, ne
mogu postiti.

<span id="an_2:20">2:20</span> Doći će već dani kad će im se ugrabiti
zaručnik i tada će postiti u onaj dan!"

<span id="an_2:21">2:21</span> "Nitko ne prišiva krpe od sirova sukna na
staro odijelo. Inače nova zakrpa vuče sa starog odijela pa nastane još
veća rupa."

<span id="an_2:22">2:22</span> "I nitko ne ulijeva novo vino u stare
mješine. Inače će vino poderati mješine pa propade i vino i mješine.
Nego - novo vino u nove mješine!"

<span id="an_2:23">2:23</span> Jedne je subote prolazio kroz usjeve.
Njegovi učenici počeše putem trgati klasje. A farizeji mu rekoše:

<span id="an_2:24">2:24</span> "Gle! Zašto čine što subotom nije
dopušteno?"

<span id="an_2:25">2:25</span> Isus im odgovori: "Zar nikad niste čitali
što učini David kad ogladnje te se nađe u potrebi on i njegovi pratioci?

<span id="an_2:26">2:26</span> Kako za velikog svećenika Ebjatara uđe u
Dom Božji i pojede prinesene kruhove kojih ne smije jesti nitko osim
svećenika; a on dade i svojim pratiocima?"

<span id="an_2:27">2:27</span> I govoraše im: "Subota je stvorena radi
čovjeka, a ne čovjek radi subote.

<span id="an_2:28">2:28</span> Tako, Sin Čovječji gospodar je subote!"

<span id="an_3:1">3:1</span> Uđe ponovno u sinagogu. Bio je ondje čovjek
usahle ruke.

<span id="an_3:2">3:2</span> A oni vrebahu hoće li ga Isus u subotu
izliječiti, da ga optuže.

<span id="an_3:3">3:3</span> On kaže čovjeku usahle ruke: "Stani na
sredinu!"

<span id="an_3:4">3:4</span> A njima će: "Je li subotom dopušteno činiti
dobro ili činiti zlo, život spasiti ili pogubiti?" No oni su šutjeli.

<span id="an_3:5">3:5</span> A on, ražalošćen okorjelošću srca njihova,
srdito ih ošinu pogledom pa reče tom čovjeku: "Ispruži ruku!" On ispruži
- i ruka mu zdrava!

<span id="an_3:6">3:6</span> Farizeji iziđu i dadnu se odmah s
herodovcima na vijećanje protiv njega kako da ga pogube.

<span id="an_3:7">3:7</span> Isus se s učenicima povuče k moru. Za njim
je išao silan svijet iz Galileje. I iz Judeje,

<span id="an_3:8">3:8</span> iz Jeruzalema, iz Idumeje, iz
Transjordanije i iz okolice Tira i Sidona - silno je mnoštvo čulo što
čini i nagrnulo k njemu.

<span id="an_3:9">3:9</span> Stoga reče učenicima neka mu se zbog
mnoštva pripravi lađica da ga ne bi zgnjeli.

<span id="an_3:10">3:10</span> Jer mnoge je ozdravio pa su se svi koji
bijahu pogođeni kakvim zlom bacali na nj da bi ga se dotakli.

<span id="an_3:11">3:11</span> A nečisti duhovi, čim bi ga spazili,
padali bi preda nj i vikali: "Ti si Sin Božji!"

<span id="an_3:12">3:12</span> A on im se oštro prijetio da ga ne
prokazuju.

<span id="an_3:13">3:13</span> Uziđe na goru i pozove koje sam htjede. I
dođoše k njemu.

<span id="an_3:14">3:14</span> I ustanovi dvanaestoricu da budu s njime
i da ih šalje propovijedati

<span id="an_3:15">3:15</span> s vlašću da izgone đavle.

<span id="an_3:16">3:16</span> Ustanovi dakle dvanaestoricu: Šimuna,
kojemu nadjenu ime Petar,

<span id="an_3:17">3:17</span> i Jakova Zebedejeva i Ivana, brata
Jakovljeva, kojima nadjenu ime Boanerges, to jest Sinovi groma,

<span id="an_3:18">3:18</span> i Andriju i Filipa i Bartolomeja i Mateja
i Tomu i Jakova Alfejeva i Tadeja i Šimuna Kananajca

<span id="an_3:19">3:19</span> i Judu Iškariotskoga, koji ga izda.

<span id="an_3:20">3:20</span> I dođe Isus u kuću. Opet se skupi toliko
mnoštvo da nisu mogli ni jesti.

<span id="an_3:21">3:21</span> Čuvši to, dođoše njegovi da ga obuzdaju
jer se govorilo: "Izvan sebe je!"

<span id="an_3:22">3:22</span> I pismoznanci što siđoše iz Jeruzalema
govorahu: "Beelzebula ima, po poglavici đavolskom izgoni đavle."

<span id="an_3:23">3:23</span> A on ih dozva pa im u prispodobama
govoraše: "Kako može Sotona Sotonu izgoniti?

<span id="an_3:24">3:24</span> Ako se kraljevstvo u sebi razdijeli, ono
ne može opstati.

<span id="an_3:25">3:25</span> Ili: ako se kuća u sebi razdijeli, ona ne
može opstati.

<span id="an_3:26">3:26</span> Ako je dakle Sotona sam na sebe ustao i
razdijelio se, ne može opstati, nego mu je kraj.

<span id="an_3:27">3:27</span> Nitko, dakako, ne može u kuću jakoga ući
i oplijeniti mu pokućstvo ako prije jakoga ne sveže. Tada će mu kuću
oplijeniti!"

<span id="an_3:28">3:28</span> Doista, kažem vam, sve će se oprostiti
sinovima ljudskima, koliki god bili grijesi i hule kojima pohule.

<span id="an_3:29">3:29</span> No pohuli li tko na Duha Svetoga, nema
oproštenja dovijeka; krivac je grijeha vječnoga."

<span id="an_3:30">3:30</span> Jer govorahu: "Duha nečistoga ima."

<span id="an_3:31">3:31</span> I dođu majka njegova i braća njegova.
Ostanu vani, a k njemu pošalju neka ga pozovu.

<span id="an_3:32">3:32</span> Oko njega je sjedjelo mnoštvo. I reknu
mu: "Eno vani majke tvoje i braće tvoje, traže te!"

<span id="an_3:33">3:33</span> On im odgovori: "Tko je majka moja i
braća moja?"

<span id="an_3:34">3:34</span> I okruži pogledom po onima što su
sjedjeli oko njega u krugu i kaže: "Evo majke moje, evo braće moje!

<span id="an_3:35">3:35</span> Tko god vrši volju Božju, on mi je brat i
sestra i majka."

<span id="an_4:1">4:1</span> I poče opet poučavati uz more. I zgrnu se k
njemu silan svijet te on uđe u lađu i sjede na moru, a sve ono mnoštvo
bijaše uz more, na kopnu.

<span id="an_4:2">4:2</span> Poučavao ih je u prispodobama mnogočemu.
Govorio im u pouci:

<span id="an_4:3">4:3</span> "Poslušajte! Gle, iziđe sijač sijati.

<span id="an_4:4">4:4</span> I dok je sijao, poneko zrno pade uz put,
dođoše ptice i pozobaše ga.

<span id="an_4:5">4:5</span> Neko opet pade na kamenito tlo gdje nemaše
dosta zemlje. Odmah izniknu jer nemaše duboke zemlje.

<span id="an_4:6">4:6</span> Ali kad ogranu sunce, izgorje; i jer nemaše
korijenja, osuši se.

<span id="an_4:7">4:7</span> Neko opet pade u trnje i trnje uzraste i
uguši ga te ploda ne donese.

<span id="an_4:8">4:8</span> Neko napokon pade u dobru zemlju i dade
plod, razraste se i razmnoži, te donese: jedno tridesetostruko, jedno
šezdesetostruko, jedno stostruko."

<span id="an_4:9">4:9</span> I doda: "Tko ima uši da čuje, neka čuje!"

<span id="an_4:10">4:10</span> Kad bijaše nasamo, oni oko njega zajedno
s dvanaestoricom pitahu ga o prispodobama.

<span id="an_4:11">4:11</span> I govoraše im: "Vama je dano otajstvo
kraljevstva Božjega, a onima vani sve biva u prispodobama:

<span id="an_4:12">4:12</span> da gledaju, gledaju - i ne vide, slušaju,
slušaju - i ne razumiju, da se ne obrate pa da im se otpusti."

<span id="an_4:13">4:13</span> I kaže im: "Zar ne znate tu prispodobu?
Kako ćete onda razumjeti prispodobe uopće?

<span id="an_4:14">4:14</span> Sijač sije Riječ.

<span id="an_4:15">4:15</span> Oni uz put, gdje je Riječ posijana, jesu
oni kojima, netom čuju, odmah dolazi Sotona i odnosi Riječ u njih
posijanu.

<span id="an_4:16">4:16</span> Zasijani na tlo kamenito jesu oni koji
kad čuju Riječ, odmah je s radošću prime,

<span id="an_4:17">4:17</span> ali nemaju u sebi korijena, nego su
nestalni: kad nastane nevolja ili progonstvo zbog Riječi, odmah se
sablazne.

<span id="an_4:18">4:18</span> A drugi su oni u trnje zasijani. To su
oni koji poslušaju Riječ,

<span id="an_4:19">4:19</span> ali nadošle brige vremenite, zavodljivost
bogatstva i ostale požude uguše Riječ te ona ostane bez ploda.

<span id="an_4:20">4:20</span> A zasijani na dobru zemlju jesu oni koji
čuju i prime Riječ te urode: tridesetostruko, šezdesetostruko,
stostruko.

<span id="an_4:21">4:21</span> I govoraše im: "Unosi li se svjetiljka da
se pod posudu stavi ili pod postelju? Zar ne da se stavi na svijećnjak?

<span id="an_4:22">4:22</span> Ta ništa nije zastrto, osim zato da se
očituje; i ništa skriveno, osim zato da dođe na vidjelo!

<span id="an_4:23">4:23</span> Ima li tko uši da čuje, neka čuje."

<span id="an_4:24">4:24</span> I govoraše im: "Pazite što slušate.
Mjerom kojom mjerite mjerit će vam se. I nadodat će vam se.

<span id="an_4:25">4:25</span> Doista, onomu tko ima dat će se, a onomu
tko nema oduzet će se i ono što ima."

<span id="an_4:26">4:26</span> I govoraše im: "Kraljevstvo je Božje kao
kad čovjek baci sjeme u zemlju.

<span id="an_4:27">4:27</span> Spavao on ili bdio, noću i danju sjeme
klija i raste - sam ne zna kako;

<span id="an_4:28">4:28</span> zemlja sama od sebe donosi plod: najprije
stabljiku, onda klas i napokon puno zrnja na klasu.

<span id="an_4:29">4:29</span> A čim plod dopusti, brže se on laća srpa
jer eto žetve."

<span id="an_4:30">4:30</span> I govoraše: "Kako da prispodobimo
kraljevstvo nebesko ili u kojoj da ga prispodobi iznesemo?

<span id="an_4:31">4:31</span> Kao kad se gorušičino zrno posije u
zemlju. Manje od svega sjemenja na zemlji,

<span id="an_4:32">4:32</span> jednoć posijano, naraste i postane veće
od svega povrća pa potjera velike grane te se pod sjenom njegovom
gnijezde ptice nebeske."

<span id="an_4:33">4:33</span> Mnogim takvim prispodobama navješćivaše
im Riječ, kako već mogahu slušati.

<span id="an_4:34">4:34</span> Bez prispodobe im ne govoraše, a nasamo
bi svojim učenicima sve razjašnjavao.

<span id="an_4:35">4:35</span> Uvečer istoga dana kaže im: "Prijeđimo
prijeko!"

<span id="an_4:36">4:36</span> Oni otpuste mnoštvo i povezu Isusa kako
već bijaše u lađi. A pratile su ga i druge lađe.

<span id="an_4:37">4:37</span> Najednom nasta žestoka oluja, na lađu
navale valovi te su je već gotovo napunili.

<span id="an_4:38">4:38</span> A on na krmi spavaše na uzglavku. Probude
ga i kažu mu: "Učitelju! Zar ne mariš što ginemo?"

<span id="an_4:39">4:39</span> On se probudi, zaprijeti vjetru i reče
moru: "Utihni! Umukni!" I smiri se vjetar i nasta velika utiha.

<span id="an_4:40">4:40</span> Tada im reče: "Što ste bojažljivi? Kako
nemate vjere?"

<span id="an_4:41">4:41</span> Oni se silno prestrašiše pa se
zapitkivahu: "Tko li je ovaj da mu se i vjetar i more pokoravaju?"

<span id="an_5:1">5:1</span> Stigoše na onu stranu mora, u kraj
gerazenski.

<span id="an_5:2">5:2</span> Čim iziđe iz lađe, odmah mu iz grobnica
pohiti u susret neki čovjek s nečistim duhom.

<span id="an_5:3">5:3</span> Obitavalište je imao u grobnicama. I nitko
ga više nije mogao svezati ni lancima

<span id="an_5:4">5:4</span> jer je već često bio i okovima i lancima
svezan, ali je raskinuo okove i iskidao lance i nitko ga nije mogao
ukrotiti.

<span id="an_5:5">5:5</span> Po cijele bi noći i dane u grobnicama i po
brdima vikao i bio se kamenjem.

<span id="an_5:6">5:6</span> Kad izdaleka opazi Isusa, dotrči i pokloni
mu se,

<span id="an_5:7">5:7</span> a onda u sav glas povika: "Što ti imaš sa
mnom, Isuse, Sine Boga Svevišnjega? Zaklinjem te Bogom, ne muči me!"

<span id="an_5:8">5:8</span> Jer Isus mu bijaše rekao: "Iziđi, duše
nečisti, iz ovoga čovjeka!"

<span id="an_5:9">5:9</span> Isus ga nato upita: "Kako ti je ime?" Kaže
mu: "Legija mi je ime! Ima nas mnogo!"

<span id="an_5:10">5:10</span> I uporno zaklinjaše Isusa da ih ne
istjera iz onoga kraja.

<span id="an_5:11">5:11</span> A ondje je pod brdom paslo veliko krdo
svinja.

<span id="an_5:12">5:12</span> Zaklinjahu ga dakle: "Pošalji nas u ove
svinje da u njih uđemo!"

<span id="an_5:13">5:13</span> I on im dopusti. Tada iziđoše nečisti
duhovi i uđoše u svinje. I krdo od oko dvije tisuće jurnu niz obronak u
more i podavi se u moru.

<span id="an_5:14">5:14</span> Svinjari pobjegoše i razglasiše gradom i
selima. A ljudi pođoše vidjeti što se dogodilo.

<span id="an_5:15">5:15</span> Dođu Isusu. Ugledaju opsjednutoga: sjedio
je obučen i zdrave pameti - on koji ih je imao legiju. I prestraše se.

<span id="an_5:16">5:16</span> A očevici im razlagahu kako je to bilo s
opsjednutim i ono o svinjama.

<span id="an_5:17">5:17</span> Tada ga stanu moliti da ode iz njihova
kraja.

<span id="an_5:18">5:18</span> Kad je ulazio u lađu, onaj što bijaše
opsjednut molio ga da bude uza nj.

<span id="an_5:19">5:19</span> No on mu ne dopusti, nego mu reče: "Pođi
kući k svojima pa im javi što ti je učinio Gospodin, kako ti se
smilovao."

<span id="an_5:20">5:20</span> On ode i poče razglašavati po Dekapolu
što mu učini Isus. I svi su se divili.

<span id="an_5:21">5:21</span> Kad se Isus lađom ponovno prebacio
prijeko, zgrnu se k njemu silan svijet.

<span id="an_5:22">5:22</span> Stajao je uz more. I dođe, gle, jedan od
nadstojnika sinagoge, imenom Jair. Ugledavši ga, padne mu pred noge

<span id="an_5:23">5:23</span> pa ga usrdno moljaše: "Kćerkica mi je na
umoru! Dođi, stavi ruke na nju da ozdravi i ostane u životu!"

<span id="an_5:24">5:24</span> I pođe s njima. A za njim je išao silan
svijet i pritiskao ga.

<span id="an_5:25">5:25</span> A neka je žena dvanaest godina bolovala
od krvarenja,

<span id="an_5:26">5:26</span> mnogo pretrpjela od pustih liječnika,
razdala sve svoje i ništa nije koristilo; štoviše, bivalo joj je sve
gore.

<span id="an_5:27">5:27</span> Čuvši za Isusa, priđe mu među mnoštvom
odostraga i dotaknu se njegove haljine.

<span id="an_5:28">5:28</span> Mislila je: "Dotaknem li se samo njegovih
haljina, bit ću spašena."

<span id="an_5:29">5:29</span> I odmah prestane njezino krvarenje te
osjeti u tijelu da je ozdravila od zla.

<span id="an_5:30">5:30</span> Isus odmah u sebi osjeti da je iz njega
izišla sila pa se okrenu usred mnoštva i reče: "Tko se to dotaknu mojih
haljina?"

<span id="an_5:31">5:31</span> A učenici mu rekoše: "Ta vidiš kako te
mnoštvo odasvud pritišće i još pitaš: 'Tko me se to dotaknu?'"

<span id="an_5:32">5:32</span> A on zaokruži pogledom da vidi onu koja
to učini.

<span id="an_5:33">5:33</span> Žena, sva u strahu i trepetu, svjesna
onoga što joj se dogodilo, pristupi i baci se preda nj pa mu kaza sve po
istini.

<span id="an_5:34">5:34</span> On joj reče: "Kćeri, vjera te tvoja
spasila! Pođi u miru i budi zdrava od svojega zla!"

<span id="an_5:35">5:35</span> Dok je Isus još govorio, eto
nadstojnikovih s porukom. "Kći ti je umrla. Čemu dalje mučiti učitelja?"

<span id="an_5:36">5:36</span> Isus je čuo taj razgovor, pa će
nadstojniku: "Ne boj se! Samo vjeruj!"

<span id="an_5:37">5:37</span> I ne dopusti da ga itko drugi prati osim
Petra i Jakova i Ivana, brata Jakovljeva.

<span id="an_5:38">5:38</span> I dođu u kuću nadstojnikovu. Ugleda buku
i one koji plakahu i naricahu u sav glas.

<span id="an_5:39">5:39</span> Uđe i kaže im: "Što bučite i plačete?
Dijete nije umrlo, nego spava."

<span id="an_5:40">5:40</span> A oni mu se podsmjehivahu. No on ih sve
izbaci, uzme sa sobom djetetova oca i majku i svoje pratioce pa uđe
onamo gdje bijaše dijete.

<span id="an_5:41">5:41</span> Primi dijete za ruku govoreći: "Talita,
kum!" što znači: "Djevojko! Zapovijedam ti, ustani!"

<span id="an_5:42">5:42</span> I djevojka odmah usta i poče hodati.
Bijaše joj dvanaest godina. I u tren ostadoše zapanjeni, u čudu veliku.

<span id="an_5:43">5:43</span> On im dobro poprijeti neka toga nitko ne
dozna; i reče da djevojci dadnu jesti.

<span id="an_6:1">6:1</span> I otišavši odande, dođe u svoj zavičaj. A
doprate ga učenici.

<span id="an_6:2">6:2</span> I kada dođe subota, poče učiti u sinagogi.
I mnogi što su ga slušali preneraženi govorahu: "Odakle to ovome? Kakva
li mu je mudrost dana? I kakva se to silna djela događaju po njegovim
rukama?

<span id="an_6:3">6:3</span> Nije li ovo drvodjelja, sin Marijin, i brat
Jakovljev, i Josipov, i Judin, i Šimunov? I nisu li mu sestre ovdje među
nama?" I sablažnjavahu se o njega.

<span id="an_6:4">6:4</span> A Isus im govoraše: "Nije prorok bez časti
doli u svom zavičaju i među rodbinom i u svom domu."

<span id="an_6:5">6:5</span> I ne mogaše ondje učiniti ni jedno čudo,
osim što ozdravi nekoliko nemoćnika stavivši ruke na njih.

<span id="an_6:6">6:6</span> I čudio se njihovoj nevjeri. Obilazio je
selima uokolo i naučavao.

<span id="an_6:7">6:7</span> Dozva dvanaestoricu te ih poče slati dva po
dva dajući im vlast nad nečistim dusima.

<span id="an_6:8">6:8</span> I zapovjedi im da na put ne nose ništa osim
štapa: ni kruha, ni torbe, ni novaca o pojasu,

<span id="an_6:9">6:9</span> nego da nose samo sandale i da ne oblače
dviju haljina.

<span id="an_6:10">6:10</span> I govoraše im: "Kad uđete gdje u kuću, u
njoj ostanite dok ne odete odande.

<span id="an_6:11">6:11</span> Ako vas gdje ne prime te vas ne
poslušaju, iziđite odande i otresite prah ispod svojih nogu njima za
svjedočanstvo."

<span id="an_6:12">6:12</span> Otišavši, propovijedali su obraćenje,

<span id="an_6:13">6:13</span> izgonili mnoge zloduhe i mnoge su
nemoćnike mazali uljem i oni su ozdravljali.

<span id="an_6:14">6:14</span> Dočuo to i kralj Herod jer se razglasilo
Isusovo ime te se govorilo: "Ivan Krstitelj uskrsnuo od mrtvih i zato
čudesne sile djeluju u njemu."

<span id="an_6:15">6:15</span> A drugi govorahu: "Ilija je!" Treći opet:
"Prorok, kao jedan od proroka."

<span id="an_6:16">6:16</span> Herod pak na to govoraše: "Uskrsnu Ivan
kojemu ja odrubih glavu."

<span id="an_6:17">6:17</span> Herod doista bijaše dao uhititi Ivana i
svezati ga u tamnici zbog Herodijade, žene brata svoga Filipa, kojom se
bio oženio.

<span id="an_6:18">6:18</span> Budući da je Ivan govorio Herodu: "Ne
smiješ imati žene brata svojega!",

<span id="an_6:19">6:19</span> Herodijada ga mrzila i htjela ga ubiti,
ali nije mogla

<span id="an_6:20">6:20</span> jer se Herod bojao Ivana; znao je da je
on čovjek pravedan i svet pa ga je štitio. I kad god bi ga slušao,
uvelike bi se zbunio, a rado ga je slušao.

<span id="an_6:21">6:21</span> I dođe zgodan dan kad Herod o svom
rođendanu priredi gozbu svojim velikašima, časnicima i prvacima
galilejskim.

<span id="an_6:22">6:22</span> Uđe kći Herodijadina i zaplesa. Svidje se
Herodu i sustolnicima. Kralj reče djevojci: "Zaišti od mene što god
hoćeš i dat ću ti!"

<span id="an_6:23">6:23</span> I zakle joj se: "Što god zaišteš od mene,
dat ću ti, pa bilo to i pol mojega kraljevstva."

<span id="an_6:24">6:24</span> Ona iziđe pa će svojoj materi: "Što da
zaištem?" A ona će: "Glavu Ivana Krstitelja!"

<span id="an_6:25">6:25</span> I odmah žurno uđe kralju te zaište: "Hoću
da mi odmah dadeš na pladnju glavu Ivana Krstitelja!"

<span id="an_6:26">6:26</span> Ožalosti se kralj, ali zbog zakletve i
sustolnika na htjede je odbiti.

<span id="an_6:27">6:27</span> Kralj odmah posla krvnika i naredi da
donese glavu Ivanovu. On ode, odrubi mu glavu u tamnici,

<span id="an_6:28">6:28</span> donese je na pladnju i dade je djevojci,
a djevojka materi.

<span id="an_6:29">6:29</span> Kad za to dočuše Ivanovi učenici, dođu,
uzmu njegovo tijelo i polože ga u grob.

<span id="an_6:30">6:30</span> Uto se apostoli skupe oko Isusa i
izvijeste ga o svemu što su činili i naučavali.

<span id="an_6:31">6:31</span> I reče im: "Hajdete i vi u osamu na
samotno mjesto, i otpočinite malo." Jer mnogo je svijeta dolazilo i
odlazilo pa nisu imali kada ni jesti.

<span id="an_6:32">6:32</span> Otploviše dakle lađom na samotno mjesto,
u osamu.

<span id="an_6:33">6:33</span> No kad su odlazili, mnogi ih vidješe i
prepoznaše te se pješice iz svih gradova strčaše onamo i pretekoše ih.

<span id="an_6:34">6:34</span> Kad iziđe, vidje silan svijet i sažali mu
se jer bijahu kao ovce bez pastira pa ih stane poučavati u mnogočemu.

<span id="an_6:35">6:35</span> A u kasni već sat pristupe mu učenici pa
mu reknu: "Pust je ovo kraj i već je kasno.

<span id="an_6:36">6:36</span> Otpusti ih da odu po okolnim zaseocima i
selima i kupe sebi što za jelo."

<span id="an_6:37">6:37</span> No on im odgovori: "Podajte im vi jesti."
Kažu mu: "Da pođemo i kupimo za dvjesta denara kruha pa da im damo
jesti?"

<span id="an_6:38">6:38</span> A on će im: "Koliko kruhova imate? Idite
i vidite!" Pošto izvidješe, kažu: "Pet, i dvije ribe."

<span id="an_6:39">6:39</span> I zapovjedi im da sve, u skupinama,
posjedaju po zelenoj travi.

<span id="an_6:40">6:40</span> I pružiše se po sto i po pedeset na svaku
lijehu.

<span id="an_6:41">6:41</span> On uze pet kruhova i dvije ribe, pogleda
na nebo, izreče blagoslov pa razlomi kruhove i davaše učenicima da
posluže ljude. Tako i dvije ribe razdijeli svima.

<span id="an_6:42">6:42</span> I jeli su svi i nasitili se.

<span id="an_6:43">6:43</span> I od ulomaka nakupiše dvanaest punih
košara, a i od riba.

<span id="an_6:44">6:44</span> A jelo je pet tisuća muškaraca.

<span id="an_6:45">6:45</span> On odmah prisili učenike da uđu u lađu i
da se prebace prijeko, prema Betsaidi, dok on otpusti mnoštvo.

<span id="an_6:46">6:46</span> I pošto se rasta s ljudima, otiđe u goru
da se pomoli.

<span id="an_6:47">6:47</span> Uvečer pak lađa bijaše posred mora, a on
sam na kraju.

<span id="an_6:48">6:48</span> Vidjevši kako se muče veslajući, jer im
bijaše protivan vjetar, oko četvrte noćne straže dođe k njima hodeći po
moru. I htjede ih mimoići.

<span id="an_6:49">6:49</span> A oni, vidjevši kako hodi po moru,
pomisliše da je utvara pa kriknuše.

<span id="an_6:50">6:50</span> Jer svi su ga vidjeli i prestrašili se. A
on im odmah progovori: "Hrabro samo! Ja sam! Ne bojte se!"

<span id="an_6:51">6:51</span> I uziđe k njima u lađu, a vjetar utihnu.
I veoma se, prekomjerno, snebivahu;

<span id="an_6:52">6:52</span> još ne shvatiše ono o kruhovima, nego im
srce bijaše stvrdnuto.

<span id="an_6:53">6:53</span> Pošto doploviše na kraj, dođu u Genezaret
i pristanu.

<span id="an_6:54">6:54</span> Kad iziđu iz lađe, ljudi ga odmah
prepoznaju

<span id="an_6:55">6:55</span> pa oblete sav onaj kraj. I počnu donositi
na nosilima bolesnike onamo gdje bi čuli da se on nalazi.

<span id="an_6:56">6:56</span> I kamo bi god ulazio - u sela, u gradove,
u zaseoke - po trgovima bi stavljali bolesnike i molili ga da se dotaknu
makar skuta njegove haljine. I koji bi ga se god dotakli, ozdravljali
bi.

<span id="an_7:1">7:1</span> Skupe se oko njega farizeji i neki od
pismoznanaca koji dođoše iz Jeruzalema.

<span id="an_7:2">7:2</span> I opaze da neki njegovi učenici jedu kruh
nečistih, to jest neopranih ruku.

<span id="an_7:3">7:3</span> A farizeji i svi Židovi ne jedu ako prije
temeljito ne operu ruke; drže se predaje starih.

<span id="an_7:4">7:4</span> Niti s trga što jedu ako prije ne operu.
Mnogo toga još ima što zbog predaje drže: pranje čaša, vrčeva i lonaca.

<span id="an_7:5">7:5</span> Zato farizeji i pismoznanci upitaju Isusa:
"Zašto tvoji učenici ne postupaju po predaji starih, nego nečistih ruku
blaguju?"

<span id="an_7:6">7:6</span> A on im reče: "Dobro prorokova Izaija o
vama, licemjeri, kad napisa: Ovaj me narod usnama časti, a srce mu je
daleko od mene.

<span id="an_7:7">7:7</span> Uzalud me štuju naučavajući nauke - uredbe
ljudske.

<span id="an_7:8">7:8</span> Napustili ste zapovijed Božju, a držite se
predaje ljudske."

<span id="an_7:9">7:9</span> Još im govoraše: "Lijepo! Dokidate Božju
zapovijed da biste sačuvali svoju predaju.

<span id="an_7:10">7:10</span> Mojsije doista reče: Poštuj oca svoga i
majku svoju. I: Tko prokune oca ili majku, smrću neka se kazni.

<span id="an_7:11">7:11</span> A vi velite: 'Rekne li tko ocu ili majci:
Pomoć koja te od mene ide neka bude 'korban', to jest sveti dar',

<span id="an_7:12">7:12</span> takvome više ne dopuštate ništa učiniti
za oca ili majku.

<span id="an_7:13">7:13</span> Tako dokidate riječ Božju svojom
predajom, koju sami sebi predadoste. I još štošta tomu slično činite."

<span id="an_7:14">7:14</span> Tada ponovno dozove mnoštvo i stane
govoriti: "Poslušajte me svi i razumijte!

<span id="an_7:15">7:15</span> Ništa što izvana ulazi u čovjeka ne može
ga onečistiti, nego što iz čovjeka izlazi - to ga onečišćuje.

<span id="an_7:16">7:16</span> Tko ima uši da čuje, neka čuje!"

<span id="an_7:17">7:17</span> I kad od mnoštva uđe u kuću, upitaše ga
učenici za prispodobu.

<span id="an_7:18">7:18</span> I reče im: "Tako? Ni vi ne razumijete? Ne
shvaćate li da čovjeka ne može onečistiti što u nj ulazi

<span id="an_7:19">7:19</span> jer mu ne ulazi u srce, nego u utrobu te
izlazi u zahod?" Tako on očisti sva jela.

<span id="an_7:20">7:20</span> Još dometnu: "Što iz čovjeka izlazi, te
onečišćuje čovjeka.

<span id="an_7:21">7:21</span> Ta iznutra, iz srca čovječjega, izlaze
zle namisli, bludništva, krađe, ubojstva,

<span id="an_7:22">7:22</span> preljubi, lakomstva, opakosti, prijevara,
razuzdanost, zlo oko, psovka, uznositost, bezumlje.

<span id="an_7:23">7:23</span> Sva ta zla iznutra izlaze i onečišćuju
čovjeka."

<span id="an_7:24">7:24</span> Odande otiđe u kraj tirski. I uđe u neku
kuću. Htio je da nitko ne sazna, ali se nije mogao sakriti,

<span id="an_7:25">7:25</span> nego odmah doču žena koje kćerkica imaše
duha nečistoga. Ona dođe i pade mu pred noge.

<span id="an_7:26">7:26</span> A žena bijaše Grkinja, Sirofeničanka
rodom. I moljaše ga da joj iz kćeri istjera zloduha.

<span id="an_7:27">7:27</span> A on joj govoraše: "Pusti da se prije
nasite djeca! Ne priliči uzeti kruh djeci i baciti ga psićima."

<span id="an_7:28">7:28</span> A ona će mu: "Da, Gospodine! Ali i psići
ispod stola jedu od mrvica dječjih."

<span id="an_7:29">7:29</span> Reče joj: "Zbog te riječi idi, izišao je
iz tvoje kćeri zloduh."

<span id="an_7:30">7:30</span> I ode kući te nađe dijete gdje leži na
postelji, a zloduh je bio izišao.

<span id="an_7:31">7:31</span> Zatim se ponovno vrati iz krajeva tirskih
pa preko Sidona dođe Galilejskom moru, u krajeve dekapolske.

<span id="an_7:32">7:32</span> Donesu mu nekoga gluhog mucavca pa ga
zamole da stavi na nj ruku.

<span id="an_7:33">7:33</span> On ga uzme nasamo od mnoštva, utisne
svoje prste u njegove uši, zatim pljune i dotakne se njegova jezika.

<span id="an_7:34">7:34</span> Upravi pogled u nebo, uzdahne i kaže mu:
"Effata!" - to će reći: "Otvori se!"

<span id="an_7:35">7:35</span> I odmah mu se otvoriše uši i razdriješi
spona jezika te stade govoriti razgovijetno.

<span id="an_7:36">7:36</span> A Isus im zabrani da nikome ne kazuju. No
što im je on više branio, oni su to više razglašavali

<span id="an_7:37">7:37</span> i preko svake mjere zadivljeni govorili:
"Dobro je sve učinio! Gluhima daje čuti, nijemima govoriti!"

<span id="an_8:1">8:1</span> Onih se dana opet skupio silan svijet.
Budući da nisu imali što jesti, dozva Isus učenike pa im reče:

<span id="an_8:2">8:2</span> "Žao mi je naroda jer su već tri dana uza
me i nemaju što jesti.

<span id="an_8:3">8:3</span> Ako ih otpravim gladne njihovim kućama,
klonut će putom. A neki su od njih došli iz daleka."

<span id="an_8:4">8:4</span> Učenici mu odgovore: "Otkuda bi ih tko
ovdje u pustinji mogao nahraniti kruhom?"

<span id="an_8:5">8:5</span> On ih zapita: "Koliko kruhova imate?" Oni
odgovore: "Sedam."

<span id="an_8:6">8:6</span> Nato zapovjedi mnoštvu da posjeda po
zemlji. I uze sedam kruhova, zahvali, razlomi i davaše svojim učenicima
da posluže. I poslužiše mnoštvu.

<span id="an_8:7">8:7</span> A imali su i malo ribica. Blagoslovi i njih
te reče da i to posluže.

<span id="an_8:8">8:8</span> I jeli su i nasitili se. A od preteklih
ulomaka odniješe sedam košara.

<span id="an_8:9">8:9</span> Bilo ih je oko četiri tisuće. Tada ih
otpusti,

<span id="an_8:10">8:10</span> a sam sa svojim učenicima odmah uđe u
lađu i ode u kraj dalmanutski.

<span id="an_8:11">8:11</span> Tada istupiše farizeji i počeše
raspravljati s njime. Iskušavajući ga, zatraže od njega znak s neba.

<span id="an_8:12">8:12</span> On uzdahnu iz sve duše i reče: "Zašto
ovaj naraštaj traži znak? Zaista, kažem vam, ovome se naraštaju neće
dati znak."

<span id="an_8:13">8:13</span> Tada ih ostavi, ponovno uđe u lađu pa
otiđe prijeko.

<span id="an_8:14">8:14</span> A zaboraviše ponijeti kruha; imali su
samo jedan kruh sa sobom na lađi.

<span id="an_8:15">8:15</span> Nato ih Isus opomenu: "Pazite, čuvajte se
kvasca farizejskog i kvasca Herodova!"

<span id="an_8:16">8:16</span> Oni, zamišljeni, među sobom govorahu:
"Kruha nemamo."

<span id="an_8:17">8:17</span> Zamijetio to Isus pa im reče: "Zašto ste
zamišljeni što kruha nemate? Zar još ne shvaćate i ne razumijete? Zar
vam je srce stvrdnuto?

<span id="an_8:18">8:18</span> Oči imate, a ne vidite; uši imate, a ne
čujete? Zar se ne sjećate?

<span id="an_8:19">8:19</span> Kad sam ono razlomio pet kruhova na pet
tisuća, koliko punih košara ulomaka odnijeste?" Kažu mu: "Dvanaest."

<span id="an_8:20">8:20</span> "A kada razlomih sedam na četiri tisuće,
koliko punih košara ulomaka odnijeste?" Odgovore: "Sedam."

<span id="an_8:21">8:21</span> A on će njima: "I još ne razumijete?"

<span id="an_8:22">8:22</span> Dođu u Betsaidu, dovedu mu slijepca pa ga
zamole da ga se dotakne.

<span id="an_8:23">8:23</span> On uhvati slijepca za ruku, izvede ga iz
sela, pljunu mu u oči, stavi na nj ruke i zapita ga: "Vidiš li što?"

<span id="an_8:24">8:24</span> Slijepac upilji pogled i reče: "Opažam
ljude; vidim nešto kao drveće ... hodaju."

<span id="an_8:25">8:25</span> Tada mu Isus opet stavi ruke na oči i
slijepac progleda i ozdravi te je mogao sve jasno na daleko vidjeti.

<span id="an_8:26">8:26</span> Tada ga posla kući i reče mu: "Ne ulazi u
selo."

<span id="an_8:27">8:27</span> I krenu Isus i njegovi učenici u sela
Cezareje Filipove. Putem on upita učenike: "Što govore ljudi, tko sam
ja?"

<span id="an_8:28">8:28</span> Oni mu rekoše: "Da si Ivan Krstitelj,
drugi da si Ilija, treći opet da si neki od proroka."

<span id="an_8:29">8:29</span> On njih upita: "A vi, što vi kažete, tko
sam ja?" Petar prihvati i reče: "Ti si Pomazanik - Krist!"

<span id="an_8:30">8:30</span> I zaprijeti im da nikomu ne kazuju o
njemu.

<span id="an_8:31">8:31</span> I poče ih poučavati kako Sin Čovječji
treba da mnogo pretrpi, da ga starješine, glavari svećenički i
pismoznanci odbace, da bude ubijen i nakon tri dana da ustane.

<span id="an_8:32">8:32</span> Otvoreno im to govoraše. Petar ga uze u
stranu i poče odvraćati.

<span id="an_8:33">8:33</span> A on se okrenu, pogleda svoje učenike pa
zaprijeti Petru: "Nosi se od mene, sotono, jer ti nije na pameti što je
Božje, nego što je ljudsko!"

<span id="an_8:34">8:34</span> Tada dozva narod i učenike pa im reče:
"Hoće li tko za mnom, neka se odrekne samoga sebe, neka uzme svoj križ i
neka ide za mnom.

<span id="an_8:35">8:35</span> Tko hoće život svoj spasiti, izgubit će
ga; a tko izgubi život svoj poradi mene i evanđelja, spasit će ga.

<span id="an_8:36">8:36</span> Ta što koristi čovjeku steći sav svijet,
a životu svojemu nauditi?

<span id="an_8:37">8:37</span> Ta što da čovjek dadne u zamjenu za život
svoj?

<span id="an_8:38">8:38</span> Doista, tko se zastidi mene i mojih
riječi u ovom preljubničkom i grešničkom naraštaju - njega će se
stidjeti i Sin Čovječji kada dođe u slavi Oca svoga zajedno sa svetim
anđelima."

<span id="an_9:1">9:1</span> Još im govoraše: "Zaista, kažem vam, neki
od ovdje nazočnih neće okusiti smrti dok ne vide da je kraljevstvo Božje
došlo u sili."

<span id="an_9:2">9:2</span> Nakon šest dana uze Isus sa sobom Petra,
Jakova i Ivana i povede ih na goru visoku, u osamu, same, i preobrazi se
pred njima.

<span id="an_9:3">9:3</span> I haljine mu postadoše sjajne, bijele veoma
- nijedan ih bjelilac na zemlji ne bi mogao tako izbijeliti.

<span id="an_9:4">9:4</span> I ukaza im se Ilija s Mojsijem te
razgovarahu s Isusom.

<span id="an_9:5">9:5</span> A Petar prihvati i reče Isusu: "Učitelju,
dobro nam je ovdje biti! Načinimo tri sjenice: tebi jednu, Mojsiju jednu
i Iliji jednu."

<span id="an_9:6">9:6</span> Doista nije znao što da kaže jer bijahu
prestrašeni.

<span id="an_9:7">9:7</span> I pojavi se oblak i zasjeni ih, a iz oblaka
se začu glas: "Ovo je Sin moj, Ljubljeni! Slušajte ga!"

<span id="an_9:8">9:8</span> I odjednom, obazrevši se uokolo, nikoga uza
se ne vidješe doli Isusa sama.

<span id="an_9:9">9:9</span> Dok su silazili s gore, naloži im da nikomu
ne pripovijedaju što su vidjeli dok Sin Čovječji od mrtvih ne ustane.

<span id="an_9:10">9:10</span> Oni održaše tu riječ, ali se među sobom
pitahu što znači to njegovo "od mrtvih ustati"

<span id="an_9:11">9:11</span> pa ga upitaju: "Zašto pismoznanci govore
da prije treba da dođe Ilija?"

<span id="an_9:12">9:12</span> A on im reče: "Ilija će, doduše, prije
doći i sve obnoviti. Pa kako ipak piše o Sinu Čovječjem da će mnogo
pretrpjeti i biti prezren?

<span id="an_9:13">9:13</span> Ali, velim vam: Ilija je već došao i oni
učiniše s njim što im se prohtjelo, kao što piše o njemu."

<span id="an_9:14">9:14</span> Kada dođoše k učenicima, ugledaše oko
njih silan svijet i pismoznance kako raspravljaju s njima.

<span id="an_9:15">9:15</span> Čim ga sve ono mnoštvo ugleda, iznenađeno
brže pohrli pozdraviti ga.

<span id="an_9:16">9:16</span> A on ih upita: "Što to raspravljaste s
njima?"

<span id="an_9:17">9:17</span> Odvrati netko iz mnoštva: "Učitelju,
dovedoh k tebi svoga sina koji ima nijemoga duha.

<span id="an_9:18">9:18</span> Gdje ga god zgrabi, obara ga, a on pjeni,
škripi zubima i koči se. Rekoh tvojim učenicima da ga izagnaju, ali ne
mogoše."

<span id="an_9:19">9:19</span> On im odvrati: "O rode nevjerni! Dokle mi
je biti s vama? Dokle li vas podnositi? Dovedite ga k meni!"

<span id="an_9:20">9:20</span> I dovedoše ga k njemu. Čim zloduh ugleda
Isusa, potrese dječakom i on se, oboren na zemlju, stane valjati i
pjeniti.

<span id="an_9:21">9:21</span> Isus upita njegova oca: "Koliko je
vremena kako mu se to događa?" On reče: "Od djetinjstva!

<span id="an_9:22">9:22</span> A često ga znade baciti i u vatru i u
vodu da ga upropasti. Nego, ako što možeš, pomozi nam, imaj samilosti s
nama!"

<span id="an_9:23">9:23</span> Nato mu Isus reče: "Što? Ako možeš? Sve
je moguće onomu koji vjeruje!"

<span id="an_9:24">9:24</span> Dječakov otac brže povika: "Vjerujem!
Pomozi mojoj nevjeri!"

<span id="an_9:25">9:25</span> Vidjevši da svijet odasvud grne, Isus
zaprijeti nečistomu duhu: "Nijemi i gluhi duše, ja ti zapovijedam, iziđi
iz njega i da nisi više u nj ušao!"

<span id="an_9:26">9:26</span> Zloduh nato zaviče, žestoko strese
dječaka te iziđe, a on osta kao mrtav te su mnogi govorili da je umro.

<span id="an_9:27">9:27</span> No Isus ga dohvati za ruku, podiže ga i
on ustade.

<span id="an_9:28">9:28</span> Kad Isus uđe u kuću, upitaše ga učenici
nasamo: "Kako to da ga mi ne mogosmo izagnati?"

<span id="an_9:29">9:29</span> Odgovori im: "Ovaj se rod ničim drugim ne
može izagnati osim molitvom i postom."

<span id="an_9:30">9:30</span> Otišavši odande, prolažahu kroz Galileju.
On ne htjede da to itko sazna.

<span id="an_9:31">9:31</span> Jer poučavaše svoje učenike. Govoraše im:
"Sin Čovječji predaje se u ruke ljudima. Ubit će ga, ali će on, ubijen,
nakon tri dana ustati."

<span id="an_9:32">9:32</span> No oni ne razumješe te besjede, a bojahu
ga se pitati.

<span id="an_9:33">9:33</span> I dođoše u Kafarnaum. I već u kući upita
ih: "Što ste putem raspravljali?"

<span id="an_9:34">9:34</span> A oni umukoše jer putem među sobom
razgovarahu o tome tko je najveći.

<span id="an_9:35">9:35</span> On sjede i dozove dvanaestoricu te im
reče: "Ako tko želi biti prvi, neka bude od svih posljednji i svima
poslužitelj!"

<span id="an_9:36">9:36</span> I uzme dijete, postavi ga posred njih,
zagrli ga i reče im:

<span id="an_9:37">9:37</span> "Tko god jedno ovakvo dijete primi u moje
ime, mene prima. A tko mene prima, ne prima mene, nego onoga koji mene
posla."

<span id="an_9:38">9:38</span> Reče mu Ivan: "Učitelju, vidjesmo jednoga
kako u tvoje ime izgoni zloduhe. Mi smo mu branili jer ne ide s nama."

<span id="an_9:39">9:39</span> A Isus reče: "Ne branite mu! Jer nitko ne
može učiniti nešto silno u moje ime pa me ubrzo zatim pogrditi.

<span id="an_9:40">9:40</span> Tko nije protiv nas, za nas je."

<span id="an_9:41">9:41</span> "Uistinu, tko vas napoji čašom vode u ime
toga što ste Kristovi, zaista, kažem vam, neće mu propasti plaća."

<span id="an_9:42">9:42</span> "Onomu naprotiv tko bi sablaznio jednoga
od ovih najmanjih što vjeruju, daleko bi bolje bilo da s mlinskim
kamenom o vratu bude bačen u more."

<span id="an_9:43">9:43</span> "Pa ako te ruka sablažnjava, odsijeci je.
Bolje ti je sakatu ući u život, nego s obje ruke otići u pakao, u oganj
neugasivi.

<span id="an_9:44">9:44</span> \#

<span id="an_9:45">9:45</span> I ako te noga sablažnjava, odsijeci je.
Bolje ti je hromu ući u život, nego s obje noge bit bačen u pakao.

<span id="an_9:46">9:46</span> \#

<span id="an_9:47">9:47</span> I ako te oko sablažnjava, iskopaj ga.
Bolje ti je jednooku ući u kraljevstvo Božje, nego s oba oka biti bačen
u pakao,

<span id="an_9:48">9:48</span> gdje crv njihov ne gine niti se oganj
gasi.

<span id="an_9:49">9:49</span> Uistinu, ognjem će svaki od njih biti
posoljen.

<span id="an_9:50">9:50</span> Dobra je sol. Ali ako sol postane
neslana, čime ćete nju začiniti? Imajte sol u sebi, a mir među sobom!"

<span id="an_10:1">10:1</span> Krenuvši odande, dođe u judejski kraj i
na onu stranu Jordana. I opet mnoštvo nagrnu k njemu, a on ih po svojem
običaju ponovno poučavaše.

<span id="an_10:2">10:2</span> A pristupe farizeji pa, da ga iskušaju,
upitaše: "Je li mužu dopušteno otpustiti ženu?"

<span id="an_10:3">10:3</span> On im odgovori: "Što vam zapovjedi
Mojsije?"

<span id="an_10:4">10:4</span> Oni rekoše: "Mojsije je dopustio napisati
otpusno pismo i - otpustiti."

<span id="an_10:5">10:5</span> A Isus će im: "Zbog okorjelosti srca
vašega napisa vam on tu zapovijed.

<span id="an_10:6">10:6</span> Od početka stvorenja muško i žensko
stvori ih.

<span id="an_10:7">10:7</span> Stoga će čovjek ostaviti oca i majku da
prione uza svoju ženu;

<span id="an_10:8">10:8</span> i dvoje njih bit će jedno tijelo. Tako
više nisu dvoje, nego jedno tijelo.

<span id="an_10:9">10:9</span> Što dakle Bog združi, čovjek neka ne
rastavlja!"

<span id="an_10:10">10:10</span> U kući su ga učenici ponovno o tome
ispitivali.

<span id="an_10:11">10:11</span> I reče im: "Tko otpusti svoju ženu pa
se oženi drugom, čini prema prvoj preljub.

<span id="an_10:12">10:12</span> I ako žena napusti svoga muža pa se uda
za drugoga, čini preljub."

<span id="an_10:13">10:13</span> Donosili mu dječicu da ih se dotakne, a
učenici im branili.

<span id="an_10:14">10:14</span> Opazivši to, Isus se ozlovolji i reče
im: "Pustite dječicu neka dolaze k meni; ne priječite im jer takvih je
kraljevstvo Božje!

<span id="an_10:15">10:15</span> Zaista, kažem vam, tko ne primi
kraljevstva Božjega kao dijete, ne, u nj neće ući."

<span id="an_10:16">10:16</span> Nato ih zagrli pa ih blagoslivljaše
polažući na njih ruke.

<span id="an_10:17">10:17</span> I dok je izlazio na put, dotrči netko,
klekne preda nj pa ga upita: "Učitelju dobri, što mi je činiti da
baštinim život vječni?"

<span id="an_10:18">10:18</span> Isus mu reče: "Što me zoveš dobrim?
Nitko nije dobar doli Bog jedini!

<span id="an_10:19">10:19</span> Zapovijedi znadeš: Ne ubij! Ne čini
preljuba! Ne ukradi! Ne svjedoči lažno! Ne otmi! Poštuj oca svoga i
majku!"

<span id="an_10:20">10:20</span> On mu odgovori: "Učitelju, sve sam to
čuvao od svoje mladosti."

<span id="an_10:21">10:21</span> Isus ga nato pogleda, zavoli ga i rekne
mu: "Jedno ti nedostaje! Idi i što imaš, prodaj i podaj siromasima pa
ćeš imati blago na nebu. A onda dođi i idi za mnom."

<span id="an_10:22">10:22</span> On se na tu riječ smrkne i ode žalostan
jer imaše velik imetak.

<span id="an_10:23">10:23</span> Isus zaokruži pogledom pa će svojim
učenicima: "Kako li će teško imućnici u kraljevstvo Božje!"

<span id="an_10:24">10:24</span> Učenici ostadoše zapanjeni tim njegovim
riječima. Zato im Isus ponovi: "Djeco, kako je teško u kraljevstvo
Božje!

<span id="an_10:25">10:25</span> Lakše je devi kroz ušice iglene nego
bogatašu u kraljevstvo Božje."

<span id="an_10:26">10:26</span> Oni se još većma snebivahu te će jedan
drugome: "Pa tko se onda može spasiti?"

<span id="an_10:27">10:27</span> Isus upre u njih pogled i reče:
"Ljudima je nemoguće, ali ne Bogu! Ta Bogu je sve moguće!"

<span id="an_10:28">10:28</span> Petar mu poče govoriti: "Evo, mi sve
ostavismo i pođosmo za tobom."

<span id="an_10:29">10:29</span> Reče Isus: "Zaista, kažem vam, nema ga
tko ostavi kuću, ili braću, ili sestre, ili majku, ili oca, ili djecu,
ili polja poradi mene i poradi evanđelja,

<span id="an_10:30">10:30</span> a da ne bi sada, u ovom vremenu, s
progonstvima primio stostruko kuća, i braće, i sestara, i majki, i
djece, i polja - i u budućem vijeku život vječni.

<span id="an_10:31">10:31</span> A mnogi prvi bit će posljednji i
posljednji prvi."

<span id="an_10:32">10:32</span> Putovali su tako uzlazeći u Jeruzalem.
Isus je išao pred njima te bijahu zaprepašteni, a oni koji su išli za
njima, prestrašeni. Tada Isus opet uze dvanaestoricu i poče im kazivati
što će ga zadesiti:

<span id="an_10:33">10:33</span> "Evo, uzlazimo u Jeruzalem i Sin
Čovječji bit će predan glavarima svećeničkim i pismoznancima. Osudit će
ga na smrt, predati poganima,

<span id="an_10:34">10:34</span> izrugati i popljuvati. Izbičevat će ga,
ubit će ga, ali on će nakon tri dana ustati."

<span id="an_10:35">10:35</span> I pristupe mu Jakov i Ivan, sinovi
Zebedejevi, govoreći mu: "Učitelju, htjeli bismo da nam učiniš što te
zaištemo."

<span id="an_10:36">10:36</span> A on će im: "Što hoćete da vam učinim?"

<span id="an_10:37">10:37</span> Oni mu rekoše: "Daj nam da ti u slavi
tvojoj sjednemo jedan zdesna, a drugi slijeva."

<span id="an_10:38">10:38</span> A Isus im reče: "Ne znate što ištete.
Možete li piti čašu koju ja pijem, ili krstiti se krstom kojim se ja
krstim?"

<span id="an_10:39">10:39</span> Oni mu rekoše: "Možemo." A Isus će im:
"Čašu koju ja pijem pit ćete i krstom kojim se ja krstim bit ćete
kršteni,

<span id="an_10:40">10:40</span> ali sjesti meni zdesna ili slijeva
nisam ja vlastan dati - to je onih kojima je pripravljeno."

<span id="an_10:41">10:41</span> Kad su to čula ostala desetorica,
počeše se gnjeviti na Jakova i Ivana.

<span id="an_10:42">10:42</span> Zato ih Isus dozva i reče im: "Znate da
oni koji se smatraju vladarima gospoduju svojim narodima i velikaši
njihovi drže ih pod vlašću.

<span id="an_10:43">10:43</span> Nije tako među vama! Naprotiv, tko hoće
da među vama bude najveći, neka vam bude poslužitelj!

<span id="an_10:44">10:44</span> I tko hoće da među vama bude prvi, neka
bude svima sluga.

<span id="an_10:45">10:45</span> Jer ni Sin Čovječji nije došao da bude
služen, nego da služi i život svoj dade kao otkupninu za mnoge."

<span id="an_10:46">10:46</span> Dođu tako u Jerihon. Kad je Isus s
učenicima i sa silnim mnoštvom izlazio iz Jerihona, kraj puta je sjedio
slijepi prosjak Bartimej, sin Timejev.

<span id="an_10:47">10:47</span> Kad je čuo da je to Isus Nazarećanin,
stane vikati: "Sine Davidov, Isuse, smiluj mi se!"

<span id="an_10:48">10:48</span> Mnogi ga ušutkivahu, ali on još jače
vikaše: "Sine Davidov, smiluj mi se!"

<span id="an_10:49">10:49</span> Isus se zaustavi i reče: "Pozovite ga!"
I pozovu slijepca sokoleći ga: "Ustani! Zove te!"

<span id="an_10:50">10:50</span> On baci sa sebe ogrtač, skoči i dođe
Isusu.

<span id="an_10:51">10:51</span> Isus ga upita: "Što hoćeš da ti
učinim?" Slijepac mu reče: "Učitelju moj, da progledam."

<span id="an_10:52">10:52</span> Isus će mu: "Idi, vjera te tvoja
spasila!" I on odmah progleda i uputi se za njim.

<span id="an_11:1">11:1</span> Kad se približe Jeruzalemu, Betfagi i
Betaniji, do Maslinske gore, pošalje dva učenika

<span id="an_11:2">11:2</span> i kaže im: "Hajdete u selo pred vama. Čim
u nj uđete, naći ćete privezano magare koje još nitko nije zajahao.
Odriješite ga i vodite.

<span id="an_11:3">11:3</span> Ako vam tko reče: 'Što to radite?'
recite: 'Gospodinu treba', i odmah će ga ipak ovamo pustiti."

<span id="an_11:4">11:4</span> Otiđoše i nađoše magare privezano uz
vrata vani na cesti i odriješe ga.

<span id="an_11:5">11:5</span> A neki od nazočnih upitaše: "Što radite?
Što driješite magare?"

<span id="an_11:6">11:6</span> Oni im odvrate kako im reče Isus. I
pustiše ih.

<span id="an_11:7">11:7</span> I dovedu magare Isusu, prebace preko
njega svoje haljine i on zajaha na nj.

<span id="an_11:8">11:8</span> Mnogi prostriješe svoje haljine po putu,
a drugi narezaše zelenih grana po poljima.

<span id="an_11:9">11:9</span> I oni pred njim i oni za njim klicahu:
"Hosana! Blagoslovljen Onaj koji dolazi u ime Gospodnje!

<span id="an_11:10">11:10</span> Blagoslovljeno kraljevstvo oca našega
Davida koji dolazi! Hosana u visinama!"

<span id="an_11:11">11:11</span> I uđe u Jeruzalem, u Hram. I sve uokolo
razgleda, pa kako već bijaše kasno, pođe s dvanaestoricom u Betaniju.

<span id="an_11:12">11:12</span> Sutradan su izlazili iz Betanije, a on
ogladnje.

<span id="an_11:13">11:13</span> Ugleda izdaleka lisnatu smokvu i priđe
ne bi li na njoj što našao. Ali došavši bliže, ne nađe ništa osim lišća
jer ne bijaše vrijeme smokvama.

<span id="an_11:14">11:14</span> Tada reče smokvi: "Nitko nikada više ne
jeo s tebe!" Čuli su to njegovi učenici.

<span id="an_11:15">11:15</span> Stignu tako u Jeruzalem. On uđe u Hram
i stane izgoniti one koji su prodavali i kupovali u Hramu. Mjenjačima
isprevrta stolove i prodavačima golubova klupe.

<span id="an_11:16">11:16</span> I ne dopusti da itko išta pronese kroz
Hram.

<span id="an_11:17">11:17</span> Učio ih je i govorio: "Nije li pisano:
Dom će se moj zvati Dom molitve za sve narode? A vi od njega načinili
pećinu razbojničku!"

<span id="an_11:18">11:18</span> Kada su za to dočuli glavari svećenički
i pismoznanci, tražili su kako da ga pogube. Uistinu, bojahu ga se jer
je sav narod bio očaran njegovim naukom.

<span id="an_11:19">11:19</span> A kad se uvečerilo, izlazili su iz
grada.

<span id="an_11:20">11:20</span> Kad su ujutro prolazili mimo one
smokve, opaze da je usahla do korijena.

<span id="an_11:21">11:21</span> Petar se prisjeti pa će Isusu:
"Učitelju, pogledaj! Smokva koju si prokleo usahnu."

<span id="an_11:22">11:22</span> Isus im odvrati: "Imajte vjeru Božju.

<span id="an_11:23">11:23</span> Zaista, kažem vam, rekne li tko ovoj
gori: 'Digni se i baci u more!' i u srcu svome ne posumnja, nego vjeruje
da će se dogoditi to što kaže - doista, bit će mu!

<span id="an_11:24">11:24</span> Stoga vam kažem: Sve što god zamolite i
zaištete, vjerujte da ste postigli i bit će vam!

<span id="an_11:25">11:25</span> No kad ustanete na molitvu, otpustite
ako što imate protiv koga da i vama Otac vaš, koji je na nebesima,
otpusti vaše prijestupke."

<span id="an_11:26">11:26</span> \#

<span id="an_11:27">11:27</span> I dođu opet u Jeruzalem. Dok je
obilazio Hramom, dođu k njemu glavari svećenički, pismoznanci i
starješine.

<span id="an_11:28">11:28</span> I govorahu mu: "Kojom vlašću to činiš?
Ili tko ti dade tu vlast da to činiš?"

<span id="an_11:29">11:29</span> A Isus im reče: "Jedno ću vas upitati.
Odgovorite mi, pa ću vam kazati kojom vlašću ovo činim.

<span id="an_11:30">11:30</span> Krst Ivanov bijaše li od Neba ili od
ljudi? Odgovorite mi!"

<span id="an_11:31">11:31</span> A oni umovahu među sobom: "Reknemo li
'od Neba', odvratit će 'Zašto mu dakle ne povjerovaste?'

<span id="an_11:32">11:32</span> Nego, da reknemo 'od ljudi!'" - Bojahu
se mnoštva. Ta svi Ivana smatrahu doista prorokom.

<span id="an_11:33">11:33</span> I odgovore Isusu: "Ne znamo." A Isus će
im: "Ni ja vama neću kazati kojom vlašću ovo činim."

<span id="an_12:1">12:1</span> I uze im zboriti u prispodobama: Čovjek
vinograd posadi, ogradom ogradi, iskopa tijesak i kulu podiže pa ga
iznajmi vinogradarima i otputova.

<span id="an_12:2">12:2</span> I u svoje vrijeme posla vinogradarima
slugu da od njih uzme dio uroda vinogradarskoga.

<span id="an_12:3">12:3</span> A oni ga pograbiše, istukoše i otposlaše
praznih ruku.

<span id="an_12:4">12:4</span> I opet posla k njima drugog slugu: i
njemu razbiše glavu i izružiše ga.

<span id="an_12:5">12:5</span> Trećega također posla: njega ubiše. Tako
i mnoge druge: jedne istukoše, druge pobiše."

<span id="an_12:6">12:6</span> "Još jednoga imaše, sina ljubljenoga.
Njega naposljetku posla k njima misleći: 'Poštovat će sina moga.'

<span id="an_12:7">12:7</span> Ali ti vinogradari među sobom rekoše:
'Ovo je baštinik! Hajde da ga ubijemo i baština će biti naša.'

<span id="an_12:8">12:8</span> I pograbe ga, ubiju i izbace iz
vinograda."

<span id="an_12:9">12:9</span> "Što li će učiniti gospodar vinograda?
Doći će i pobiti te vinogradare i dati vinograd drugima.

<span id="an_12:10">12:10</span> Niste li čitali ovo Pismo: Kamen što ga
odbaciše graditelji, postade kamen zaglavni.

<span id="an_12:11">12:11</span> Gospodnje je to djelo - kakvo čudo u
očima našim!"

<span id="an_12:12">12:12</span> I tražili su da ga uhvate, ali se
pobojaše mnoštva. Razumješe da je protiv njih izrekao prispodobu pa ga
ostave i odu.

<span id="an_12:13">12:13</span> I pošalju k njemu neke od farizeja i
herodovaca da ga uhvate u riječi.

<span id="an_12:14">12:14</span> Oni dođu i kažu mu: "Učitelju, znamo da
si istinit i ne mariš tko je tko jer nisi pristran, nego po istini učiš
putu Božjemu. Je li dopušteno dati porez caru ili nije? Da damo ili da
ne damo?"

<span id="an_12:15">12:15</span> A on im reče prozirući njihovo
licemjerje: "Što me iskušavate? Donesite mi denar da vidim!"

<span id="an_12:16">12:16</span> Oni doniješe. I reče im: "Čija je ovo
slika i natpis?" A oni će mu: "Carev."

<span id="an_12:17">12:17</span> A Isus im reče: "Caru podajte carevo, a
Bogu Božje!" I divili su mu se.

<span id="an_12:18">12:18</span> Dođu k njemu saduceji, koji vele da
nema uskrsnuća, i upitaju ga:

<span id="an_12:19">12:19</span> "Učitelju, Mojsije nam napisa: Umre li
čiji brat i ostavi ženu, a ne ostavi djeteta, neka njegov brat uzme tu
ženu te podigne porod bratu svomu.

<span id="an_12:20">12:20</span> Sedmero braće bijaše. Prvi uze ženu i
umrije ne ostavivši poroda.

<span id="an_12:21">12:21</span> I drugi je uze te umrije ne ostavivši
poroda. I treći jednako tako.

<span id="an_12:22">12:22</span> I sedmorica ne ostaviše poroda.
Najposlije i žena umrije.

<span id="an_12:23">12:23</span> Komu će biti žena o uskrsnuću, kad
uskrsnu? Jer sedmorica su je imala za ženu."

<span id="an_12:24">12:24</span> Reče im Isus: "Niste li u zabludi zbog
toga što ne razumijete Pisama ni sile Božje?

<span id="an_12:25">12:25</span> Ta kad od mrtvih ustaju, niti se žene
niti udavaju, nego su kao anđeli na nebesima.

<span id="an_12:26">12:26</span> A što se tiče mrtvih, da ustaju, niste
li čitali u knjizi Mojsijevoj ono o grmu, kako Mojsiju reče Bog: Ja sam
Bog Abrahamov i Bog Izakov i Bog Jakovljev?

<span id="an_12:27">12:27</span> Nije on Bog mrtvih, nego živih. Uvelike
se varate."

<span id="an_12:28">12:28</span> Tada pristupi jedan od pismoznanaca
koji je slušao njihovu raspravu. Vidjevši da im je dobro odgovorio,
upita ga: "Koja je zapovijed prva od sviju?"

<span id="an_12:29">12:29</span> Isus odgovori: "Prva je: Slušaj,
Izraele! Gospodin Bog naš Gospodin je jedini.

<span id="an_12:30">12:30</span> Zato ljubi Gospodina Boga svojega iz
svega srca svojega, i iz sve duše svoje, i iz svega uma svoga, i iz sve
snage svoje!"

<span id="an_12:31">12:31</span> "Druga je: Ljubi svoga bližnjega kao
sebe samoga. Nema druge zapovijedi veće od tih."

<span id="an_12:32">12:32</span> Nato će mu pismoznanac: "Dobro,
učitelju! Po istini si kazao: On je jedini, nema drugoga osim njega.

<span id="an_12:33">12:33</span> Njega ljubiti iz svega srca, iz svega
razuma i iz sve snage i ljubiti bližnjega kao sebe samoga - više je nego
sve paljenice i žrtve."

<span id="an_12:34">12:34</span> Kad Isus vidje kako je pametno
odgovorio, reče mu: "Nisi daleko od kraljevstva Božjega!" I nitko se
više nije usuđivao pitati ga.

<span id="an_12:35">12:35</span> A naučavajući u Hramu, uze Isus
govoriti: "Kako pismoznanci kažu da je Krist sin Davidov?

<span id="an_12:36">12:36</span> A sam David reče u Duhu Svetome: Reče
Gospod Gospodinu mojemu: 'Sjedni mi zdesna dok ne položim neprijatelje
tvoje za podnožje nogama tvojim!'

<span id="an_12:37">12:37</span> Sam ga David zove Gospodinom. Kako mu
je onda sin?" Silan ga je svijet s užitkom slušao.

<span id="an_12:38">12:38</span> A on im u pouci svojoj govoraše:
"Čuvajte se pismoznanaca, koji rado idu u dugim haljinama, vole pozdrave
na trgovima,

<span id="an_12:39">12:39</span> prva sjedala u sinagogama i pročelja na
gozbama;

<span id="an_12:40">12:40</span> proždiru kuće udovičke, još pod izlikom
dugih molitava. Stići će ih to oštrija osuda!"

<span id="an_12:41">12:41</span> Potom sjede nasuprot riznici te
promatraše kako narod baca sitniš u riznicu. Mnogi bogataši bacahu
mnogo.

<span id="an_12:42">12:42</span> Dođe i neka siromašna udovica i baci
dva novčića, to jest jedan kvadrant.

<span id="an_12:43">12:43</span> Tada dozove svoje učenike i reče im:
"Doista, kažem vam, ova je sirota udovica ubacila više od svih koji
ubacuju u riznicu.

<span id="an_12:44">12:44</span> Svi su oni zapravo ubacili od svoga
suviška, a ona je od svoje sirotinje ubacila sve što je imala, sav svoj
žitak."

<span id="an_13:1">13:1</span> Kad je izlazio iz Hrama, rekne mu jedan
od njegovih učenika: "Učitelju, gledaj! Kakva li kamenja, kakvih li
zdanja!"

<span id="an_13:2">13:2</span> Isus mu odvrati: "Vidiš li ta
veličanstvena zdanja? Ne, neće se ostaviti ni kamen na kamenu
nerazvaljen."

<span id="an_13:3">13:3</span> Dok je zatim na Maslinskoj gori sjedio
sučelice Hramu, upitaju ga nasamo Petar, Jakov, Ivan i Andrija:

<span id="an_13:4">13:4</span> "Reci nam kada će to biti i na koji se
znak sve to ima svršiti?"

<span id="an_13:5">13:5</span> Tada im Isus poče govoriti: "Pazite da
vas tko ne zavede.

<span id="an_13:6">13:6</span> Mnogi će doći u moje ime i govoriti: Ja
sam! I mnoge će zavesti.

<span id="an_13:7">13:7</span> Kada pak čujete za ratove i za glasove o
ratovima, ne uznemirujte se. Treba da se to dogodi, ali to još nije
svršetak."

<span id="an_13:8">13:8</span> "Narod će ustati protiv naroda,
kraljevstvo protiv kraljevstva. Bit će potresa po raznim mjestima, bit
će gladi. To je početak trudova."

<span id="an_13:9">13:9</span> "Vi pak pazite sami na sebe. Predavat će
vas vijećima i tući vas u sinagogama, pred upraviteljima i kraljevima
stajat ćete zbog mene, njima za svjedočanstvo.

<span id="an_13:10">13:10</span> A treba da se najprije svim narodima
propovijeda evanđelje."

<span id="an_13:11">13:11</span> "Kad vas budu vodili na izručenje, ne
brinite se unaprijed što ćete govoriti, nego govorite što vam bude dano
u onaj čas. Ta niste vi koji govorite, nego Duh Sveti.

<span id="an_13:12">13:12</span> Predavat će na smrt brat brata i otac
sina. Djeca će ustajati na roditelje i ubijati ih.

<span id="an_13:13">13:13</span> Svi će vas zamrziti zbog imena moga.
Ali tko ustraje do svršetka, bit će spašen."

<span id="an_13:14">13:14</span> "I kad vidite da grozota pustoši
stoluje gdje joj nije mjesto - tko čita, neka razumije - koji se tada
zateknu u Judeji, neka bježe u gore!

<span id="an_13:15">13:15</span> Tko bude na krovu, neka ne silazi i ne
ulazi u kuću da iz nje što uzme.

<span id="an_13:16">13:16</span> I tko bude u polju, neka se ne okreće
natrag da uzme ogrtač!"

<span id="an_13:17">13:17</span> "Jao trudnicama i dojiljama u one dane!

<span id="an_13:18">13:18</span> A molite da to ne bude zimi

<span id="an_13:19">13:19</span> jer će onih dana biti tjeskoba kakve ne
bi od početka stvorenja, koje stvori Bog, sve do sada, a neće je ni
biti.

<span id="an_13:20">13:20</span> I kad Gospodin ne bi skratio dane one,
nitko se ne bi spasio. No poradi izabranih, koje on sebi izabra, skratio
je on te dane."

<span id="an_13:21">13:21</span> Ako vam tada tko rekne: 'Evo Krista
ovdje! Eno ondje!' - ne vjerujte.

<span id="an_13:22">13:22</span> Ustat će doista lažni kristi i lažni
proroci i tvorit će znamenja i čudesa da, bude li moguće, zavedu
izabrane.

<span id="an_13:23">13:23</span> Vi dakle budite na oprezu! Evo,
prorekao sam vam sve!"

<span id="an_13:24">13:24</span> Nego, u one dane, nakon one nevolje,
sunce će pomrčati i mjesec neće više svijetljeti

<span id="an_13:25">13:25</span> a zvijezde će s neba padati i sile će
se nebeske poljuljati.

<span id="an_13:26">13:26</span> Tada će ugledati Sina Čovječjega gdje
dolazi na oblacima s velikom moći i slavom.

<span id="an_13:27">13:27</span> I razaslat će anđele i sabrati svoje
izabranike s četiri vjetra, s kraja zemlje do na kraj neba."

<span id="an_13:28">13:28</span> A od smokve se naučite prispodobi! Kad
joj grana već omekša i lišće potjera, znate: ljeto je blizu.

<span id="an_13:29">13:29</span> Tako i vi kad vidite da se to zbiva,
znajte: blizu je, na vratima!

<span id="an_13:30">13:30</span> Zaista, kažem vam, ne, neće uminuti
naraštaj ovaj dok se sve to ne zbude.

<span id="an_13:31">13:31</span> Nebo će i zemlja uminuti, ali riječi
moje ne, neće uminuti."

<span id="an_13:32">13:32</span> "A o onom danu i času nitko ne zna, pa
ni anđeli na nebu, ni Sin, nego samo Otac."

<span id="an_13:33">13:33</span> "Pazite! Bdijte jer ne znate kada je
čas.

<span id="an_13:34">13:34</span> Kao kad ono čovjek neki polazeći na put
ostavi svoju kuću, upravu povjeri slugama, svakomu svoj posao, a vrataru
zapovjedi da bdije.

<span id="an_13:35">13:35</span> Bdijte, dakle, jer ne znate kad će se
domaćin vratiti - da li uvečer ili o ponoći, da li za prvih pijetlova
ili ujutro -

<span id="an_13:36">13:36</span> da vas ne bi našao pozaspale ako
iznenada dođe."

<span id="an_13:37">13:37</span> "Što vama kažem, svima kažem: Bdijte!"

<span id="an_14:1">14:1</span> Za dva dana bijaše Pasha i Beskvasni
kruhovi. Glavari svećenički i pismoznanci tražili su kako da ga na
prijevaru uhvate i ubiju.

<span id="an_14:2">14:2</span> Jer se govorilo: "Nikako ne na Blagdan da
ne nastane pobuna naroda."

<span id="an_14:3">14:3</span> I kad je u Betaniji, u kući Šimuna
Gubavca, bio za stolom, dođe neka žena s alabastrenom posudicom prave
skupocjene nardove pomasti. Razbi posudicu i poli ga po glavi.

<span id="an_14:4">14:4</span> A neki negodovahu te će jedan drugomu:
"Čemu to rasipanje pomasti?

<span id="an_14:5">14:5</span> Mogla se pomast prodati za više od tristo
denara i dati siromasima." I otresahu se na nju.

<span id="an_14:6">14:6</span> A Isus reče: "Pustite je, što joj
dodijavate? Dobro djelo učini na meni.

<span id="an_14:7">14:7</span> Ta siromaha svagda imate uza se i kad god
hoćete možete im dobro činiti, a mene nemate svagda.

<span id="an_14:8">14:8</span> Učinila je što je mogla: unaprijed mi
pomaza tijelo za ukop.

<span id="an_14:9">14:9</span> Zaista, kažem vam, gdje se god bude
propovijedalo evanđelje, po svem svijetu, navješćivat će se i ovo što
ona učini - njoj na spomen."

<span id="an_14:10">14:10</span> A Juda Iškariotski, jedan od
dvanaestorice, ode glavarima svećeničkim da im ga preda.

<span id="an_14:11">14:11</span> Kad su oni to čuli, obradovali su se i
obećali mu dati novca. I tražio je zgodu da ga preda.

<span id="an_14:12">14:12</span> Prvoga dana Beskvasnih kruhova, kad se
žrtvovala pasha, upitaju učenici Isusa: "Gdje hoćeš blagovati pashu, da
odemo i pripravimo?"

<span id="an_14:13">14:13</span> On pošalje dvojicu učenika i rekne im:
"Idite u grad i namjerit ćete se na čovjeka koji nosi krčag vode. Pođite
za njim

<span id="an_14:14">14:14</span> pa gdje on uđe, recite domaćinu:
'Učitelj pita: Gdje mi je svratište u kojem bih blagovao pashu sa svojim
učenicima?'

<span id="an_14:15">14:15</span> I on će vam pokazati na katu veliko
blagovalište, prostrto i spremljeno. Ondje nam pripravite."

<span id="an_14:16">14:16</span> Učenici odu, dođu u grad i nađu kako im
on reče te priprave pashu.

<span id="an_14:17">14:17</span> A uvečer dođe on s dvanaestoricom.

<span id="an_14:18">14:18</span> I dok bijahu za stolom te blagovahu,
reče Isus: "Zaista, kažem vam, jedan će me od vas izdati - koji sa mnom
blaguje."

<span id="an_14:19">14:19</span> Ožalošćeni, stanu mu govoriti jedan za
drugim: "Da nisam ja?"

<span id="an_14:20">14:20</span> A on im reče: "Jedan od dvanaestorice
koji umače sa mnom u zdjelicu.

<span id="an_14:21">14:21</span> Sin Čovječji, istina, odlazi kako je o
njemu pisano, ali jao čovjeku onomu koji ga predaje. Tomu bi čovjeku
bolje bilo da se ni rodio nije!"

<span id="an_14:22">14:22</span> I dok su blagovali, on uze kruh, izreče
blagoslov pa razlomi, dade im i reče: "Uzmite, ovo je tijelo moje."

<span id="an_14:23">14:23</span> I uze čašu, zahvali i dade im. I svi su
iz nje pili.

<span id="an_14:24">14:24</span> A on im reče: "Ovo je krv moja, krv
Saveza, koja se za mnoge prolijeva.

<span id="an_14:25">14:25</span> Zaista, kažem vam, ne, neću više piti
od ovoga roda trsova do onoga dana kad ću ga - novoga - piti u
kraljevstvu Božjem."

<span id="an_14:26">14:26</span> Otpjevavši hvalospjeve, zaputiše se
prema Maslinskoj gori.

<span id="an_14:27">14:27</span> I reče im Isus: "Svi ćete se
sablazniti. Ta pisano je: Udarit ću pastira i ovce će se razbjeći.

<span id="an_14:28">14:28</span> Ali kad uskrsnem, ići ću pred vama u
Galileju."

<span id="an_14:29">14:29</span> Nato će mu Petar: "Ako se i svi
sablazne, ja neću!"

<span id="an_14:30">14:30</span> A Isus mu reče: "Zaista, kažem ti, baš
ti, danas, ove noći, prije nego se pijetao dvaput oglasi, triput ćeš me
zatajiti."

<span id="an_14:31">14:31</span> Ali on je upornije uvjeravao: "Bude li
trebalo i umrijeti s tobom - ne, neću te zatajiti." A tako su svi
govorili.

<span id="an_14:32">14:32</span> I dođu u predio imenom Getsemani. I
kaže Isus svojim učenicima: "Sjednite ovdje dok se ne pomolim."

<span id="an_14:33">14:33</span> I povede sa sobom Petra, Jakova i
Ivana. Spopade ga užas i tjeskoba

<span id="an_14:34">14:34</span> pa im reče: "Duša mi je nasmrt žalosna!
Ostanite ovdje i bdijte!"

<span id="an_14:35">14:35</span> Ode malo dalje i rušeći se na zemlju
molio je da ga, ako je moguće, mimoiđe ovaj čas.

<span id="an_14:36">14:36</span> Govoraše: "Abba! Oče! Tebi je sve
moguće! Otkloni čašu ovu od mene! Ali ne što ja hoću, nego što hoćeš
ti!"

<span id="an_14:37">14:37</span> I dođe, nađe ih pozaspale pa reče
Petru: "Šimune, spavaš? Jedan sat nisi mogao probdjeti?

<span id="an_14:38">14:38</span> Bdijte i molite da ne padnete u napast.
Duh je, istina, voljan, no tijelo je slabo."

<span id="an_14:39">14:39</span> Opet ode i pomoli se istim riječima.

<span id="an_14:40">14:40</span> Ponovno dođe i nađe ih pozaspale. Oči
im se sklapale i nisu znali što da mu odgovore.

<span id="an_14:41">14:41</span> Dođe i treći put i reče im: "Samo
spavajte i počivajte! Gotovo je! Dođe čas! Evo, predaje se Sin Čovječji
u ruke grešničke!

<span id="an_14:42">14:42</span> Ustanite, hajdemo! Evo, izdajica se moj
približio!"

<span id="an_14:43">14:43</span> Uto, dok je on još govorio, stiže Juda,
jedan od dvanaestorice, i s njime svjetina s mačevima i toljagama,
poslana od glavara svećeničkih, pismoznanaca i starješina.

<span id="an_14:44">14:44</span> A izdajica im njegov dade znak: "Koga
poljubim, taj je! Uhvatite ga i oprezno odvedite!"

<span id="an_14:45">14:45</span> I kako dođe, odmah pristupi k njemu i
reče: "Učitelju!" I poljubi ga.

<span id="an_14:46">14:46</span> Oni podignu na nj ruke i uhvate ga.

<span id="an_14:47">14:47</span> A jedan od nazočnih trgnu mač, udari
slugu velikoga svećenika i odsiječe mu uho.

<span id="an_14:48">14:48</span> Isus im prozbori: "Kao na razbojnika
iziđoste s mačevima i toljagama da me uhvatite.

<span id="an_14:49">14:49</span> Danomice bijah vam u Hramu, naučavah i
ne uhvatiste me. No neka se ispune Pisma!"

<span id="an_14:50">14:50</span> I svi ga ostave i pobjegnu.

<span id="an_14:51">14:51</span> A jedan je mladić išao za njim, ogrnut
samo plahtom. I njega htjedoše uhvatiti,

<span id="an_14:52">14:52</span> no on ostavi plahtu i gol pobježe.

<span id="an_14:53">14:53</span> Zatim odvedoše Isusa velikom svećeniku.
I skupe se svi glavari svećenički, starješine i pismoznanci.

<span id="an_14:54">14:54</span> Petar je izdaleka išao za njim do u
dvor velikog svećenika. Tu je sjedio sa stražarima i grijao se uz vatru.

<span id="an_14:55">14:55</span> A glavari svećenički i cijelo Vijeće,
da bi mogli pogubiti Isusa, tražili su protiv njega kakvo svjedočanstvo,
ali nikako da ga nađu.

<span id="an_14:56">14:56</span> Mnogi su doduše lažno svjedočili protiv
njega, ali im se svjedočanstva ne slagahu.

<span id="an_14:57">14:57</span> Ustali su neki i lažno svjedočili
protiv njega:

<span id="an_14:58">14:58</span> "Mi smo ga čuli govoriti: 'Ja ću
razvaliti ovaj rukotvoreni Hram i za tri dana sagraditi drugi,
nerukotvoreni!'"

<span id="an_14:59">14:59</span> Ali ni u tom im svjedočanstvo ne bijaše
složno.

<span id="an_14:60">14:60</span> Usta nato veliki svećenik na sredinu i
upita Isusa: "Zar ništa ne odgovaraš? Što to ovi svjedoče protiv tebe?

<span id="an_14:61">14:61</span> A on je šutio i ništa mu nije
odgovarao. Veliki ga svećenik ponovo upita: "Ti li si Krist, Sin
Blagoslovljenoga?"

<span id="an_14:62">14:62</span> A Isus mu reče: "Ja jesam! I gledat
ćete Sina Čovječjega gdje sjedi zdesna Sile i dolazi s oblacima
nebeskim."

<span id="an_14:63">14:63</span> Nato veliki svećenik razdrije haljine i
reče: "Što nam još trebaju svjedoci?

<span id="an_14:64">14:64</span> Čuli ste hulu. Što vam se čini?" Oni
svi presudiše da zaslužuje smrt.

<span id="an_14:65">14:65</span> I neki stanu pljuvati po njemu,
zastirati mu lice i udarati ga govoreći: "Proreci!" I sluge ga stadoše
pljuskati.

<span id="an_14:66">14:66</span> I dok je Petar bio dolje u dvoru, dođe
jedna sluškinja velikoga svećenika;

<span id="an_14:67">14:67</span> ugledavši Petra gdje se grije, upre u
nj pogled i reče: "I ti bijaše s Nazarećaninom, Isusom."

<span id="an_14:68">14:68</span> On zanijeka: "Niti znam niti razumijem
što govoriš." I iziđe van u predvorje, a pijetao se oglasi.

<span id="an_14:69">14:69</span> Sluškinja ga ugleda i poče opet
govoriti nazočnima: "Ovaj je od njih!"

<span id="an_14:70">14:70</span> On opet nijekaše. Domalo nazočni opet
stanu govoriti Petru: "Doista, i ti si od njih! Ta Galilejac si!"

<span id="an_14:71">14:71</span> On se tada stane kleti i preklinjati:
"Ne znam čovjeka o kom govorite!"

<span id="an_14:72">14:72</span> I odmah se po drugi put oglasi pijetao.
I spomenu se Petar one besjede, kako mu ono Isus reče: "Prije nego se
pijetao dvaput oglasi, triput ćeš me zatajiti." I briznu u plač.

<span id="an_15:1">15:1</span> Odmah izjutra glavari svećenički zajedno
sa starješinama i pismoznancima - cijelo Vijeće - upriličili su
vijećanje pa Isusa svezali, odveli i predali Pilatu.

<span id="an_15:2">15:2</span> I upita ga Pilat: "Ti li si kralj
židovski?" On mu odgovori: "Ti kažeš."

<span id="an_15:3">15:3</span> I glavari ga svećenički teško optuživahu.

<span id="an_15:4">15:4</span> Pilat ga opet upita: "Ništa ne odgovaraš?
Gle, koliko te optužuju."

<span id="an_15:5">15:5</span> A Isus ništa više ne odgovori te se Pilat
čudio.

<span id="an_15:6">15:6</span> O Blagdanu bi im pustio uznika koga bi
zaiskali.

<span id="an_15:7">15:7</span> A zajedno s pobunjenicima koji u pobuni
počiniše umorstvo bijaše u okove bačen čovjek zvani Baraba.

<span id="an_15:8">15:8</span> I uziđe svjetina te poče od Pilata iskati
ono što im običavaše činiti.

<span id="an_15:9">15:9</span> A on im odgovori: "Hoćete li da vam
pustim kralja židovskoga?"

<span id="an_15:10">15:10</span> Znao je doista da ga glavari svećenički
bijahu predali iz zavisti.

<span id="an_15:11">15:11</span> Ali glavari svećenički podjare svjetinu
da traži neka im radije pusti Barabu.

<span id="an_15:12">15:12</span> Pilat ih opet upita: "Što dakle da
učinim s ovim kojega zovete kraljem židovskim?"

<span id="an_15:13">15:13</span> A oni opet povikaše: "Raspni ga!"

<span id="an_15:14">15:14</span> Reče im Pilat: "Ta što je zla učinio?"
Povikaše još jače: "Raspni ga!"

<span id="an_15:15">15:15</span> Hoteći ugoditi svjetini, Pilat im pusti
Barabu, a Isusa izbičeva i preda da se razapne.

<span id="an_15:16">15:16</span> Vojnici ga odvedu u unutarnjost dvora,
to jest u pretorij, pa sazovu cijelu četu

<span id="an_15:17">15:17</span> i zaogrnu ga grimizom; spletu trnov
vijenac i stave mu na glavu

<span id="an_15:18">15:18</span> te ga stanu pozdravljati: "Zdravo,
kralju židovski!"

<span id="an_15:19">15:19</span> I udarahu ga trskom po glavi, pljuvahu
po njemu i klanjahu mu se prigibajući koljena.

<span id="an_15:20">15:20</span> A pošto ga izrugaše, svukoše mu grimiz
i obukoše mu njegove haljine. I izvedu ga da ga razapnu.

<span id="an_15:21">15:21</span> I prisile nekog prolaznika koji je
dolazio s polja, Šimuna Cirenca, oca Aleksandrova i Rufova, da mu ponese
križ.

<span id="an_15:22">15:22</span> I dovuku ga na mjesto Golgotu, što
znači Lubanjsko mjesto.

<span id="an_15:23">15:23</span> I nuđahu mu piti namirisana vina, ali
on ne uze.

<span id="an_15:24">15:24</span> Kad ga razapeše, razdijele među se
haljine njegove bacivši za njih kocku - što će tko uzeti.

<span id="an_15:25">15:25</span> A bijaše treća ura kad ga razapeše.

<span id="an_15:26">15:26</span> Bijaše napisan i natpis o njegovoj
krivici: "Kralj židovski."

<span id="an_15:27">15:27</span> A zajedno s njime razapnu i dva
razbojnika, jednoga njemu zdesna, drugoga slijeva.

<span id="an_15:28">15:28</span> \#

<span id="an_15:29">15:29</span> Prolaznici su ga pogrđivali mašući
glavama: "Ej, ti, koji razvaljuješ Hram i sagradiš ga za tri dana,

<span id="an_15:30">15:30</span> spasi sam sebe, siđi s križa!"

<span id="an_15:31">15:31</span> Slično i glavari svećenički s
pismoznancima rugajući se govorahu jedni drugima: "Druge je spasio, sebe
ne može spasiti!

<span id="an_15:32">15:32</span> Krist, kralj Izraelov! Neka sad siđe s
križa da vidimo i povjerujemo!" Vrijeđahu ga i oni koji bijahu s njim
raspeti.

<span id="an_15:33">15:33</span> A o šestoj uri tama nasta po svoj
zemlji - sve do ure devete.

<span id="an_15:34">15:34</span> O devetoj uri povika Isus iza glasa:
"Eloi, Eloi lama sabahtani?" To znači: "Bože moj, Bože moj, zašto si me
ostavio?"

<span id="an_15:35">15:35</span> Neki od nazočnih čuvši to govorahu:
"Gle, Iliju zove."

<span id="an_15:36">15:36</span> A jedan otrča, natopi spužvu octom,
natakne na trsku i pruži mu piti govoreći: "Pustite da vidimo hoće li
doći Ilija da ga skine."

<span id="an_15:37">15:37</span> A Isus zavapi jakim glasom i izdahnu.

<span id="an_15:38">15:38</span> I zavjesa se hramska razdrije nadvoje,
odozgor dodolje.

<span id="an_15:39">15:39</span> A kad satnik koji stajaše njemu
nasuprot vidje da tako izdahnu, reče: "Zaista, ovaj čovjek bijaše Sin
Božji!"

<span id="an_15:40">15:40</span> Izdaleka promatrahu i neke žene: među
njima Marija Magdalena i Marija, majka Jakova Mlađega i Josipa, i Saloma
-

<span id="an_15:41">15:41</span> te su ga pratile kad bijaše u Galileji
i posluživale mu - i mnoge druge koje uziđoše s njim u Jeruzalem.

<span id="an_15:42">15:42</span> A uvečer, budući da je bila Priprava,
to jest predvečerje subote,

<span id="an_15:43">15:43</span> dođe Josip iz Arimateje, ugledan
vijećnik, koji također isčekivaše kraljevstvo Božje: odvaži se, uđe k
Pilatu i zaiska tijelo Isusovo.

<span id="an_15:44">15:44</span> Pilat se začudi da je već umro pa dozva
satnika i upita ga je li odavna umro.

<span id="an_15:45">15:45</span> Kad sazna od satnika, darova Josipu
tijelo.

<span id="an_15:46">15:46</span> Josip kupi platno, skine tijelo i
zavije ga u platno te položi u grob, koji bijaše izduben iz stijene. I
dokotrlja kamen na grobna vrata.

<span id="an_15:47">15:47</span> A Marija Magdalena i Marija Josipova
promatrahu kamo ga polažu.

<span id="an_16:1">16:1</span> Kad prođe subota, Marija Magdalena i
Marija Jakovljeva i Saloma kupiše miomirisa da odu pomazati Isusa.

<span id="an_16:2">16:2</span> I prvoga dana u tjednu, veoma rano, o
izlasku sunčevu, dođu na grob.

<span id="an_16:3">16:3</span> I razgovarahu među sobom: "Tko će nam
otkotrljati kamen s vrata grobnih?"

<span id="an_16:4">16:4</span> Pogledaju, a ono kamen otkotrljan. Bijaše
doista veoma velik.

<span id="an_16:5">16:5</span> I ušavši u grob, ugledaju mladića
zaogrnuta bijelom haljinom gdje sjedi zdesna. I preplaše se.

<span id="an_16:6">16:6</span> A on će im: "Ne plašite se! Isusa
tražite, Nazarećanina, Raspetoga? Uskrsnu! Nije ovdje! Evo mjesta kamo
ga položiše.

<span id="an_16:7">16:7</span> Nego idite, recite njegovim učenicima i
Petru: Ide pred vama u Galileju! Ondje ćete ga vidjeti, kamo vam reče!"

<span id="an_16:8">16:8</span> One iziđu i stanu bježati od groba:
spopade ih strah i trepet. I nikomu ništa ne rekoše jer se bojahu.

<span id="an_16:9">16:9</span> Uskrsnuvši dakle rano prvog dana u
tjednu, ukaza se najprije Mariji Magdaleni iz koje bijaše istjerao sedam
zloduha.

<span id="an_16:10">16:10</span> Ona ode i dojavi njegovima, tužnima i
zaplakanima.

<span id="an_16:11">16:11</span> Kad su oni čuli da je živ i da ga je
ona vidjela, ne povjerovaše.

<span id="an_16:12">16:12</span> Nakon toga ukazao se u drugome obličju
dvojici od njih na putu dok su išli u selo.

<span id="an_16:13">16:13</span> I oni odu i dojave drugima. Ni njima ne
povjerovaše.

<span id="an_16:14">16:14</span> Napokon se ukaza jedanaestorici dok
bijahu za stolom. Prekori njihovu nevjeru i okorjelost srca što ne
povjerovaše onima koji ga vidješe uskrsla od mrtvih.

<span id="an_16:15">16:15</span> I reče im: "Pođite po svem svijetu,
propovijedajte evanđelje svemu stvorenju.

<span id="an_16:16">16:16</span> Tko uzvjeruje i pokrsti se, spasit će
se, a tko ne uzvjeruje, osudit će se.

<span id="an_16:17">16:17</span> A ovi će znakovi pratiti one koji
uzvjeruju: u ime će moje izganjati zloduhe, novim će jezicima zboriti,

<span id="an_16:18">16:18</span> zmije uzimati; i popiju li što
smrtonosno, ne, neće im nauditi; na nemoćnike će ruke polagati, i bit će
im dobro."

<span id="an_16:19">16:19</span> I Gospodin Isus, pošto im to reče, bude
uzet na nebo i sjede zdesna Bogu.

<span id="an_16:20">16:20</span> Oni pak odoše i propovijedahu posvuda,
a Gospodin surađivaše i utvrđivaše Riječ popratnim znakovima.

------------------------------------------------------------------------

[Next: Luke](luk.md)
