[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](gal)  [Next](phi.md) 

------------------------------------------------------------------------

### Croatian Bible: Ephesians

<span id="an_1:1">1:1</span> Pavao, po volji Božjoj apostol Krista
Isusa: svetima koji su u Efezu i vjernima u Isusu Kristu.

<span id="an_1:2">1:2</span> Milost vam i mir od Boga, Oca našega, i
Gospodina Isusa Krista!

<span id="an_1:3">1:3</span> Blagoslovljen Bog i Otac Gospodina našega
Isusa Krista, on koji nas blagoslovi svakim blagoslovom duhovnim u
nebesima, u Kristu.

<span id="an_1:4">1:4</span> Tako: u njemu nas sebi izabra prije
postanka svijeta da budemo sveti i bez mane pred njim;

<span id="an_1:5">1:5</span> u ljubavi nas predodredi za posinstvo, za
sebe, po Isusu Kristu, dobrohotnošću svoje volje,

<span id="an_1:6">1:6</span> na hvalu Slave svoje milosti. Njome nas
zamilova u Ljubljenome

<span id="an_1:7">1:7</span> u kome, njegovom krvlju, imamo otkupljenje,
otpuštenje prijestupa po bogatstvu njegove milosti.

<span id="an_1:8">1:8</span> Nju preobilno u nas uli zajedno sa svom
mudrošću i razumijevanjem

<span id="an_1:9">1:9</span> obznanivši nam otajstvo svoje volje po
dobrohotnom naumu svojem što ga prije u njemu zasnova

<span id="an_1:10">1:10</span> da se provede punina vremena: uglaviti u
Kristu sve - na nebesima i na zemlji.

<span id="an_1:11">1:11</span> U njemu, u kome i nama - predodređenima
po naumu Onoga koji sve izvodi po odluci svoje volje - u dio pade

<span id="an_1:12">1:12</span> da budemo na hvalu Slave njegove - mi
koji smo se već prije nadali u Kristu.

<span id="an_1:13">1:13</span> U njemu ste i vi, pošto ste čuli Riječ
istine - evanđelje spasenja svoga - u njemu ste, prigrlivši vjeru,
opečaćeni Duhom obećanim, Svetim,

<span id="an_1:14">1:14</span> koji je zalog naše baštine: otkupljenja,
posvojenja - na hvalu Slave njegove.

<span id="an_1:15">1:15</span> Zato i ja, otkad sam čuo za vašu vjeru u
Gospodinu Isusu i za ljubav prema svima svetima,

<span id="an_1:16">1:16</span> ne prestajem zahvaljivati za vas i
sjećati vas se u svojim molitvama:

<span id="an_1:17">1:17</span> Bog Gospodina našega Isusa Krista, Otac
Slave, dao vam Duha mudrosti i objave kojom ćete ga spoznati;

<span id="an_1:18">1:18</span> prosvijetlio vam oči srca da upoznate
koje li nade u pozivu njegovu, koje li bogate slave u baštini njegovoj
među svetima

<span id="an_1:19">1:19</span> i koje li prekomjerne veličine u moći
njegovoj prema nama koji vjerujemo: ona je primjerena djelotvornosti
sile i snage njegove

<span id="an_1:20">1:20</span> koju na djelu pokaza u Kristu, kad ga
uskrisi od mrtvih i posjede sebi zdesna na nebesima

<span id="an_1:21">1:21</span> iznad svakog Vrhovništva i Vlasti i Moći
i Gospodstva i svakog imena imenovana ne samo na ovom svijetu nego i u
budućemu.

<span id="an_1:22">1:22</span> Sve mu podloži pod noge, a njega postavi
- nad svime - Glavom Crkvi,

<span id="an_1:23">1:23</span> koja je Tijelo njegovo, punina Onoga koji
sve u svima ispunja.

<span id="an_2:1">2:1</span> I vi bijaste mrtvi zbog prijestupa i
grijeha

<span id="an_2:2">2:2</span> u kojima ste nekoć živjeli po Eonu ovoga
svijeta, po Knezu vlasti zraka, po tomu duhu koji sada djeluje u
sinovima neposlušnima.

<span id="an_2:3">2:3</span> Među njima smo i mi nekoć živjeli u
požudama tijela svoga, udovoljavajući prohtjevima tijela i ćudi, te po
naravi bijasmo djeca gnjeva kao i drugi.

<span id="an_2:4">2:4</span> Ali Bog, bogat milosrđem, zbog velike
ljubavi kojom nas uzljubi,

<span id="an_2:5">2:5</span> nas koji bijasmo mrtvi zbog prijestupa,
oživi zajedno s Kristom - milošću ste spašeni! -

<span id="an_2:6">2:6</span> te nas zajedno s njim uskrisi i posadi na
nebesima u Kristu Isusu:

<span id="an_2:7">2:7</span> da u dobrohotnosti prema nama u Kristu
Isusu pokaže budućim vjekovima preobilno bogatstvo milosti svoje.

<span id="an_2:8">2:8</span> Ta milošću ste spašeni po vjeri! I to ne po
sebi! Božji je to dar!

<span id="an_2:9">2:9</span> Ne po djelima, da se ne bi tko hvastao.

<span id="an_2:10">2:10</span> Njegovo smo djelo, stvoreni u Kristu
Isusu za dobra djela, koja Bog unaprijed pripravi da u njima živimo.

<span id="an_2:11">2:11</span> Spominjite se stoga da nekoć bijaste
neznabošci u tijelu - neobrezanicima su vas zvali oni koji se zovu
obrezani, rukom, na tijelu -

<span id="an_2:12">2:12</span> i da u ono vrijeme bijaste izvan Krista,
udaljeni od građanstva izraelskoga, tuđi Savezima obećanja, bez nade
bijaste i neznabošci na svijetu.

<span id="an_2:13">2:13</span> Sada pak, u Kristu Isusu, vi koji nekoć
bijaste daleko, dođoste blizu - po Krvi Kristovoj.

<span id="an_2:14">2:14</span> Doista, on je mir naš, on koji od dvoga
učini jedno: pregradu razdvojnicu, neprijateljstvo razori u svome
tijelu.

<span id="an_2:15">2:15</span> Zakon zapovijedi s propisima obeskrijepi
da u sebi, uspostavljajući mir, od dvojice sazda jednoga novog čovjeka

<span id="an_2:16">2:16</span> te obojicu u jednome Tijelu izmiri s
Bogom po križu, ubivši u sebi neprijateljstvo.

<span id="an_2:17">2:17</span> I dođe te navijesti mir vama daleko i mir
onima blizu,

<span id="an_2:18">2:18</span> jer po njemu jedni i drugi u jednome Duhu
imamo pristup Ocu.

<span id="an_2:19">2:19</span> Tako dakle više niste tuđinci ni
pridošlice, nego sugrađani ste svetih i ukućani Božji

<span id="an_2:20">2:20</span> nazidani na temelju apostola i proroka, a
zaglavni je kamen sam Krist Isus.

<span id="an_2:21">2:21</span> U njemu je sva građevina povezana i raste
u hram svet u Gospodinu.

<span id="an_2:22">2:22</span> U njemu ste i vi ugrađeni u prebivalište
Božje u Duhu.

<span id="an_3:1">3:1</span> Radi toga ja, Pavao, sužanj Krista Isusa za
vas pogane...

<span id="an_3:2">3:2</span> Zacijelo ste čuli za rasporedbu milosti
Božje koja mi je dana za vas:

<span id="an_3:3">3:3</span> objavom mi je obznanjeno otajstvo, kako
netom ukratko opisah.

<span id="an_3:4">3:4</span> Čitajući to, možete dokučiti kako ja
shvaćam Kristovo otajstvo,

<span id="an_3:5">3:5</span> koje nije bilo obznanjeno sinovima ljudskim
drugih naraštaja. Ono je sada u Duhu objavljeno svetim njegovim
apostolima i prorocima:

<span id="an_3:6">3:6</span> da su pogani subaštinici i "sutijelo" i
sudionici obećanja u Kristu Isusu - po evanđelju,

<span id="an_3:7">3:7</span> kojega postadoh poslužiteljem darom milosti
Božje koja mi je dana djelotvornošću snage njegove.

<span id="an_3:8">3:8</span> Meni, najmanjemu od svih svetih, dana je
ova milost: poganima biti blagovjesnikom neistraživog bogatstva Kristova

<span id="an_3:9">3:9</span> i osvijetliti rasporedbu otajstva, pred
vjekovima skrivena u Bogu, koji sve stvori,

<span id="an_3:10">3:10</span> da sada - po Crkvi - Vrhovništvima i
Vlastima na nebesima bude obznanjena mnogolika mudrost Božja

<span id="an_3:11">3:11</span> zasnovana - po naumu o vjekovima - u
Kristu Isusu Gospodinu našemu.

<span id="an_3:12">3:12</span> U njemu, s pouzdanjem po vjeri u njega,
imamo slobodan pristup.

<span id="an_3:13">3:13</span> Zato ne klonite, molim, s nevolja mojih
za vas! One su slava vaša!

<span id="an_3:14">3:14</span> Zato prigibam koljena pred Ocem,

<span id="an_3:15">3:15</span> od koga ime svakom očinstvu na nebu i na
zemlji:

<span id="an_3:16">3:16</span> neka vam dadne po bogatstvu Slave svoje
ojačati se po Duhu njegovu u snazi za unutarnjeg čovjeka

<span id="an_3:17">3:17</span> da po vjeri Krist prebiva u srcima vašim
te u ljubavi ukorijenjeni i utemeljeni

<span id="an_3:18">3:18</span> mognete shvatiti sa svima svetima što je
Dužina i Širina i Visina i Dubina

<span id="an_3:19">3:19</span> te spoznati nadspoznatljivu ljubav
Kristovu da se ispunite do sve Punine Božje.

<span id="an_3:20">3:20</span> Onomu pak koji snagom u nama djelatnom
može učiniti mnogo izobilnije nego li mi moliti ili zamisliti -

<span id="an_3:21">3:21</span> Njemu slava u Crkvi i u Kristu Isusu za
sva pokoljenja vijeka vjekovječnoga! Amen.

<span id="an_4:1">4:1</span> Zaklinjem vas dakle ja, sužanj u Gospodinu:
sa svom poniznošću i blagošću, sa strpljivošću živite dostojno poziva
kojim ste pozvani!

<span id="an_4:2">4:2</span> Podnosite jedni druge u ljubavi;

<span id="an_4:3">4:3</span> trudite se sačuvati jedinstvo Duha svezom
mira!

<span id="an_4:4">4:4</span> Jedno tijelo i jedan Duh - kao što ste i
pozvani na jednu nadu svog poziva!

<span id="an_4:5">4:5</span> Jedan Gospodin! Jedna vjera! Jedan krst!

<span id="an_4:6">4:6</span> Jedan Bog i Otac sviju, nad svima i po
svima i u svima!

<span id="an_4:7">4:7</span> A svakomu je od nas dana milost po mjeri
dara Kristova.

<span id="an_4:8">4:8</span> Zato veli: Na visinu uzađe vodeći sužnje,
dade dare ljudima.

<span id="an_4:9">4:9</span> Ono "uzađe" - što drugo znači doli to da i
siđe u donje krajeve, na zemlju?

<span id="an_4:10">4:10</span> Koji siđe, isti je onaj koji i uzađe
ponad svih nebesa da sve ispuni.

<span id="an_4:11">4:11</span> On i "dade" jedne za apostole, druge za
proroke, jedne opet za evanđeliste, a druge za pastire i učitelje

<span id="an_4:12">4:12</span> da opremi svete za djelo služenja, za
izgrađivanje Tijela Kristova

<span id="an_4:13">4:13</span> dok svi ne prispijemo do jedinstva vjere
i spoznaje Sina Božjega, do čovjeka savršena, do mjere uzrasta punine
Kristove:

<span id="an_4:14">4:14</span> da više ne budemo nejačad kojom se valovi
poigravaju i koje goni svaki vjetar nauka u ovom kockanju ljudskom, u
lukavosti što put krči zabludi.

<span id="an_4:15">4:15</span> Nego, istinujući u ljubavi da poradimo te
sve uzraste u Njega, koji je Glava, Krist,

<span id="an_4:16">4:16</span> od kojega sve Tijelo, usklađeno i
povezano svakovrsnim zglobom zbrinjavanja po djelotvornosti primjerenoj
svakomu pojedinom dijelu, promiče svoj rast na saziđivanje u ljubavi.

<span id="an_4:17">4:17</span> Ovo govorim i zaklinjem u Gospodinu: ne
živite više kao što pogani žive - u ispraznosti pameti njihove:

<span id="an_4:18">4:18</span> zamračena uma, udaljeni od života
Božjega, sve zbog neznanja koje je u njima, zbog okorjelosti srca
njihova.

<span id="an_4:19">4:19</span> Sami su sebe otupili i podali se
razvratnosti da bi u pohlepi počinjali svaku nečistoću.

<span id="an_4:20">4:20</span> Vi pak ne naučiste tako Krista,

<span id="an_4:21">4:21</span> ako ste ga doista čuli i u njemu bili
poučeni kako je istina u Isusu:

<span id="an_4:22">4:22</span> da vam je odložiti prijašnje ponašanje,
starog čovjeka, koga varave požude vode u propast,

<span id="an_4:23">4:23</span> a obnavljati se duhom svoje pameti

<span id="an_4:24">4:24</span> i obući novog čovjeka, po Bogu stvorena u
pravednosti i svetosti istine.

<span id="an_4:25">4:25</span> Zato odložite laž i govorite istinu jedan
drugomu jer udovi smo jedni drugima.

<span id="an_4:26">4:26</span> Srdite se, ali ne griješite! Sunce nek ne
zađe nad vašom srdžbom

<span id="an_4:27">4:27</span> i ne dajite mjesta đavlu.

<span id="an_4:28">4:28</span> Tko je krao, neka više ne krade, nego
neka se radije trudi svojim rukama priskrbljivati da ima što podijeliti
s potrebnim.

<span id="an_4:29">4:29</span> Nikakva nevaljala riječ neka ne izlazi iz
vaših usta, nego samo dobra, da prema potrebi saziđuje i milost iskaže
slušateljima.

<span id="an_4:30">4:30</span> I ne žalostite Duha Svetoga, Božjega,
kojim ste opečaćeni za Dan otkupljenja!

<span id="an_4:31">4:31</span> Daleko od vas svaka gorčina, i srdžba, i
gnjev, i vika, i hula sa svom opakošću!

<span id="an_4:32">4:32</span> Naprotiv! Budite jedni drugima
dobrostivi, milosrdni; praštajte jedni drugima kao što i Bog u Kristu
nama oprosti.

<span id="an_5:1">5:1</span> Budite dakle nasljedovatelji Božji kao
djeca ljubljena

<span id="an_5:2">5:2</span> i hodite u ljubavi kao što je i Krist
ljubio vas i sebe predao za nas kao prinos i žrtvu Bogu na ugodan miris.

<span id="an_5:3">5:3</span> A bludnost i svaka nečistoća ili pohlepa
neka se i ne spominje među vama, kako dolikuje svetima!

<span id="an_5:4">5:4</span> Ni prostota, ni ludorija, ni dvosmislica,
što se ne priliči, nego radije zahvaljivanje!

<span id="an_5:5">5:5</span> Jer dobro znajte ovo: nijedan bludnik, ili
bestidnik, ili pohlepnik - taj idolopoklonik - nema baštine u
kraljevstvu Kristovu i Božjemu.

<span id="an_5:6">5:6</span> Nitko neka vas ispraznim riječima ne
zavarava: zbog toga dolazi gnjev Božji na sinove neposlušne.

<span id="an_5:7">5:7</span> Nemajte dakle ništa s njima!

<span id="an_5:8">5:8</span> Da, nekoć bijaste tama, a sada ste
svjetlost u Gospodinu: kao djeca svjetlosti hodite -

<span id="an_5:9">5:9</span> plod je svjetlosti svaka dobrota,
pravednost i istina -

<span id="an_5:10">5:10</span> i odlučite se za ono što je milo
Gospodinu.

<span id="an_5:11">5:11</span> A nemajte udjela u jalovim djelima tame,
nego ih dapače raskrinkavajte,

<span id="an_5:12">5:12</span> jer što potajno čine, sramota je i
govoriti.

<span id="an_5:13">5:13</span> A sve što se raskrinka, pod svjetlošću
postaje sjajno; što je pak sjajno, svjetlost je.

<span id="an_5:14">5:14</span> Zato veli: "Probudi se, ti što spavaš,
ustani od mrtvih i zasvijetljet će ti Krist."

<span id="an_5:15">5:15</span> Razmotrite dakle pomno kako živite! Ne
kao ludi, nego kao mudri!

<span id="an_5:16">5:16</span> Iskupljujte vrijeme jer dani su zli!

<span id="an_5:17">5:17</span> Zato ne budite nerazumni, nego shvatite
što je volja Gospodnja!

<span id="an_5:18">5:18</span> I ne opijajte se vinom u kojem je
razuzdanost, nego - punite se Duhom!

<span id="an_5:19">5:19</span> Razgovarajte među sobom psalmima,
hvalospjevima i duhovnim pjesmama! Pjevajte i slavite Gospodina u svom
srcu!

<span id="an_5:20">5:20</span> Svagda i za sve zahvaljujte Bogu i Ocu u
imenu Gospodina našega Isusa Krista!

<span id="an_5:21">5:21</span> Podložni budite jedni drugima u strahu
Kristovu!

<span id="an_5:22">5:22</span> Žene svojim muževima kao Gospodinu!

<span id="an_5:23">5:23</span> Jer muž je glava žene kao i Krist Glava
Crkve - On, Spasitelj Tijela.

<span id="an_5:24">5:24</span> Pa kao što se Crkva podlaže Kristu, tako
i žene muževima u svemu!

<span id="an_5:25">5:25</span> Muževi, ljubite svoje žene kao što je
Krist ljubio Crkvu te sebe predao za nju

<span id="an_5:26">5:26</span> da je posveti, očistivši je kupelji vode
uz riječ

<span id="an_5:27">5:27</span> te sebi predvede Crkvu slavnu, bez ljage
i nabora ili čega takva, nego da bude sveta i bez mane.

<span id="an_5:28">5:28</span> Tako treba da i muževi ljube svoje žene
kao svoja tijela. Tko ljubi svoju ženu, sebe ljubi.

<span id="an_5:29">5:29</span> Ta nitko nikada ne mrzi svoga tijela,
nego ga hrani i njeguje kao i Krist Crkvu.

<span id="an_5:30">5:30</span> Doista, mi smo udovi njegova Tijela!

<span id="an_5:31">5:31</span> Stoga će čovjek ostaviti oca i majku da
prione uza svoju ženu; dvoje njih bit će jedno tijelo.

<span id="an_5:32">5:32</span> Otajstvo je to veliko! Ja smjeram na
Krista i na Crkvu.

<span id="an_5:33">5:33</span> Dakle, neka svaki od vas ljubi svoju ženu
kao samog sebe, a žena neka poštuje svog muža.

<span id="an_6:1">6:1</span> Djeco, slušajte svoje roditelje u Gospodinu
jer to je pravedno.

<span id="an_6:2">6:2</span> Poštuj oca svoga i majku - to je prva
zapovijed s obećanjem:

<span id="an_6:3">6:3</span> da ti dobro bude i da dugo živiš na zemlji.

<span id="an_6:4">6:4</span> A vi, očevi, ne srdite djece svoje, nego ih
odgajajte stegom i urazumljivanjem Gospodnjim!

<span id="an_6:5">6:5</span> Robovi, slušajte svoje zemaljske gospodare
kao Krista - sa strahom i trepetom, u jednostavnosti srca.

<span id="an_6:6">6:6</span> Ne naoko, kao oni koji se ulaguju ljudima,
nego kao sluge Kristove koje zdušno vrše volju Božju;

<span id="an_6:7">6:7</span> dragovoljno služe - kao Gospodinu, a ne
ljudima,

<span id="an_6:8">6:8</span> znajući da će svatko, bio on rob ili
slobodnjak, učini li što dobro, za to dobiti plaću od Gospodina.

<span id="an_6:9">6:9</span> I vi, gospodari, isto se tako vladajte
prema njima: kanite se prijetnje, znajući da je i njihov i vaš Gospodar
na nebesima i da u njega nema pristranosti.

<span id="an_6:10">6:10</span> Ubuduće jačajte se u Gospodinu i u silnoj
snazi njegovoj.

<span id="an_6:11">6:11</span> Obucite svu opremu Božju da se mognete
oduprijeti lukavstvima đavlovim.

<span id="an_6:12">6:12</span> Jer nije nam se boriti protiv krvi i
mesa, nego protiv Vrhovništava, protiv Vlasti, protiv upravljača ovoga
mračnoga svijeta, protiv zlih duhova po nebesima.

<span id="an_6:13">6:13</span> Zbog toga posegnite za svom opremom
Božjom da uzmognete odoljeti u dan zli i održati se kada sve nadvladate.

<span id="an_6:14">6:14</span> Držite se dakle! Opašite bedra istinom,
obucite oklop pravednosti,

<span id="an_6:15">6:15</span> potpašite noge spremnošću za evanđelje
mira!

<span id="an_6:16">6:16</span> U svemu imajte uza se štit vjere: njime
ćete moći ugasiti ognjene strijele Zloga.

<span id="an_6:17">6:17</span> Uzmite i kacigu spasenja i mač Duha, to
jest Riječ Božju.

<span id="an_6:18">6:18</span> Svakovrsnom se molitvom i prošnjom u
svakoj prigodi u Duhu molite. Poradi toga i bdijte sa svom ustrajnošću i
molitvom za sve svete,

<span id="an_6:19">6:19</span> i za me, da mi se otvore usta i dade
riječ hrabro obznaniti otajstvo evanđelja

<span id="an_6:20">6:20</span> kojeg sam poslanik u okovima, da se
ohrabrim o njemu kako treba govoriti.

<span id="an_6:21">6:21</span> A da i vi znate što je sa mnom, kako mi
je, o svemu će vas obavijestiti Tihik, ljubljeni brat i vjerni
poslužitelj u Gospodinu.

<span id="an_6:22">6:22</span> Njega šaljem k vama baš zato da znate
kako smo i da ohrabri srca vaša.

<span id="an_6:23">6:23</span> Mir braći i ljubav, s vjerom, od Boga Oca
i Gospodina Isusa Krista!

<span id="an_6:24">6:24</span> Milost sa svima koji ljube Gospodina
našega Isusa Krista - u neraspadljivosti.

------------------------------------------------------------------------

[Next: Philippians](phi.md)
