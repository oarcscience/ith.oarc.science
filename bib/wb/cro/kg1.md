[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](sa2)  [Next](kg2.md) 

------------------------------------------------------------------------

### Croatian Bible: 1 Kings

<span id="an_1:1">1:1</span> Kralj David bijaše ostario i odmakao u
godinama; premda su ga pokrivali mnogim pokrivačima, nije se mogao
ugrijati.

<span id="an_1:2">1:2</span> Tada mu rekoše njegove sluge: "Trebalo bi
potražiti za gospodara mladu djevojku koja bi dvorila kralja i služila
mu: kad bude spavala na njegovu krilu, to će ugrijati kralja gospodara."

<span id="an_1:3">1:3</span> Potražiše, dakle, lijepu djevojku po svoj
zemlji izraelskoj; i nađoše Abišagu Šunamku te je dovedoše kralju.

<span id="an_1:4">1:4</span> Djevojka je bila izvanredno lijepa;
njegovala je kralja i služila mu, ali je on ne upozna.

<span id="an_1:5">1:5</span> Uto se Adonija, sin Hagitin, pooholi i
pomisli: "Ja ću biti kralj!" Zato nabavi sebi kola i konjanika i pedeset
ljudi koji su išli pred njim.

<span id="an_1:6">1:6</span> Njegov ga otac za svoga života nikad nije
ukorio niti ga kad upitao: "Zašto tako činiš?" Bio je, osim toga, stasit
i lijep, a mati ga rodila poslije Abšaloma.

<span id="an_1:7">1:7</span> On se dogovarao s Joabom, sinom Sarvijinim,
i sa svećenikom Ebjatarom, pa se obojica priključiše Adoniji.

<span id="an_1:8">1:8</span> Ali svećenik Sadok i Jojadin sin Benaja,
prorok Natan, Šimej i Rei i junaci Davidovi ne pristadoše uz Adoniju.

<span id="an_1:9">1:9</span> Jednom nakla Adonija ovaca, volova i
tovljene teladi za žrtvu kod Zoheledskog kamena, blizu izvora Rogela, te
pozva svu svoju braću, sinove kraljeve, i sve Judejce u kraljevoj
službi;

<span id="an_1:10">1:10</span> ali ne pozva proroka Natana, ni Benaje,
ni ostalih junaka, a ni svoga brata Salomona.

<span id="an_1:11">1:11</span> Tada reče Natan Bat-Šebi, majci
Salomonovoj: "Zar nisi čula da je Adonija, sin Hagitin, postao kraljem,
a da David, naš gospodar, o tome i ne zna?

<span id="an_1:12">1:12</span> Dođi da te savjetujem kako bi mogla
spasiti život svoj i svoga sina Salomona.

<span id="an_1:13">1:13</span> Hajde, otiđi kralju Davidu i reci mu:
'Zar se nisi ti, gospodaru moj kralju, zakleo svojoj službenici
govoreći: Tvoj sin Salomon kraljevat će poslije mene, i on će sjediti na
mome prijestolju! Kako sada Adonija posta kraljem?'

<span id="an_1:14">1:14</span> I dok ti budeš ondje i razgovorala se s
kraljem, doći ću ja za tobom i potvrditi tvoje riječi."

<span id="an_1:15">1:15</span> Bat-Šeba ode kralju u odaje - a on je bio
vrlo star i Abišaga Šunamka služila mu.

<span id="an_1:16">1:16</span> Pokloni mu se Bat-Šeba i pade ničice pred
kraljem, a kralj upita: "Što želiš?"

<span id="an_1:17">1:17</span> Ona mu odgovori: "Gospodaru, ti si se
zakleo službenici svojoj Jahvom, Bogom svojim: 'Tvoj sin Salomon
kraljevat će poslije mene, on će sjesti na moje prijestolje.'

<span id="an_1:18">1:18</span> A sada je, evo, Adonija postao kraljem, a
ti, kralju, gospodaru moj, ništa o tome i ne znaš!

<span id="an_1:19">1:19</span> Naklao je on mnogo volova, tovljene
teladi i ovaca za žrtvu i pozvao je sve sinove kraljeve, svećenika
Ebjatara i vojskovođu Joaba, ali slugu tvoga Salomona nije pozvao.

<span id="an_1:20">1:20</span> U tebe su sada, gospodaru moj i kralju,
uprte oči svega Izraela da mu ti objaviš tko će te naslijediti na tvome
prijestolju, kralju, gospodaru moj.

<span id="an_1:21">1:21</span> Inače, čim počine kralj, gospodar moj,
kraj svojih otaca, ja i moj sin Salomon bit ćemo krivci."

<span id="an_1:22">1:22</span> Dok je ona još govorila s kraljem, dođe
prorok Natan.

<span id="an_1:23">1:23</span> Javiše kralju: "Ovdje je prorok Natan."
On uđe kralju i pade ničice pred njim.

<span id="an_1:24">1:24</span> Natan reče: "Gospodaru moj i kralju, jesi
li ti odredio: 'Adonija će kraljevati poslije mene i sjedit će na mome
prijestolju?'

<span id="an_1:25">1:25</span> Jer evo danas je sišao i naklao volova,
ugojene teladi i ovaca za žrtvu i pozvao je sve sinove kraljeve,
vojskovođe i svećenika Ebjatara; eno ih gdje jedu i piju s njim i kliču:
'Živio kralj Adonija!'

<span id="an_1:26">1:26</span> Ali mene, tvoga slugu, svećenika Sadoka,
a ni Benaju, sina Jojadina, ni tvoga slugu Salomona nije pozvao.

<span id="an_1:27">1:27</span> Zar se to dogodilo s voljom gospodara
moga kralja, a da nisi obavijestio svoga vjernog sluge tko će biti
nasljednik na prijestolju gospodara moga kralja?"

<span id="an_1:28">1:28</span> Tada progovori David i reče: "Pozovite mi
Bat-Šebu!" Ona dođe kralju i stupi preda nj.

<span id="an_1:29">1:29</span> Kralj se tada zakle: "Tako mi Jahve
živoga koji me izbavio iz svih nevolja!

<span id="an_1:30">1:30</span> Danas ću ti ispuniti kako sam ti se
zakleo Jahvom, Bogom Izraelovim: tvoj će sin Salomon kraljevati poslije
mene, on će sjediti na mome prijestolju!"

<span id="an_1:31">1:31</span> Nato se nakloni Bat-Šeba licem do zemlje,
pokloni se pred kraljem i reče: "Neka vječno živi gospodar moj kralj
David!"

<span id="an_1:32">1:32</span> A kralj David reče: "Pozovite mi
svećenika Sadoka, proroka Natana i Benaju, sina Jojadina." I dođoše oni
pred kralja,

<span id="an_1:33">1:33</span> a on im reče: "Uzmite sluge svoga
gospodara sa sobom, posadite moga sina Salomona na moju mazgu i odvedite
ga do Gihona.

<span id="an_1:34">1:34</span> Ondje neka ga svećenik Sadok i prorok
Natan pomažu za kralja nad Izraelom. Zatrubite tada i obznanite: 'Živio
kralj Salomon!'

<span id="an_1:35">1:35</span> Zatim se uspnite amo s njim i neka uđe i
sjedne na moje prijestolje i neka kraljuje mjesto mene, jer moja je
volja: on neka bude glava nad Izraelom i nad Judom."

<span id="an_1:36">1:36</span> Benaja, sin Jojadin, reče kralju: "Amen -
tako neka bude! To je i riječ Jahve, Gospodara kraljeva!

<span id="an_1:37">1:37</span> Kao što je Jahve bio s mojim gospodarem
kraljem, tako neka bude i sa Salomonom! Neka uzvisi prijestolje njegovo
još više nego prijestolje kralja Davida, gospodara moga!"

<span id="an_1:38">1:38</span> Svećenik Sadok, prorok Natan, Jojadin sin
Benaja, Kerećani i Pelećani siđoše i posadiše Salomona na kraljevu mazgu
i odvedoše ga na Gihon.

<span id="an_1:39">1:39</span> Svećenik Sadok donese iz Šatora rog s
uljem i pomaza Salomona. Tada odjeknuše trube i sav narod povika: "Živio
kralj Salomon!"

<span id="an_1:40">1:40</span> I sav narod pođe za njim gore i sviraše
puk u svirale i klicaše tako da se sva zemlja tresla.

<span id="an_1:41">1:41</span> Čuo to Adonija i svi njegovi uzvanici.
Baš su bili pri kraju gozbe. I Joab je čuo trube pa upita: "Čemu ta buka
u gradu?"

<span id="an_1:42">1:42</span> Dok je on još govorio, stiže Jonatan, sin
svećenika Ebjatara, i Adonija mu reče: "Ti si valjan čovjek, zacijelo
nosiš dobru vijest!"

<span id="an_1:43">1:43</span> Jonatan odgovori: "Jest, naš gospodar,
kralj David, učinio je Salomona kraljem!

<span id="an_1:44">1:44</span> Kralj je poslao s njim svećenika Sadoka,
proroka Natana i Jojadina sina Benaju, i Kerećane i Pelećane. Oni ga
posadiše na kraljevu mazgu,

<span id="an_1:45">1:45</span> i svećenik Sadok i prorok Natan pomazaše
ga na Gihonu za kralja. Zatim su sišli radosno kličući, i sav je grad
uzavreo; to je buka koju ste čuli.

<span id="an_1:46">1:46</span> Još više: Salomon je već sjeo na
kraljevsko prijestolje

<span id="an_1:47">1:47</span> i došle su sluge kraljeve čestitati našem
gospodaru kralju Davidu govoreći: 'Neka Bog tvoj proslavi ime Salomonovo
više od imena tvoga i prijestolje njegovo uzvisi više od tvoga.' Kralj
se tada poklonio na svojoj postelji

<span id="an_1:48">1:48</span> i ovako rekao: 'Neka je blagoslovljen
Jahve, Bog Izraelov, koji mi dade danas da mogu vidjeti svojim očima
jednoga od mojih kako sjedi na mome prijestolju.'"

<span id="an_1:49">1:49</span> Svi uzvanici Adonijini, uplašeni,
ustadoše od stola i raziđoše se svaki svojim putem.

<span id="an_1:50">1:50</span> Adonija pak, u strahu od Salomona, usta i
ode te se uhvati za rogove žrtvenika.

<span id="an_1:51">1:51</span> Javiše Salomonu: "Gle, Adonija se uplašio
kralja Salomona i eno se drži za rogove žrtvenika govoreći: 'Neka mi se
danas kralj Salomon zakune da neće sluge svoga mačem pogubiti.'"

<span id="an_1:52">1:52</span> Salomon reče nato: "Ako se pokaže
poštenim čovjekom, neće mu ni vlas s glave pasti na zemlju; a nađe li se
u zlu, poginut će."

<span id="an_1:53">1:53</span> Tada zapovjedi Salomon da ga odmaknu od
žrtvenika; on dođe i pade ničice pred Salomonom, koji mu reče: "Pođi
svome domu!"

<span id="an_2:1">2:1</span> Kad su se dani Davidovi približavali svome
svršetku, zapovjedi David svome sinu Salomonu:

<span id="an_2:2">2:2</span> "Sada polazim na put sviju smrtnika. Ti
budi hrabar i pokaži se čovjekom!

<span id="an_2:3">2:3</span> Slušaj naredbe Jahve, Boga svoga, idi
njegovim stazama, drži se njegovih zakona, zapovijedi, naredaba i
njegovih pouka, kako je napisano u Zakonu Mojsijevu, da bi uspio u svemu
što poduzmeš i svagdje kamo se okreneš;

<span id="an_2:4">2:4</span> da bi Jahve ispunio svoje obećanje koje mi
je dao: 'Ako sinovi tvoji budu pazili na svome putu, vjerno hodeći preda
mnom, svim srcem svojim i svom dušom svojom, uvijek će jedan od njih
sjediti na prijestolju Izraelovu.'

<span id="an_2:5">2:5</span> I sam znaš što mi je učinio Joab, sin
Sarvijin, kako je učinio obojici vojskovođa Izraelovih: Abneru, sinu
Nerovu, i Amasi, sinu Jeterovu, kad ih je ubio i time prolio krv u miru
kao u ratu te omastio krvlju pojas oko bokova svojih i obuću na nogama
svojim.

<span id="an_2:6">2:6</span> Ti postupi po svom razboru i ne daj da mu
sijeda kosa mirno počine u Podzemlju.

<span id="an_2:7">2:7</span> A sinovima Barzilaja Gileađanina vrati
ljubav: neka budu među onima koji jedu za tvojim stolom jer su mi
pomogli kad sam bježao pred tvojim bratom Abšalomom.

<span id="an_2:8">2:8</span> Pred sobom imaš Šimeja, sina Gerina,
Benjaminovca iz Bahurima, koji me užasnim kletvama proklinjao onoga dana
kad sam bježao u Mahanajim. Ali mi je on sišao u susret na Jordan i
zakleh mu se Jahvom: 'Neću te pogubiti mačem.'

<span id="an_2:9">2:9</span> Ali mu ti toga ne opraštaj, jer si čovjek
razborit, i već ćeš znati kako treba da postupiš te mu sijedu kosu s
krvlju u Podzemlje spremiš."

<span id="an_2:10">2:10</span> I potom počinu David kraj otaca svojih i
bi pokopan u Davidovu gradu.

<span id="an_2:11">2:11</span> David je kraljevao nad Izraelom četrdeset
godina: u Hebronu je kraljevao sedam godina, u Jeruzalemu je kraljevao
trideset i tri godine.

<span id="an_2:12">2:12</span> Salomon sjede na prijestolje Davida,
svoga oca, i njegova se vlast veoma učvrsti.

<span id="an_2:13">2:13</span> Ali Adonija, sin Hagitin, dođe Bat-Šebi,
majci Salomonovoj, i pade ničice pred njom. Ona ga upita: "Je li
miroljubiv tvoj dolazak?" On odgovori: "Jest, miroljubiv je."

<span id="an_2:14">2:14</span> I nastavi: "Imam ti nešto reći." Ona
reče: "Govori."

<span id="an_2:15">2:15</span> Tada će on: "Znaš i sama da je
kraljevstvo pripadalo meni i da je sav Izrael očekivao da ću ja biti
kralj. Ali mi je kraljevstvo izmaklo i pripalo je mome bratu, jer mu ga
je Jahve namijenio.

<span id="an_2:16">2:16</span> Ja te sada samo jedno molim: nemoj me
odbiti." Ona reče: "Govori."

<span id="an_2:17">2:17</span> A on nastavi: "Reci, molim te, kralju
Salomonu - jer tebe neće odbiti - neka mi dade za ženu Abišagu Šunamku!"

<span id="an_2:18">2:18</span> A Bat-Šeba odgovori: "Dobro, govorit ću
kralju o tebi."

<span id="an_2:19">2:19</span> Kada dakle uđe Bat-Šeba kralju Salomonu
da govori o Adoniji, ustade kralj i pođe joj u susret, pokloni se pred
njom, zatim sjede na svoje prijestolje i zapovjedi te namjestiše
sjedalicu za kraljicu majku, i ona mu sjede s desne strane.

<span id="an_2:20">2:20</span> Tada mu reče: "Nešto bih zaiskala od
tebe, nemoj me odbiti." Kralj joj odgovori: "Traži, majko, jer te neću
odbiti."

<span id="an_2:21">2:21</span> Ona nastavi: "Neka se dade Abišaga
Šunamka tvome bratu Adoniji za ženu."

<span id="an_2:22">2:22</span> Kralj Salomon odgovori i reče svojoj
majci: "Zašto tražiš Abišagu Šunamku za Adoniju? Traži odmah i
kraljevstvo za njega! Jer on je moj stariji brat, a uz njega je svećenik
Ebjatar i Joab, sin Sarvijin!"

<span id="an_2:23">2:23</span> Tada se kralj Salomon zakle Jahvom: "Neka
mi Bog učini ovo zlo i neka mi doda drugo ako Adonija nije to izrekao
danas po cijenu svoga života!

<span id="an_2:24">2:24</span> Živoga mi Jahve, koji me potvrdio i
posadio na prijestolje oca moga Davida i koji mi je dao dom kako je
obećao: još danas će Adonija umrijeti."

<span id="an_2:25">2:25</span> I kralj Salomon posla Benaju, sina
Jojadina, koji ga udari te Adonija umrije.

<span id="an_2:26">2:26</span> Svećeniku Ebjataru kralj zatim naredi:
"Idi u Anatot na svoj posjed. Zaslužio si smrt, ali te neću pogubiti
danas jer si nosio Jahvin Kovčeg pred ocem mojim Davidom i podijelio si
sve patnje s mojim ocem."

<span id="an_2:27">2:27</span> I Salomon isključi Ebjatara iz svećenstva
Jahvina da tako ispuni Jahvinu riječ koju je izrekao protiv doma Elijeva
u Šilu.

<span id="an_2:28">2:28</span> Kada je glas stigao Joabu - Joab bijaše
pristao uz Adoniju, premda se nije priključio Abšalomu - on uteče u
Šator Jahvin i uhvati se za rogove žrtvenika.

<span id="an_2:29">2:29</span> I dojaviše kralju Salomonu: "Joab je
pobjegao u Šator Jahvin, eno ga pokraj žrtvenika." Tada Salomon poruči
Joabu: "Što se držiš žrtvenika?" Joab odgovori: "Uplašio sam se tebe i
pobjegao sam pred Jahvu." Tada Salomon naredi Benaji, sinu Jojadinu:
"Idi i ubij ga!"

<span id="an_2:30">2:30</span> Benaja ode u Šator Jahvin i reče Joabu:
"Po naredbi kraljevoj: iziđi!" On odgovori: "Neću, želim ovdje
umrijeti!" Benaja javi kralju: "Eto što mi je rekao Joab i što mi je
odgovorio."

<span id="an_2:31">2:31</span> Kralj mu reče: "Učini kako je rekao: ubij
ga, zatim pokopaj. Tako ćeš danas skinuti s mene i doma oca moga nevinu
krv koju je Joab prolio.

<span id="an_2:32">2:32</span> Jahve će učiniti da krv njegova padne na
njegovu glavu, jer je ubio dva čovjeka pravednika i bolja od sebe; ubio
ih je mačem bez znanja moga oca Davida: Abnera, sina Nerova, vođu vojske
Izraelove, i Amasu, sina Jeterova, vojvodu judejskoga.

<span id="an_2:33">2:33</span> Neka njihova krv padne na glavu Joaba i
njegova potomstva dovijeka, a Davidu, njegovu potomstvu, vladalačkoj
kući i prijestolju neka od Jahve bude trajan mir."

<span id="an_2:34">2:34</span> I ode Benaja, sin Jojadin, obori se na
Joaba i usmrti ga. Pokopali su Joaba u njegovu domu u pustinji.

<span id="an_2:35">2:35</span> Mjesto njega postavi kralj na čelo vojske
Benaju, sina Jojadina, a na mjesto Ebjatara postavi svećenika Sadoka.

<span id="an_2:36">2:36</span> Salomon pozva Šimeja i reče mu: "Sagradi
sebi kuću u Jeruzalemu: tu stanuj, i nikamo odatle ne izlazi.

<span id="an_2:37">2:37</span> Onoga dana kad iziđeš i prijeđeš potok
Kidron, znaj dobro da ćeš umrijeti. Krv tvoja na glavu tvoju."

<span id="an_2:38">2:38</span> Šimej odgovori kralju: "Dobro. Kako moj
gospodar kralj kaže, tako će učiniti sluga tvoj." I Šimej dugo življaše
u Jeruzalemu.

<span id="an_2:39">2:39</span> Ali poslije tri godine dogodi se te
Šimeju pobjegoše dvojica slugu k Akišu, sinu Maakinu, kralju gatskom. I
dojaviše Šimeju: "Eno ti slugu u Gatu."

<span id="an_2:40">2:40</span> Tada usta Šimej, osedla magarca i ode u
Gat, k Akišu, da traži svoje sluge. I vratio se Šimej i doveo svoje
sluge iz Gata.

<span id="an_2:41">2:41</span> I javiše Salomonu: "Šimej otišao iz
Jeruzalema u Gat i vratio se."

<span id="an_2:42">2:42</span> Kralj pozva Šimeja i reče mu: "Nisam li
ti se zakleo Jahvom i strogo te opomenuo: 'Onoga dana kad budeš izišao i
pošao bilo kamo, znaj dobro da ćeš umrijeti!' A ti si mi tada odgovorio:
'Dobra je riječ koju sam čuo.'

<span id="an_2:43">2:43</span> Zašto nisi održao zakletvu Jahvinu i
zapovijed koju sam ti dao?"

<span id="an_2:44">2:44</span> Još reče kralj Šimeju: "Ti znaš sve zlo
koje si učinio mome ocu Davidu. Tvoje je srce toga svjesno. Jahve neka
učini da se tvoja zloća obori na tvoju glavu.

<span id="an_2:45">2:45</span> A blagoslovljen je kralj Salomon, i
prijestolje će Davidovo biti čvrsto pred Jahvom dovijeka."

<span id="an_2:46">2:46</span> I zapovjedi kralj Benaji, sinu Jojadinu,
te on iziđe i udari Šimeja i tako Šimej umrije. Tako se učvrstilo
kraljevstvo u ruci Salomonovoj.

<span id="an_3:1">3:1</span> Salomon se sprijatelji s faraonom, kraljem
egipatskim: oženi se kćerju faraonovom i uvede je u Davidov grad dokle
ne dovrši gradnju svoga dvora, Hrama Jahvina i zidova oko Jeruzalema.

<span id="an_3:2">3:2</span> Narod je pak prinosio žrtve na uzvišicama,
jer još nije bio sagrađen do toga vremena dom imenu Jahvinu.

<span id="an_3:3">3:3</span> A Salomon je ljubio Jahvu: ravnao se prema
naredbama svoga oca Davida, samo je prinosio klanice i kađenice na
uzvišicama.

<span id="an_3:4">3:4</span> Kralj ode u Gibeon da prinese žrtvu, jer
ondje bijaše najveća uzvišica. Salomon prinese tisuću paljenica na tom
žrtveniku.

<span id="an_3:5">3:5</span> U Gibeonu se Jahve javi Salomonu noću u
snu. Bog reče: "Traži što da ti dadem."

<span id="an_3:6">3:6</span> Salomon odgovori: "Veoma si naklon bio
svome sluzi Davidu, mome ocu, jer je hodio pred tobom u vjernosti,
pravednosti i poštenju srca svoga; i sačuvao si mu tu veliku milost i
dao si da jedan od njegovih sinova sjedi na njegovu prijestolju.

<span id="an_3:7">3:7</span> Sada, o Jahve, Bože moj, ti si učinio
kraljem slugu svoga na mjesto moga oca Davida, a ja sam još sasvim mlad
te još ne znam vladati.

<span id="an_3:8">3:8</span> Tvoj je sluga usred naroda koji si izabrao;
naroda brojnog, koji se ne da izbrojiti ni popisati.

<span id="an_3:9">3:9</span> Podaj svome sluzi pronicavo srce da može
suditi tvom narodu, razlikovati dobro od zla, jer tko bi mogao
upravljati tvojim narodom koji je tako velik!"

<span id="an_3:10">3:10</span> Bijaše milo Jahvi što je Salomon to
zamolio.

<span id="an_3:11">3:11</span> Zato mu Jahve reče: "Jer si to tražio, a
nisi iskao ni duga života, ni bogatstva, ni smrti svojih neprijatelja,
nego pronicavost u prosuđivanju pravice,

<span id="an_3:12">3:12</span> evo ću učiniti po riječima tvojim: dajem
ti srce mudro i razumno, kakvo nije imao nitko prije tebe niti će ga
imati itko poslije tebe,

<span id="an_3:13">3:13</span> ali ti dajem i što nisi tražio: bogatstvo
i slavu kakve nema nitko među kraljevima.

<span id="an_3:14">3:14</span> I ako budeš stupao mojim putovima i budeš
se držao mojih zakona i zapovijedi, kao što je činio tvoj otac David,
umnožit ću tvoje dane."

<span id="an_3:15">3:15</span> Salomon se probudi, i gle: bijaše to san.
On se vrati u Jeruzalem i stade pred Kovčeg saveza Jahvina; prinese
paljenice i žrtve pričesnice i priredi gozbu svim slugama svojim.

<span id="an_3:16">3:16</span> Tada dođoše dvije bludnice kralju i
stadoše preda nj.

<span id="an_3:17">3:17</span> I reče jedna žena: "Dopusti, gospodaru
moj! Ja i ova žena u istoj kući živimo i ja sam rodila kraj nje u kući.

<span id="an_3:18">3:18</span> A trećega dana poslije moga porođaja rodi
i ova žena. Bile smo zajedno i nikoga stranog s nama; samo nas dvije u
kući.

<span id="an_3:19">3:19</span> Jedne noći umrije sin ove žene jer bijaše
legla na njega.

<span id="an_3:20">3:20</span> I ustade ona usred noći, uze moga sina o
boku mojem, dok je tvoja sluškinja spavala, i stavi ga sebi u naručje, a
svoga mrtvog sina stavi kraj mene.

<span id="an_3:21">3:21</span> A kad ujutro ustadoh da podojim svoga
sina, gle: on mrtav! I kad sam pažljivije pogledala, razabrah: nije to
moj sin koga sam ja rodila!"

<span id="an_3:22">3:22</span> Tada reče druga žena: "Ne, nije tako. Moj
je sin onaj živi, a tvoj je onaj koji je mrtav!" A prva joj odvrati:
"Nije istina! Tvoj je sin onaj koji je mrtav, a moj je onaj koji živi!"
I tako se prepirahu pred kraljem.

<span id="an_3:23">3:23</span> A kralj onda progovori: "Ova kaže: 'Ovaj
živi moj je sin, a onaj mrtvi tvoj'; druga pak kaže: 'Nije, nego je tvoj
sin mrtav, a moj je onaj živi.'

<span id="an_3:24">3:24</span> Donesite mi mač!" naredi kralj. I
donesoše mač pred kralja,

<span id="an_3:25">3:25</span> a on reče: "Rasijecite živo dijete
nadvoje i dajte polovinu jednoj, a polovinu drugoj."

<span id="an_3:26">3:26</span> Tada ženu, majku živog djeteta, zabolje
srce za sinom i povika ona kralju: "Ah, gospodaru! Neka se njoj dade
dijete, samo ga nemojte ubijati!" A ona druga govoraše: "Neka ne bude ni
meni ni tebi: rasijecite ga!"

<span id="an_3:27">3:27</span> Onda progovori kralj i reče: "Dajte
dijete prvoj, nipošto ga ne ubijajte! Ona mu je majka."

<span id="an_3:28">3:28</span> Sav je Izrael čuo presudu koju je izrekao
kralj i poštovali su kralja, jer su vidjeli da je u njemu božanska
mudrost u izricanju pravde.

<span id="an_4:1">4:1</span> Kralj Salomon bio je kralj nad svim
Izraelom,

<span id="an_4:2">4:2</span> a evo njegovih odličnika: Azarja, sin
Sadokov, svećenik;

<span id="an_4:3">4:3</span> Elihoref i Ahija, sinovi Šišini,
bilježnici; Jošafat, sin Ahiludov, savjetnik;

<span id="an_4:4">4:4</span> Benaja, sin Jojadin, vojskovođa; Sadok i
Ebjatar, svećenici.

<span id="an_4:5">4:5</span> Azarja, sin Natanov, bio je nad
namjesnicima; Zabud, sin Natanov, prijatelj kraljev;

<span id="an_4:6">4:6</span> Ahišar, upravitelj dvora; Eliab, sin
Joabov, zapovjednik vojske; Adoram, sin Abdin, nadstojnik za tlaku.

<span id="an_4:7">4:7</span> Salomon je imao po svem Izraelu dvanaest
namjesnika koji su opskrbljivali kralja i njegov dom; za svakoga je
dolazio red da po jedan mjesec u godini podmiruje to uzdržavanje.

<span id="an_4:8">4:8</span> Evo njihovih imena: ...sin Hurov, u gori
Efrajimovoj;

<span id="an_4:9">4:9</span> ...sin Dekerov, u Makasu, Šaalbimu, Bet
Šemešu, Elonu do Bet Hanana;

<span id="an_4:10">4:10</span> ...sin Hesedov, u Arubotu; pod njim
bijaše Soho i sav kraj heferski;

<span id="an_4:11">4:11</span> ...sin Abinadabov, nad svim okružjem
dorskim; žena mu je bila Tafata, kći Salomonova;

<span id="an_4:12">4:12</span> Baana, sin Ahiludov, u Tanaku i Megidu i
u svem Bet Šeanu, koji je pokraj Saretana niže Jizreela, od Bet Šeana do
Abel Mekole, i preko Jokmeama.

<span id="an_4:13">4:13</span> ...sin Geberov, u Ramotu Gileadskom;
njegova su bila Sela Jaira, sina Manašeova, koja su u Gileadu; imao je i
područje Argob koje leži u Bašanu, šezdeset tvrdih gradova, opasanih
zidovima i prijevornicama od tuča;

<span id="an_4:14">4:14</span> Ahinabad, sin Idov, u Mahanajimu;

<span id="an_4:15">4:15</span> Ahimaas u Naftaliju; i on se oženio
jednom Salomonovom kćeri - Bosmatom.

<span id="an_4:16">4:16</span> Baana, sin Hušajev, u Ašeru i na
visoravnima;

<span id="an_4:17">4:17</span> Jošafat, sin Paruahov, u Jisakaru;

<span id="an_4:18">4:18</span> Šimej, sin Elin, u Benjaminu;

<span id="an_4:19">4:19</span> Geber, sin Urijin, u zemlji Gileadu,
zemlji Sihona, kralja amorejskoga, i Oga, kralja bašanskoga. Povrh toga
bio je još jedan namjesnik u zemlji.

<span id="an_4:20">4:20</span> Juda i Izrael bili su mnogobrojni, bijaše
ih kao pijeska na obali morskoj. Jeli su i pili i bili sretni.

<span id="an_5:1">5:1</span> Salomon je proširio svoju vlast nad svim
kraljevstvima od Rijeke sve do zemlje filistejske i do međe egipatske.
Ona su donosila svoj danak i služila Salomonu sve dane njegova života.

<span id="an_5:2">5:2</span> Svakoga je dana trebalo Salomonu za hranu:
trideset kora finoga brašna i šezdeset kora običnog brašna,

<span id="an_5:3">5:3</span> deset ugojenih volova, dvadeset volova s
paše, stotinu ovaca, osim jelena, srna, divokoza i ugojene peradi.

<span id="an_5:4">5:4</span> Jer on je vladao nad svime onkraj Rijeke -
od Tafse do Gaze, nad svim kraljevima s onu stranu Eufrata - i imao je
mir po svim granicama naokolo.

<span id="an_5:5">5:5</span> Juda i sav Izrael živjeli su bez straha,
svaki pod svojom lozom i pod svojom smokvom, od Dana sve do Beer Šebe,
svega vijeka Salomonova.

<span id="an_5:6">5:6</span> Salomon je imao četrdeset tisuća konja za
vuču i dvanaest tisuća za jahanje.

<span id="an_5:7">5:7</span> Ti su se namjesnici brinuli o opskrbi
kralja Salomona i sviju koji su imali dijela za kraljevim stolom, svaki
po mjesec dana; i nisu dopuštali da ičega ponestane.

<span id="an_5:8">5:8</span> I ječam i slamu za konje i tegleću marvu
donosili su na mjesto gdje se zadržavao, svaki kako bi ga zapalo.

<span id="an_5:9">5:9</span> Jahve je dao Salomonu mudrost i izuzetnu
razboritost i srce široko kao pijesak na obali morskoj.

<span id="an_5:10">5:10</span> Mudrost je Salomonova bila veća od
mudrosti svih sinova Istoka i od sve mudrosti Egipta.

<span id="an_5:11">5:11</span> Bio je mudriji od svih ljudi, od Etana
Ezrahanina, od Hemana, Kalkola i Darde, sinova Maholovih; njegovo se ime
pronosilo među svim narodima unaokolo.

<span id="an_5:12">5:12</span> Izrekao je tri tisuće mudrih izreka, a
njegovih je pjesama bilo tisuću i pet.

<span id="an_5:13">5:13</span> Zborio je o drveću: od cedra što je na
Libanonu pa do izopa što klija na zidu; raspravljao je o životinjama, o
pticama, o gmazovima i o ribama.

<span id="an_5:14">5:14</span> Dolazili su od sviju naroda da čuju
mudrost Salomonovu, od svih zemaljskih kraljeva koji su čuli glas o
njegovoj mudrosti.

<span id="an_5:15">5:15</span> Tirski kralj Hiram posla svoje sluge
Salomonu, jer bijaše čuo da su ga pomazali za kralja na mjesto njegova
oca, a Hiram je svagda bio prijatelj Davidov.

<span id="an_5:16">5:16</span> Tada Salomon poruči Hiramu:

<span id="an_5:17">5:17</span> "Ti znaš dobro da moj otac David nije
mogao sagraditi Doma imenu Jahve, svoga Boga, zbog ratova kojima su ga
okružili neprijatelji sa svih strana, sve dok ih Jahve nije položio pod
stopala nogu njegovih.

<span id="an_5:18">5:18</span> Sada mi je Jahve, Bog moj, dao mir
posvuda unaokolo: nemam neprijatelja ni zlih udesa.

<span id="an_5:19">5:19</span> Namjeravam, dakle, sagraditi Dom imenu
Jahve, Boga svoga, kako je Jahve rekao mome ocu Davidu: 'Tvoj sin koga
ću mjesto tebe postaviti na tvoje prijestolje, on će sagraditi Dom mome
Imenu.'

<span id="an_5:20">5:20</span> Stoga sada zapovjedi da mi nasijeku
cedrova na Libanonu; moje će sluge biti sa slugama tvojim, i ja ću
platiti nadnicu tvojim slugama prema svemu kako mi odrediš. Ti znaš
dobro da u nas nema ljudi koji umiju sjeći drva kao Sidonci."

<span id="an_5:21">5:21</span> Kada je Hiram primio Salomonovu poruku,
veoma se obradova i reče: "Neka je blagoslovljen danas Jahve koji je dao
mudra sina Davidu, koji upravlja ovim velikim narodom."

<span id="an_5:22">5:22</span> I Hiram javi Salomonu: "Primio sam tvoju
poruku. Ispunit ću u svemu tvoju želju glede drva cedrova i drva
čempresova.

<span id="an_5:23">5:23</span> Moje će ih sluge dopremiti s Libanona na
more, složit ću ih u splavi i pustiti ih morem do mjesta koje ćeš mi
označiti; ondje ću ih razložiti i ti ćeš ih uzeti. Ti ćeš pak ispuniti
moju želju i dati hranu mojoj čeljadi."

<span id="an_5:24">5:24</span> Hiram je davao Salomonu drva cedrova i
čempresova koliko je htio,

<span id="an_5:25">5:25</span> a Salomon je davao Hiramu dvadeset tisuća
kora pšenice za hranu ljudstvu, i dvadeset tisuća kora ulja od
tiještenih maslina. Toliko je Salomon davao Hiramu godinu za godinom.

<span id="an_5:26">5:26</span> Jahve je dao mudrost Salomonu, kako mu
bijaše obećao; između Hirama i Salomona vladao je mir te oni sklopiše
savez.

<span id="an_5:27">5:27</span> Tada diže kralj Salomon kulučare iz svega
Izraela; kulučara je bilo u svemu trideset tisuća ljudi.

<span id="an_5:28">5:28</span> Slao ih je naizmjence na Libanon, svakog
mjeseca deset tisuća ljudi: bili su mjesec dana na Libanonu, a dva
mjeseca kod kuće. Adoniram je bio nad svim kulučarima.

<span id="an_5:29">5:29</span> Salomon je imao i sedamdeset tisuća
nosača tereta, osamdeset tisuća kamenorezaca u gori,

<span id="an_5:30">5:30</span> ne računajući glavara službeničkih koji
su upravljali poslovima; njih je bilo tri tisuće i tri stotine, a
upravljali su narodom zaposlenim na radovima.

<span id="an_5:31">5:31</span> Kralj je zapovjedio da lome gromade
biranog kamena i da ih klešu za temelje Hrama.

<span id="an_5:32">5:32</span> Graditelji Salomonovi i Hiramovi, i oni
iz Gibela, tesali su i pripremali drvo i klesali za gradnju Hrama.

<span id="an_6:1">6:1</span> Četiri stotine i osamdesete godine poslije
izlaska Izraelaca iz zemlje egipatske, četvrte godine kraljevanja svoga
nad Izraelom, mjeseca Ziva - to je drugi mjesec - počeo je Salomon
graditi Dom Jahvin.

<span id="an_6:2">6:2</span> Hram što ga je kralj Salomon gradio Jahvi
bio je dug šezdeset lakata, širok dvadeset, a visok dvadeset i pet
lakata.

<span id="an_6:3">6:3</span> Trijem pred Hekalom Hrama bio je dvadeset
lakata dug, prema širini Hrama, a deset lakata širok, prema dužini
Hrama.

<span id="an_6:4">6:4</span> Na Hramu je napravio prozore zatvorene
rešetkama.

<span id="an_6:5">6:5</span> Uza zid Hrama oko Hekala i Debira sagradio
je prigradnju na katove, sve unaokolo.

<span id="an_6:6">6:6</span> Donji kat bio je pet lakata širok, srednji
šest, a treći sedam lakata, jer je zasjeke rasporedio s vanjske strane
naokolo Hrama da ih ne bi morao ugrađivati u hramske zidove.

<span id="an_6:7">6:7</span> Hram je građen od kamena koji je već u
kamenolomu bio oklesan, tako da se za gradnje nije čuo ni čekić ni
dlijeto, ni ikakvo željezno oruđe.

<span id="an_6:8">6:8</span> Ulaz u donji kat bio je s desne strane
Hrama, a zavojnim se stubama uspinjalo na srednji kat i sa srednjega na
treći.

<span id="an_6:9">6:9</span> Sagradio je tako Hram i dovršio ga; i
pokrio ga cedrovim gredama i daskama.

<span id="an_6:10">6:10</span> I sagradi još prigradnju oko cijeloga
Hrama; bila je pet lakata visoka, a vezana s Hramom cedrovim gredama.

<span id="an_6:11">6:11</span> I riječ Jahvina stiže Salomonu:

<span id="an_6:12">6:12</span> "To je Dom što ga gradiš ... Ako budeš
hodio prema naredbama mojim, ako budeš vršio naredbe moje i držao se
mojih zapovijedi, tada ću ispuniti tebi obećanje što sam ga dao tvome
ocu Davidu:

<span id="an_6:13">6:13</span> prebivat ću među sinovima Izraelovim i
neću ostaviti naroda svoga Izraela."

<span id="an_6:14">6:14</span> I tako Salomon sazida Hram i dovrši ga.

<span id="an_6:15">6:15</span> I obloži iznutra zidove Hrama cedrovim
daskama - od poda do stropa obloži ih drvetom iznutra - a daskama
čempresovim obloži pod Hrama.

<span id="an_6:16">6:16</span> I načini pregradu od dvadeset lakata, od
cedrovih dasaka, s poda pod strop, i odijeli taj dio Hrama za Debir, za
Svetinju nad svetinjama.

<span id="an_6:17">6:17</span> A Hekal - Svetište, dio Hrama ispred
Debira - imaše četrdeset lakata.

<span id="an_6:18">6:18</span> A po cedrovini unutar Hrama bijahu
urezani ukrasi - pleteri od pupoljaka i cvijeća; sve je bilo od
cedrovine i nigdje se nije vidio kamen.

<span id="an_6:19">6:19</span> Debir je uredio unutra u Hramu da onamo
smjesti Kovčeg saveza Jahvina.

<span id="an_6:20">6:20</span> Debir bijaše dvadeset lakata dug,
dvadeset lakata širok i dvadeset lakata visok, a obložio ga je čistim
zlatom. Napravio je i Žrtvenik od cedrovine,

<span id="an_6:21">6:21</span> pred Debirom, i obložio ga čistim zlatom.

<span id="an_6:22">6:22</span> I sav je Hram obložio zlatom, sav Hram i
sav oltar koji je pred Debirom obložio je zlatom.

<span id="an_6:23">6:23</span> U Debiru načini dva kerubina od maslinova
drveta. Bili su visoki deset lakata.

<span id="an_6:24">6:24</span> Jedno je krilo u kerubina bilo pet lakata
i drugo je krilo u kerubina bilo pet lakata; deset je lakata bilo od
jednoga kraja krila do drugoga.

<span id="an_6:25">6:25</span> I drugi je kerubin bio od deset lakata:
jednaka mjera i jednak oblik obaju kerubina.

<span id="an_6:26">6:26</span> Visina jednog kerubina bila je deset
lakata, tako i drugoga.

<span id="an_6:27">6:27</span> Smjestio je kerubine usred nutarnje
prostorije; širili su svoja krila, tako da je krilo jednoga ticalo jedan
zid, a krilo drugoga ticalo drugi zid; u sredini prostorije krila im se
doticahu.

<span id="an_6:28">6:28</span> I kerubine je obložio zlatom.

<span id="an_6:29">6:29</span> Po svim zidovima Hrama unaokolo, iznutra
i izvana, urezao je likove kerubina, palma i rastvorenih cvjetova,

<span id="an_6:30">6:30</span> zlatom je pokrio i pod Hramu iznutra i
izvana.

<span id="an_6:31">6:31</span> A za ulaz u Debir načini dvokrilna vrata
od maslinova drveta; dovraci s pragom bijahu na pet uglova.

<span id="an_6:32">6:32</span> Oba krila na vratima od maslinova drveta
ukrasi likovima kerubina, palma i rastvorenih cvjetova, i sve ih obloži
zlatom; listićima zlata oblijepi kerubine i palme.

<span id="an_6:33">6:33</span> Tako i za ulaz u Hekal načini vrata od
maslinova drveta, sa četverokutnim dovracima.

<span id="an_6:34">6:34</span> Oba krila na vratima bijahu od čempresova
drveta i oba se otvarahu na jednu i na drugu stranu.

<span id="an_6:35">6:35</span> Urezao je na njima kerubine, palme i
rastvorene cvjetove i obložio zlatom sve što bijaše urezano.

<span id="an_6:36">6:36</span> Potom je sagradio unutrašnje predvorje od
tri reda klesanog kamena i jednoga reda tesanih greda cedrovih.

<span id="an_6:37">6:37</span> Temelji su Hramu Jahvinu bili položeni
četvrte godine, mjeseca Ziva;

<span id="an_6:38">6:38</span> a jedanaeste godine, mjeseca Bula - to je
osmi mjesec - Hram je dovršen sa svim dijelovima i sa svim što mu
pripada. Salomon ga sagradi za sedam godina.

<span id="an_7:1">7:1</span> Salomon je sagradio i svoj dvor; u trinaest
ga je godina potpuno dovršio.

<span id="an_7:2">7:2</span> Sagradio je dvor od libanonske šume:
stotinu lakata dug, pedeset širok i trideset lakata visok, na četiri
reda cedrovih stupova, a na stupovima bijahu cedrove grede.

<span id="an_7:3">7:3</span> Bio je pokriven cedrovinom iznad soba koje
su počivale na stupovima. Ovih je bilo četrdeset i pet: petnaest u
svakom redu.

<span id="an_7:4">7:4</span> Bila su tri reda prozora: po tri su prozora
gledala jedan prema drugome.

<span id="an_7:5">7:5</span> Sva vrata s dovratnicima bila su
četverokutna i po tri su prozora stajala jedan prema drugome.

<span id="an_7:6">7:6</span> Načinio je trijem od stupova, pedeset
lakata dug i trideset širok.

<span id="an_7:7">7:7</span> Zatim je sagradio prijestolni trijem gdje
je sudio; i sudački trijem, obložen cedrovinom od poda do stropa.

<span id="an_7:8">7:8</span> Njegovo prebivalište, u drugom dvorištu i
unutar predvorja, bilo je istoga oblika. Sagradio je i kuću, nalik na
onaj trijem, faraonovoj kćeri, kojom se bijaše oženio.

<span id="an_7:9">7:9</span> Sve su te građevine bile od biranog kamena,
sječena po mjeri, a klesana iznutra i izvana, od temelja sve do drvenih
spojnica, a vani sve do velikog predvorja.

<span id="an_7:10">7:10</span> Temelji su im bili od birana, velikog
kamena: od deset i od osam lakata,

<span id="an_7:11">7:11</span> a nadgradnja od birana, po mjeri klesana
kamena i od cedrovine.

<span id="an_7:12">7:12</span> A tri su reda klesanog kamena i red
cedrovih greda okruživali veliko predvorje, a tako i unutrašnje
predvorje Doma Jahvina.

<span id="an_7:13">7:13</span> Salomon posla po Hirama iz Tira.

<span id="an_7:14">7:14</span> Bio je to sin udovice iz plemena
Naftalijeva, ali mu otac bijaše iz Tira, kovač tuča. Bio je pun
vještine, umijeća i znanja da svašta izrađuje od tuča. Dođe on kralju
Salomonu i sav mu posao izradi.

<span id="an_7:15">7:15</span> Salio je dva stupa od tuča; jedan je stup
bio visok osamnaest lakata, a koncem mjeren unaokolo imao je dvanaest
lakata, isto tako i drugi.

<span id="an_7:16">7:16</span> I načini dvije glavice od tuča da se
stave povrh stupova; jedna je glavica bila visoka pet lakata i druga je
bila pet lakata visoka.

<span id="an_7:17">7:17</span> Načini dva opleta u obliku pletera i
lančaste žice da pokriju glavice na vrhu stupova; sedam za jednu glavicu
i sedam za drugu.

<span id="an_7:18">7:18</span> Onda izradi mogranje: bili su u dva reda
oko svake mreže.

<span id="an_7:19">7:19</span> Glavice na vrhu stupova pred trijemom
imale su oblik ljiljana, od četiri lakta.

<span id="an_7:20">7:20</span> Stajale su na oba stupa kod izbočine što
je bila prema lančancu. Dvije stotine mogranja bilo je oko prve glavice
i dvije stotine oko druge.

<span id="an_7:21">7:21</span> Podiže stupove pred trijemom Hekala;
jedan postavi na desnu stranu i nazva ga Jahin; postavi drugi stup na
lijevu stranu i dade mu ime Boaz.

<span id="an_7:22">7:22</span> Na samom vrhu stupova postavi izrađene
ljiljane. I tako dovrši stupove.

<span id="an_7:23">7:23</span> Tada od rastaljene kovine izli more koje
je od ruba do ruba mjerilo deset lakata; bilo je okruglo naokolo, pet
lakata visoko, a u opsegu, mjereno vrpcom, imalo je trideset lakata.

<span id="an_7:24">7:24</span> Pod rubom mu bijahu uresi kao cvjetne
čaške koje su ga optakale sasvim: po deset na lakat optakale su more
unaokolo; cvjetne su čaške bile u dva reda i salivene s njim.

<span id="an_7:25">7:25</span> Počivalo je na dvanaest volova: tri su
gledala na sjever, tri na zapad, tri na jug, a tri na istok; more je
stajalo na njima i svi su stražnjim dijelom bili okrenuti unutra.

<span id="an_7:26">7:26</span> Bilo je debelo pedalj, rub mu kao rub u
čaše, kao cvijet, a moglo je primiti tri tisuće bata.

<span id="an_7:27">7:27</span> Načinio je deset tučanih podnožja; svako
je podnožje bilo četiri lakta dugo, četiri lakta široko, a tri lakta
visoko.

<span id="an_7:28">7:28</span> Podnožja su bila ovako izrađena: imala su
okvire, a okviri su stajali među preponama.

<span id="an_7:29">7:29</span> Na okvirima među preponama bili su
lavovi, volovi i kerubini; a na samim preponama, kako iznad lavova i
volova tako i pod njima, bijahu ukrasi poput vijenaca.

<span id="an_7:30">7:30</span> Svako je podnožje imalo četiri tučana
točka i osovine od tuča; četiri su njihove noge imale držače; pod
umivaonikom bijahu držači sliveni s ukrasima.

<span id="an_7:31">7:31</span> Gore, gdje su se držači sastavljali, bio
je otvor podnožja; imao je lakat i pol; otvor je bio okrugao, u obliku
ukrasne posude, a na njemu su bili uklesani i ukrasi; ali prepone bijahu
četvrtaste, a ne okrugle.

<span id="an_7:32">7:32</span> Četiri su točka bila pod preponom.
Osovine im izlazile na podnožju; svaki točak bijaše visok lakat i pol.

<span id="an_7:33">7:33</span> Točkovi su bili slični točkovima običnih
kola: njihove osovine, naplaci, paoci i glavčine - sve bijaše liveno.

<span id="an_7:34">7:34</span> Bila su četiri držača na četiri ugla
svakog podnožja; podnožje i držači sačinjavahu jednu cjelinu.

<span id="an_7:35">7:35</span> Pri vrhu podnožja bio je sve unaokolo
krug visok pol lakta; povrh podnožja bili su klinovi; prepone su s njima
sačinjavale cjelinu.

<span id="an_7:36">7:36</span> Po oplošjima klinova i prepona urezao je
kerube, lavove i palme, već prema veličini praznog oplošja i vijenaca
naokolo.

<span id="an_7:37">7:37</span> Tako načini deset podnožja: jednako
salivenih, jednake veličine i oblika.

<span id="an_7:38">7:38</span> I načini deset umivaonika od tuča. Svaki
je umivaonik sadržavao četrdeset bata, a svaki je umivaonik bio od
četiri lakta; na svako od deset podnožja došao je po jedan umivaonik.

<span id="an_7:39">7:39</span> Postavi pet podnožja na desnoj strani
Hrama, a pet na lijevoj strani Hrama; a more stavi s desne strane Hrama,
prema jugoistoku.

<span id="an_7:40">7:40</span> Hiram načini lonce, lopate i kotliće.
Dovrši on sav posao što ga je obavljao kralju Salomonu za Dom Jahvin:

<span id="an_7:41">7:41</span> dva stupa, okrugle glavice što su bile
navrh stupova; dva opleta da pokriju dvije glavice što bijahu navrh
stupova;

<span id="an_7:42">7:42</span> četiri stotine mogranja za oba opleta;
dva reda mogranja za svaki oplet da prekriju dvije glavice navrh
stupova;

<span id="an_7:43">7:43</span> deset podnožja i deset umivaonika na
podnožjima;

<span id="an_7:44">7:44</span> jedno more i dvanaest volova pod njim;

<span id="an_7:45">7:45</span> lonce, lopate i kotliće. Svi ti predmeti
koje je Hiram načinio kralju Salomonu za Dom Jahvin bili su od sjajnog
tuča.

<span id="an_7:46">7:46</span> Kralj je zapovjedio da sve to lijevaju u
kalupima od gline, u Jordanskoj dolini, između Sukota i Sartana.

<span id="an_7:47">7:47</span> Na koncu je Salomon odredio da rasporede
sve te predmete, a bijaše ih toliko da se nije mogla obračunati težina
tuča.

<span id="an_7:48">7:48</span> Salomon načini sve predmete koji su bili
u Domu Jahvinu: zlatni žrtvenik i zlatni stol na kojemu su stajali
prineseni hljebovi;

<span id="an_7:49">7:49</span> pet svijećnjaka s desne i pet s lijeve
strane pred Debirom, od čistoga zlata; cvjetove, svjetiljke, usekače od
zlata;

<span id="an_7:50">7:50</span> vrčeve, noževe, kotliće, plitice i
kadionice od čistoga zlata; stožere za vrata nutarnje dvorane - to je
Svetinja nad svetinjama - i za vrata Hekala - to jest Hrama - sve od
zlata.

<span id="an_7:51">7:51</span> Tako bi priveden kraju sav posao što ga
Salomon obavi za Dom Jahvin. Salomon unese sve svete darove oca svoga
Davida - srebro, zlato i posuđe - i stavi ih u riznicu Doma Jahvina.

<span id="an_8:1">8:1</span> Tada Salomon sazva u Jeruzalem sve
starješine Izraelove, sve knezove plemenske i glavare obitelji da se
prenese Kovčeg saveza Jahvina iz grada, Davidova grada, to jest sa
Siona.

<span id="an_8:2">8:2</span> Svi se ljudi Izraelovi sabraše pred kraljem
Salomonom na blagdan u mjesecu Etanimu (to je sedmi mjesec).

<span id="an_8:3">8:3</span> I kad su došle Izraelove starješine,
svećenici ponesoše Kovčeg

<span id="an_8:4">8:4</span> i Šator sastanka sa svim posvećenim
priborom što bješe u Šatoru. Prenosili su ih svećenici i leviti.

<span id="an_8:5">8:5</span> Kralj Salomon i sva zajednica Izraelova
koja se sabrala oko njega žrtvovali su pred Kovčegom toliko ovaca i
goveda da se ne mogahu prebrojiti ni procijeniti.

<span id="an_8:6">8:6</span> Svećenici donesoše Kovčeg saveza Jahvina na
njegovo mjesto, u Debir Doma, to jest u Svetinju nad svetinjama, pod
krila kerubina.

<span id="an_8:7">8:7</span> Kerubini su, naime, imali raširena krila
nad mjestom gdje stajaše Kovčeg i zaklanjahu odozgo Kovčeg i njegove
motke.

<span id="an_8:8">8:8</span> \[8a\] Motke su bile tako dugačke da su im
se krajevi vidjeli iz Svetišta nasuprot Debiru, ali se nisu vidjele
izvana.

<span id="an_8:9">8:9</span> U Kovčegu nije bilo ništa, osim dviju
kamenih ploča koje metnu Mojsije na Horebu, gdje Jahve sklopi Savez s
Izraelcima pošto iziđoše iz Egipta. \[8b\] Ondje su ostale do danas.

<span id="an_8:10">8:10</span> A kad su svećenici izašli iz Svetišta,
oblak ispuni Dom Jahvin,

<span id="an_8:11">8:11</span> i svećenici ne mogoše od oblaka nastaviti
službe: slava Jahvina ispuni Dom Božji!

<span id="an_8:12">8:12</span> Tada reče Salomon: "Jahve odluči
prebivati u tmastu oblaku,

<span id="an_8:13">8:13</span> a ja ti sagradih uzvišen Dom da u njemu
prebivaš zauvijek."

<span id="an_8:14">8:14</span> I, okrenuvši se, kralj blagoslovi sav
izraelski zbor, a sav je izraelski zbor stajao.

<span id="an_8:15">8:15</span> Reče on: "Neka je blagoslovljen Jahve,
Bog Izraelov, koji je svojom rukom ispunio obećanje što ga na svoja usta
dade ocu mome Davidu, rekavši:

<span id="an_8:16">8:16</span> 'Od dana kad izvedoh svoj narod iz zemlje
egipatske, nisam izabrao grada ni iz kojega Izraelova plemena da se u
njemu sagradi Dom gdje bi prebivalo moje Ime, nego sam izabrao Davida da
on zapovijeda mojim narodom Izraelom.'

<span id="an_8:17">8:17</span> Otac mi David naumi podići Dom Imenu
Jahve, Boga Izraelova,

<span id="an_8:18">8:18</span> ali mu Jahve reče: 'Naumio si podići Dom
mojem Imenu, i dobro učini,

<span id="an_8:19">8:19</span> ali nećeš ti podići toga Doma, nego sin
tvoj koji izađe iz tvoga krila, on će podići Dom mojem Imenu.'

<span id="an_8:20">8:20</span> Jahve ispuni obećanje svoje: naslijedio
sam svoga oca Davida i sjeo na prijestolje Izraelovo, kako obeća Jahve,
i podigao Dom Imenu Jahve, Boga Izraelova,

<span id="an_8:21">8:21</span> i odredio sam da ondje bude mjesto
Kovčegu u kojem je Savez što ga Jahve sklopi s našim ocima kad ih je
izveo iz zemlje egipatske."

<span id="an_8:22">8:22</span> Tada Salomon stupi, u nazočnosti svega
zbora Izraelova, pred žrtvenik Jahvin, raširi ruke prema nebu

<span id="an_8:23">8:23</span> i reče: "Jahve, Bože Izraelov! Nijedan ti
bog nije sličan ni na nebesima ni dolje na zemlji, tebi koji držiš Savez
i ljubav svojim slugama što kroče pred tobom sa svim svojim srcem.

<span id="an_8:24">8:24</span> Sluzi svome Davidu, mome ocu, ti si
ispunio što si mu obećao. Što si obećao na svoja usta, ispunio si svojom
rukom upravo danas.

<span id="an_8:25">8:25</span> Sada, Jahve, Bože Izraelov, ispuni svome
sluzi, ocu mome Davidu, što si obećao kad si rekao: 'Neće ti preda mnom
nestati nasljednika koji bi sjedio na izraelskom prijestolju, samo ako
tvoji sinovi budu čuvali svoje putove hodeći po mojem zakonu kako si ti
hodio preda mnom.'

<span id="an_8:26">8:26</span> Sada, dakle, Jahve, Bože Izraelov, neka
se ispuni tvoje obećanje koje si dao svome sluzi Davidu, mome ocu!

<span id="an_8:27">8:27</span> Ali zar će Bog doista boraviti s ljudima
na zemlji? TÓa nebesa ni nebesa nad nebesima ne mogu ga obuhvatiti, a
kamoli ovaj Dom što sam ga sagradio!

<span id="an_8:28">8:28</span> Pomno počuj molitvu i vapaj svoga sluge,
Jahve, Bože moj, te usliši vapaj i molitvu što je tvoj sluga tebi
upućuje!

<span id="an_8:29">8:29</span> Neka tvoje oči obdan i obnoć budu
otvorene nad ovim Domom, nad ovim mjestom za koje reče: 'Tu će biti moje
Ime.' Usliši molitvu koju će sluga tvoj izmoliti na ovome mjestu.

<span id="an_8:30">8:30</span> I usliši molitvu sluge svoga i naroda
svojega izraelskog koju bude upravljao prema ovome mjestu. Usliši s
mjesta gdje prebivaš, s nebesa; usliši i oprosti.

<span id="an_8:31">8:31</span> Ako tko zgriješi protiv bližnjega i
naredi mu se da se zakune, a zakletva dođe pred tvoj žrtvenik u ovom
Domu,

<span id="an_8:32">8:32</span> tada je ti čuj u nebu i postupaj i sudi
svojim slugama, osudi krivca okrećući njegova djela na njegovu glavu, a
nevina oslobodi postupajući s njime po nevinosti njegovoj.

<span id="an_8:33">8:33</span> Ako narod tvoj bude potučen od
neprijatelja jer se ogriješio o tebe, ali se ipak k tebi obrati i
proslavi Ime tvoje i u ovom se Domu pomoli,

<span id="an_8:34">8:34</span> onda ti čuj to s neba, oprosti grijehe
svome narodu izraelskom i dovedi ga natrag u zemlju koju si dao njihovim
očevima.

<span id="an_8:35">8:35</span> Kad se zatvori nebo i ne padne kiša jer
su se ogriješili o tebe, pa ti se pomole na ovome mjestu i proslave Ime
tvoje i obrate se od svojega grijeha kad ih ti poniziš,

<span id="an_8:36">8:36</span> tada ti čuj na nebu i oprosti grijeh
svojim slugama i svojem izraelskom narodu, pokazujući im valjan put
kojim će ići, i pusti kišu na zemlju koju si svojem narodu dao u
baštinu.

<span id="an_8:37">8:37</span> Kad u zemlji zavlada glad, kuga, snijet i
rđa i kad navale skakavci, gusjenice, kad neprijatelj ovoga naroda
pritisne koja od njegovih vrata, ili kad bude kakva druga nevolja ili
boleština,

<span id="an_8:38">8:38</span> ako koji čovjek, ili sav tvoj narod,
Izrael, osjeti tjeskobu svoga srca pa upravi molitvu ili prošnju te
raširi ruke prema ovom Hramu,

<span id="an_8:39">8:39</span> ti čuj s neba, s mjesta gdje prebivaš, i
oprosti i postupi; vrati svakome čovjeku prema putu njegovu, jer ti
poznaješ srce njegovo - ti jedini poznaješ srce sviju -

<span id="an_8:40">8:40</span> da te se uvijek boje sve dane dokle žive
na zemlji što je ti dade našim očevima.

<span id="an_8:41">8:41</span> Pa i tuđinca, koji nije od tvojega naroda
izraelskog, nego je stigao iz daleke zemlje radi Imena tvoga

<span id="an_8:42">8:42</span> jer je čuo za veliko Ime tvoje, za tvoju
snažnu ruku i za tvoju mišicu podignutu - ako dođe i pomoli se u ovom
Hramu,

<span id="an_8:43">8:43</span> usliši ga s neba gdje prebivaš, usliši
sve vapaje njegove da bi upoznali svi zemaljski narodi Ime tvoje i
bojali se tebe kao narod tvoj Izrael i da znaju da je tvoje Ime zazvano
nad ovaj Dom koji sam sagradio.

<span id="an_8:44">8:44</span> Ako narod tvoj krene na neprijatelja
putem kojim ga ti uputiš i pomoli se Jahvi, okrenut k ovom gradu što si
ga izabrao i prema Domu koji sam podigao tvojem Imenu,

<span id="an_8:45">8:45</span> usliši mu s neba molitvu i prošnju i
učini mu pravdu.

<span id="an_8:46">8:46</span> Kad ti sagriješe, jer nema čovjeka koji
ne griješi, a ti ih, rasrdiv se na njih, predaš neprijateljima da ih
zarobe i odvedu kao roblje u daleku ili blizu zemlju,

<span id="an_8:47">8:47</span> pa ako se pokaju srcem u zemlji u koju
budu dovedeni te se obrate i počnu te moliti za milost u zemlji svojih
osvajača govoreći: 'Zgriješili smo, bili smo zli i naopaki',

<span id="an_8:48">8:48</span> i tako se obrate k tebi svim srcem i svom
dušom u zemlji svoga ropstva u koju budu dovedeni kao roblje, i pomole
se okrenuti k zemlji što je ti dade njihovim očevima, i prema gradu koji
si izabrao, i prema Domu što sam ga podigao tvom Imenu,

<span id="an_8:49">8:49</span> usliši s neba, gdje prebivaš, njihovu
molbu i njihove prošnje,

<span id="an_8:50">8:50</span> učini im pravdu i oprosti svome narodu
što je zgriješio protiv tebe, oprosti sve uvrede koje ti je nanio, učini
da mu se smiluju osvajači i da budu milostivi prema njemu,

<span id="an_8:51">8:51</span> jer su oni tvoj narod i baština tvoja,
njih si izveo iz Egipta, iz užarenog kotla.

<span id="an_8:52">8:52</span> Neka oči tvoje budu otvorene na prošnju
tvoga sluge i na prošnju naroda tvoga Izraela da čuješ sve njihove molbe
što će ih tebi uputiti.

<span id="an_8:53">8:53</span> Jer ti si ih odvojio od svih naroda na
zemlji sebi za baštinu, kako si objavio po svome sluzi Mojsiju, kada si
izveo oce naše iz Egipta, o Gospode, Jahve!"

<span id="an_8:54">8:54</span> Pošto je Salomon dovršio svu ovu molitvu
i prošnju pred Jahvom, diže se s mjesta gdje je klečao, raširenih ruku
prema nebu, pred žrtvenikom Jahvinim,

<span id="an_8:55">8:55</span> pa istupi te blagoslovi sav zbor Izraelov
govoreći jakim glasom:

<span id="an_8:56">8:56</span> "Blagoslovljen Jahve, koji je narodu
svome Izraelu dao mir u svemu kako je obećao; nije propalo nijedno od
njegovih lijepih obećanja koja je dao sluzi svome Mojsiju.

<span id="an_8:57">8:57</span> Neka Jahve, Bog naš, bude s nama kao što
je bio s ocima našim i neka nas ne napusti i ne odbaci.

<span id="an_8:58">8:58</span> Neka prikloni naša srca k sebi da bismo
hodili svim njegovim putovima i držali njegove zapovijedi, zakone i
uredbe koje je dao ocima našim.

<span id="an_8:59">8:59</span> Bile ove moje riječi, koje sam smjerno
iznio pred Jahvu, danju i noću nazočne pred Jahvom, Bogom našim, eda bi
dan za danom činio pravdu sluzi svomu i pravicu narodu svome Izraelu,

<span id="an_8:60">8:60</span> ne bi li tako svi narodi zemlje spoznali
da je Jahve jedini Bog i da nema drugoga.

<span id="an_8:61">8:61</span> A vaše srce neka bude potpuno odano
Jahvi, Bogu našemu, držeći se njegovih zakona i obdržavajući njegove
zapovijedi kao danas!"

<span id="an_8:62">8:62</span> Kralj i sav Izrael s njim prinesu žrtvu
Jahvi.

<span id="an_8:63">8:63</span> Kao žrtvu pričesnicu, koju je prikazao
Jahvi, Salomon prinese dvadeset i dvije tisuće volova i stotinu i
dvadeset tisuća ovaca; time kralj i svi Izraelci posvete Dom Jahvin.

<span id="an_8:64">8:64</span> Toga dana posveti kralj središte
predvorja, koje je ispred Doma Jahvina, jer ondje je prinio paljenice,
prinosnice i pretiline pričesnica, jer je tučani žrtvenik pred Jahvom
bio premalen da primi paljenice, prinosnice, pretiline pričesnica.

<span id="an_8:65">8:65</span> Tu je svečanost u ono vrijeme Salomon
slavio sedam dana, sa svim Izraelcima, zborom velikim od Ulaza u Hamat
do Potoka Egipatskog, pred Jahvom, Bogom našim.

<span id="an_8:66">8:66</span> Zatim je osmoga dana otpustio ljude; oni
su blagosivljali kralja i odlazili svojim kućama, veseli i zadovoljna
srca zbog svega dobra što ga je Jahve učinio svome sluzi Davidu i narodu
svome Izraelu.

<span id="an_9:1">9:1</span> Kad je Salomon dovršio gradnju Doma
Jahvina, kraljevskog dvora i svega što je namislio graditi,

<span id="an_9:2">9:2</span> javi se Jahve i drugi put Salomonu, kao što
mu se bio javio u Gibeonu.

<span id="an_9:3">9:3</span> Jahve mu reče: "Uslišio sam molitvu i
prošnju koju si mi uputio. Posvetio sam ovaj Dom, koji si sagradio da u
njemu prebiva Ime moje dovijeka; moje će oči i srce biti ovdje svagda.

<span id="an_9:4">9:4</span> A ti, ako budeš hodio preda mnom kako je
hodio tvoj otac David, u nevinosti srca i pravednosti, postupao u svemu
kako sam ti zapovjedio i ako budeš držao moje zakone i moje naredbe,

<span id="an_9:5">9:5</span> ja ću učvrstiti zauvijek tvoje kraljevsko
prijestolje nad Izraelom, kako sam obećao tvome ocu Davidu kad sam
rekao: 'Nikada ti neće nestati nasljednika na prijestolju Izraelovu.'

<span id="an_9:6">9:6</span> Ali ako me ostavite, vi i vaši sinovi, ako
ne budete držali mojih zapovijedi i zakona koje sam vam dao, ako se
okrenete bogovima i budete im služili i klanjali im se,

<span id="an_9:7">9:7</span> tada ću istrijebiti Izraela iz zemlje koju
sam mu dao; ovaj ću Dom, koji sam posvetio svome Imenu, odbaciti od
sebe, i Izrael će biti poruga i podsmijeh svim narodima.

<span id="an_9:8">9:8</span> Ovaj je Dom uzvišen, ali svi koji budu uza
nj prolazili bit će zaprepašteni; zviždat će i govoriti: 'Zašto je Jahve
tako učinio s ovom zemljom i s ovim Domom?'

<span id="an_9:9">9:9</span> A reći će im se: 'Jer su ostavili Jahvu,
Boga svoga, koji je izveo oce njihove iz Egipta, a priklonili se drugim
bogovima, častili ih i služili im, zato je Jahve pustio na njih sva ova
zla.'"

<span id="an_9:10">9:10</span> Poslije dvadeset godina, za kojih je
Salomon sagradio obje zgrade, Dom Jahvin i kraljevski dvor,

<span id="an_9:11">9:11</span> a Hiram, kralj Tira, dobavljao mu drvo
cedrovo i čempresovo i zlata koliko je god želio, dade tada kralj
Salomon Hiramu dvadeset gradova u zemlji galilejskoj.

<span id="an_9:12">9:12</span> Hiram izađe iz Tira da vidi gradove koje
mu je Salomon darovao, ali mu se nisu svidjeli.

<span id="an_9:13">9:13</span> I reče: "Kakvi su to gradovi što si mi ih
dao, brate?" I od tada ih zovu "zemlja Kabul" do današnjega dana.

<span id="an_9:14">9:14</span> A Hiram bijaše poslao kralju stotinu i
dvadeset zlatnih talenata.

<span id="an_9:15">9:15</span> Ovako je bilo s rabotom koju je kralj
Salomon digao da sagradi Dom Jahvin, svoj dvor, Milo i zidove
Jeruzalema, Hasor, Megido i Gezer.

<span id="an_9:16">9:16</span> Faraon, kralj Egipta, krenu u vojni
pohod, osvoji Gezer, popali i poubija Kanaance koji su ondje živjeli,
zatim dade grad u miraz svojoj kćeri, ženi Salomonovoj,

<span id="an_9:17">9:17</span> a Salomon obnovi Gezer, Bet Horon Donji,

<span id="an_9:18">9:18</span> Baalat, Tamar u pustinji u zemlji,

<span id="an_9:19">9:19</span> sve gradove-skladišta koje je Salomon
imao, gradove za bojna kola i gradove za konjicu, i sve što je Salomon
želio sagraditi u Jeruzalemu, na Libanonu i u svim zemljama koje su mu
bile podložne.

<span id="an_9:20">9:20</span> Svim preostalim Amorejcima, Hetitima,
Perižanima, Hivijcima i Jebusejcima, koji nisu bili Izraelci,

<span id="an_9:21">9:21</span> sinovima njihovim koji ostadoše iza njih
u zemlji i koje Izraelci nisu zatrli, Salomon nametnu tešku tlaku do
današnjega dana.

<span id="an_9:22">9:22</span> Sinove Izraelove nije Salomon pretvarao u
robove, nego su mu oni bili vojnici, dvorani, vojskovođe, tridesetnici,
zapovjednici njegovih bojnih kola i konjice.

<span id="an_9:23">9:23</span> A evo nadzornika koji su upravljali
Salomonovim radovima: njih pet stotina i pedeset koji su zapovijedali
puku zaposlenu na radovima.

<span id="an_9:24">9:24</span> Čim je faraonova kći ušla iz Davidova
grada u kuću koju joj Salomon bijaše sagradio, tada on podiže Milo.

<span id="an_9:25">9:25</span> Salomon je tri puta u godini prinosio
paljenice i pričesnice na žrtveniku koji je podigao Jahvi i palio je kad
pred Jahvom. Tako je dovršio Hram.

<span id="an_9:26">9:26</span> Kralj Salomon je sagradio brodovlje u
Esjon-Geberu, koji je kralj Elata, na obali Crvenoga mora, u zemlji
edomskoj.

<span id="an_9:27">9:27</span> Hiram je poslao na tim lađama svoje
sluge, mornare koji su poznavali more, sa slugama Salomonovim.

<span id="an_9:28">9:28</span> Oni otploviše u Ofir, uzeše odande četiri
stotine i dvadeset talenata zlata i donesoše ih kralju Salomonu.

<span id="an_10:1">10:1</span> Glas koji je u Jahvinu Imenu stekao
Salomon dopro je do kraljice od Sabe; zato ona dođe da Salomona iskuša
zagonetkama.

<span id="an_10:2">10:2</span> Došla je u Jeruzalem s golemom pratnjom,
s devama koje su nosile mirise, nebrojeno zlato i drago kamenje. Došavši
k Salomonu, porazgovori se s njim o svemu što joj bijaše na srcu.

<span id="an_10:3">10:3</span> Salomon joj odgovori na sva pitanja; nije
mu bilo skriveno ništa da joj ne bi umio objasniti.

<span id="an_10:4">10:4</span> Kad kraljica od Sabe vidje mudrost
Salomonovu, dvor koji bijaše sagradio,

<span id="an_10:5">10:5</span> jela na njegovu stolu, odaje njegove i
dvorane, otmjenost njegove posluge i njihova odijela, njegove peharnike
i paljenice koje je prinio u Domu Jahvinu, zastade joj dah.

<span id="an_10:6">10:6</span> Tada reče kralju: "Istina je bila što sam
u svojoj zemlji čula o tebi i o tvojoj mudrosti.

<span id="an_10:7">10:7</span> Ali nisam htjela vjerovati što se
pripovijeda dokle god nisam došla i vidjela na svoje oči; i doista, ni
pola mi nije bilo rečeno: ti nadvisuješ u mudrosti i blagostanju slavu o
kojoj sam čula.

<span id="an_10:8">10:8</span> Blago tvojim ženama, blago ovim tvojim
slugama koji su neprestano pred tobom i slušaju tvoju mudrost!

<span id="an_10:9">10:9</span> Neka je blagoslovljen Jahve, Bog tvoj,
komu si tako omilio da te postavio na prijestolje Izraelaca; zato što
Jahve uvijek ljubi Izraela, postavio te kraljem da činiš pravo i
pravicu."

<span id="an_10:10">10:10</span> Dade tada kralju stotinu i dvadeset
zlatnih talenata, mnogo miomirisa i dragulja. Nikad više nije bilo
takvih miomirisa kakve je kraljica od Sabe dala kralju Salomonu.

<span id="an_10:11">10:11</span> Pa i Hiramovo brodovlje, koje je
donosilo zlato iz Ofira, dovezlo je odande mnogo sandalovine i dragulja.

<span id="an_10:12">10:12</span> Kralj je od sandalovine napravio ograde
za Dom Jahvin i za kraljevski dvor, i citre i harfe za pjevače; nikada
se više nije dovezlo toliko sandalova drveta niti se vidjelo do danas.

<span id="an_10:13">10:13</span> Kralj Salomon dade kraljici od Sabe što
je god zaželjela i zatražila, a povrh toga kraljevski je obdari. Potom
ona krenu i sa slugama vrati se u svoju zemlju.

<span id="an_10:14">10:14</span> Zlato što je dolazilo Salomonu svake
godine bilo je teško šest stotina šezdeset i šest zlatnih talenata,

<span id="an_10:15">10:15</span> osim onoga što je dolazilo od trgovaca
i prodavača-potukača i od svih arapskih kraljeva i upravitelja
zemaljskih.

<span id="an_10:16">10:16</span> Kralj Salomon načini tri stotine
velikih štitova od kovanog zlata; za svaki je štit upotrijebio šest
stotina zlatnih šekela;

<span id="an_10:17">10:17</span> i načini trista štitića od kovanog
zlata; za svaki je štitić utrošio tri zlatne mine. Pohranio je sve u
kuću zvanu Libanonska šuma.

<span id="an_10:18">10:18</span> Kralj je još napravio veliko
prijestolje od bjelokosti i obložio ga čistim zlatom.

<span id="an_10:19">10:19</span> Prijestolje je imalo šest stepenica,
straga je na njemu bila teleća glava, a s obje strane sjedala bile su
ručice, a kraj ručica stajala dva lava.

<span id="an_10:20">10:20</span> Dvanaest je lavova stajalo s obje
strane onih šest stepenica. Takvo što nije bilo izrađeno ni u jednom
kraljevstvu.

<span id="an_10:21">10:21</span> Sve posude iz kojih je pio kralj
Salomon bijahu zlatne, i sve posuđe u kući zvanoj Libanonska šuma bijaše
od suhoga zlata; ništa nije bilo od srebra, jer se ono smatralo
bezvrijednim u Salomonovo vrijeme.

<span id="an_10:22">10:22</span> Kralj je imao taršiško brodovlje na
moru zajedno s Hiramovim brodovljem, i svake treće godine dolazilo je
taršiško brodovlje donoseći zlato, srebro i slonovu kost, majmune i
paune.

<span id="an_10:23">10:23</span> Tako je kralj Salomon natkrilio sve
zemaljske kraljeve bogatstvom i mudrošću.

<span id="an_10:24">10:24</span> Sav je svijet želio vidjeti Salomona i
čuti mudrost koju mu je Bog ulio u srce.

<span id="an_10:25">10:25</span> Svatko mu je donosio dar: srebro i
zlatno posuđe, haljine, oružje, miomirise, konje i mazge, iz godine u
godinu.

<span id="an_10:26">10:26</span> Uz to je Salomon sakupio bojnih kola i
konjanika; imao je tisuću i četiri stotine bojnih kola i dvanaest tisuća
konja i rasporedio ih je po gradovima bojnih kola i kod kralja u
Jeruzalemu.

<span id="an_10:27">10:27</span> Salomon je učinio da u Jeruzalemu bude
srebra kao kamenja, a cedrova kao divljih smokava što rastu u Šefeli.

<span id="an_10:28">10:28</span> Salomon je uvozio konje iz Musrija i
Koe: kraljevi nabavljači uvozili su ih iz Koe za određenu svotu.

<span id="an_10:29">10:29</span> Kola se dovozila iz Egipta po šest
stotina srebrnih šekela; a konj se plaćao po stotinu i pedeset. Tako ih
preko nabavljača dobivahu svi kraljevi hetitski i aramejski.

<span id="an_11:1">11:1</span> Kralj je Salomon - uz kćer faraonovu -
volio mnoge žene tuđinke: Moapke, Amonke, Edomke, Sidonke i Hetitkinje,

<span id="an_11:2">11:2</span> od svih naroda za koje je Jahve rekao
Izraelcima: "Nećete odlaziti k njima i oni neće dolaziti k vama; oni će
zacijelo okrenuti vaša srca svojim bogovima." Njima se priklonio Salomon
svojom ljubavlju.

<span id="an_11:3">11:3</span> Imao je sedam stotina kneževskih žena i
tri stotine inoča. Njegove su žene zavodile njegovo srce.

<span id="an_11:4">11:4</span> I kada je Salomon ostario, njegove su mu
žene okrenule srce prema drugim bogovima, i srce njegovo nije više
potpuno pripadalo Jahvi kao što je pripadalo srce njegova oca Davida.

<span id="an_11:5">11:5</span> Salomon je išao za Aštartom, boginjom
Sidonaca, i Milkomom, sramotom Amonaca.

<span id="an_11:6">11:6</span> Činio je ono što ne bijaše pravo u očima
Jahvinim i nije se sasvim pokoravao Jahvi kao što se pokoravao njegov
otac David.

<span id="an_11:7">11:7</span> Tako sagradi Salomon uzvišicu Kemošu,
sramoti Moaba, na gori istočno od Jeruzalema, i Milkomu, sramoti
Amonaca.

<span id="an_11:8">11:8</span> To učini za sve svoje žene tuđinke, koje
su prinosile kad i žrtve svojim bogovima.

<span id="an_11:9">11:9</span> Jahve se razgnjevi na Salomona jer je
okrenuo srce svoje od Jahve, Boga Izraelova, koji mu se bio dvaput javio

<span id="an_11:10">11:10</span> i koji mu je baš tada zabranio štovati
druge bogove, ali on nije održao te zapovijedi.

<span id="an_11:11">11:11</span> Tada Jahve reče Salomonu: "Kada je tako
s tobom te ne držiš moga Saveza i naredaba koje sam ti dao, ja ću
sigurno oduzeti od tebe kraljevstvo i dat ću ga jednom od tvojih slugu.

<span id="an_11:12">11:12</span> Ali neću to učiniti za tvoga života,
zbog oca tvojega Davida; uzet ću ga iz ruke tvoga sina.

<span id="an_11:13">11:13</span> Ipak neću od njega uzeti svega
kraljevstva: ostavit ću jedno pleme tvome sinu, zbog sluge mojega
Davida, zbog Jeruzalema koji izabrah."

<span id="an_11:14">11:14</span> Tada diže Jahve protivnika Salomonu:
Edomca Hadada, iz kraljevske kuće Edomaca.

<span id="an_11:15">11:15</span> Jer kada je David tukao Edomce i kad je
Joab, vojskovođa, otišao da pokopa ubijene i dao pogubiti sve muškarce u
Edomu -

<span id="an_11:16">11:16</span> Joab i sav Izrael ostadoše ondje šest
mjeseci dok nisu istrijebili sve muškarce u Edomu -

<span id="an_11:17">11:17</span> Hadad je utekao u Egipat s Edomcima
koji bijahu u službi njegova oca. Hadad je bio tada mladi dječak.

<span id="an_11:18">11:18</span> Otišli su iz Midjana i stigli u Paran.
Poveli su sa sobom ljude iz Parana i otišli u Egipat pred faraona,
kralja Egipta, koji mu dade kuću, odredi mu hranu i dodijeli zemlje.

<span id="an_11:19">11:19</span> Hadad je stekao veliku milost u
faraona, koji mu dade sestru svoje žene, sestru velike kneginje Tafnese.

<span id="an_11:20">11:20</span> Sestra Tafnesina rodi mu sina Genubata,
koga Tafnesa odgoji u kraljevskoj palači, i Genubat je ostao u palači
među faraonovom djecom.

<span id="an_11:21">11:21</span> Kada je Hadad doznao u Egiptu da je
David počinuo kod svojih otaca i da je vojskovođa Joab umro, reče
faraonu: "Dopusti mi da odem u svoju zemlju!"

<span id="an_11:22">11:22</span> Faraon mu reče: "Što ti nedostaje u
mene te želiš poći u svoju zemlju?" A on mu odgovori: "Ništa, ali me
pusti da odem!" \[25b\] To je bilo zlo što ga je učinio Hadad: mrzio je
Izraela i vladao je Edomom.

<span id="an_11:23">11:23</span> Bog je protiv Salomona podigao
protivnika mu Rezona, sina Elijadova, koji je pobjegao od svoga
gospodara Hadadezera, kralja sopskoga;

<span id="an_11:24">11:24</span> Rezon je skupio ljude oko sebe i postao
im četovođa kada ih David ubijaše. Rezon zauze Damask, ondje se nastani
i zavlada Damaskom.

<span id="an_11:25">11:25</span> \[25a\] On je bio protivnik Izraelov za
života Salomonova.

<span id="an_11:26">11:26</span> Jeroboam bijaše sin Efraćanina Nebata,
iz Sareda, a majka mu bijaše udovica imenom Serva. On je bio u službi
Salomonovoj i podigao je ruku protiv kralja.

<span id="an_11:27">11:27</span> Evo razloga njegove pobune. Salomon je
gradio Milo da zatrpa kosinu u gradu Davida, oca svoga.

<span id="an_11:28">11:28</span> Taj Jeroboam bijaše valjan čovjek;
Salomon opazi kako se mladi čovjek prihvaća posla i postavi ga nad svom
rabotom kuće Josipove.

<span id="an_11:29">11:29</span> Tada se dogodi te Jeroboam ode iz
Jeruzalema, i na putu ga susrete prorok Ahija iz Šila, ogrnut novim
plaštem; bijahu sami njih dvojica u polju.

<span id="an_11:30">11:30</span> Ahija uze novi plašt koji je imao na
sebi i razdrije ga na dvanaest komada.

<span id="an_11:31">11:31</span> I reče Jeroboamu: "Uzmi sebi deset
komada, jer ovako govori Jahve, Bog Izraelov: 'Evo ću istrgnuti
kraljevstvo iz ruke Salomonove i dat ću tebi deset plemena.

<span id="an_11:32">11:32</span> On će imati jedno pleme, zbog sluge
mojega Davida i Jeruzalema, grada koji sam izabrao između svih plemena
Izraelovih.

<span id="an_11:33">11:33</span> To je zato što me ostavio i poklonio se
Aštarti, boginji Sidonaca, Kemošu, bogu moapskom, i Milkomu, bogu
Amonaca, i ne hodi više mojim putovima; ne čini što je pravo u mojim
očima, niti izvršava moje zakone i naredbe kao što je činio njegov otac
David.

<span id="an_11:34">11:34</span> Ali mu neću iz ruke uzeti sve
kraljevstvo, jer sam ga postavio knezom za sveg njegova života, zbog
sluge svoga Davida, koga sam izabrao i koji je držao moje zapovijedi i
moje zakone.

<span id="an_11:35">11:35</span> Ali ću uzeti kraljevstvo iz ruke
njegova sina i tebi ću ga dati, to jest deset plemena.

<span id="an_11:36">11:36</span> A njegovu ću sinu ostaviti jedno pleme
da moj sluga David ima uvijek svjetiljku preda mnom u Jeruzalemu, gradu
koji sam izabrao sebi da u njemu stoluje Ime moje.

<span id="an_11:37">11:37</span> Tebe ću uzeti da kraljuješ nad svim što
budeš želio i da budeš kralj nad Izraelom.

<span id="an_11:38">11:38</span> Ako budeš poslušao sve što ti
zapovjedim i stupao budeš putovima mojim te činio što je pravedno u
očima mojim držeći moje zakone i zapovijedi moje, kako je to činio moj
sluga David, tada ću ja biti s tobom i sagradit ću ti trajan dom, kao
što sam sagradio Davidu, i dat ću ti Izraela.

<span id="an_11:39">11:39</span> Ponizit ću potomke Davidove; ali ne
zauvijek.'"

<span id="an_11:40">11:40</span> Salomon je zato tražio da ubije
Jeroboama, ali on pobježe u Egipat k Šišaku i ostade u Egiptu do smrti
Salomonove.

<span id="an_11:41">11:41</span> Ostala povijest Salomonova, sve što je
učinio i njegova mudrost, zar nije zapisana u knjizi Povijesti
Salomonove?

<span id="an_11:42">11:42</span> A kraljevaše Salomon u Jeruzalemu nad
svim Izraelom četrdeset godina.

<span id="an_11:43">11:43</span> Onda počinu Salomon kod otaca svojih i
bi sahranjen u Davidovu gradu, a njegov sin Roboam zakralji se namjesto
njega.

<span id="an_12:1">12:1</span> Roboam ode u Šekem, jer su u Šekem došli
svi Izraelci da ga zakralje.

<span id="an_12:2">12:2</span> Čim to ču Nebatov sin Jeroboam - koji još
bijaše u Egiptu, kamo je pobjegao pred kraljem Salomonom - vrati se iz
Egipta, jer

<span id="an_12:3">12:3</span> bijahu poslali po nj i dozvali ga. Kad
dođoše Jeroboam i sav zbor Izraelov, rekoše Roboamu:

<span id="an_12:4">12:4</span> "Tvoj nam je otac nametnuo teški jaram.
Ti nam sada olakšaj tešku službu svoga oca, teški jaram koji metnu na
nas, pa ćemo ti služiti!"

<span id="an_12:5">12:5</span> A on im odgovori: "Za tri dana dođite
opet k meni." I narod ode.

<span id="an_12:6">12:6</span> Tada se kralj Roboam posavjetova sa
starcima koji su služili njegovu ocu Salomonu dok je bio živ i upita ih:
"Što savjetujete da odgovorim ovome narodu?"

<span id="an_12:7">12:7</span> Oni mu odgovoriše: "Ako danas udovoljiš
tim ljudima, budeš im blagonaklon i odgovoriš im lijepim riječima, oni
će ti uvijek ostati sluge."

<span id="an_12:8">12:8</span> Ali on odbaci savjet što mu ga dadoše
starci i posavjetova se s mladićima koji su odrasli s njim i bili mu u
službi.

<span id="an_12:9">12:9</span> Upita ih: "Što savjetujete da odgovorim
ovome narodu koji mi reče: 'Olakšaj jaram što nam ga nametnu tvoj
otac?'"

<span id="an_12:10">12:10</span> Mladići koji bijahu s njime odrasli
odgovoriše mu: "Narodu koji ti reče: 'Tvoj nam je otac nametnuo jaram, a
ti nam ga olakšaj', uzvrati ovako: 'Moj je mali prst deblji od bedara
moga oca!

<span id="an_12:11">12:11</span> Eto, moj vam je otac nametnuo teški
jaram, a ja ću još otežati vaš jaram; moj vas je otac šibao bičevima, a
ja ću vas šibati bičevima sa željeznim štipavcima.'"

<span id="an_12:12">12:12</span> A treći dan dođe sav narod k Roboamu,
kako im bijaše zapovjedio kralj rekavši im: "Vratite se k meni trećega
dana."

<span id="an_12:13">12:13</span> Kralj im oštro odgovori, odbacivši
savjet koji mu dadoše stariji.

<span id="an_12:14">12:14</span> I reče im po savjetu mladih: "Moj je
otac otežao vaš jaram, a ja ću još dodati na nj; moj vas je otac šibao
bičevima, a ja ću vas šibati bičevima sa željeznim štipavcima."

<span id="an_12:15">12:15</span> Kralj dakle ne htjede poslušati naroda,
jer tako upriliči Jahve da se ispuni riječ što je preko Ahije iz Šila
kaza Nebatovu sinu Jeroboamu.

<span id="an_12:16">12:16</span> Kad Izraelci vidješe gdje se kralj
oglušio, odgovori mu narod: "Kakav dio mi imamo s Davidom? Mi nemamo
baštine s Jišajevim sinom. U šatore, Izraele! A sad se, Davide, brini za
svoj dom!" I sav Izrael ode pod svoje šatore.

<span id="an_12:17">12:17</span> Roboam zavlada samo nad Izraelovim
sinovima koji su živjeli po judejskim gradovima.

<span id="an_12:18">12:18</span> Potom kralj Roboam posla Adorama,
nadstojnika za tlaku, ali ga Izraelci kamenovaše i on umrije; a kralj se
Roboam brže-bolje pope na kola i pobježe u Jeruzalem.

<span id="an_12:19">12:19</span> Tako se Izrael odijelio od doma
Davidova sve do danas.

<span id="an_12:20">12:20</span> Kada su Izraelci doznali da se vratio
Jeroboam, pozvaše ga u zajednicu i postaviše ga kraljem nad svim
Izraelom. Uz kuću Davidovu nije pristajao nitko, osim samoga plemena
Judina.

<span id="an_12:21">12:21</span> Došavši u Jeruzalem, Roboam skupi sav
dom Judin i pleme Benjaminovo, sto i osamdeset tisuća vrsnih ratnika, da
udare na dom Izraelov i da vrate kraljevstvo Roboamu, sinu Salomonovu.

<span id="an_12:22">12:22</span> Ali dođe Jahvina riječ Božjem čovjeku
Šemaji:

<span id="an_12:23">12:23</span> "Kaži Salomonovu sinu Roboamu,
judejskom kralju, i svem domu Judinu i Benjaminovu i ostalom narodu:

<span id="an_12:24">12:24</span> Ovako veli Jahve: 'Ne idite se tući s
braćom, djecom Izraelovom! Neka se svatko vrati svojoj kući, jer je ovo
poteklo od mene.'" I oni poslušaše riječ Jahvinu i vratiše se kako im
reče Jahve.

<span id="an_12:25">12:25</span> Jeroboam utvrdi Šekem u Efrajimovoj
gori i ondje se nastani. Poslije izađe odatle i utvrdi Penuel.

<span id="an_12:26">12:26</span> Jeroboam reče u svom srcu: "Sad bi se
kraljevstvo moglo vratiti domu Davidovu.

<span id="an_12:27">12:27</span> Ako ovaj narod bude nastavio uzlaziti u
Dom Jahvin u Jeruzalemu da prinosi žrtve, srce će se naroda vratiti
svome gospodaru, Roboamu, kralju judejskome, i mene će ubiti."

<span id="an_12:28">12:28</span> Pošto se kralj posavjetovao, načini dva
zlatna teleta i reče narodu: "Dosta ste uzlazili u Jeruzalem! Evo,
Izraele, tvoga boga koji te izveo iz zemlje egipatske."

<span id="an_12:29">12:29</span> Zatim postavi jedno tele u Betelu, a
drugo smjesti u Dan.

<span id="an_12:30">12:30</span> To je bila prigoda za grijeh: narod je
odlazio jednome u Betel i drugome u Dan.

<span id="an_12:31">12:31</span> I podiže Jeroboam hram na uzvišicama i
postavi iz puka svećenike koji nisu bili sinovi Levijevi.

<span id="an_12:32">12:32</span> Zatim je Jeroboam uveo blagdan u osmom
mjesecu, petnaestoga dana tog mjeseca, kao što je blagdan koji se slavi
u Judeji, i uzađe k žrtveniku. Tako je učinio u Betelu, žrtvujući
teocima koje je načinio. U Betelu je postavio i svećenike uzvišica što
ih bijaše podigao.

<span id="an_12:33">12:33</span> I uzađe k žrtveniku koji je načinio,
petnaestoga dana osmog mjeseca, mjeseca koji je sam izabrao; i ustanovi
blagdan za Izraelce i uzađe k žrtveniku da prinese kad.

<span id="an_13:1">13:1</span> A neki čovjek Božji dođe na riječ Jahvinu
iz Judeje u Betel kada Jeroboam stajaše pred žrtvenikom da prinese kad.

<span id="an_13:2">13:2</span> I po Jahvinoj zapovijedi povika onaj
prema žrtveniku: "Žrtveniče, žrtveniče! Ovako veli Jahve: 'Evo će se
roditi u kući Davidovoj sin po imenu Jošija. On će na tebi žrtvovati
svećenike uzvišica, te koji na tebi prinose kad, i on će na tebi spaliti
ljudske kosti!'"

<span id="an_13:3">13:3</span> U isto im vrijeme dade znak: "Ovo je znak
da je Jahve govorio: gle, žrtvenik će se raspuknuti i prosut će se pepeo
što je na njemu."

<span id="an_13:4">13:4</span> Kada je kralj čuo što je čovjek Božji
rekao protiv žrtvenika u Betelu, pruži ruku odande od žrtvenika i reče:
"Uhvatite ga!" Ali se osušila ruka koju je ispružio prema čovjeku i nije
je mogao vratiti k sebi.

<span id="an_13:5">13:5</span> Žrtvenik se raspuknuo i pepeo se prosuo
sa žrtvenika, prema znaku što ga je dao čovjek Božji po naredbi
Jahvinoj.

<span id="an_13:6">13:6</span> Kralj progovori i reče čovjeku Božjem:
"Umilostivi Jahvu, Boga svoga, da bih mogao vratiti ruku k sebi." Božji
čovjek umilostivi Jahvu i ruka se kraljeva vrati k njemu i bila je kao
prije.

<span id="an_13:7">13:7</span> Kralj onda reče čovjeku Božjem: "Hodi sa
mnom kući da se okrijepiš. I dat ću ti dar."

<span id="an_13:8">13:8</span> Ali čovjek Božji odgovori kralju: "Da mi
dadeš polovinu svoje kuće, ne bih pošao s tobom. Ni jeo ni pio ne bih na
ovom mjestu,

<span id="an_13:9">13:9</span> jer mi je ovako zapovjeđeno riječju
Jahvinom: 'Ne jedi kruha i ne pij vode, niti se vraćaj istim putem kojim
si došao.'"

<span id="an_13:10">13:10</span> I otišao je drugim putem, nije se
vraćao putem kojim je došao u Betel.

<span id="an_13:11">13:11</span> A u Betelu živio star prorok. Došli
njemu njegovi sinovi te mu pripovjedili sve što je onoga dana učinio
čovjek Božji u Betelu; i riječi što ih je onaj kazao kralju pripovjediše
sinovi ocu.

<span id="an_13:12">13:12</span> A on ih upita: "Kojim je putem otišao?"
Sinovi pokazaše put kojim je otišao čovjek Božji što bijaše došao iz
Judeje.

<span id="an_13:13">13:13</span> Prorok će nato sinovima: "Osamarite mi
magarca!" I osamariše mu magarca, a on uzjaha.

<span id="an_13:14">13:14</span> Krenuo je za čovjekom Božjim i našao ga
gdje sjedi pod hrastom; i upita ga: "Jesi li ti čovjek Božji koji je
došao iz Judeje?" A on mu odgovori: "Jesam."

<span id="an_13:15">13:15</span> Prorok mu reče: "Hodi sa mnom mome domu
da štogod pojedeš."

<span id="an_13:16">13:16</span> Ali on odgovori: "Ne smijem se vratiti
s tobom, niti smijem jesti kruha ni piti vode na ovome mjestu,

<span id="an_13:17">13:17</span> jer mi je Jahvinom riječju naređeno
ovo: 'Ne jedi ondje kruha, ne pij vode, niti se vraćaj putem kojim si
onamo pošao'."

<span id="an_13:18">13:18</span> Nato će mu onaj: "I ja sam prorok kao i
ti, i anđeo mi je riječju Jahvinom rekao: 'Povedi ga sa sobom kući da
jede kruha i pije vode.'" Slagao mu je.

<span id="an_13:19">13:19</span> Božji čovjek vrati se s njim, u
njegovoj je kući jeo kruha i pio vode.

<span id="an_13:20">13:20</span> Dok su sjedili za stolom, dođe riječ
Jahvina proroku koji ga je natrag doveo

<span id="an_13:21">13:21</span> i povika on čovjeku Božjem koji je
došao iz Judeje: "Ovako veli Jahve: zato što nisi poslušao zapovijedi
Jahvine i nisi držao naredbe koju ti je dao Jahve, Bog tvoj,

<span id="an_13:22">13:22</span> nego si se vratio, jeo kruha i pio vode
na mjestu gdje sam ti rekao da ne jedeš kruha i ne piješ vode, zato
tijelo tvoje neće leći u grob otaca tvojih."

<span id="an_13:23">13:23</span> Pošto se onaj koga bijaše doveo najeo
kruha i napio vode, osedla mu magarca.

<span id="an_13:24">13:24</span> I ode onaj. A na putu ga zaskoči lav i
usmrti ga. I tako je mrtvo tijelo ležalo ispruženo na putu, magarac
stajao kraj njega, a i lav stajaše kraj tijela.

<span id="an_13:25">13:25</span> Ljudi prolazeći vidješe mrtvo tijelo
ispruženo na putu i lava gdje stoji kraj njega; i odoše i javiše to u
gradu gdje je živio stari prorok.

<span id="an_13:26">13:26</span> Kad je to čuo prorok koji bijaše onoga
vratio s puta, reče: "To je čovjek Božji koji se usprotivio riječi
Jahvinoj! I Jahve ga je predao lavu, koji ga je napao i ubio, prema
riječi koju je Jahve rekao."

<span id="an_13:27">13:27</span> I reče svojim sinovima: "Osamarite mi
magarca!" I oni mu ga osamariše.

<span id="an_13:28">13:28</span> Ode on i nađe mrtvo tijelo bačeno na
putu i magarca i lava gdje stoje pokraj tijela: lav nije požderao tijelo
niti je rastrgao magarca.

<span id="an_13:29">13:29</span> Tada prorok podiže mrtvo tijelo čovjeka
Božjeg i prebaci ga na magarca; i vrati se u grad gdje je živio da
mrtvoga ožali i pokopa.

<span id="an_13:30">13:30</span> Položio je mrtvo tijelo u svoju
grobnicu i jecao je nad njim: "Jao, brate moj!"

<span id="an_13:31">13:31</span> A kad ga je pokopao, reče svojim
sinovima: "Poslije moje smrti sahranite me u istu grobnicu gdje je
pokopan čovjek Božji; stavite moje kosti kraj njegovih.

<span id="an_13:32">13:32</span> Jer će se sigurno ispuniti riječ koju
je po zapovijedi Jahvinoj objavio protiv žrtvenika u Betelu i protiv
svih svetišta na uzvišicama u gradovima Samarije."

<span id="an_13:33">13:33</span> Ni poslije ovoga događaja ne obrati se
Jeroboam za svoga zlog puta, nego je i dalje priproste ljude postavljao
za svećenike na uzvišicama: tko je želio, davao mu je darove da postane
svećenik uzvišica.

<span id="an_13:34">13:34</span> Takvim je postupkom padala u grijeh
kuća Jeroboamova, rušila se i nestajala s lica zemlje.

<span id="an_14:1">14:1</span> U ono se vrijeme razbolje Abija, sin
Jeroboamov,

<span id="an_14:2">14:2</span> i Jeroboam reče svojoj ženi: "Ustani i
preobuci se da te ne bi prepoznali da si žena Jeroboamova; i idi u Šilo.
Ondje je prorok Ahija: onaj koji mi je prorokovao da ću biti kraljem
ovoga naroda.

<span id="an_14:3">14:3</span> I ponesi deset hljebova, kolača i posudu
meda i otiđi k njemu! On će ti reći što će biti s dječakom."

<span id="an_14:4">14:4</span> I učini tako žena Jeroboamova: ustade,
ode u Šilo i uđe u kuću Ahijinu. A on nije više vidio, oslabile mu oči
od duboke starosti.

<span id="an_14:5">14:5</span> Ali mu je Jahve rekao: "Evo dolazi žena
Jeroboamova da od tebe traži savjeta za svoga sina jer je bolestan; a ti
ćeš joj reći tako i tako. Kad bude ulazila, pretvarat će se kao da je
druga."

<span id="an_14:6">14:6</span> Kad Ahija ču šum njenih koraka na
vratima, reče joj: "Uđi, ženo Jeroboamova! Što se pretvaraš da si druga,
kad imam tešku vijest za tebe?

<span id="an_14:7">14:7</span> Idi, reci Jeroboamu: 'Ovako kaže Jahve,
Bog Izraelov: Podigao sam te isred naroda i učinio sam te knezom nad
mojim narodom Izraelom,

<span id="an_14:8">14:8</span> istrgnuo sam kraljevstvo iz kuće Davidove
i dao ga tebi. Ali ti nisi bio kao moj sluga David, koji je držao moje
zapovijedi i koji me slijedio svim srcem svojim i činio samo ono što je
pravedno u mojim očima.

<span id="an_14:9">14:9</span> Ti si radio kudikamo gore od svojih
prethodnika, otišao si i načinio sebi druge bogove, salio si im likove
da me dražiš, mene si bacio za leđa.

<span id="an_14:10">14:10</span> Zato, evo, puštam zlo na kuću
Jeroboamovu, istrijebit ću iz obitelji Jeroboamove sve što mokri uza
zid, robove i slobodnjake u Izraelu; ja ću netragom pomesti kuću
Jeroboamovu kao što se mete nečist, da ga ništa ne ostane.

<span id="an_14:11">14:11</span> One koji iz Jeroboamove obitelji umru u
gradu, proždrijet će psi, a one koji umru u polju, pojest će ptice
nebeske.' - Eto tako je Jahve rekao.

<span id="an_14:12">14:12</span> A ti ustani i pođi svome domu: tek što
nogama stupiš u grad, dječak će umrijeti.

<span id="an_14:13">14:13</span> Sav će ga Izrael oplakati i pokopat će
ga. On će biti jedini iz obitelji Jeroboamove položen u grob, jer se
jedino na njemu našlo nešto što se u kući Jeroboamovoj svidjelo Jahvi,
Bogu Izraelovu.

<span id="an_14:14">14:14</span> Jahve će sebi postaviti kralja nad
Izraelom i taj će istrijebiti kuću Jeroboamovu. Evo dana! Što? Čak i
trenutka!

<span id="an_14:15">14:15</span> Jahve će udariti Izraela te će se
njihati kao trska u vodi. Iščupat će Izraela iz ove dobre zemlje koju je
dao njihovim ocima i rasijat će ih s onu stranu Rijeke, jer su načinili
sebi ašere koje srde Jahvu.

<span id="an_14:16">14:16</span> Odbacit će Izraela kao smeće, zbog
grijeha što ih je učinio Jeroboam i na koje je navodio Izraela."

<span id="an_14:17">14:17</span> Žena Jeroboamova ustade i ode. Stigla
je u Tirsu, a kad je prelazila kućni prag, dječak bijaše mrtav.

<span id="an_14:18">14:18</span> Pokopali su ga i sav ga je Izrael
oplakao prema riječi koju je Jahve rekao po sluzi svome proroku Ahiji.

<span id="an_14:19">14:19</span> Ostala povijest Jeroboamova, kako je
ratovao i kraljevao, to je zapisano u knjizi Ljetopisa kraljeva
izraelskih.

<span id="an_14:20">14:20</span> Jeroboamovo kraljevanje trajalo je
dvadeset i dvije godine, zatim je Jeroboam počinuo kraj otaca svojih, a
sin mu Nadab zakraljio se mjesto njega.

<span id="an_14:21">14:21</span> Roboam, sin Salomonov, bio je kralj
Judejaca; bijaše mu četrdeset i jedna godina kad je postao kraljem, a
sedamnaest je godina kraljevao u Jeruzalemu, u gradu koji Jahve izabra
između svih izraelskih plemena da ondje postavi svoje Ime. Majka mu se
zvala Naama, a bila je Amonka.

<span id="an_14:22">14:22</span> I Juda učini zlo u očima Jahvinim.
Grijesima koje su počinili razjarili su ga više od svega što su učinili
njihovi oci.

<span id="an_14:23">14:23</span> Jer su i oni podigli uzvišice, stupove
i ašere na svakom brežuljku i pod svakim zelenim drvetom.

<span id="an_14:24">14:24</span> Bilo je čak posvećenih bludnica u
zemlji. Oponašao je sve grozote naroda što ih je Jahve otjerao ispred
sinova Izraelovih.

<span id="an_14:25">14:25</span> Pete godine Roboamova kraljevanja
egipatski kralj Šišak navali na Jeruzalem.

<span id="an_14:26">14:26</span> Opljačka sve blago iz Doma Jahvina i
riznicu kraljevskog dvora; sve je uzeo; uze i sve zlatne štitove što ih
bijaše napravio Salomon.

<span id="an_14:27">14:27</span> Namjesto njih kralj Roboam napravi
tučane štitove i povjeri ih zapovjednicima straže koja je čuvala vrata
kraljevskog dvora.

<span id="an_14:28">14:28</span> Kad je god kralj išao u Jahvin Dom,
stražari su ih uzimali, a poslije ih vraćali u stražaru.

<span id="an_14:29">14:29</span> Ostala povijest Roboamova, sve što je
učinio, zar nije zapisano u knjizi Ljetopisa kraljeva judejskih?

<span id="an_14:30">14:30</span> Za sve vrijeme bio je rat između
Roboama i Jeroboama.

<span id="an_14:31">14:31</span> Roboam je počinuo sa svojim ocima i bi
sahranjen sa svojim ocima u Davidovu gradu. Majka mu se zvala Naama, a
bila je Amonka. Na njegovo se mjesto zakraljio sin mu Abijam.

<span id="an_15:1">15:1</span> Osamnaeste godine kraljevanja Jeroboama,
sina Nebatova, zakraljio se Abijam u Judeji.

<span id="an_15:2">15:2</span> Tri je godine kraljevao u Jeruzalemu;
njegova se majka zvala Maaka, a bila je kći Abšalomova.

<span id="an_15:3">15:3</span> On je hodio u svim grijesima što ih je
njegov otac činio prije njega, i njegovo srce nije bilo potpuno odano
Jahvi, Bogu svome, kao srce njegova praoca Davida.

<span id="an_15:4">15:4</span> Ipak, zbog Davida, dao mu je Jahve, Bog
njegov, svjetiljku u Jeruzalemu, podigavši sinove njegove poslije njega
i sačuvavši Jeruzalem.

<span id="an_15:5">15:5</span> Jer je David činio sve što je pravo u
očima Jahvinim i za svega svoga života nije odstupio ni od čega što mu
je zapovjedio, osim onog što je učinio Uriji Hetitu.

<span id="an_15:6">15:6</span> \#

<span id="an_15:7">15:7</span> Ostala povijest Abijamova, sve što je
učinio, zar to nije zapisano u knjizi Ljetopisa kraljeva judejskih? A
bijaše rat između Abijama i Jeroboama.

<span id="an_15:8">15:8</span> Potom je Abijam počinuo sa svojim ocima.
Sahraniše ga u Davidovu gradu; na njegovo se mjesto zakralji sin mu Asa.

<span id="an_15:9">15:9</span> Dvadesete godine Jeroboamova kraljevanja
nad Izraelom postade Asa kraljem Judeje.

<span id="an_15:10">15:10</span> Kraljevao je četrdeset i jednu godinu u
Jeruzalemu; njegova se baka zvala Maaka, a bila je kći Abšalomova.

<span id="an_15:11">15:11</span> Asa je činio što je pravo u očima
Jahvinim, kao i njegov praotac David.

<span id="an_15:12">15:12</span> Protjerao je iz zemlje posvećene
bludnice i uklonio sve idole koje njegovi oci bijahu načinili.

<span id="an_15:13">15:13</span> Sam je uklonio svoju baku s
dostojanstva velike kneginje, jer bijaše načinila gada Ašeri. Asa je
sasjekao njezina gada i spalio ga u potoku Kidronu.

<span id="an_15:14">15:14</span> Ali uzvišice nisu bile uklonjene; ipak
je Asino srce bilo privrženo Jahvi svega njegova života.

<span id="an_15:15">15:15</span> Unio je u Dom Jahvin posvećene darove
svoga oca i svoje: srebro, zlato i posuđe.

<span id="an_15:16">15:16</span> Bio je rat između Ase i Baše, kralja
izraelskoga, u sve njihove dane.

<span id="an_15:17">15:17</span> Izraelski kralj Baša navali na Judeju i
stade utvrđivati Ramu da spriječi svako kretanje judejskom kralju Asi.

<span id="an_15:18">15:18</span> Asa tada uze srebra i zlata koje je
preostalo u riznicama Doma Jahvina i u riznicama kraljevskog dvora i
dade ga svojim slugama te ih posla Ben-Hadadu, sinu Tabrimonovu, sinu
Hezjonovu, aramejskom kralju, koji je stolovao u Damasku, i poruči mu:

<span id="an_15:19">15:19</span> "Neka bude savez između mene i tebe,
između moga i tvoga oca; evo, šaljem ti na dar srebra i zlata: hajde,
raskini savez s izraelskim kraljem Bašom da bi otišao od mene."

<span id="an_15:20">15:20</span> Ben-Hadad posluša kralja Asu i posla
svoje vojskovođe na izraelske gradove te oni pokoriše Ijon, Dan, Abel
Bet-Maaku, sav Kineret i svu zemlju Naftali.

<span id="an_15:21">15:21</span> A kada to Baša dozna, presta utvrđivati
Ramu i vrati se u Tirsu.

<span id="an_15:22">15:22</span> Kralj Asa sazva sve Judejce, bez
izuzetka, i oni odnesoše kamenje i drvo kojima je Baša utvrđivao Ramu, i
kralj Asa utvrdi time Gebu Benjaminovu i Mispu.

<span id="an_15:23">15:23</span> Ostala povijest Asina, sve njegove
pobjede i sve što je učinio i gradovi koje je utvrdio, zar to nije
zapisano u knjizi Ljetopisa kraljeva judejskih? A u starosti bolovao je
od nogu.

<span id="an_15:24">15:24</span> Asa je počinuo sa svojim ocima i
sahranjen je sa svojim ocima u gradu Davida, svoga praoca. Njegov sin
Jošafat zakralji se mjesto njega.

<span id="an_15:25">15:25</span> Nadab, sin Jeroboamov, postade kraljem
Izraela druge godine Asina kraljevanja Judejom i vladao je dvije godine
Izraelom.

<span id="an_15:26">15:26</span> Činio je zlo u očima Jahvinim. Hodio je
putem svoga oca i oponašao njegov grijeh na koji je navodio Izraela.

<span id="an_15:27">15:27</span> Baša, sin Ahijin, iz kuće Jisakarove,
uroti se protiv njega i ubi ga u Gibetonu, koji pripada Filistejcima i
koji su opsjedali Nadab i sav Izrael.

<span id="an_15:28">15:28</span> Baša ga ubi treće godine Asina
kraljevanja Judejom i zavlada mjesto njega.

<span id="an_15:29">15:29</span> Kad je postao kraljem, pobi svu kuću
Jeroboamovu i ne poštedi nikoga od Jeroboamovih dokle sve ne istrijebi
po riječi koju je Jahve rekao preko sluge svoga Ahije iz Šila.

<span id="an_15:30">15:30</span> Zbog grijeha što ih je učinio i na koje
je naveo Izraela i zbog gnjeva kojim je raspalio Jahvu, Boga Izraelova.

<span id="an_15:31">15:31</span> Ostala povijest Nadabova, i sve što je
učinio, zar to nije zapisano u knjizi Ljetopisa kraljeva izraelskih?

<span id="an_15:32">15:32</span> Između Ase i Izraelova kralja Baše
vladao je rat u sve njihove dane.

<span id="an_15:33">15:33</span> Treće godine Asina kraljevanja Judejom
postade Baša, sin Ahijin, kraljem nad svim Izraelom u Tirsi i vladao je
dvadeset i četiri godine.

<span id="an_15:34">15:34</span> Činio je zlo u očima Jahvinim i hodio
je putem Jeroboama i njegovih grijeha kojima je zavodio Izraelce.

<span id="an_16:1">16:1</span> Tada bi upućena riječ Jahvina Jehuu, sinu
Hananijevu, protiv Baše:

<span id="an_16:2">16:2</span> "Iz praha sam te podigao i postavio
knezom nad mojim narodom Izraelom, ali si ti krenuo Jeroboamovim putem i
navodiš narod moj Izrael na grijehe te me razjaruješ njihovim grijesima;

<span id="an_16:3">16:3</span> zato ću netragom pomesti Bašu i kuću
njegovu: učinit ću s tvojom kućom kao i s kućom Jeroboama, sina
Nebatova.

<span id="an_16:4">16:4</span> Tko iz obitelji Bašine umre u gradu,
pojest će ga psi, a tko im umre u polju, pojest će ga ptice nebeske."

<span id="an_16:5">16:5</span> Ostala povijest Bašina, što je učinio,
njegova djela, zar sve to nije zapisano u knjizi Ljetopisa kraljeva
izraelskih?

<span id="an_16:6">16:6</span> Baša je počinuo sa svojim ocima i
sahranjen je u Tirsi. Sin njegov Ela zakraljio se mjesto njega.

<span id="an_16:7">16:7</span> Ali riječ Jahvina po Jehuu proroku, sinu
Hananijevu, nije bila upravljena protiv Baše i njegove kuće samo zbog
toga što je činio zlo u očima Jahve i ljutio ga djelima svojih ruku te
bio kao i kuća Jeroboamova nego i zbog toga što je i nju istrijebio.

<span id="an_16:8">16:8</span> Dvadeset i šeste godine kraljevanja Ase u
Judeji postade Ela, sin Bašin, kraljem Izraela u Tirsi; vladao je svega
dvije godine.

<span id="an_16:9">16:9</span> Njegov dvoranin Zimri, zapovjednik
polovine bojnih kola, uroti se protiv njega. Kad je bio u Tirsi, opio se
u kući Arse, upravitelja dvora u Tirsi.

<span id="an_16:10">16:10</span> Tada provali Zimri, udari na njega i
ubi ga, dvadeset i sedme godine Asina kraljevanja Judejom, te zavlada
mjesto njega.

<span id="an_16:11">16:11</span> Čim je zavladao i sjeo na prijestolje,
poubija svu obitelj Bašinu; nije mu poštedio ni što uza zid mokri, ni
njegovih rođaka ni prijatelja.

<span id="an_16:12">16:12</span> Tako Zimri iskorijeni svu kuću Bašinu
po riječi koju je Jahve rekao protiv Baše preko sluge svoga proroka
Jehua,

<span id="an_16:13">16:13</span> zbog sviju grijeha što su ih činili
Baša i sin mu Ela i tako zavodili Izraela, srdeći Jahvu, Boga Izraelova,
svojim krivim bogovima.

<span id="an_16:14">16:14</span> Ostala povijest Elina, sve što je
učinio, zar to nije zapisano u knjizi Ljetopisa kraljeva izraelskih?

<span id="an_16:15">16:15</span> Dvadeset i sedme godine Asina
kraljevanja Judejom postade Zimri kraljem u Tirsi i vladao je sedam
dana. Narod je tada opsjedao Gibeton, koji je pripadao Filistejcima.

<span id="an_16:16">16:16</span> Kad je utaboreni narod čuo da se Zimri
pobunio i ubio kralja, sav Izrael istoga dana u taboru proglasi kraljem
nad Izraelom zapovjednika vojske Omrija.

<span id="an_16:17">16:17</span> Zatim Omri i sav Izrael s njime odoše
od Gibetona i opsjedoše Tirsu.

<span id="an_16:18">16:18</span> Kad je Zimri vidio da će grad biti
osvojen, uđe u utvrdu kraljevskoga dvora, zapali nad sobom kraljevski
dvor i tako pogibe.

<span id="an_16:19">16:19</span> To je bilo zbog grijeha koje je počinio
radeći što je zlo u očima Jahvinim i hodeći putem Jeroboama i njegovih
grijeha kojima je zavodio Izraela.

<span id="an_16:20">16:20</span> Ostala povijest Zimrijeva i njegova
urota koju je skovao, zar sve to nije zapisano u knjizi Ljetopisa
kraljeva izraelskih?

<span id="an_16:21">16:21</span> Tada se Izraelov narod razdijelio:
polovica se odlučila za Tibnija, sina Ginatova, da ga učini kraljem, a
druga polovica za Omrija.

<span id="an_16:22">16:22</span> Ali pristaše Omrijeve nadjačaše
pristaše Tibnija, sina Ginatova, pa kad Tibni umrije, postade Omri
kraljem.

<span id="an_16:23">16:23</span> Trideset i prve godine Asina
kraljevanja Judejom postade Omri kraljem Izraela za dvanaest godina. U
Tirsi je kraljevao šest godina.

<span id="an_16:24">16:24</span> Tada kupi od Šemera za dva talenta
srebra brdo Samariju; sagradi grad koji po imenu Šemera, vlasnika
brijega, nazva Samarija.

<span id="an_16:25">16:25</span> Ali je Omri činio zlo u očima Jahvinim
i bio je gori od svojih prethodnika.

<span id="an_16:26">16:26</span> U svemu je slijedio Jeroboama, sina
Nebatova, i njegove grijehe kojima je zavodio Izraela i srdio Jahvu,
Boga Izraelova, svojim lažnim bogovima.

<span id="an_16:27">16:27</span> Ostala povijest Omrijeva, sve što je
učinio, njegovi pothvati koje je izveo, zar to nije zapisano u knjizi
Ljetopisa kraljeva izraelskih?

<span id="an_16:28">16:28</span> Omri počinu sa svojim ocima i sahranjen
je u Samariji. Njegov sin Ahab postade kraljem mjesto njega.

<span id="an_16:29">16:29</span> Ahab, sin Omrijev, postade izraelskim
kraljem u trideset i osmoj godini Asina kraljevanja Judejom i vladao je
dvadeset i dvije godine nad Izraelom u Samariji.

<span id="an_16:30">16:30</span> Ahab, sin Omrijev, činio je u očima
Jahvinim više zla od svih svojih prethodnika.

<span id="an_16:31">16:31</span> I malo mu bijaše što je hodio u
grijesima Jeroboama, sina Nebatova, nego se još oženi Izebelom, kćerju
Etbaala, kralja sidonskog, i poče služiti Baalu i klanjati mu se;

<span id="an_16:32">16:32</span> Baalu podiže žrtvenik u Baalovu hramu
što ga bijaše sagradio u Samariji.

<span id="an_16:33">16:33</span> Ahab je podigao i Ašeru i učinio druga
zlodjela i razljutio Jahvu, Boga Izraelova, više od svih kraljeva
izraelskih koji bijahu prije njega.

<span id="an_16:34">16:34</span> Za njegova je vremena Hiel iz Betela
sagradio Jerihon; uz žrtvu svoga prvorođenca Abirama podigao je temelje,
a uz žrtvu svoga mezimca Seguba postavio je gradska vrata, po riječi
koju je Jahve rekao po svome sluzi Jošui, sinu Nunovu.

<span id="an_17:1">17:1</span> Ilija Tišbijac, iz Tišbe Gileadske, reče
Ahabu: "Živoga mi Jahve, Boga Izraelova, komu služim, neće ovih godina
biti ni rose ni kiše, osim na moju zapovijed."

<span id="an_17:2">17:2</span> Upućena mu je riječ Jahvina ovako:

<span id="an_17:3">17:3</span> "Idi odavde i kreni na istok i sakrij se
na potoku Keritu, koji je nasuprot Jordanu.

<span id="an_17:4">17:4</span> Pit ćeš iz potoka, a gavranima sam
zapovjedio da te ondje hrane."

<span id="an_17:5">17:5</span> Ode on i učini po riječi Jahvinoj i
nastani se na potoku Keritu, nasuprot Jordanu.

<span id="an_17:6">17:6</span> Gavrani su mu jutrom donosili kruha, a
večerom mesa; iz potoka je pio.

<span id="an_17:7">17:7</span> Ali poslije nekog vremena presuši potok,
jer nije bilo kiše u svoj zemlji.

<span id="an_17:8">17:8</span> Tada Iliji dođe riječ Jahvina:

<span id="an_17:9">17:9</span> "Ustani, idi u Sarfatu Sidonsku i ondje
ostani. Evo, ondje sam zapovjedio jednoj udovici da te hrani."

<span id="an_17:10">17:10</span> Ustade on i krenu u Sarfatu. Kada je
stigao do gradskih vrata, neka je udovica onuda skupljala drva; on joj
se obrati i reče: "Donesi mi malo vode u vrču da pijem!"

<span id="an_17:11">17:11</span> Kad je pošla da donese, on viknu za
njom i reče joj: "Donesi mi i malo kruha u ruci!"

<span id="an_17:12">17:12</span> Ona odgovori: "Živoga mi Jahve, tvoga
Boga, ja nemam pečena kruha, nemam do pregršti brašna u ćupu i malo ulja
u vrču. I evo kupim drva, pa ću otići i ono pripremiti sebi i svome sinu
da pojedemo i da umremo."

<span id="an_17:13">17:13</span> Ali joj Ilija reče: "Ništa se ne boj.
Idi i uradi kako si rekla; samo najprije umijesi meni kolačić, pa mi
donesi; a onda zgotovi za sebe i za svoga sina.

<span id="an_17:14">17:14</span> Jer ovako govori Jahve, Bog Izraelov:
'U ćupu neće brašna nestati ni vrč se s uljem neće isprazniti sve dokle
Jahve ne pusti da kiša padne na zemlju.'"

<span id="an_17:15">17:15</span> Ode ona i učini kako je rekao Ilija; i
za mnoge dane imadoše jela, ona, on i njen sin.

<span id="an_17:16">17:16</span> Brašno se iz ćupa nije potrošilo i u
vrču nije nestalo ulja, po riječi koju je Jahve rekao preko svoga sluge
Ilije.

<span id="an_17:17">17:17</span> Poslije ovih događaja razbolio se sin
domaćičin i bolest se njegova jako pogoršala, tako te u njemu nije
ostalo daha.

<span id="an_17:18">17:18</span> Tada ona reče Iliji: "Što ja imam s
tobom, čovječe Božji? Zar si došao k meni da me podsjetiš na moj grijeh
i da mi usmrtiš sina!"

<span id="an_17:19">17:19</span> On joj reče: "Daj mi svoga sina!" Tada
ga uze iz njezina naručja, odnese ga u gornju sobu gdje je stanovao i
položi ga na svoju postelju.

<span id="an_17:20">17:20</span> Tada zavapi Jahvi i reče: "Jahve, Bože
moj, zar zaista želiš udovicu koja me ugostila uvaliti u tugu umorivši
joj sina?"

<span id="an_17:21">17:21</span> Zatim se tri puta pružio nad dječakom
zazivajući Jahvu: "Jahve, Bože, učini da se u ovo dijete vrati duša
njegova!"

<span id="an_17:22">17:22</span> Jahve je uslišio molbu Ilijinu, u
dijete se vratila duša i ono oživje.

<span id="an_17:23">17:23</span> Ilija ga uze, siđe iz gornje sobe u
kuću i dade ga njegovoj materi; i reče Ilija: "Evo, tvoj sin živi!"

<span id="an_17:24">17:24</span> Žena mu reče: "Sada znam da si ti
čovjek Božji i da je riječ Jahvina u tvojim ustima istinita!"

<span id="an_18:1">18:1</span> Prošlo je mnogo vremena i riječ Jahvina
bi upravljena treće godine Iliji: "Idi, pokaži se Ahabu, jer želim
pustiti kišu na lice zemlje."

<span id="an_18:2">18:2</span> I ode Ilija da se pokaže Ahabu. Kako je
glad u Samariji bivala teža,

<span id="an_18:3">18:3</span> pozva Ahab dvorskog upravitelja Obadiju.
Taj se Obadija veoma bojao Jahve;

<span id="an_18:4">18:4</span> jer kad je Izebela poubijala proroke
Jahvine, on je uzeo stotinu proroka i sakrio ih po pedeset u jednu
spilju, gdje ih je hranio kruhom i pojio vodom.

<span id="an_18:5">18:5</span> I reče Ahab Obadiji: "Hajde, obići ćemo
svu zemlju, sve izvore i sve potoke, možda ćemo naći trave da sačuvamo u
životu konje i mazge i da nam ne propadne stoka."

<span id="an_18:6">18:6</span> Podijelili su zemlju koju će pretražiti:
Ahab je sam otišao jednim putem, a Obadija je pošao sam drugim putem.

<span id="an_18:7">18:7</span> I kad je Obadija bio na putu, eto mu u
susret Ilije; poznavši ga, pade ničice i reče: "Jesi li to ti, gospodaru
Ilija!"

<span id="an_18:8">18:8</span> On mu odgovori: "Ja sam! Idi i reci svome
gospodaru: 'Evo Ilije!'"

<span id="an_18:9">18:9</span> Odgovori mu Obadija: "Što sam sagriješio
te slugu svojega predaješ u ruke Ahabu da me ubije?

<span id="an_18:10">18:10</span> Živoga mi Jahve, tvoga Boga, nema
naroda ili kraljevstva kamo moj gospodar nije slao da te traže. I kad su
mu rekli: 'Nema ga!' zakleo je kraljevstvo i narod što te nisu našli.

<span id="an_18:11">18:11</span> I sada mi naređuješ: 'Idi, reci svome
gospodaru: Evo Ilije!'

<span id="an_18:12">18:12</span> Ali kad ja odem od tebe, Duh Jahvin
odnijet će te ne znam kamo, a ja ću doći i obavijestiti Ahaba. Pa kad te
ne nađe, ubit će me! A tvoj se sluga boji Jahve od mladosti svoje!

<span id="an_18:13">18:13</span> Zar nije poznato mome gospodaru što sam
učinio kad je ono Izebela poubijala proroke Jahvine? Sakrio sam stotinu
proroka, po pedeset u jednu spilju, i kruhom ih uzdržavao i vodom.

<span id="an_18:14">18:14</span> I sada ti naređuješ: 'Idi, reci svome
gospodaru: Evo Ilije!' Pa on će me ubiti!"

<span id="an_18:15">18:15</span> Ilija mu odgovori: "Živoga mi Jahve
Sebaota, komu služim, još ću mu se danas pokazati."

<span id="an_18:16">18:16</span> Obadija pođe u susret Ahabu i donese mu
vijest, a Ahab pođe u susret Iliji.

<span id="an_18:17">18:17</span> Kad Ahab ugleda Iliju, reče mu: "Jesi
li ti onaj koji upropašćuješ Izraela?"

<span id="an_18:18">18:18</span> Ilija odgovori: "Ne upropašćujem ja
Izraela, nego ti i tvoja obitelj, jer ste ostavili Jahvu, a ti si
sljedbenik Baala.

<span id="an_18:19">18:19</span> Sada sakupi sav Izrael preda me na gori
Karmelu i četiri stotine pedeset proroka Baalovih koji jedu za stolom
Izebelinim."

<span id="an_18:20">18:20</span> Ahab pozva sve sinove Izraelove i
sakupi proroke na gori Karmelu.

<span id="an_18:21">18:21</span> Ilija pristupi svemu narodu i reče:
"Dokle ćete hramati na obje strane? Ako je Jahve Bog, slijedite ga; ako
je Baal, slijedite njega." A narod mu nije ništa odgovorio.

<span id="an_18:22">18:22</span> Ilija nastavi: "Ja sam još jedini ostao
kao prorok Jahvin, a Baalovih je proroka četiri stotine i pedeset.

<span id="an_18:23">18:23</span> Dajte nam dva junca. Neka oni izaberu
sebi jednoga, neka ga sasijeku i stave na drva, ali neka ne podmeću
ognja. Ja ću spremiti drugoga junca i neću podmetati ognja.

<span id="an_18:24">18:24</span> Vi zazovite ime svoga boga, a ja ću
zazvati ime Jahvino: bog koji odgovori ognjem pravi je Bog." Sav narod
odgovori: "Dobro!"

<span id="an_18:25">18:25</span> Potom reče Ilija prorocima Baalovim:
"Izaberite sebi jednoga junca i počnite, jer vas je mnogo više. Zazovite
ime svoga boga, ali ne stavljajte ognja."

<span id="an_18:26">18:26</span> Oni uzeše junca koji je njima pripao i
pripremiše ga. Zazivali su ime Baalovo od jutra do podne govoreći: "O
Baale, usliši nas!" Ali nije bilo ni glasa, ni odgovora. I skakahu i
prigibahu koljena pred žrtvenikom koji su načinili.

<span id="an_18:27">18:27</span> U podne im se Ilija naruga i reče:
"Glasnije vičite, jer on je bog; zauzet je, ili ima posla, ili je na
putu; možda spava, pa ga treba probuditi!"

<span id="an_18:28">18:28</span> A oni okrenuše vikati još glasnije i
parati se noževima i sulicama, kako je u njih običaj, sve dok ih nije
oblila krv.

<span id="an_18:29">18:29</span> Kad je prošlo podne, pali su u bunilo i
bjesnjeli sve dok nije bilo vrijeme da se prinese žrtva; ali nije bilo
nikakva glasa ni odgovora niti znaka da ih tkogod sluša.

<span id="an_18:30">18:30</span> Tada Ilija reče svemu narodu: "Priđite
k meni!" I sav mu narod pristupi. On popravi žrtvenik Jahvin koji bijaše
srušen.

<span id="an_18:31">18:31</span> Ilija uze dvanaest kamenova prema broju
plemena sinova Jakova, kome je Bog rekao: "Izrael će biti ime tvoje!"

<span id="an_18:32">18:32</span> I sagradi od toga kamenja žrtvenik
Imenu Jahvinu i iskopa jarak oko žrtvenika, širok da bi se mogle
posijati dvije mjere pšenice.

<span id="an_18:33">18:33</span> Složi drva, rasiječe junca i stavi ga
na drva.

<span id="an_18:34">18:34</span> Tada reče: "Napunite vodom četiri vrča
i izlijte na paljenicu i na drva!" Učiniše tako. Zapovjedi im:
"Ponovite", i oni ponoviše. Tada reče: "Učinite i treći put." Oni tako i
treći put.

<span id="an_18:35">18:35</span> Voda je tekla oko žrtvenika i jarak se
ispunio vodom.

<span id="an_18:36">18:36</span> Kad bijaše vrijeme da se prinese žrtva,
pristupi prorok Ilija i reče: "Jahve, Bože Abrahamov, Izakov i Izraelov,
objavi danas da si ti Bog u Izraelu, da sam ja sluga tvoj i da sam po
zapovijedi tvojoj učinio sve ovo.

<span id="an_18:37">18:37</span> Usliši me, Jahve; usliši me, da bi sav
ovaj narod znao da si ti, Jahve, Bog i da ćeš ti obratiti njihova srca."

<span id="an_18:38">18:38</span> I oganj Jahvin pade i proguta paljenicu
i drva, kamenje i prašinu, čak i vodu u jarku isuši.

<span id="an_18:39">18:39</span> Sav narod se uplaši, ljudi padoše
ničice i rekoše: "Jahve je Bog! Jahve je Bog!"

<span id="an_18:40">18:40</span> Ilija im reče: "Pohvatajte proroke
Baalove da nijedan od njih ne utekne!" I oni ih pohvataše. Ilija ih
odvede do potoka Kišona i ondje ih pobi.

<span id="an_18:41">18:41</span> Ilija reče Ahabu: "Idi gore, jedi i
pij, jer čujem šumor kiše."

<span id="an_18:42">18:42</span> Dok je Ahab otišao gore da jede i pije,
Ilija se popeo na vrh Karmela, prignuo se zemlji i sakrio lice među
koljena.

<span id="an_18:43">18:43</span> Rekao je zatim svome momku: "Idi gore i
pogledaj prema moru." On ode gore, pogleda i reče: "Ništa nema ondje!"
Ilija odgovori: "Vrati se sedam puta."

<span id="an_18:44">18:44</span> Ali sedmoga puta reče momak: "Eno se
oblak, malen kao dlan čovječji, diže od mora." Tada reče Ilija: "Idi,
kaži Ahabu: 'Upregni i silazi da te kiša ne uhvati.'"

<span id="an_18:45">18:45</span> Odjednom se nebo zamrači od oblaka i
vihora i pade jaka kiša. Ahab se pope na kola i odveze u Jizreel.

<span id="an_18:46">18:46</span> Ruka je Jahvina bila nad Ilijom te on,
opasavši se, otrča pred Ahabom sve do u blizinu Jizreela.

<span id="an_19:1">19:1</span> Ahab ispriča Izebeli sve što je Ilija
učinio i kako je mačem poubijao sve proroke.

<span id="an_19:2">19:2</span> Tada Izebela posla Iliji glasnika s
porukom: "Neka mi bogovi učine sva zla i neka nadodadu, ako sutra u ovo
doba ne učinim s tvojim životom kao što si ti učinio sa životom svakoga
od njih!"

<span id="an_19:3">19:3</span> On se uplaši, ustade i ode da bi spasio
život. Došao je u Beer Šebu, koja je u Judeji, i otpustio ondje svoga
momka.

<span id="an_19:4">19:4</span> A sam ode dan hoda u pustinju; sjede
ondje pod smreku, zaželje umrijeti i reče: "Već mi je svega dosta,
Jahve! Uzmi dušu moju, jer nisam bolji od otaca svojih."

<span id="an_19:5">19:5</span> Zatim leže i zaspa. Ali gle, anđeo ga
taknu i reče mu: "Ustani i jedi."

<span id="an_19:6">19:6</span> On pogleda, kad gle - kraj njegova
uzglavlja na kamenu pečen kruh i vrč vode. Jeo je i pio, pa opet legao.

<span id="an_19:7">19:7</span> Ali se anđeo Jahvin javi i drugi put,
dotače ga i reče: "Ustani i jedi, jer je pred tobom dalek put!"

<span id="an_19:8">19:8</span> Ustao je, jeo i pio. Okrijepljen tom
hranom, išao je četrdeset dana i četrdeset noći sve do Božje gore
Horeba.

<span id="an_19:9">19:9</span> Ondje je ušao u neku spilju i prenoćio u
njoj. I gle, eto k njemu riječi Jahvine: "Što ćeš ti ovdje, Ilija?"

<span id="an_19:10">19:10</span> On odgovori: "Revnovao sam gorljivo za
Jahvu, Boga nad vojskama, jer su sinovi Izraelovi napustili tvoj Savez,
srušili tvoje žrtvenike i pobili mačem tvoje proroke. Ostao sam sam, a
oni traže da i meni uzmu život."

<span id="an_19:11">19:11</span> Glas mu reče: "Iziđi i stani u gori
pred Jahvom. Evo Jahve upravo prolazi." Pred Jahvom je bio silan vihor,
tako snažan da je drobio brda i lomio hridi, ali Jahve nije bio u
olujnom vihoru; poslije olujnog vihora bio je potres, ali Jahve nije bio
u potresu;

<span id="an_19:12">19:12</span> a poslije potresa bio je oganj, ali
Jahve nije bio u ognju; poslije ognja šapat laganog i blagog lahora.

<span id="an_19:13">19:13</span> Kad je to čuo Ilija, zakri lice
plaštem, iziđe i stade na ulazu u pećinu. Tada mu progovori glas i reče:
"Što ćeš ovdje, Ilija?"

<span id="an_19:14">19:14</span> On odgovori: "Revnovao sam veoma
gorljivo za Jahvu nad vojskama, jer su sinovi Izraelovi napustili tvoj
Savez, srušili tvoje žrtvenike i mačem poubijali tvoje proroke. Ostadoh
sam, a oni traže da i meni oduzmu život."

<span id="an_19:15">19:15</span> Jahve mu reče: "Idi, vrati se istim
putem u damaščansku pustinju. Kad dođeš, pomaži ondje Hazaela za kralja
aramskog.

<span id="an_19:16">19:16</span> Pomaži Jehuu, sina Nimsijeva, za kralja
izraelskoga i pomaži Elizeja, sina Šafatova, iz Abel Mehole, za proroka
namjesto sebe.

<span id="an_19:17">19:17</span> Koji utekne od mača Hazaelova, njega će
pogubiti Jehu; a tko utekne od Jehuova mača, njega će pogubiti Elizej.

<span id="an_19:18">19:18</span> Ali ću ostaviti u Izraelu sedam tisuća,
sve koljena koja se nisu savila pred Baalom i sva usta koja ga nisu
cjelivala."

<span id="an_19:19">19:19</span> Ode on i na povratku naiđe na Elizeja,
sina Šafatova, gdje ore: pred njim dvanaest jarmova, sam bijaše kod
dvanaestoga. Ilija prođe kraj njega i baci na nj svoj plašt.

<span id="an_19:20">19:20</span> On ostavi volove, potrča za Ilijom i
reče: "Dopusti mi da zagrlim svoga oca i majku, pa ću poći za tobom."
Ilija mu odgovori: "Idi, vrati se, jer što sam ti učinio?"

<span id="an_19:21">19:21</span> On ga ostavi, uze jaram volova i
žrtvova ih. Volujskim jarmom skuha meso i dade ga ljudima da jedu. Zatim
ustade i pođe za Ilijom da ga poslužuje.

<span id="an_20:1">20:1</span> Ben-Hadad, kralj Arama, skupi svu vojsku
svoju - s njim bijahu trideset i dva kralja, s konjima i bojnim kolima -
i ode opsjedati Samariju i udari na nju.

<span id="an_20:2">20:2</span> Posla u grad glasnike izraelskom kralju
Ahabu

<span id="an_20:3">20:3</span> i reče mu: "Ovako veli Ben-Hadad: 'Tvoje
srebro i tvoje zlato moje je, a žene tvoje i djeca ostaju tebi.'"

<span id="an_20:4">20:4</span> Izraelski kralj ovako mu odgovori: "Na
tvoju zapovijed, gospodaru kralju! Tvoj sam ja sa svime što mi pripada."

<span id="an_20:5">20:5</span> Ali se glasnici vratiše i rekoše: "Ovako
kaže Ben-Hadad i poručuje ti: 'Daj mi svoje srebro i zlato, svoje žene i
djecu.

<span id="an_20:6">20:6</span> Budi siguran da ću sutra u ovo doba
poslati svoje sluge i oni će pretražiti tvoju kuću i kuće tvojih sluga i
stavit će svoju ruku na sve što im se svidi i to će odnijeti.'"

<span id="an_20:7">20:7</span> Izraelski kralj sazva sve starješine
zemaljske i reče: "Promislite i pogledajte! Ovaj nam sprema zlo! Traži
od mene moje žene i djecu, premda mu nisam odbio svoje srebro i zlato."

<span id="an_20:8">20:8</span> Starješine mu i sav narod odgovoriše:
"Nemoj poslušati! Nemoj pristati!"

<span id="an_20:9">20:9</span> Tada on ovako odgovori Ben-Hadadovim
poslanicima: "Recite gospodaru kralju: 'Sve što si prvi put tražio od
svoga sluge, ja ću učiniti, ali ovo drugo ne mogu.'" I poslanici odoše i
odnesoše odgovor.

<span id="an_20:10">20:10</span> Tada mu Ben-Hadad poruči: "Neka mi
bogovi učine zlo i neka pridaju još toliko, ako bude dosta praha
Samarije da svi oni koji me slijede dobiju po pregršt!"

<span id="an_20:11">20:11</span> Ali mu kralj izraelski odgovori: "Kaže
se: 'Neka se ne hvali koji se opasuje kao onaj koji se raspasuje!'"

<span id="an_20:12">20:12</span> A kad je Ben-Hadad to čuo - upravo je
pio s kraljevima pod šatorima - zapovjedi svojim slugama: "Na svoja
mjesta!" I oni zauzeše svoje položaje protiv grada.

<span id="an_20:13">20:13</span> Tada potraži jedan prorok Ahaba, kralja
Izraela, i reče: "Ovako veli Jahve: 'Jesi li vidio ono silno mnoštvo? Ja
ću ti ga danas evo predati u ruke i ti ćeš spoznati da sam ja Jahve.'"

<span id="an_20:14">20:14</span> Ahab reče: "Po kome?" On odgovori:
"Ovako veli Jahve: po momcima pokrajinskih namjesnika." Ahab upita: "Tko
će početi boj?" On odgovori: "Ti!"

<span id="an_20:15">20:15</span> Ahab izvrši smotru momaka pokrajinskih
upravitelja. Bijaše ih dvije stotine trideset i dva. Poslije njih
izvršio je smotru sve vojske svih Izraelaca. Bijaše ih sedam tisuća.

<span id="an_20:16">20:16</span> Oni iziđoše u podne, dok je Ben-Hadad
pio u šatorima sa trideset i dva kralja koji mu bijahu saveznici.

<span id="an_20:17">20:17</span> Momci pokrajinskih upravitelja iziđoše
prvi. Obavijestiše Ben-Hadada: "Izišli su ljudi iz Samarije."

<span id="an_20:18">20:18</span> On reče: "Ako su izišli radi mira,
pohvatajte ih žive; ako su izišli u boj, opet ih uhvatite žive!"

<span id="an_20:19">20:19</span> Ali kad su oni - momci pokrajinskih
upravitelja - izišli iz grada, za njima je slijedila ostala vojska

<span id="an_20:20">20:20</span> i svaki je udario na svog protivnika.
Aramejci su bježali, a Izraelci ih progonili. Ben-Hadad, aramejski
kralj, spasio se na konju zajedno s nekim konjanicima.

<span id="an_20:21">20:21</span> Tada je izišao izraelski kralj; zarobio
je konje i kola i nanio Aramejcima težak poraz.

<span id="an_20:22">20:22</span> Tada pristupi prorok izraelskom kralju
i reče mu: "Hajdemo! Ohrabri se i razmisli dobro što ti je činiti, jer
će dogodine aramejski kralj napasti na te."

<span id="an_20:23">20:23</span> Sluge su savjetovale aramejskog kralja:
Njihov bog je bog gora, i zato su bili jači od nas. Ali ako se pobijemo
s njima u ravnici, sigurno ćemo mi biti jači od njih.

<span id="an_20:24">20:24</span> Učinimo dakle ovako: makni ove kraljeve
i postavi na njihovo mjesto upravitelje.

<span id="an_20:25">20:25</span> Zatim skupi sebi veliku vojsku kolika
je bila ona koju si izgubio, toliko konja i toliko kola. Tada ćemo se
pobiti s njima u ravnici, i sigurno ćemo ih nadvladati." On ih posluša i
učini tako.

<span id="an_20:26">20:26</span> Na početku godine Ben-Hadad podiže
Aramejce i pođe na Afek da vojuje s Izraelom.

<span id="an_20:27">20:27</span> Izraelci se podigoše i krenuše protiv
njih. I utaboriše se Izraelci pred njima kao dva mala stada koza, dok su
Aramejci prekrili zemlju.

<span id="an_20:28">20:28</span> Tada pristupi Božji čovjek izraelskom
kralju i reče: "Ovako veli Jahve: 'Zato što Aramejci kažu za Jahvu da je
Bog bregova i da nije Bog ravnica, ja ću predati u tvoje ruke ovo silno
mnoštvo da spoznate da sam ja Jahve'."

<span id="an_20:29">20:29</span> Sedam dana bijahu utaboreni jedni
sučelice drugima. Sedmoga dana zametnu se boj i Izraelci poubijaše
Aramejce, stotinu tisuća pješaka u jedan jedini dan.

<span id="an_20:30">20:30</span> Ostatak pobježe u Afek, u grad, ali se
sruši zidina na dvadeset i sedam tisuća ljudi koji su ostali. Pobjegao
je i Ben-Hadad. U gradu je prelazio iz jednog skrovišta u drugo.

<span id="an_20:31">20:31</span> Njegove su mu sluge rekle: "Gle! Mi smo
čuli da su izraelski kraljevi milosrdni. Stavimo kostrijet oko bokova
svojih i konope oko svojih glava, pa izađimo pred kralja izraelskog:
možda će ti poštedjeti život."

<span id="an_20:32">20:32</span> I svezaše kostrijeti oko bokova svojih
i konopce oko svojih glava. Otišli su pred izraelskog kralja i rekli:
"Tvoj sluga Ben-Hadad kaže: 'Ostavi me na životu!'" On odgovori: "Je li
još živ? On je moj brat."

<span id="an_20:33">20:33</span> Ljudi su to uzeli kao dobar znak i
požurili se da ga uhvate za riječ govoreći: "Ben-Hadad tvoj je brat."
Ahab odgovori: "Idite! Dovedite ga!" Ben-Hadad dođe i on ga uze na kola.

<span id="an_20:34">20:34</span> Ben-Hadad reče mu tada: "Vratit ću ti
gradove koje je moj otac uzeo tvome ocu; stajat će ti na raspolaganju
četvrti u Damasku, kao što ih je postavio moj otac u Samariji. Pod ovim
me uvjetom otpusti." Ahab sklopi s njime savez i otpusti ga.

<span id="an_20:35">20:35</span> Neki od proročkih sinova reče po
Jahvinoj zapovijedi svome drugu: "Udari me!" Ali čovjek ne htjede da ga
tuče.

<span id="an_20:36">20:36</span> Tada mu onaj reče: "Budući da nisi
slušao glasa Jahvina, evo, kad odeš od mene, lav će te razderati." Tek
što se udaljio od njega, naiđe na lava koji ga razdera.

<span id="an_20:37">20:37</span> Prorok nađe drugoga čovjeka i reče:
"Udari me!" Čovjek ga izudara i izrani.

<span id="an_20:38">20:38</span> Prorok ode, postavi se kralju na put, a
preko očiju navuče povez da ga ne prepoznaju.

<span id="an_20:39">20:39</span> Kad je kralj prolazio, on povika: "Tvoj
je sluga bio izišao u boj, kadli iz bojnih redova jedan istupi i dovede
mi nekog čovjeka govoreći: 'Čuvaj ovoga čovjeka! Ako nestane, tvoj će
život biti za njegov život, ili ćeš platiti srebrni talenat.'

<span id="an_20:40">20:40</span> I dok je tvoj sluga radio ovdje-ondje,
njega je nestalo." Tada mu reče kralj Izraela: "Eto ti presude! Sam si
je izrekao!"

<span id="an_20:41">20:41</span> Nato onaj odmah ukloni povez s očiju i
kralj izraelski vidje da je to jedan od proroka.

<span id="an_20:42">20:42</span> A on reče kralju: "Ovako veli Jahve:
'Budući da si pustio da ti iz ruke utekne čovjek koga sam udario
prokletstvom, tvoj će život biti za njegov život, tvoj narod za njegov
narod.'"

<span id="an_20:43">20:43</span> I kralj izraelski ode svojoj kući, mrk
i srdit, i uđe u Samariju.

<span id="an_21:1">21:1</span> Nakon tih događaja dogodilo se ovo: Nabot
Jizreelac imao vinograd kraj palače Ahaba, kralja samarijskog,

<span id="an_21:2">21:2</span> i Ahab ovako reče Nabotu: "Ustupi mi svoj
vinograd da mi bude za povrtnjak jer je blizu moje kuće. Ja ću ti dati
za nj bolji vinograd, ili, ako to želiš, dat ću ti novca koliko
vrijedi."

<span id="an_21:3">21:3</span> Ali Nabot reče Ahabu: "Jahve me sačuvao
od toga da ti ustupim baštinu svojih otaca!"

<span id="an_21:4">21:4</span> Ahab se vrati kući mrk i ljutit zbog
riječi koju mu je Nabot Jizreelac rekao: "Ne dam ti baštine svojih
otaca." Legao je na postelju i okrenuo lice i nije htio okusiti hrane.

<span id="an_21:5">21:5</span> Dođe mu njegova žena Izebela i reče:
"Zašto si zlovoljan i ne mariš za hranu?"

<span id="an_21:6">21:6</span> On joj odgovori: "Govorio sam Nabotu
Jizreelcu i rekao mu: 'Ustupi mi svoj vinograd za novac, ili, ako ti je
draže, dat ću ti drugi vinograd za taj.' Ali mi je on rekao: 'Ne dam ti
svoga vinograda.'"

<span id="an_21:7">21:7</span> Tada mu žena Izebela reče: "Jesi li ti
onaj koji kraljuje nad Izraelom! Ustani i jedi i budi dobre volje. Ja ću
ti pribaviti vinograd Nabota Jizreelca."

<span id="an_21:8">21:8</span> I napisa ona pisma u ime Ahabovo i
zapečati ih kraljevskim pečatom. Pisma je poslala starješinama i
glavarima Nabotovim sugrađanima.

<span id="an_21:9">21:9</span> U tim je pismima napisala: "Proglasite
post i postavite Nabota na čelo naroda.

<span id="an_21:10">21:10</span> Postavite prema njemu dva nitkova koji
će ga optužiti: 'Proklinjao si Boga i kralja!' Tada ga izvedite i
kamenujte ga da pogine."

<span id="an_21:11">21:11</span> I učiniše ljudi Nabotova grada,
starješine i glavari, kako im je Izebela zapovjedila i kako je pisalo u
pismima koja im je uputila.

<span id="an_21:12">21:12</span> Proglasiše post i Nabota postaviše na
čelo naroda.

<span id="an_21:13">21:13</span> Tada dođoše dva nitkova, sjedoše mu
nasuprot i optužiše Nabota pred narodom: "Nabot je proklinjao Boga i
kralja." I tako izvedoše Nabota izvan grada, zasuše ga kamenjem i on
pogibe.

<span id="an_21:14">21:14</span> Zatim poručiše Izebeli: "Nabot je
kamenovan i umro je."

<span id="an_21:15">21:15</span> Pošto je Izebela čula da je Nabot
kamenovan i da je umro, reče Ahabu: "Ustani i zaposjedni vinograd što ti
ga Nabot Jizreelac ne htjede ustupiti za novac. Nabot više nije živ, on
je mrtav."

<span id="an_21:16">21:16</span> Kada je Ahab doznao da je Nabot mrtav,
ustade i siđe u vinograd Nabota Jizreelca da ga zaposjedne.

<span id="an_21:17">21:17</span> Tada bi upućena riječ Jahvina Iliji
Tišbijcu:

<span id="an_21:18">21:18</span> "Ustani i siđi u Samariju, u susret
Ahabu, kralju izraelskom. Eno ga u vinogradu Nabotovu u koji je sišao da
ga zaposjedne.

<span id="an_21:19">21:19</span> Reci mu: 'Ovako veli Jahve: Umorio si,
oteo si! Zato ovako veli Jahve: Na mjestu gdje su psi lizali Nabotovu
krv, lizat će psi i tvoju.'"

<span id="an_21:20">21:20</span> Ahab reče Iliji: "Nađe li me,
neprijatelju moj?" Ilija odgovori: "Nađoh te, jer si se prodao da činiš
što je zlo u očima Jahvinim.

<span id="an_21:21">21:21</span> Evo, tek što nisam navukao na te
nesreću. Pomest ću tvoje potomstvo, istrijebiti Ahabu sve što mokri uza
zid, robove i slobodnjake u Izraelu.

<span id="an_21:22">21:22</span> Učinit ću s tvojom kućom kao s kućom
Jeroboama, sina Nebatova, i s kućom Baše, sina Ahijina, jer si me
rasrdio i naveo Izraela na grijeh.

<span id="an_21:23">21:23</span> I nad Izebelom reče Jahve: psi će
proždrijeti Izebelu na Jizreelskom polju.

<span id="an_21:24">21:24</span> Tko od obitelji Ahabove umre u gradu,
psi će ga izjesti, a tko umre u polju, pojest će ga ptice nebeske."

<span id="an_21:25">21:25</span> Doista, nitko se nije prodao tako kao
Ahab da čini što je zlo u očima Jahvinim, jer ga je zavodila njegova
žena Izebela.

<span id="an_21:26">21:26</span> Činio je vrlo odvratna djela: išao je
za idolima baš kao što su činili Amorejci, koje je Jahve protjerao
ispred Izraelaca.

<span id="an_21:27">21:27</span> Kad je Ahab čuo te riječi, razdrije
svoje haljine i stavi kostrijet na tijelo; i postio je, u kostrijeti je
spavao i naokolo išao tiho jecajući.

<span id="an_21:28">21:28</span> Tada dođe riječ Jahvina Iliji Tišbijcu:

<span id="an_21:29">21:29</span> "Jesi li vidio kako se Ahab preda mnom
ponizio? Budući da se tako ponizio preda mnom, neću zla pustiti za
njegova života; u vrijeme njegova sina pustit ću zlo na kuću njegovu."

<span id="an_22:1">22:1</span> Tri je godine vladao mir; nije bilo rata
između Aramejaca i Izraela.

<span id="an_22:2">22:2</span> Treće godine Jošafat, kralj judejski,
posjeti kralja izraelskoga.

<span id="an_22:3">22:3</span> Kralj Izraela reče svojim dvoranima:
"Znate li da je Ramot Gilead naš? A mi ne poduzimamo ništa da ga otmemo
iz ruke aramejskog kralja."

<span id="an_22:4">22:4</span> Zatim reče Jošafatu: "Hoćeš li poći sa
mnom na Ramot Gilead?" Jošafat odgovori kralju izraelskom: "Ja sam kao i
ti, moj narod kao i tvoj, moji konji što i tvoji."

<span id="an_22:5">22:5</span> Tada Jošafat reče kralju izraelskom: "De
posavjetuj se najprije s Jahvom."

<span id="an_22:6">22:6</span> Tada kralj izraelski sakupi oko četiri
stotine proroka i upita ih: "Mogu li zavojštiti na Ramot Gilead ili da
se okanim toga?" Oni odgovoriše: "Idi, jer će ga Jahve predati kralju u
ruke."

<span id="an_22:7">22:7</span> Ali Jošafat upita: "Ima li ovdje još koji
prorok Jahvin da i njega upitamo?"

<span id="an_22:8">22:8</span> Kralj izraelski odgovori Jošafatu: "Ima
još jedan čovjek preko koga bismo mogli upitati Jahvu, ali ga ne
podnosim jer mi ne prorokuje ništa dobro nego samo zlo; to je Mihej, sin
Jimlin." A Jošafat reče: "Neka kralj ne govori tako!"

<span id="an_22:9">22:9</span> Tada kralj izraelski dozva jednoga
dvoranina i reče mu: "Brže dovedi Jimlina sina Miheja."

<span id="an_22:10">22:10</span> Izraelski kralj i judejski kralj
Jošafat sjedili su svaki na svome prijestolju, u svečanim haljinama pred
Samarijskim vratima, a proroci proricali pred njima.

<span id="an_22:11">22:11</span> Kenaanin sin Sidkija napravi sebi
željezne rogove i reče: "Ovako govori Jahve: 'Njima ćeš nabosti sve
Aramejce dok ih ne uništiš'."

<span id="an_22:12">22:12</span> Tako su i svi drugi proroci proricali
govoreći: "Idi na Ramot Gilead i uspjet ćeš: Jahve će ga predati kralju
u ruke."

<span id="an_22:13">22:13</span> Glasnik koji bijaše otišao da zove
Miheja reče mu: "Eno, svi proroci složno proriču dobro kralju. Govori i
ti kao jedan od njih i proreci mu uspjeh!"

<span id="an_22:14">22:14</span> Ali Mihej odvrati: "Živoga mi Jahve,
govorit ću ono što mi Jahve kaže!"

<span id="an_22:15">22:15</span> Kad dođe pred kralja, upita ga kralj:
"Miheju, da pođem u rat na Ramot Gilead ili da se okanim toga?" On
odgovori: "Pođi! Uspjet ćeš: Jahve će ga dati u ruke kraljeve."

<span id="an_22:16">22:16</span> Ali mu kralj reče: "Koliko ću te puta
zaklinjati da mi kažeš samo istinu u Jahvino ime?"

<span id="an_22:17">22:17</span> Tada Mihej odgovori: "Sav Izrael vidim
rasut po gorama kao stado bez pastira. I Jahve veli: 'Nemaju više
gospodara, neka se u miru kući vrate.'"

<span id="an_22:18">22:18</span> Tada izraelski kralj reče Jošafatu:
"Nisam li ti rekao da mi neće proreći dobro nego zlo!"

<span id="an_22:19">22:19</span> A Mihej reče: "Zato čuj riječ Jahvinu:
vidio sam Jahvu gdje sjedi na svome prijestolju, a sva mu vojska nebeska
stajaše zdesna i slijeva.

<span id="an_22:20">22:20</span> Jahve upita: 'Tko će zavesti Ahaba da
otiđe i padne u Ramot Gileadu?' Jedan reče ovo, drugi ono.

<span id="an_22:21">22:21</span> Tada uđe jedan duh i stade pred Jahvu.
'Ja ću ga', reče, 'zavesti.' Jahve ga upita: 'Kako?'

<span id="an_22:22">22:22</span> On odgovori: 'Izaći ću i bit ću lažljiv
duh u ustima svih njegovih proroka.' Jahve reče: 'Ti ćeš ga zavesti. I
uspjet ćeš. Idi i učini tako!'

<span id="an_22:23">22:23</span> Tako je, evo, Jahve stavio lažljiva
duha u usta svih ovih tvojih proroka, ali ti Jahve navješćuje zlo."

<span id="an_22:24">22:24</span> Tada pristupi Kenaanin sin Sidkija i
udari Miheja po obrazu pitajući: "Zar je Jahvin duh napustio mene da bi
s tobom govorio?"

<span id="an_22:25">22:25</span> Mihej odgovori: "Vidjet ćeš onoga dana
kad budeš bježao iz sobe u sobu da se sakriješ."

<span id="an_22:26">22:26</span> Tada izraelski kralj naredi: "Uhvati
Miheja i odvedi ga gradskom zapovjedniku Amonu i kraljeviću Joašu.

<span id="an_22:27">22:27</span> Reci im: Ovako veli kralj: 'Bacite
ovoga u tamnicu i držite ga na suhu kruhu i vodi dok se sretno ne
vratim.'"

<span id="an_22:28">22:28</span> Mihej reče: "Ako se doista sretno
vratiš, onda Jahve nije govorio iz mene." I nadoda: "Čujte, svi puci!"

<span id="an_22:29">22:29</span> Izraelski kralj i judejski kralj
Jošafat krenuše na Ramot Gilead.

<span id="an_22:30">22:30</span> Izraelski kralj reče Jošafatu: "Ja ću
se preobući i onda ući u boj, ali ti ostani u svojoj odjeći!" Izraelski
se kralj preobuče i pođe u boj.

<span id="an_22:31">22:31</span> Aramejski kralj naredi zapovjednicima
bojnih kola: "Ne napadajte ni na maloga ni na velikoga, nego jedino na
izraelskog kralja!"

<span id="an_22:32">22:32</span> Kad zapovjednici bojnih kola ugledaše
Jošafata, rekoše: "To je kralj izraelski!" I krenuše u boj prema njemu.
A Jošafat povika.

<span id="an_22:33">22:33</span> A kad zapovjednici bojnih kola vidješe
da to nije izraelski kralj, okrenuše se od njega.

<span id="an_22:34">22:34</span> Jedan nasumce odape luk i ustrijeli
izraelskog kralja između nabora pojasa i oklopa. Kralj reče vozaču:
"Okreni, izvedi me iz boja jer mi nije dobro."

<span id="an_22:35">22:35</span> Boj je onoga dana bio sve žešći, ali se
kralj držao uspravno na bojnim kolima prema Aramejcima. A navečer
umrije. Krv se iz rane izlila u kola.

<span id="an_22:36">22:36</span> O zalasku sunčevu odjeknu glas taborom:
"Svaki u svoj grad i svaki u svoju zemlju!

<span id="an_22:37">22:37</span> Kralj je poginuo!" Otišli su u Samariju
i pokopali kralja u Samariji.

<span id="an_22:38">22:38</span> Njegova su kola oprali u samarijskom
ribnjaku, psi su lizali njegovu krv i bludnice se ondje kupale, po
riječi koju je rekao Jahve.

<span id="an_22:39">22:39</span> Ostala povijest Ahabova, sve što je
učinio, o kući od bjelokosti, o svim gradovima koje je sagradio, zar sve
to nije zapisano u knjizi Ljetopisa kraljeva izraelskih?

<span id="an_22:40">22:40</span> Ahab je počinuo sa svojim ocima, a
njegov sin Ahazja zakralji se mjesto njega.

<span id="an_22:41">22:41</span> Jošafat, sin Asin, postade kraljem
Judeje četvrte godine kraljevanja Ahaba, kralja izraelskoga.

<span id="an_22:42">22:42</span> Jošafatu bijaše trideset i pet godina
kad se zakraljio; kraljevao je dvadeset i pet godina u Jeruzalemu; mati
mu se zvala Azuba, a bila je kći Šilhijeva.

<span id="an_22:43">22:43</span> Išao je sasvim putem oca Ase, ne
skrećući s njega, nego čineći što je pravo u očima Jahvinim.

<span id="an_22:44">22:44</span> Samo, uzvišice nisu bile uklonjene,
narod je još prinosio klanice i kađenice na uzvišicama.

<span id="an_22:45">22:45</span> Jošafat je bio u miru s izraelskim
kraljem.

<span id="an_22:46">22:46</span> Ostala povijest Jošafatova, pothvati
koje je izveo i kako je vojevao, zar to nije zapisano u knjizi Ljetopisa
kraljeva judejskih?

<span id="an_22:47">22:47</span> Istrijebio je iz zemlje preostale
bludnice, koje su se održale iz vremena njegova oca Ase.

<span id="an_22:48">22:48</span> Nije bilo kralja u Edomu, nego je
vladao namjesnik.

<span id="an_22:49">22:49</span> Kralj Jošafat sagradi taršiško
brodovlje da ide u Ofir po zlato, ali nije otišlo jer se brodovlje
razbilo kod Esjon Gebera.

<span id="an_22:50">22:50</span> Tada Ahazja, sin Ahabov, reče Jošafatu:
"Neka moje sluge pođu s tvojim slugama na lađama." Ali Jošafat to ne
prihvati.

<span id="an_22:51">22:51</span> Jošafat počinu sa svojim ocima i
sahranjen bi u gradu Davida, svoga praoca. Na njegovo se mjesto
zakraljio sin mu Joram.

<span id="an_22:52">22:52</span> Ahazja, sin Ahabov, postade kraljem
Izraela u Samariji sedamnaeste godine Jošafatova kraljevanja Judejom i
kraljevao je dvije godine nad Izraelom.

<span id="an_22:53">22:53</span> On je činio što je zlo u očima Jahvinim
i hodio je putem svoga oca i putem svoje majke i putem Jeroboama, sina
Nebatova, koji je navodio Izraela na grijeh.

<span id="an_22:54">22:54</span> Služio je Baalu i klanjao se pred njim.
Srdio je Jahvu, Boga Izraelova, sasvim onako kako je činio njegov otac.

------------------------------------------------------------------------

[Next: 2 Kings](kg2.md)
