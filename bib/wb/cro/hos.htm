<HTML>
<HEAD>
<link rel="stylesheet" type="text/css" href="../../../css/marg.css">
<META HTTP-EQUIV="Content-Type" CONTENT="text/html; charset=UTF-8">
<META name="description" content="Croatian Bible, full text etext at Intangible Textual Heritage">
<TITLE>Croatian Bible: Hosea</TITLE>
</HEAD>
<BODY>
<CENTER>
<A HREF="../../../index.htm"><IMG SRC="../../../cdshop/ithlogo.png" BORDER="0"></A><BR>
<A HREF="../../../index.htm">Intangible Textual Heritage</A>&nbsp;
<A HREF="../../index.htm">Bible</A>&nbsp;
<A HREF="../index.htm">World Bible</A>&nbsp;
<A HREF="index.htm">Index</A>&nbsp;
<A HREF="dan.htm">Previous</A>&nbsp;
<A HREF="joe.htm">Next</A>&nbsp;
</CENTER>
<HR>
</p> <h3 align="center" align="center">Croatian Bible: Hosea</h3> 
<p><A NAME="an_1:1">1:1</A>&nbsp;Rije&#269; Jahvina koja do&#273;e Ho&#353;ei, sinu Beerijevu, u dane Uzije, Jotama, Ahaza i Ezekije, kraljeva judejskih, u dane Jeroboama, sina Joa&#353;eva, kralja izraelskog.</p> 
<p><A NAME="an_1:2">1:2</A>&nbsp;Po&#269;etak rije&#269;i Jahvinih Ho&#353;ei. Jahve re&#269;e Ho&#353;ei: "Idi, o&#382;eni se bludnicom i izrodi djecu bludni&#269;ku, jer se zemlja bludu  odala, odmetnuv&#353;i se od Jahve!"</p> 
<p><A NAME="an_1:3">1:3</A>&nbsp;I on ode, uze Gomeru, k&#263;er Diblajimovu, koja za&#269;e i rodi  mu sina.</p> 
<p><A NAME="an_1:4">1:4</A>&nbsp;Jahve mu re&#269;e: "Nadjeni mu ime Jizreel, jer jo&#353; samo malo  i kaznit &#263;u pokolje jizreelske na domu Jehuovu i dokon&#269;at &#263;u  kraljevstvo doma Izraelova. </p> 
<p><A NAME="an_1:5">1:5</A>&nbsp;I u taj dan slomit &#263;u luk Izraelov  u Dolini jizreelskoj."</p> 
<p><A NAME="an_1:6">1:6</A>&nbsp;I ona opet za&#269;e i rodi k&#263;er. I re&#269;e mu Jahve: "Nadjeni  joj ime Nemila, jer mi odsad ne&#263;e biti mila ku&#263;a Izraelova, od  nje &#263;u se povu&#263;i; </p> 
<p><A NAME="an_1:7">1:7</A>&nbsp;a omiljet &#263;e mi ku&#263;a Judina, spasit &#263;u je  Jahvom, Bogom njihovim, a ne&#263;u je spasiti lukom, ma&#269;em ni kopljem, ni konjima ni konjanicima."</p> 
<p><A NAME="an_1:8">1:8</A>&nbsp;Kad odoji Nemilu, za&#269;e opet i rodi sina. </p> 
<p><A NAME="an_1:9">1:9</A>&nbsp;I re&#269;e Jahve:  "Nadjeni mu ime Ne-narod-moj, jer vi&#353;e niste narod moj i ja vama  nisam vi&#353;e Onaj koji jest."</p> 
<p><A NAME="an_2:1">2:1</A>&nbsp;"A djece Izraelove bit &#263;e brojem k'o pijeska u moru &#353;to se izmjerit' ne mo&#382;e ni izbrojit'. Umjesto da im govore: 'Vi niste moj narod,' zvat &#263;e ih: 'Sinovi Boga &#382;ivoga.'</p> 
<p><A NAME="an_2:2">2:2</A>&nbsp;Ujedinit &#263;e se sinovi Judini i sinovi Izraelovi, postavit &#263;e sebi jednoga glavara i oti&#263;i &#263;e iz zemlje; jer velik &#263;e biti dan jizreelski.</p> 
<p><A NAME="an_2:3">2:3</A>&nbsp;Recite bra&#263;i svojoj: 'Narode moj,' sestrama svojim: 'Mila.'</p> 
<p><A NAME="an_2:4">2:4</A>&nbsp;Podignite tu&#382;bu, podignite, protiv majke svoje, jer ona mi nije vi&#353;e &#382;ena, a ja joj mu&#382; vi&#353;e nisam. Nek' odbaci od sebe bludni&#269;enja i preljube izme&#273;' svojih dojki,</p> 
<p><A NAME="an_2:5">2:5</A>&nbsp;da je golu ne svu&#269;em te u&#269;inim da bude k'o na dan ro&#273;enja; da je ne obratim u pustinju, da je u zemlju suhu ne obratim i &#382;e&#273;u ne umorim.</p> 
<p><A NAME="an_2:6">2:6</A>&nbsp;Ja joj djece ne&#263;u milovati, jer djeca su to bludni&#269;ka.</p> 
<p><A NAME="an_2:7">2:7</A>&nbsp;Da, bludu se odala mati njihova, sramotila se ona koja ih za&#269;e. Da, rekla je: 'Tr&#269;at &#263;u za svojim milosnicima, za njima koji mi daju kruh moj i vodu, vunu moju i lan, ulje i pi&#263;e moje.'</p> 
<p><A NAME="an_2:8">2:8</A>&nbsp;Stoga &#263;u put joj trnjem zagraditi, zidom opkoliti, da ne na&#273;e vi&#353;e svojih staza.</p> 
<p><A NAME="an_2:9">2:9</A>&nbsp;I tr&#269;at &#263;e za milosnicima, ali ih sti&#263;i ne&#263;e, tra&#382;it &#263;e ih, al' ih ne&#263;e prona&#263;i. Tada &#263;e re&#263;i: 'Idem se vratiti prvome mu&#382;u, jer sretnija bijah prije nego sada.'</p> 
<p><A NAME="an_2:10">2:10</A>&nbsp;I ona nije razumjela da joj ja davah i &#382;ito i mo&#353;t i ulje, da je ja obasipah srebrom i zlatom od kojega na&#269;ini&#353;e baale.</p> 
<p><A NAME="an_2:11">2:11</A>&nbsp;Stoga &#263;u uzeti natrag svoje &#382;ito u svoje vrijeme i svoj mo&#353;t u pravi &#269;as; oduzet &#263;u svoju vunu i svoj lan kojima je imala pokriti golotinju svoju;</p> 
<p><A NAME="an_2:12">2:12</A>&nbsp;sad &#263;u joj otkriti sramotu na o&#269;i njenih milosnika, i nitko je iz moje ne&#263;e izbaviti ruke.</p> 
<p><A NAME="an_2:13">2:13</A>&nbsp;U&#269;init &#263;u kraj svim njenim veseljima, svetkovinama, mla&#273;acima, subotama i svim blagdanima njezinim.</p> 
<p><A NAME="an_2:14">2:14</A>&nbsp;Opusto&#353;it &#263;u joj &#269;okote i smokve za koje je govorila: 'To je pla&#263;a &#353;to mi je dado&#353;e moji milosnici.' Obratit &#263;u ih u &#353;ikarje, i &#382;ivotinje &#263;e ih poljske obrstiti.</p> 
<p><A NAME="an_2:15">2:15</A>&nbsp;Kaznit &#263;u je za dane Baalove kojima je kad palila, kitila se grivnom i kolajnom i tr&#269;ala za svojim milosnicima; a mene je zaboravljala - rije&#269; je Jahvina.</p> 
<p><A NAME="an_2:16">2:16</A>&nbsp;Stoga &#263;u je, evo, primamiti, odvesti je u pustinju i njenu progovorit' srcu.</p> 
<p><A NAME="an_2:17">2:17</A>&nbsp;I vratit &#263;u joj ondje njene vinograde, i od Doline &#263;u akorske u&#269;initi vrata nade. Ondje &#263;e mi odgovarat' ona kao u dane svoje mladosti, kao u vrijeme kada je izi&#353;la iz Egipta.</p> 
<p><A NAME="an_2:18">2:18</A>&nbsp;U onaj dan - rije&#269; je Jahvina - ti &#263;e&#353; me zvati: 'Mu&#382;u moj', a ne&#263;e&#353; me vi&#353;e zvati: 'Moj Baale.'</p> 
<p><A NAME="an_2:19">2:19</A>&nbsp;Uklonit &#263;u joj iz usta imena baalska i ne&#263;e im vi&#353;e ime spominjati.</p> 
<p><A NAME="an_2:20">2:20</A>&nbsp;U onaj dan, u&#269;init &#263;u za njih savez sa &#382;ivotinjama u polju, sa pticama nebeskim i gmazovima zemskim; luk, ma&#269; i boj istrijebit &#263;u iz zemlje da mirno u njoj po&#269;iva.</p> 
<p><A NAME="an_2:21">2:21</A>&nbsp;Zaru&#269;it &#263;u te sebi dovijeka; zaru&#269;it &#263;u te u pravdi i u pravu, u nje&#382;nosti i u ljubavi;</p> 
<p><A NAME="an_2:22">2:22</A>&nbsp;zaru&#269;it &#263;u te sebi u vjernosti i ti &#263;e&#353; spoznati Jahvu.</p> 
<p><A NAME="an_2:23">2:23</A>&nbsp;U onaj dan - rije&#269; je Jahvina - odazvat &#263;u se nebesima, a ona &#263;e se zemlji odazvati;</p> 
<p><A NAME="an_2:24">2:24</A>&nbsp;zemlja &#263;e se odazvati &#382;itu, mo&#353;tu i ulju, a oni &#263;e se odazvati Jizreelu.</p> 
<p><A NAME="an_2:25">2:25</A>&nbsp;I posijat &#263;u ga u zemlji, zamilovat &#263;u Nemilu, Ne-narodu mom re&#263;i &#263;u: 'Ti si narod moj!' a on &#263;e re&#263;i: 'Bo&#382;e moj!'" </p> 
<p><A NAME="an_3:1">3:1</A>&nbsp;Potom mi Jahve re&#269;e: "Idi opet, ljubi &#382;enu koja drugog ljubi  i &#269;ini preljub, kao &#353;to Jahve ljubi djecu Izraelovu dok se oni  k drugim bogovima okre&#263;u i &#382;ude za kola&#269;ima od gro&#382;&#273;a." </p> 
<p><A NAME="an_3:2">3:2</A>&nbsp;Ja  je tad kupih za petnaest srebrnika, za homer i letek je&#269;ma, </p> 
<p><A NAME="an_3:3">3:3</A>&nbsp;i  rekoh joj: "Za mnogo dana ostat &#263;e&#353; mi povu&#269;ena, ne&#263;e&#353; se odavati  bludu ni podavati nikojem &#269;ovjeku, a ni ja ne&#263;u k tebi prilaziti."</p> 
<p><A NAME="an_3:4">3:4</A>&nbsp;Jer mnogo &#263;e dana sinovi Izraelovi ostati bez kralja i  bez kneza, bez &#382;rtve i bez stupa, bez ople&#263;ka i bez kumira. </p> 
<p><A NAME="an_3:5">3:5</A>&nbsp;Poslije  toga, sinovi &#263;e se Izraelovi vratiti; tra&#382;it &#263;e Jahvu, Boga svoga, i Davida, svoga kralja; sa strahom &#263;e pristupiti k Jahvi i k  njegovim dobrima, na kraju dana.</p> 
<p><A NAME="an_4:1">4:1</A>&nbsp;&#268;ujte rije&#269; Jahvinu, sinovi Izraelovi,  jer Jahve se parbi sa stanovnicima zemlje.</p> 
<p><A NAME="an_4:2">4:2</A>&nbsp;Nema vi&#353;e vjernosti, nema ljubavi, nema znanja Bo&#382;jega u zemlji, ve&#263; proklinjanje i la&#382;, ubijanje i kra&#273;a, preljub i nasilje, jedna krv drugu sti&#382;e.</p> 
<p><A NAME="an_4:3">4:3</A>&nbsp;Stoga tuguje zemlja i ginu svi stanovnici s poljskim zvijerima i pticama nebeskim te ugibaju i ribe u moru.</p> 
<p><A NAME="an_4:4">4:4</A>&nbsp;Ipak neka se nitko ne parbi, neka nitko ne kori! Ali s tobom se moram parbiti, sve&#263;eni&#269;e.</p> 
<p><A NAME="an_4:5">4:5</A>&nbsp;Danju ti posr&#263;e&#353;, a no&#263;u s tobom posr&#263;e i prorok; pogubit &#263;u mater tvoju.</p> 
<p><A NAME="an_4:6">4:6</A>&nbsp;Moj narod gine: nema znanja; jer si ti znanje odbacio, i ja odbacujem tebe iz sve&#263;enstva svoga; jer si Zakon svoga Boga zaboravio, i ja &#263;u tvoje zaboraviti sinove.</p> 
<p><A NAME="an_4:7">4:7</A>&nbsp;&#352;to ih je vi&#353;e bivalo, vi&#353;e su protiv mene grije&#353;ili, Slavu su svoju Sramotom zamijenili.</p> 
<p><A NAME="an_4:8">4:8</A>&nbsp;Grijesima mog naroda oni se hrane, du&#353;a im hlepi za bezakonjem njegovim.</p> 
<p><A NAME="an_4:9">4:9</A>&nbsp;I sa sve&#263;enikom bit &#263;e k'o i s narodom; kaznit &#263;u ga za njegove putove i naplatit &#263;u mu za njegova djela.</p> 
<p><A NAME="an_4:10">4:10</A>&nbsp;Jest &#263;e, ali se nasititi ne&#263;e; bludni&#269;it &#263;e, ali se ne&#263;e mno&#382;iti, jer oni su prestali &#353;tovati Jahvu -</p> 
<p><A NAME="an_4:11">4:11</A>&nbsp;blud, mo&#353;t i vino zarobi&#353;e im srce.</p> 
<p><A NAME="an_4:12">4:12</A>&nbsp;Narod moj savjet tra&#382;i od drva, palica mu njegova daje odgovore: jer duh razvratni njih zavodi te se od Boga svoga bludu odaju.</p> 
<p><A NAME="an_4:13">4:13</A>&nbsp;Oni &#382;rtvuju na gorskim vrhuncima i na bregovima pale kad, pod hrastom, jablanom i dubom; jer je tako lagodno pod njihovom sjenom. I zato, odaju li se va&#353;e k&#263;eri bludu, &#269;ine li preljub va&#353;e nevjeste,</p> 
<p><A NAME="an_4:14">4:14</A>&nbsp;ne&#263;u vam kazniti k&#263;eri &#353;to bludni&#269;e niti nevjeste va&#353;e &#353;to preljub &#269;ine; jer oni sami idu nasamo s bludnicama i &#382;rtvuju s milosnicama hramskim. Tako, bez razuma narod u propast srlja!</p> 
<p><A NAME="an_4:15">4:15</A>&nbsp;Ako li se ti bludu odaje&#353;, Izraele, neka bar Juda ne grije&#353;i! I ne idite u Gilgal, ne penjite se u Bet Aven, ne kunite se "&#382;ivoga mi Jahve."</p> 
<p><A NAME="an_4:16">4:16</A>&nbsp;Jer poput junice tvrdoglave Izrael tvrdoglav postade, pa kako da ga Jahve sad pase k'o janje na prostranoj livadi?</p> 
<p><A NAME="an_4:17">4:17</A>&nbsp;Efrajim se udru&#382;io s kumirima: pusti ga!</p> 
<p><A NAME="an_4:18">4:18</A>&nbsp;A kad zavr&#353;e pijanku, bluda se prihva&#263;aju, Sramotu vole vi&#353;e nego Slavu svoju.</p> 
<p><A NAME="an_4:19">4:19</A>&nbsp;Vihor &#263;e ih svojim krilima stegnuti i njihovi &#263;e ih osramotit' &#382;rtvenici. </p> 
<p><A NAME="an_5:1">5:1</A>&nbsp;Poslu&#353;ajte ovo, sve&#263;enici, pazi, dome Izraelov, dome kraljev, de posluhni, jer va&#353; je sud! Vi ste bili zamka u Mispi i mre&#382;a napeta na Taboru.</p> 
<p><A NAME="an_5:2">5:2</A>&nbsp;Jamu su duboko iskopali prestupnici, ali &#263;u ih sve kazniti.</p> 
<p><A NAME="an_5:3">5:3</A>&nbsp;Poznajem ja Efrajima, Izrael mi nije sakriven: da, Efrajime, bludu si se odao, okaljao si se, Izraele.</p> 
<p><A NAME="an_5:4">5:4</A>&nbsp;Ne daju im djela njihova da se Bogu svome vrate, jer je duh bluda me&#273;u njima; oni Jahve ne poznaju.</p> 
<p><A NAME="an_5:5">5:5</A>&nbsp;Ponos Izraelov svjedo&#269;i protiv njega; svojom krivnjom posrnu Efrajim, posrnut &#263;e i Juda s njim.</p> 
<p><A NAME="an_5:6">5:6</A>&nbsp;I&#263;i &#263;e s ovcama i govedima Jahvu tra&#382;iti ali ga na&#263;i ne&#263;e - povukao se od njih!</p> 
<p><A NAME="an_5:7">5:7</A>&nbsp;Jahvu su iznevjerili: rodili su kopilad; vjetar &#263;e &#382;arki pro&#382;drijeti polja njihova.</p> 
<p><A NAME="an_5:8">5:8</A>&nbsp;Zasvirajte u rog u Gibeji, u trublju u Rami, uzbunite Bet Aven: za petama su ti, Benjamine!</p> 
<p><A NAME="an_5:9">5:9</A>&nbsp;Opusto&#353;it &#263;e Efrajima u dan kazne: me&#273;u plemenima Izraelovim objavljujem ono &#353;to je sasvim pouzdano.</p> 
<p><A NAME="an_5:10">5:10</A>&nbsp;Knezovi judejski postado&#353;e poput onih &#353;to razmi&#269;u me&#273;e; na njih &#263;u k'o vodu gnjev svoj izliti.</p> 
<p><A NAME="an_5:11">5:11</A>&nbsp;Efrajim je tla&#269;itelj, on pravdu gazi jer mu se svidjelo i&#263;i za ni&#353;tavilom.</p> 
<p><A NAME="an_5:12">5:12</A>&nbsp;A ja &#263;u biti poput moljca Efrajimu, kao gnjile&#382; ku&#263;i Judinoj.</p> 
<p><A NAME="an_5:13">5:13</A>&nbsp;Tad je Efrajim svoju bolest vidio, a Juda ranu svoju; i po&#273;e Efrajim u Asiriju, obrati se Juda velikome kralju; al' on vas ne&#263;e iscijeliti niti vam ranu va&#353;u zalije&#269;iti.</p> 
<p><A NAME="an_5:14">5:14</A>&nbsp;Jer k'o lav &#263;u biti Efrajimu, kao lavi&#263; domu Judinu; ja, ja &#263;u razderati i oti&#263;i, odnijet &#263;u i nitko ne&#263;e spasiti.</p> 
<p><A NAME="an_5:15">5:15</A>&nbsp;Po&#263;i &#263;u, vratit &#263;u se na svoje mjesto, dok krivnju ne priznaju i lice moje ne potra&#382;e; kad u nevolji budu, iskat &#263;e me.</p> 
<p><A NAME="an_6:1">6:1</A>&nbsp;"Hajde, vratimo se Jahvi! On je razderao, on &#263;e nas iscijeliti: on je udario, on &#263;e nam poviti rane;</p> 
<p><A NAME="an_6:2">6:2</A>&nbsp;poslije dva dana o&#382;ivit &#263;e nas, tre&#263;eg &#263;e nas dana podignuti i mi &#263;emo &#382;ivjeti pred njim.</p> 
<p><A NAME="an_6:3">6:3</A>&nbsp;Te&#382;imo da upoznamo Jahvu: k'o zora pouzdan mu dolazak. On &#263;e nam do&#263;i poput da&#382;da jesenskog, poput ki&#353;e proljetne &#353;to natapa zemlju."</p> 
<p><A NAME="an_6:4">6:4</A>&nbsp;&#352;to za tebe mogu u&#269;initi, Efrajime? &#352;to za tebe mogu u&#269;initi, Judo? K'o oblak jutarnji ljubav je va&#353;a, k'o rana rosa koje nestaje.</p> 
<p><A NAME="an_6:5">6:5</A>&nbsp;Zato sam ih preko proroka sjekao i ubijao rije&#269;ima usta svojih; al' sud &#263;e tvoj iza&#263;i k'o svjetlost.</p> 
<p><A NAME="an_6:6">6:6</A>&nbsp;Jer ljubav mi je mila, ne &#382;rtve, poznavanje Boga, ne paljenice.</p> 
<p><A NAME="an_6:7">6:7</A>&nbsp;Al' oni su kod Adama prekr&#353;ili Savez i ondje mene iznevjerili.</p> 
<p><A NAME="an_6:8">6:8</A>&nbsp;Gilead je grad zlikova&#269;ki, pun krvavih tragova.</p> 
<p><A NAME="an_6:9">6:9</A>&nbsp;Dru&#382;ba je sve&#263;eni&#269;ka kao zasjeda razbojni&#269;ka: ubijaju na &#353;ekemskom putu; odista, sramotu po&#269;injaju!</p> 
<p><A NAME="an_6:10">6:10</A>&nbsp;Strahotu vidjeh u domu Izraelovu; Efrajim se ondje bludu odaje i skvrni se Izrael.</p> 
<p><A NAME="an_6:11">6:11</A>&nbsp;I tebi sam, Judo, &#382;etvu odredio kad okrenem udes naroda svoga.</p> 
<p><A NAME="an_7:1">7:1</A>&nbsp;Kad ho&#263;u Izraela lije&#269;iti, otkriva se bezakonje Efrajimovo i zlo&#263;a Samarije; prijevarom se bave oni: tat u ku&#263;u provaljuje, a vani napadaju razbojnici.</p> 
<p><A NAME="an_7:2">7:2</A>&nbsp;I u srcu svome oni ne ka&#382;u da ja pamtim svu zlopakost njihovu! Ali djela su ih njihova sad opkolila, pred licem mojim ona stoje.</p> 
<p><A NAME="an_7:3">7:3</A>&nbsp;Svojom zlo&#263;om razveseljuju kralja, a knezove podlo&#353;&#263;u svojom.</p> 
<p><A NAME="an_7:4">7:4</A>&nbsp;Svi su oni preljubnici, kao pe&#263; su ra&#382;arena koju pekar vi&#353;e ne potpaljuje kad zamijesi tijesto pa dok ne ukisne.</p> 
<p><A NAME="an_7:5">7:5</A>&nbsp;U dan kralja na&#353;ega knezovi obolje&#353;e od &#382;estine vina, a on ruku pru&#382;a pijanima.</p> 
<p><A NAME="an_7:6">7:6</A>&nbsp;U zavjeri srce im se &#382;ari poput pe&#263;i; svu no&#263; njihova jarost drijema, ujutru se razgara k'o plam ognjeni;</p> 
<p><A NAME="an_7:7">7:7</A>&nbsp;poput pe&#263;i svi se raspalili te pro&#382;diru svoje suce. Pado&#353;e svi njihovi kraljevi, a nijedan od njih zazvao me nije. </p> 
<p><A NAME="an_7:8">7:8</A>&nbsp;Efrajim se mije&#353;a s narodima, Efrajim je poga&#269;a &#353;to je ne prevrnu&#353;e.</p> 
<p><A NAME="an_7:9">7:9</A>&nbsp;Tu&#273;inci pro&#382;diru snagu njegovu, a on toga i ne zna! Sjedine mu pobijeli&#353;e glavu, a on toga i ne zna!</p> 
<p><A NAME="an_7:10">7:10</A>&nbsp;Naprasitost Izraelova protiv njih samih svjedo&#269;i; i oni se ne vra&#263;aju Jahvi, Bogu svome, i uza sve to oni ga ne tra&#382;e!</p> 
<p><A NAME="an_7:11">7:11</A>&nbsp;Efrajim je kao golubica plaha i bez razuma; oni pozivaju Egipat, idu u Asiriju.</p> 
<p><A NAME="an_7:12">7:12</A>&nbsp;Kamo god oti&#353;li, na njih &#263;u razapeti svoju mre&#382;u, oborit &#263;u ih kao ptice nebeske, za njihovu ih kazniti zlo&#263;u.</p> 
<p><A NAME="an_7:13">7:13</A>&nbsp;Te&#353;ko njima jer od mene odbjego&#353;e! Propast na njih jer se pobuni&#353;e protiv mene! Otkupit' ih ho&#263;u, a oni protiv mene la&#382;u.</p> 
<p><A NAME="an_7:14">7:14</A>&nbsp;Oni me ne prizivlju iz srca kada kukaju na svojim le&#382;ajima; razdiru svoje lice zbog &#382;ita i mo&#353;ta, ali protiv mene se bune.</p> 
<p><A NAME="an_7:15">7:15</A>&nbsp;Dok sam im ja mi&#353;icu krijepio, oni su zlosti smi&#353;ljali protiv mene!</p> 
<p><A NAME="an_7:16">7:16</A>&nbsp;Okre&#263;u se prema ni&#353;tavostima, oni su poput varljiva luka. Poradi razbje&#353;njela jezika knezovi &#263;e im od ma&#269;a pasti, bit &#263;e im to na ruglo u zemlji egipatskoj!</p> 
<p><A NAME="an_8:1">8:1</A>&nbsp;Trublju na usta, poput stra&#382;ara na Domu Jahvinu; jer oni moj Savez prestupi&#353;e, otpado&#353;e od moga Zakona.</p> 
<p><A NAME="an_8:2">8:2</A>&nbsp;Meni vi&#269;u: "Poznajemo te, Bo&#382;e Izraelov."</p> 
<p><A NAME="an_8:3">8:3</A>&nbsp;Ali je Izrael odbacio dobro, du&#353;man &#263;e ga progoniti.</p> 
<p><A NAME="an_8:4">8:4</A>&nbsp;Kraljeve su postavljali bez mene, knezove birali bez znanja moga. Od srebra svog i zlata na&#269;ini&#353;e sebi kumire da budu uni&#353;teni.</p> 
<p><A NAME="an_8:5">8:5</A>&nbsp;Odbacih tvoje tele, Samarijo, na njih se gnjev moj rasplamtio. Dokle &#263;e ostati ne&#269;isti sinovi Izraelovi?</p> 
<p><A NAME="an_8:6">8:6</A>&nbsp;Umjetnik ga je neki na&#269;inio, i ono Bog nije. Prometnut &#263;e se u komadi&#263;e tele samarijsko.</p> 
<p><A NAME="an_8:7">8:7</A>&nbsp;Posijali su vjetar, i po&#382;et &#263;e oluju; &#382;ito im ne&#263;e proklijati, ne&#263;e bra&#353;na dati; ako ga i dade pro&#382;drijet &#263;e ga tu&#273;inci. </p> 
<p><A NAME="an_8:8">8:8</A>&nbsp;Progutan je Izrael, evo ga me&#273;u narodima poput nevrijedne posude;</p> 
<p><A NAME="an_8:9">8:9</A>&nbsp;jer oti&#273;o&#353;e k Asircu, divljem magarcu &#353;to sam &#382;ivi! Efrajim obdaruje milosnike.</p> 
<p><A NAME="an_8:10">8:10</A>&nbsp;Neka ih samo obdaruje, me&#273;u narode &#263;u ih sada razasuti: i doskora &#263;e uzdrhtati pod teretom kralja knezova.</p> 
<p><A NAME="an_8:11">8:11</A>&nbsp;&#381;rtvenike je umno&#382;io Efrajim, za grijeh su mu oni poslu&#382;ili.</p> 
<p><A NAME="an_8:12">8:12</A>&nbsp;Da mu i tisu&#263;u zakona svojih napi&#353;em, oni ih smatraju tu&#273;ima.</p> 
<p><A NAME="an_8:13">8:13</A>&nbsp;Nek' &#382;rtvuju klanice &#353;to mi ih prinose, nek' samo jedu meso! Jahvi se ne mile. Odsad &#263;e se spominjati bezakonja njihova i njihove &#263;e kazniti grijehe: u Egipat &#263;e se oni vratiti.</p> 
<p><A NAME="an_8:14">8:14</A>&nbsp;Izrael je zaboravio tvorca svoga i sebi dvorove sagradio; Juda je namno&#382;io gradove tvrde. Oganj &#263;u pustiti na gradove njegove; vatra &#263;e mu dvorove progutati.</p> 
<p><A NAME="an_9:1">9:1</A>&nbsp;Ne raduj se, Izraele, ne kli&#269;i k'o drugi narodi; bludu se oda, jer, ostaviv&#353;i Boga svoga, zavolio si pla&#263;u bludni&#269;ku po svim gumnima &#382;itnim.</p> 
<p><A NAME="an_9:2">9:2</A>&nbsp;Ni gumno ni kaca ne&#263;e ih hraniti, i mlado &#263;e ih vino prevariti.</p> 
<p><A NAME="an_9:3">9:3</A>&nbsp;Ne&#263;e vi&#353;e &#382;ivjeti u zemlji Jahvinoj, Efrajim &#263;e se vratiti u Egipat i ne&#269;ista &#263;e jela jesti u Asuru.</p> 
<p><A NAME="an_9:4">9:4</A>&nbsp;Ne&#263;e vi&#353;e Jahvi lijevati vina, nit' &#263;e mu prinositi &#382;rtve svoje; kruh &#263;e im biti kao kruh &#382;alosti, i ne&#269;ist &#263;e biti tko ga bude jeo; jer njihov je kruh samo za njih, ne&#263;e u&#263;i u Dom Jahvin.</p> 
<p><A NAME="an_9:5">9:5</A>&nbsp;&#352;to &#263;ete &#269;initi na dan blagdanski, na dan svetkovine Jahvine?</p> 
<p><A NAME="an_9:6">9:6</A>&nbsp;Jer, evo gdje odo&#353;e pred pusto&#353;enjem; prihvatit &#263;e ih Egipat, sahraniti Memfis, srebrna im blaga kopriva &#263;e ba&#353;tiniti, &#353;atore &#263;e njihove obrasti trnje.</p> 
<p><A NAME="an_9:7">9:7</A>&nbsp;Do&#273;o&#353;e dani kazne! Do&#273;o&#353;e dani odmazde! Nek' znade Izrael! Lud je prorok, nadahnuti bunca! Zbog velikog bezakonja tvoga i silnog buntovni&#353;tva.</p> 
<p><A NAME="an_9:8">9:8</A>&nbsp;Efrajim uhodi &#353;ator prorokov, stavljaju mu zamke po svim putovima, odmazda je u ku&#263;i Boga njegova.</p> 
<p><A NAME="an_9:9">9:9</A>&nbsp;U duboku su pali pokvarenost kao u dane Gibeje; spomenut &#263;e se Jahve bezakonja njihova i grijehe &#263;e njihove kazniti.</p> 
<p><A NAME="an_9:10">9:10</A>&nbsp;Kao gro&#382;&#273;e u pustinji na&#273;oh ja Izraela, kao rani plod na smokvi vidjeh oce va&#353;e; oni do&#273;o&#353;e u Baal Peor, posveti&#353;e se sramoti i postado&#353;e grozote kao ljubimci njihovi.</p> 
<p><A NAME="an_9:11">9:11</A>&nbsp;Odletje poput ptice slava Efrajimova: od ro&#273;enja, od utrobe, od za&#269;e&#263;a.</p> 
<p><A NAME="an_9:12">9:12</A>&nbsp;Ako i podignu svoje sinove, oduzet &#263;u ih prije dobi mu&#382;evne, da, te&#353;ko njima kada ih ostavim!</p> 
<p><A NAME="an_9:13">9:13</A>&nbsp;Efrajim je k'o da gledam Tir na njivi posa&#273;en, al' &#263;e Efrajim djecu svoju voditi na klanje.</p> 
<p><A NAME="an_9:14">9:14</A>&nbsp;Daj im, o Jahve! A &#353;to da im dade&#353;? Daj im krilo jalovo, dojke usahle.</p> 
<p><A NAME="an_9:15">9:15</A>&nbsp;U Gilgalu sva je njihova zlo&#263;a, ondje sam ih zamrzio. Zbog njihovih djela opakih iz ku&#263;e svoje &#263;u ih izagnati, voljeti ih vi&#353;e ne&#263;u, svi su im knezovi odmetnici.</p> 
<p><A NAME="an_9:16">9:16</A>&nbsp;Pogo&#273;en je Efrajim, korijen mu je usahnuo; roda ne&#263;e imati. Ako im se i rodi djece, ubit &#263;u im mili plod utrobe.</p> 
<p><A NAME="an_9:17">9:17</A>&nbsp;Odbacit &#263;e ih Bog moj jer ga nisu poslu&#353;ali; i potucat &#263;e se me&#273;u narodima.</p> 
<p><A NAME="an_10:1">10:1</A>&nbsp;Bujna je loza bio Izrael, rod bogat ona je nosila. I &#353;to mu je vi&#353;e rodilo plodova, to je vi&#353;e umna&#382;ao &#382;rtvenike; &#353;to mu je bogatija zemlja bila, to je ki&#263;enije dizao stupove.</p> 
<p><A NAME="an_10:2">10:2</A>&nbsp;Srce je njihovo prijevarno, okajat &#263;e to oni! Poru&#353;it &#263;e im On &#382;rtvenike, polomiti stupove njihove.</p> 
<p><A NAME="an_10:3">10:3</A>&nbsp;Kazat &#263;e tada: "Mi kralja nemamo jer se Jahve bojali nismo. T&#211;a &#269;emu bi nam bio kralj?"</p> 
<p><A NAME="an_10:4">10:4</A>&nbsp;Rije&#269;i prosiplju, la&#382;no se kunu, sklapaju saveze; a pravo cvate k'o otrovno bilje u brazdama polja.</p> 
<p><A NAME="an_10:5">10:5</A>&nbsp;Za tele betavensko strepe stanovnici Samarije; da, zbog njega tuguje narod njegov, sve&#263;enici njegovi kukaju nad njim, nad slavom njegovom jer je od njega prognana.</p> 
<p><A NAME="an_10:6">10:6</A>&nbsp;A njega samog odvu&#263;i &#263;e u Asiriju na dar velikome kralju. Efrajima stid &#263;e spopasti, crvenjet &#263;e se Izrael zbog svoje odluke.</p> 
<p><A NAME="an_10:7">10:7</A>&nbsp;Uni&#353;tena je Samarija. Njen kralj tek trunak je vodi na povr&#353;ju.</p> 
<p><A NAME="an_10:8">10:8</A>&nbsp;Bit &#263;e razorene sramne uzvi&#353;ice, grijeh Izraelov; trnje &#263;e i &#269;i&#269;ak rasti po &#382;rtvenicima njihovim. Tad &#263;e govoriti brdima: "Pokrijte nas!" i bregovima: "Padnite na nas!"</p> 
<p><A NAME="an_10:9">10:9</A>&nbsp;Ve&#263;ma no u dane gibejske grije&#353;io si, Izraele! A da se i ondje zaustavi&#353;e, ne bi li ih zatekao rat kao bezakonike gibejske?</p> 
<p><A NAME="an_10:10">10:10</A>&nbsp;Kako mi se svidi, kaznit &#263;u ih: sabrat &#263;e se protiv njih narodi da ih za dvostruko kazne bezakonje.</p> 
<p><A NAME="an_10:11">10:11</A>&nbsp;Efrajim je junica dobro nau&#269;ena koja rado vr&#353;e; &#353;iju &#263;u joj lijepu ujarmiti, upregnut &#263;u Efrajima. Juda &#263;e orati, Jakov branat'.</p> 
<p><A NAME="an_10:12">10:12</A>&nbsp;Sijte pravednost, po&#382;et &#263;ete ljubav; kr&#269;ite zemlje nove: vrijeme je da Jahvu tra&#382;ite dok ne do&#273;e i poda&#382;di vam pravdom.</p> 
<p><A NAME="an_10:13">10:13</A>&nbsp;Orali ste bezbo&#382;nost, &#382;eli bezakonje, jeli plod prijevare. Pouzdao si se u kola svoja i u mno&#353;tvo svojih ratnika,</p> 
<p><A NAME="an_10:14">10:14</A>&nbsp;zato &#263;e se vika bojna razlijegati tvojim gradovima i sve &#263;e ti tvr&#273;e biti razorene k'o &#353;to &#352;alman razori Bet Arbel u dan ratni, kada mater smrska&#353;e na sinovima.</p> 
<p><A NAME="an_10:15">10:15</A>&nbsp;Evo &#353;to vam Betel u&#269;ini jer ste u zlu ogrezli: u zoru &#263;e zavijek nestati kralja Izraelova!</p> 
<p><A NAME="an_11:1">11:1</A>&nbsp;Dok Izrael bija&#353;e dijete, ja ga ljubljah, iz Egipta dozvah sina svoga.</p> 
<p><A NAME="an_11:2">11:2</A>&nbsp;Al' &#353;to sam ih vi&#353;e zvao, sve su dalje od mene odlazili; baalima su &#382;rtvovali, kadili kumirima.</p> 
<p><A NAME="an_11:3">11:3</A>&nbsp;A ja sam Efrajima hodati u&#269;io, dr&#382;e&#263;i ga za ruke njegove; al' oni ne spozna&#353;e da sam se za njih brinuo.</p> 
<p><A NAME="an_11:4">11:4</A>&nbsp;U&#382;ima za ljude privla&#269;io sam ih, konopcima ljubavi; bijah im k'o onaj koji u &#269;eljustima njihovim &#382;vale opu&#353;ta; nad njega se saginjah i davah mu jesti.</p> 
<p><A NAME="an_11:5">11:5</A>&nbsp;U zemlju egipatsku on &#263;e se vratiti, Asirac &#263;e mu kraljem biti, jer se ne htjede vratiti k meni.</p> 
<p><A NAME="an_11:6">11:6</A>&nbsp;Ma&#269; &#263;e bje&#353;njeti njegovim gradovima, uni&#353;titi prijevornice njegove, pro&#382;dirat &#263;e zbog spletaka njegovih.</p> 
<p><A NAME="an_11:7">11:7</A>&nbsp;Narod je moj sklon otpadu; i premda ga k Vi&#353;njem dozivlju, nitko da ga podigne.</p> 
<p><A NAME="an_11:8">11:8</A>&nbsp;Kako da te dadem, Efrajime, kako da te predam, Izraele! Kako da te dadem kao Admu, da u&#269;inim s tobom kao Sebojimu? Srce mi je uznemireno, uzavrela mi sva utroba:</p> 
<p><A NAME="an_11:9">11:9</A>&nbsp;ne&#263;u vi&#353;e gnjevu dati maha, ne&#263;u opet zatirati Efrajima, jer ja sam Bog, a ne &#269;ovjek: Svetac posred tebe - ne&#263;u vi&#353;e gnjevan dolaziti!</p> 
<p><A NAME="an_11:10">11:10</A>&nbsp;Za Jahvom &#263;e i&#263;i on, k'o lav on &#263;e rikati; a kad zarikao bude, sinovi &#263;e mu veselo dohrliti sa zapada;</p> 
<p><A NAME="an_11:11">11:11</A>&nbsp;k'o ptice &#263;e dohrliti iz Egipta, k'o golubica iz zemlje asirske, i naselit &#263;u ih po ku&#263;ama njihovim - rije&#269; je Jahvina.</p> 
<p><A NAME="an_12:1">12:1</A>&nbsp;Opkolio me la&#382;ju Efrajim i prijevarom Izraelov dom. A i Juda jo&#353; je nestalan Bogu, Svecu vjernome.</p> 
<p><A NAME="an_12:2">12:2</A>&nbsp;Efrajim pase vjetar, za vjetrom isto&#269;nim tr&#269;i cio dan, sve vi&#353;e je la&#382;i njegovih i nasilja. Savez sklapaju s Asirijom, ulje nose u Egipat.</p> 
<p><A NAME="an_12:3">12:3</A>&nbsp;S Izraelom ima Jahve parnicu, kaznit &#263;e Jakova prema postupcima, vratit &#263;e mu po djelima njegovim.</p> 
<p><A NAME="an_12:4">12:4</A>&nbsp;Ve&#263; u krilu materinu brata je potisnuo, u snazi mu&#382;evnoj s Bogom se borio.</p> 
<p><A NAME="an_12:5">12:5</A>&nbsp;S An&#273;elom se borio i nadvladao ga, plakao je i zaklinjao ga. Na&#353;ao ga je u Betelu i ondje mu je govorio.</p> 
<p><A NAME="an_12:6">12:6</A>&nbsp;Da, Jahve, Bog nad Vojskama, Jahve je ime njegovo.</p> 
<p><A NAME="an_12:7">12:7</A>&nbsp;Ti se dakle Bogu svojem vrati, &#269;uvaj ljubav i pravednost i u Boga se svoga uzdaj svagda!</p> 
<p><A NAME="an_12:8">12:8</A>&nbsp;U ruci je Kanaanu kriva tezulja, on voli zakidati.</p> 
<p><A NAME="an_12:9">12:9</A>&nbsp;I re&#269;e Efrajim: "Samo sam se obogatio, blago sam nagomilao." Ali ni&#353;ta mu od sveg dobitka ne&#263;e ostati, jer se ogrije&#353;io bezakonjima.</p> 
<p><A NAME="an_12:10">12:10</A>&nbsp;Ja sam Jahve, Bog tvoj, sve od zemlje egipatske, jo&#353; &#263;u ti dati da stanuje&#353; pod &#353;atorima kao u dane Sastanka;</p> 
<p><A NAME="an_12:11">12:11</A>&nbsp;govorit &#263;u prorocima, umno&#382;it &#263;u vi&#273;enja i po prorocima prispodobom u&#269;iti.</p> 
<p><A NAME="an_12:12">12:12</A>&nbsp;Gilead je puko bezakonje, ispraznost sama; u Gilgali &#382;rtvuju bikove; zato &#263;e im oltari biti k'o hrpe kamenja u brazdama poljskim.</p> 
<p><A NAME="an_12:13">12:13</A>&nbsp;Jakov pobje&#382;e u kraj aramski, za &#382;enu slu&#382;a&#353;e Izrael, za &#382;enu jednu stada &#269;uva&#353;e.</p> 
<p><A NAME="an_12:14">12:14</A>&nbsp;Al' po Proroku izvede Jahve Izraela iz Egipta, i po Proroku on ga je &#269;uvao.</p> 
<p><A NAME="an_12:15">12:15</A>&nbsp;Pregorko ga Efrajim uvrijedi: stoga &#263;e krv njegovu na nj svaliti, platit &#263;e mu Gospod njegov za pogrde.</p> 
<p><A NAME="an_13:1">13:1</A>&nbsp;Kad je Efrajim govorio, strah je zadavao, jer bija&#353;e on prvak u Izraelu, al' ogrije&#353;i se Baalom i poginu.</p> 
<p><A NAME="an_13:2">13:2</A>&nbsp;I sad jo&#353; grije&#353;e oni od srebra prave&#263;' sebi kipove, kumire po svojoj ma&#353;ti; svi su oni djelo rukotvorca! Tima - vele - &#382;rtvujte, ljudi neka cjelivaju teoce!</p> 
<p><A NAME="an_13:3">13:3</A>&nbsp;Zato, bit &#263;e oni kao oblak jutarnji, kao rosa koje brzo nestaje, kao pljeva raznesena s gumna, kao dim &#353;to kroz otvor izlazi.</p> 
<p><A NAME="an_13:4">13:4</A>&nbsp;A ja sam Jahve, Bog tvoj sve od zemlje egipatske: drugog Boga osim mene ne ljubi! Osim mene nema spasitelja.</p> 
<p><A NAME="an_13:5">13:5</A>&nbsp;Ja te ljubljah u pustinji, u zemlji suhoj.</p> 
<p><A NAME="an_13:6">13:6</A>&nbsp;Ja ih pasoh, i siti bijahu; nasi&#263;enima srce se uzoholi; i tako me zaboravi&#353;e.</p> 
<p><A NAME="an_13:7">13:7</A>&nbsp;Stoga &#263;u im biti kao lav, kao leopard &#353;to na putu vreba;</p> 
<p><A NAME="an_13:8">13:8</A>&nbsp;kao medvjedica kojoj ugrabi&#353;e mlade, ja &#263;u se na njih baciti, rastrgat' im grudi do srca; k'o lav &#263;u pro&#382;drijeti meso njihovo, zvijeri &#263;e ih poljske rastrgati.</p> 
<p><A NAME="an_13:9">13:9</A>&nbsp;Uni&#353;tit &#263;u te, Izraele, i tko &#263;e ti pomo&#263;i?</p> 
<p><A NAME="an_13:10">13:10</A>&nbsp;T&#211;a gdje ti je kralj da te spasi, gdje tvoji knezovi da te brane - oni za koje si govorio: "Daj mi kralja i knezove!"</p> 
<p><A NAME="an_13:11">13:11</A>&nbsp;U gnjevu svom kralja ti dadoh i u srd&#382;bi ti ga uzimam.</p> 
<p><A NAME="an_13:12">13:12</A>&nbsp;Dobro se &#269;uva bezakonje Efrajimovo, grijeh je njegov dobro pohranjen.</p> 
<p><A NAME="an_13:13">13:13</A>&nbsp;Do&#273;o&#353;e na nj trudovi porodiljski, ali on je ludo &#269;edo, ne izlazi na vrijeme iz utrobe materine!</p> 
<p><A NAME="an_13:14">13:14</A>&nbsp;Ja &#263;u ih izbaviti od vlasti Podzemlja, od smrti &#263;u ih spasiti! Gdje je tvoja kuga, o smrti, gdje pomor tvoj, Podzemlje! Samilost se sakri od mojih o&#269;iju!</p> 
<p><A NAME="an_13:15">13:15</A>&nbsp;Tako je rodan me&#273;u bra&#263;om Efrajim, ali &#263;e do&#263;i vjetar isto&#269;ni, vjetar Jahvin iz pustinje: isu&#353;it &#263;e mu izvore, presahnuti studence, oplja&#269;kat mu riznicu, blago odnijeti.</p> 
<p><A NAME="an_14:1">14:1</A>&nbsp;Ispa&#353;tat &#263;e Samarija jer se protiv Boga svoga pobunila. Od ma&#269;a past &#263;e oni, djecu &#263;e njihovu smrskati, &#382;ene trudne rasporiti.</p> 
<p><A NAME="an_14:2">14:2</A>&nbsp;Vrati se, Izraele, Jahvi Bogu svome, jer zbog svojeg si bezakonja posrnuo.</p> 
<p><A NAME="an_14:3">14:3</A>&nbsp;Uzmite sa sobom rije&#269;i i Jahvi se vratite. Recite mu: "Skini sa nas bezakonje i dobrohotno primi da ti prinesemo plod svojih usana.</p> 
<p><A NAME="an_14:4">14:4</A>&nbsp;Asirac nas ne&#263;e izbavljati i ne&#263;emo konje vi&#353;e jahati niti &#263;emo djelu ruku svojih govoriti: 'Bo&#382;e na&#353;!' - jer u tebe sirota milost nalazi."</p> 
<p><A NAME="an_14:5">14:5</A>&nbsp;Iscijelit &#263;u ih od njihova otpada, od svega &#263;u ih srca ljubiti; jer gnjev se moj odvratio od njih.</p> 
<p><A NAME="an_14:6">14:6</A>&nbsp;Bit &#263;u kao rosa Izraelu; kao ljiljan on &#263;e cvasti, pustit &#263;e korijen poput jablana,</p> 
<p><A NAME="an_14:7">14:7</A>&nbsp;nadaleko pru&#382;at &#263;e izdanke. Ljepota &#263;e mu biti kao u masline, miris poput libanonskog.</p> 
<p><A NAME="an_14:8">14:8</A>&nbsp;Opet &#263;e u mojoj sjeni boraviti, uzgajat &#263;e svoju p&#353;enicu, vinograde gajit' &#353;to &#263;e ste&#263;i ime vina helbonskog.</p> 
<p><A NAME="an_14:9">14:9</A>&nbsp;Efrajime, &#353;to ti ima&#353; jo&#353; s kumirima? Ja sam ga usli&#353;ao i pogledao. Ja sam poput zelena &#269;empresa: po meni si rodan plodovima.</p> 
<p><A NAME="an_14:10">14:10</A>&nbsp;Tko je mudar neka shvati ovo, i &#269;ovjek razuman neka spozna! Jer pravi su putovi Jahvini: pravednici hode po njima, gre&#353;nici na njima posr&#263;u.</p> 
<p><HR>
<CENTER>
<A HREF="joe.htm">Next: Joel</A></CENTER>
</BODY>
</HTML>
