[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](sa1)  [Next](kg1.md) 

------------------------------------------------------------------------

### Croatian Bible: 2 Samuel

<span id="an_1:1">1:1</span> Poslije Šaulove smrti David se vratio kući
pobijedivši Amalečane. Dva je dana proveo u Siklagu.

<span id="an_1:2">1:2</span> Trećega dana dođe neki čovjek iz Šaulova
tabora, razdrtih haljina i prahom posute glave. Došavši k Davidu, baci
se na zemlju i pokloni mu se.

<span id="an_1:3">1:3</span> David ga upita: "Odakle dolaziš?" A on mu
odgovori: "Umakao sam iz izraelskog tabora."

<span id="an_1:4">1:4</span> A David ga upita: "Što se dogodilo?
Pripovijedaj mi!" On odvrati: "Narod je pobjegao iz boja, a mnogo je
ljudi i poginulo. Mrtvi su i Šaul i njegov sin Jonatan."

<span id="an_1:5">1:5</span> Nato David upita mladoga glasonošu: "Kako
znaš da je poginuo Šaul i njegov sin Jonatan?"

<span id="an_1:6">1:6</span> A mladi glasonoša odgovori: "Slučajno sam
došao na goru Gilbou i vidio Šaula kako se upro u svoje koplje, a bojna
kola i konjanici natisnuli se za njim.

<span id="an_1:7">1:7</span> Šaul, obazrevši se, ugleda mene pa me
zovnu, a ja mu se odazvah: 'Evo me!'

<span id="an_1:8">1:8</span> I upita me on: 'Tko si ti?' A ja mu
odgovorih: 'Amalečanin sam.'

<span id="an_1:9">1:9</span> Tada mi on reče: 'Dođi ovamo k meni pa me
ubij, jer me obuzeo smrtni grč, a duša je još sva u meni!'

<span id="an_1:10">1:10</span> Pristupih k njemu i zadadoh mu smrtni
udarac, jer sam znao da neće preživjeti nakon pada. Zatim uzeh
kraljevski znak koji mu bijaše na glavi i narukvicu koju imaše na ruci
i, evo, donesoh to svome gospodaru."

<span id="an_1:11">1:11</span> Tada David zgrabi svoje haljine i
razdrije ih, a tako i svi ljudi koji bijahu s njim.

<span id="an_1:12">1:12</span> I naricali su, plakali i postili do
večera za Šaulom i za njegovim sinom Jonatanom, za Jahvinim narodom i za
domom Izraelovim što izginuše od mača.

<span id="an_1:13">1:13</span> Potom David upita mladoga glasonošu:
"Odakle si ti?" A on odgovori: "Ja sam sin jednoga došljaka,
Amalečanina."

<span id="an_1:14">1:14</span> Tada mu reče David: "Kako se nisi bojao
dići ruku da ubiješ pomazanika Jahvina?"

<span id="an_1:15">1:15</span> I dozva David jednoga od momaka i
zapovjedi mu: "Dođi ovamo i smakni ga!" Udari ga momak i on umrije.

<span id="an_1:16">1:16</span> A David mu još doviknu: "Tvoja krv na
tvoju glavu! Tvoja su usta posvjedočila protiv tebe kad si rekao: 'Ja
sam ubio pomazanika Jahvina.'"

<span id="an_1:17">1:17</span> Tada David zapjeva ovu tužaljku za Šaulom
i za njegovim sinom Jonatanom.

<span id="an_1:18">1:18</span> Zapisana je u Knjizi Pravednikovoj da je
uče sinovi Judini. David reče:

<span id="an_1:19">1:19</span> "Oh, kako ti slava pade, Izraele,
izginuše div-junaci na tvom visu!

<span id="an_1:20">1:20</span> O porazu vi u Gatu ne pričajte,
aškelonskim ulicama ne glasite, da se kćeri ne vesele filistejske, mlade
žene da ne kliču nevjerničke.

<span id="an_1:21">1:21</span> O Gilbojske gore klete, rosa na vas ne
padala nit vas kiša s neba prala! Vaša polja ne vraćala rod za sjeme,
jer kod vas je osramoćen štit junaka! Štit Šaulov nije bio uljem mazan,

<span id="an_1:22">1:22</span> nego krvlju ranjenika, mašću palih! Luk
Jonate nikad nije promašio, mač Šaulov nikad bezuspješan bio!

<span id="an_1:23">1:23</span> Šaul i Jonata, ljupki, ponositi, ni živi
se ne rastaše, ni u smrti! Od orlova bjehu brži, od lavova snagom jači!

<span id="an_1:24">1:24</span> Za Šaulom sad plačite, Izraelke, jer je u
kras i u grimiz vas odijevo! Uz to zlatan nakit on je na ruho vam
pričvršćivo.

<span id="an_1:25">1:25</span> Usred boja poginuše div-junaci! Smrt me
tvoja, Jonatane, ožalosti!

<span id="an_1:26">1:26</span> Žao mi je tebe, brate, Jonatane! Kako li
mi drag bijaše ti veoma! Ljubav tvoja bješe meni još od ženske
čudesnija.

<span id="an_1:27">1:27</span> Oh, kako su izginuli div-junaci, i oružje
bojno kako skršeno je!"

<span id="an_2:1">2:1</span> Poslije toga David upita Jahvu ovako:
"Treba li da pođem u koji Judin grad?" A Jahve mu odgovori: "Pođi!"
David opet upita: "Kamo da pođem?" A odgovor bješe: "U Hebron!"

<span id="an_2:2">2:2</span> Tako David ode onamo, a s njim i njegove
dvije žene, Ahinoama iz Jizreela i Abigajila, Nabalova žena iz Karmela.

<span id="an_2:3">2:3</span> I ljudi koji bijahu s Davidom odoše s njim,
svaki sa svojom obitelji, i nastaniše se u gradićima Hebrona.

<span id="an_2:4">2:4</span> Tada dođoše ljudi iz Jude i pomazaše ondje
Davida za kralja nad domom Judinim. Tada javiše Davidu da su ljudi iz
Jabeša u Gileadu pokopali Šaula.

<span id="an_2:5">2:5</span> Nato David posla glasnike k Jabešanima u
Gileadu i poruči im: "Budite blagoslovljeni od Jahve što ste izvršili to
djelo ljubavi prema svome gospodaru Šaulu i što ste ga pokopali!

<span id="an_2:6">2:6</span> Zato neka vam Jahve iskaže svoju ljubav i
dobrotu, a i ja ću vam učiniti dobro zato što ste tako radili.

<span id="an_2:7">2:7</span> A sada se ohrabrite i budite junaci, jer je
Šaul, vaš gospodar, poginuo, a mene je Judin dom pomazao za svoga
kralja."

<span id="an_2:8">2:8</span> Ali Abner, sin Nerov, vojvoda Šaulove
vojske, bijaše uzeo Šaulova sina Išbaala i doveo ga prijeko u Mahanajim.

<span id="an_2:9">2:9</span> Ondje ga je postavio za kralja nad
Gileadom, nad Ašeranima, nad Jizreelom, Efrajimom, Benjaminom i nad svim
Izraelom.

<span id="an_2:10">2:10</span> Išbaalu, sinu Šaulovu, bijaše četrdeset
godina kad je postao kraljem nad Izraelom, a kraljevao je dvije godine.
Samo je Judin dom pristao uz Davida.

<span id="an_2:11">2:11</span> A David je kraljevao u Hebronu nad
Judinim domom sedam godina i šest mjeseci.

<span id="an_2:12">2:12</span> Potom iziđe Abner, Nerov sin, s ljudima
Šaulova sina Išbaala iz Mahanajima prema Gibeonu.

<span id="an_2:13">2:13</span> Ali i Joab, Sarvijin sin, iziđe s
Davidovim ljudima iz Hebrona i srete se s njima kod Gibeonskog jezera.
Tu se zaustaviše, ovi s jedne strane jezera, a oni s druge strane.

<span id="an_2:14">2:14</span> Tada Abner reče Joabu: "Neka ustanu
mladići i neka se bore pred nama!" A Joab odgovori: "Neka ustanu!"

<span id="an_2:15">2:15</span> I ustadoše, pa ih izbrojiše: dvanaest od
Benjamina za Išbaala, Šaulova sina, i dvanaest od Davidovih ljudi.

<span id="an_2:16">2:16</span> I svaki dohvati svoga protivnika za glavu
i zabode mu mač u bok, tako da su svi popadali zajedno. Zato se to
mjesto prozvalo Polje bokova, a leži kod Gibeona.

<span id="an_2:17">2:17</span> Potom se zametnu onoga dana vrlo žestoka
bitka i Davidove čete razbiše Abnera i Izraelce.

<span id="an_2:18">2:18</span> A bijahu ondje tri Sarvijina sina: Joab,
Abišaj i Asahel; a Asahel bijaše brz u trku kao gazela u polju.

<span id="an_2:19">2:19</span> I jurnu Asahel u potjeru za Abnerom; u
stopu je slijedio Abnera ne skrećući ni desno ni lijevo.

<span id="an_2:20">2:20</span> Abner se obazre i upita: "Jesi li to ti,
Asahele?" A on odgovori: "Jesam."

<span id="an_2:21">2:21</span> A Abner mu reče: "Okreni se nadesno ili
nalijevo pa zgrabi jednoga od tih mladića i uzmi njegovu odoru!" Ali
Asahel nije htio da skrene od njega.

<span id="an_2:22">2:22</span> Abner opet reče Asahelu: "Ukloni se od
mene! Zašto da te sastavim sa zemljom? Kako bih onda još smio doći na
oči tvome bratu Joabu?"

<span id="an_2:23">2:23</span> Ali on nikako nije htio da se ukloni.
Zato ga Abner udari stražnjim krajem koplja u trbuh tako da mu je koplje
izašlo kroz leđa van: on ondje pade i umrije na mjestu. I ustavljao se
tko god je došao na ono mjesto gdje je pao i umro Asahel.

<span id="an_2:24">2:24</span> Ali Joab i Abišaj nastaviše da gone
Abnera, a kad je sunce zašlo, stigoše do brežuljka Ame, koji leži
istočno od doline, na putu prema Gebi.

<span id="an_2:25">2:25</span> Dotle se Benjaminovi sinovi skupiše za
Abnerom, sastaviše četu i stadoše na vrh brežuljka Ame.

<span id="an_2:26">2:26</span> Tada Abner viknu Joabu: "Zar će nas
dovijeka proždirati mač? Ne znaš li da će to svršiti nesrećom? Kad ćeš
napokon kazati svojim ljudima da se okane gonjenja svoje braće?"

<span id="an_2:27">2:27</span> A Joab odvrati: "Tako mi živog Jahve, da
ti nisi progovorio, tek bi se sutra ujutro ovi ljudi okanili gonjenja
svoje braće."

<span id="an_2:28">2:28</span> Nato Joab zatrubi u rog i sva vojska
stade: prestadoše goniti Izraela i ne nastaviše boja.

<span id="an_2:29">2:29</span> Abner i njegovi ljudi išli su kroz Arabu
cijelu onu noć; onda prijeđoše preko Jordana, nastaviše put cijelo jutro
i stigoše napokon u Mahanajim.

<span id="an_2:30">2:30</span> Kad je Joab odustao od potjere za Abnerom
i skupio svu vojsku, vidješe da između Davidovih ljudi nema
devetnaestorice, i uz to Asahela.

<span id="an_2:31">2:31</span> A Davidovi su ljudi od Benjaminovih
sinova, Abnerovih vojnika, pobili tri stotine i šezdeset ljudi.

<span id="an_2:32">2:32</span> Asahela ponesoše i pokopaše u grobu
njegova oca u Betlehemu. A Joab i njegovi ljudi išli su svu noć i već se
bijaše zadanilo kad stigoše u Hebron.

<span id="an_3:1">3:1</span> Rat između Šaulove kuće i Davidove kuće
potrajao je još dugo vremena, ali je David sve više jačao, a Šaulova
kuća postajala sve slabija.

<span id="an_3:2">3:2</span> Davidu se rodiše sinovi u Hebronu. Prvenac
mu je bio Amnon, od Ahinoame Jizreelke;

<span id="an_3:3">3:3</span> drugi mu je bio Kileab, od Abigajile, žene
Nabalove iz Karmela; treći Abšalom, sin Maake, kćeri gešurskoga kralja
Tolmaja;

<span id="an_3:4">3:4</span> četvrti Adonija, sin Hagitin; peti Šefatja,
sim Abitalin;

<span id="an_3:5">3:5</span> šesti Jitream, od Egle, Davidove žene. Ti
se Davidu rodiše u Hebronu.

<span id="an_3:6">3:6</span> Dok je trajao rat između Šaulove kuće i
Davidove kuće, Abner je malo-pomalo prisvajao svu vlast u Šaulovoj kući.

<span id="an_3:7">3:7</span> A u kući bijaše Šaulova inoča po imenu
Rispa, kći Ajina: nju Abner uze sebi. A Išbaal upita Abnera: "Zašto si
se približio inoči moga oca?"

<span id="an_3:8">3:8</span> Na te Išbaalove riječi Abner se razgnjevi i
reče: "Zar sam ja pasja glava u Judi? Do danas sam samo dobro činio domu
tvoga oca Šaula, njegovoj braći i njegovim prijateljima; nisam dopustio
da padneš u Davidove ruke, a ti me danas prekoravaš zbog obične žene!

<span id="an_3:9">3:9</span> Neka Abneru Bog učini ovo zlo i neka mu
doda drugo ako ne izvršim kako se Jahve zakleo Davidu:

<span id="an_3:10">3:10</span> da će oduzeti kraljevstvo Šaulovoj kući i
da će utvrditi Davidov prijesto nad Izraelom i nad Judom od Dana pa do
Beer Šebe!"

<span id="an_3:11">3:11</span> Išbaal se ne usudi odgovoriti ni riječi
Abneru jer ga se bojaše.

<span id="an_3:12">3:12</span> Nato Abner posla glasnike k Davidu i
poruči mu: "Čija je zemlja?" Htio je reći: "Učini savez sa mnom i moja
će ti ruka pomoći da okupiš oko sebe svega Izraela."

<span id="an_3:13">3:13</span> David odgovori Abneru: "Dobro! Učinit ću
savez s tobom! Ali samo jedno tražim od tebe: ne smiješ mi doći na oči
ako ne dovedeš sa sobom Mikalu, Šaulovu kćer, kad dođeš da vidiš moje
lice."

<span id="an_3:14">3:14</span> Ujedno posla David glasnike i k Išbaalu,
Šaulovu sinu, s porukom: "Vrati mi moju ženu Mikalu, koju sam stekao
stotinom filistejskih obrezaka."

<span id="an_3:15">3:15</span> Išbaal posla po nju i uze je od njezina
muža Paltiela, Lajiševa sina.

<span id="an_3:16">3:16</span> A njezin muž pođe s njom i pratio ju je
plačući sve do Bahurima. Tada mu Abner reče: "Hajde, vrati se sada
kući!" I on se vrati.

<span id="an_3:17">3:17</span> Abner je već bio razgovarao s Izraelovim
starješinama i rekao im: "Već odavna želite Davida za svoga kralja.

<span id="an_3:18">3:18</span> Učinite to sada, jer je Jahve rekao o
Davidu ovo: 'Rukom svoga sluge Davida izbavit ću svoj narod Izraela iz
ruke filistejske i iz ruku svih njegovih neprijatelja.'"

<span id="an_3:19">3:19</span> Tako je Abner govorio i Benjaminovim
sinovima, a onda je otišao u Hebron da javi Davidu sve što se svidjelo
Izraelu i domu Benjaminovu.

<span id="an_3:20">3:20</span> Kad je Abner došao k Davidu u Hebron, i s
njim dvadeset ljudi, David priredi gozbu Abneru i ljudima koji bijahu s
njim.

<span id="an_3:21">3:21</span> Tada Abner reče Davidu: "Hajdemo! Ja ću
skupiti svega Izraela oko gospodara moga kralja: oni će sklopiti s tobom
savez i ti ćeš kraljevati nad svim što budeš želio." David otpusti
Abnera, koji ode u miru.

<span id="an_3:22">3:22</span> I gle, Davidovi se ljudi s Joabom upravo
vraćali sa četovanja, noseći sa sobom bogat plijen, a Abner nije više
bio kod Davida u Hebronu, jer ga David bijaše otpustio te je on otišao u
miru.

<span id="an_3:23">3:23</span> Kad stiže Joab i sva vojska što je išla s
njim, javiše Joabu da je Abner, Nerov sin, bio došao kralju i da ga je
kralj otpustio da ode u miru.

<span id="an_3:24">3:24</span> Tada Joab dođe kralju i reče mu: "Što si
učinio? Abner je došao k tebi, zašto si ga otpustio da ode u miru?

<span id="an_3:25">3:25</span> Zar ne znaš Abnera, Nerova sina? Došao je
da te prevari, da dozna tvoje korake, da dozna sve što činiš!"

<span id="an_3:26">3:26</span> Potom izađe Joab od Davida i posla
glasnike za Abnerom, koji ga vratiše, od studenca Sire, a David nije
znao ništa o tome.

<span id="an_3:27">3:27</span> Kad se Abner vratio u Hebron, odvede ga
Joab u stranu iza vrata, kao da želi s njim nesmetano govoriti, i ondje
ga smrtno rani u slabine da se osveti za krv svoga brata Asahela.

<span id="an_3:28">3:28</span> Kad je David to poslije čuo, reče: "Ja i
moje kraljevstvo nevini smo pred Jahvom dovijeka za krv Abnera, sina
Nerova.

<span id="an_3:29">3:29</span> Neka padne na Joabovu glavu i na sav
njegov očinski dom! Nikad ne ponestalo u Joabovu domu ljudi bolesnih od
gnojenja ili od gube, ljudi koji se laćaju vretena ili padaju od mača,
ljudi koji nemaju kruha!" -

<span id="an_3:30">3:30</span> Joab i njegov brat Abišaj ubili su Abnera
jer je on pogubio njihova brata Asahela u boju kod Gibeona. -

<span id="an_3:31">3:31</span> Nato David reče Joabu i svoj vojsci koja
je bila s njim: "Razderite svoje haljine, obucite kostrijet i naričite
za Abnerom!" I kralj David pođe za nosilima.

<span id="an_3:32">3:32</span> Kad su ukopali Abnera u Hebronu, udari
kralj u glasan plač na grobu Abnerovu, a plakao je i sav narod.

<span id="an_3:33">3:33</span> Tada kralj ispjeva ovu tužaljku za
Abnerom: "Zar morade umrijeti Abner kako umire luda?

<span id="an_3:34">3:34</span> Ruke tvoje ne bijahu vezane, noge tvoje
ne bijahu okovane. Pao si kao što se pada od zlikovaca!" Tada sav narod
još ljuće zaplaka za njim.

<span id="an_3:35">3:35</span> Nato pristupi sav narod nutkajući Davida
da jede dok je još dana, ali se David zakle ovako: "Neka mi Bog učini
ovo zlo i neka mi doda drugo zlo ako okusim kruha ili što drugo prije
zalaska sunca!"

<span id="an_3:36">3:36</span> Sav je narod to čuo, i bilo mu je po
volji, kao što je narod i sve drugo odobravao što god je kralj činio.

<span id="an_3:37">3:37</span> Toga dana sav narod i sav Izrael spozna
da kralj nije kriv u umorstvu Abnera, sina Nerova.

<span id="an_3:38">3:38</span> Nato kralj reče svojim dvoranima: "Ne
znate li da je danas pao knez i velik čovjek u Izraelu?

<span id="an_3:39">3:39</span> Ali ja sam sada još slab, iako sam
pomazani kralj, a ovi ljudi, Sarvijini sinovi, jači su od mene. Neka
Jahve plati zločincu po njegovoj zloći!"

<span id="an_4:1">4:1</span> Kad je Šaulov sin Išbaal čuo da je poginuo
Abner u Hebronu, klonuše mu ruke i sav se Izrael zaprepasti.

<span id="an_4:2">4:2</span> A Šaulov sin Išbaal imaše dvojicu vođa
svojih četa; jedan se zvao Baana, a drugi Rekab; bili su sinovi Rimona
Beeroćanina iz Benjaminova plemena, jer se Beerot pribraja k Benjaminu.

<span id="an_4:3">4:3</span> A Beeroćani bijahu pobjegli u Gitajim, gdje
su ostali kao došljaci do današnjeg dana.

<span id="an_4:4">4:4</span> Šaulov sin Jonatan imao je sina hroma na
obje noge. Njemu je bilo pet godina kad je iz Jizreela došao glas o
Šaulovoj i Jonatanovoj pogibiji. Njegova ga dadilja uze i pobježe, ali u
brzini bijega dijete pade i osta hromo. Ime mu bijaše Meribaal.

<span id="an_4:5">4:5</span> Sinovi Rimona Beeroćanina, Rekab i Baana,
digoše se i dođoše za najveće dnevne vrućine Išbaalu do kuće, a on
upravo spavaše podnevni počinak.

<span id="an_4:6">4:6</span> A vratarica, čisteći pšenicu, bijaše
zadrijemala te je spavala. Rekab i njegov brat Baana prošuljaše se kraj
nje.

<span id="an_4:7">4:7</span> Kad su ušli u kuću, on je ležao na postelji
u svojoj spavaonici. Oni ga ubiše, odsjekoše mu glavu i uzeše je i
cijelu su onu noć išli putem kroz Arabu.

<span id="an_4:8">4:8</span> Glavu Išbaalovu donesoše Davidu u Hebron i
rekoše kralju: "Evo glave Išbaala, sina Šaulova, tvoga neprijatelja koji
ti je radio o glavi. Jahve je danas krvavo osvetio moga gospodara i
kralja na Šaulu i njegovu rodu."

<span id="an_4:9">4:9</span> Ali David odvrati Rekabu i njegovu bratu
Baani, sinovima Rimona iz Beerota, i reče im: "Tako mi živog Jahve koje
me izbavio iz svake nevolje!

<span id="an_4:10">4:10</span> Onaj koji mi je javio da je poginuo Šaul
mislio je da mi javlja radosnu vijest, a ja sam ga uhvatio i pogubio u
Siklagu da mu platim za njegovu dobru vijest!

<span id="an_4:11">4:11</span> Što ću tek učiniti sa zlikovcima koji su
ubili poštena čovjeka u njegovoj kući, na njegovoj postelji! Zar da ne
tražim od vas račun za njegovu krv i da vas ne istrijebim sa zemlje?"

<span id="an_4:12">4:12</span> Nato David zapovjedi vojnicima te ih
pogubiše. Potom im odsjekoše ruke i noge i objesiše ih kod jezera u
Hebronu. Išbaalovu glavu uzeše i pokopaše u Abnerovu grobu u Hebronu.

<span id="an_5:1">5:1</span> Tada se sabraše sva izraelska plemena k
Davidu u Hebron i rekoše: "Evo, mi smo od tvoje kosti i od tvoga mesa.

<span id="an_5:2">5:2</span> Još prije, dok je još Šaul bio kralj nad
nama, ti si upravljao svim pokretima Izraela, a Jahve ti je rekao: 'Ti
ćeš pasti moj izraelski narod i ti ćeš biti knez nad Izraelom!'"

<span id="an_5:3">5:3</span> Tako dođoše sve izraelske starješine kralju
u Hebron, a kralj David sklopi s njima savez u Hebronu pred Jahvom; i
pomazaše Davida za kralja nad Izraelom.

<span id="an_5:4">5:4</span> Trideset je godina bilo Davidu kad je
postao kralj, a kraljevao je četrdeset godina.

<span id="an_5:5">5:5</span> U Hebronu je kraljevao nad Judom sedam
godina i šest mjeseci, a u Jeruzalemu kraljevaše trideset i tri godine
nad svim Izraelom i nad Judom.

<span id="an_5:6">5:6</span> David krene s ljudima na Jeruzalem protiv
Jebusejaca, koji su živjeli u onoj zemlji. Ali oni poručiše Davidu:
"Nećeš ući ovamo! Slijepci će te i kljasti odbiti!" (To je imalo
značiti: David neće ući ovamo.)

<span id="an_5:7">5:7</span> Ipak David osvoji Sionsku tvrđavu, to jest
Davidov grad.

<span id="an_5:8">5:8</span> Onoga dana reče David: "Tko god pobije
Jebusejce i popne se kroz prorov ..." A kljaste i slijepe mrzi David iz
sve duše. (Stoga se kaže: Slijepci i kljasti neka ne ulaze u Hram.)

<span id="an_5:9">5:9</span> David se nastani u tvrđavi i prozva je
Davidov grad. Tada David podiže zid unaokolo od Mila pa unutra.

<span id="an_5:10">5:10</span> David je postajao sve silniji, jer Jahve,
Bog nad vojskama, bijaše s njim.

<span id="an_5:11">5:11</span> Tirski kralj Hiram posla k Davidu
izaslanstvo i cedrova drveta, tesara i zidara, koji sagradiše dvor
Davidu.

<span id="an_5:12">5:12</span> Tada David spozna da ga je Jahve potvrdio
za kralja nad Izraelom i da je vrlo uzvisio njegovo kraljevstvo radi
svojega izraelskog naroda.

<span id="an_5:13">5:13</span> Po dolasku iz Hebrona David uze još inoča
i žena iz Jeruzalema; i rodi se Davidu još sinova i kćeri.

<span id="an_5:14">5:14</span> Evo imena djece koja mu se rodiše u
Jeruzalemu: Šamua, Šobab, Natan, Salomon,

<span id="an_5:15">5:15</span> Jibhar, Elišua, Nefeg, Jafija,

<span id="an_5:16">5:16</span> Elišama, Beeljada i Elifelet.

<span id="an_5:17">5:17</span> Kad su Filistejci čuli da su Davida
pomazali za kralja nad Izraelom, iziđoše svi da se dočepaju Davida.
Čuvši to, David siđe u svoj zaklon.

<span id="an_5:18">5:18</span> Filistejci dođoše i raširiše se po
Refaimskoj dolini.

<span id="an_5:19">5:19</span> Tada David upita Jahvu: "Mogu li napasti
Filistejce? Hoćeš li ih predati meni u ruke?" Jahve odgovori Davidu:
"Napadni! Predat ću Filistejce tebi u ruke!"

<span id="an_5:20">5:20</span> Tada David dođe u Baal Perasim i ondje ih
pobi. David reče: "Jahve je preda mnom prodro među moje neprijatelje kao
što voda prodire." Stoga se ono mjesto prozvalo Baal Perasim.

<span id="an_5:21">5:21</span> Ostavili su ondje svoje bogove; a David i
njegovi ljudi odnesoše ih.

<span id="an_5:22">5:22</span> Filistejci opet dođoše i raširiše se po
Refaimskoj dolini.

<span id="an_5:23">5:23</span> David opet upita Jahvu, a on mu odgovori:
"Ne idi pred njih, nego im zađi za leđa i navali na njih s protivne
strane Bekaima.

<span id="an_5:24">5:24</span> Kad začuješ topot koraka po bekaimskim
vrhovima, onda se požuri, jer će tada Jahve ići pred tobom da pobije
filistejsku vojsku."

<span id="an_5:25">5:25</span> David učini kako mu je zapovjedio Jahve i
pobi Filistejce od Gibeona sve do ulaza u Gezer.

<span id="an_6:1">6:1</span> Jednoga dana David opet skupi svu izabranu
momčad u Izraelu, trideset tisuća ljudi.

<span id="an_6:2">6:2</span> Zatim David i sva vojska što je bila s njim
krenu na put i odoše u Baalu Judinu da odande donesu Kovčeg Božji, što
nosi ime Jahve Sebaota koji stoluje nad kerubinima.

<span id="an_6:3">6:3</span> Kovčeg Božji metnuše na nova kola,
iznijevši ga iz kuće Abinadabove, koja je stajala na brežuljku. Uza i
Ahjo, Abinadabovi sinovi, pratili su kola.

<span id="an_6:4">6:4</span> Uza je stupao kraj Kovčega Božjeg, a Ahjo
išao pred njim.

<span id="an_6:5">6:5</span> David i sav dom Izraelov igrahu pred Jahvom
iz sve snage pjevajući uza zvuke citara, harfa, bubnjeva, udaraljki i
cimbala.

<span id="an_6:6">6:6</span> Kad su došli do Nakonova gumna, posegnu Uza
rukom za Kovčegom Božjim da ga pridrži jer ga volovi umalo ne prevrnuše.

<span id="an_6:7">6:7</span> Ali se Jahve razgnjevio na Uzu: Bog ga na
mjestu udari za taj prijestup, tako da je umro ondje, kraj Kovčega
Božjega.

<span id="an_6:8">6:8</span> Davidu bijaše žao što je Jahve onako udario
Uzu, i on prozva ono mjesto Peres Uza, kako se zove i dan-danas.

<span id="an_6:9">6:9</span> Toga se dana David uplaši Jahve i reče u
sebi: "Kako bi mogao doći k meni Kovčeg Jahvin?"

<span id="an_6:10">6:10</span> Zato David ne htjede dovesti Kovčeg
Jahvin k sebi, u Davidov grad, nego ga otpremi u kuću Obed-Edoma iz
Gata.

<span id="an_6:11">6:11</span> I ostade Jahvin Kovčeg u kući
Obed-Edomovoj u Gatu tri mjeseca i Jahve blagoslovi Obed-Edoma i svu
njegovu obitelj.

<span id="an_6:12">6:12</span> Kad su kralju javili da je Jahve
blagoslovio Obed-Edomovu obitelj i sav njegov posjed zbog Kovčega
Božjeg, ode David i ponese Kovčeg Božji iz Obed-Edomove kuće gore u
Davidov grad s velikim veseljem.

<span id="an_6:13">6:13</span> Tek što su nosioci Kovčega Božjeg
pokročili šest koraka, David žrtvova vola i tovna ovna.

<span id="an_6:14">6:14</span> David je igrao iz sve snage pred Jahvom,
a bio je ogrnut samo lanenim oplećkom.

<span id="an_6:15">6:15</span> Tako su David i sav Izraelov dom nosili
gore Kovčeg Jahvin kličući i trubeći u rog.

<span id="an_6:16">6:16</span> A kad je Kovčeg Jahvin ulazio u Davidov
grad, Šaulova je kći Mikala gledala kroz prozor i vidjela kralja Davida
kako skače i vrti se pred Jahvom i prezre ga ona u svome srcu.

<span id="an_6:17">6:17</span> Tada unesoše Kovčeg Jahvin i postaviše ga
usred šatora koji mu bijaše razapeo David. Onda David prinese pred
Jahvom paljenice i pričesnice.

<span id="an_6:18">6:18</span> Pošto je prinio paljenice i pričesnice,
David blagoslovi narod imenom Jahve Sebaota.

<span id="an_6:19">6:19</span> Potom razdijeli među sav narod, među sve
mnoštvo Izraelovo, ljudima i ženama, svakome po jedan kruh, komad mesa i
kolač od suhoga grožđa. Zatim se raziđe sav narod, svaki svojoj kući.

<span id="an_6:20">6:20</span> Kad se David vratio kući da blagoslovi
svoju obitelj, Šaulova kći Mikala iziđe u susret Davidu i reče mu: "Kako
se časno danas ponio Izraelov kralj kad se otkrio pred očima sluškinja
slugu svojih kao što se otkriva prost čovjek!"

<span id="an_6:21">6:21</span> Ali David odgovori Mikali: "Pred Jahvom
ja igram! Tako mi živoga Jahve, koji me izabrao mjesto tvog oca i mjesto
svega njegova doma da me postavi za kneza nad Izraelom, narodom
Jahvinim: pred Jahvom ću igrati!

<span id="an_6:22">6:22</span> I još ću se dublje poniziti. Bit ću
neznatan u tvojim očima, ali pred sluškinjama o kojima govoriš, pred
njima ću biti u časti."

<span id="an_6:23">6:23</span> A Mikala, Šaulova kći, ne imade poroda do
dana svoje smrti.

<span id="an_7:1">7:1</span> Kad se David nastanio u svojem dvoru i kad
mu je Jahve pribavio mir od svih njegovih neprijatelja unaokolo,

<span id="an_7:2">7:2</span> reče kralj proroku Natanu: "Pogledaj! Ja,
evo, stojim u dvoru od cedrovine, a Kovčeg Božji stoji pod šatorom."

<span id="an_7:3">7:3</span> A Natan odgovori kralju: "Idi i čini sve
što ti je na srcu jer je Jahve s tobom."

<span id="an_7:4">7:4</span> Ali još iste noći dođe Natanu ova Jahvina
riječ:

<span id="an_7:5">7:5</span> "Idi i reci mome sluzi Davidu: Ovako govori
Jahve: 'Zar ćeš mi ti sagraditi kuću da u njoj prebivam?

<span id="an_7:6">7:6</span> Nisam nikad prebivao u kući otkako sam
izveo iz Egipta sinove Izraelove pa do današnjega dana, nego sam bio
lutalac pod šatorom i u prebivalištu.

<span id="an_7:7">7:7</span> Dok sam hodio sa svim Izraelovim sinovima,
jesam li ijednu riječ rekao nekomu od Izraelovih sudaca kojima sam
zapovjedio da budu pastiri mojem narodu izraelskom i kazao: 'Zašto mi ne
sagradite kuću od cedrovine?'

<span id="an_7:8">7:8</span> Zato sad ovo reci mome sluzi Davidu: Ovako
govori Jahve nad vojskama: Ja sam te doveo s pašnjaka, od ovaca i koza,
da budeš knez nad mojim izraelskim narodom.

<span id="an_7:9">7:9</span> Bio sam s tobom kuda si god išao,
iskorijenio sam sve tvoje neprijatelje pred tobom. Ja ću ti pribaviti
veliko ime, kao što je velikaško ime na zemlji.

<span id="an_7:10">7:10</span> Odredit ću prebivalište svojem izraelskom
narodu, posadit ću ga da živi na svojem mjestu i da ne luta više
naokolo, niti da ga zlikovci muče kao prije,

<span id="an_7:11">7:11</span> onda kad sam odredio suce nad svojim
izraelskim narodom. Ja ću mu pribaviti mir od svih njegovih
neprijatelja. Jahve će te učiniti velikim. Jahve će ti podići dom.

<span id="an_7:12">7:12</span> I kad se ispune tvoji dani i ti počineš
kod svojih otaca, podići ću tvoga potomka nakon tebe, koji će se roditi
od tvoga tijela, i utvrdit ću njegovo kraljevstvo.

<span id="an_7:13">7:13</span> On će sagraditi dom imenu mojem, a ja ću
utvrditi njegovo prijestolje zauvijek.

<span id="an_7:14">7:14</span> Ja ću njemu biti otac, a on će meni biti
sin: ako učini što zlo, kaznit ću ga ljudskom šibom i udarcima kako ih
zadaju sinovi ljudski.

<span id="an_7:15">7:15</span> Ali svoje naklonosti neću odvratiti od
njega, kao što sam je odvratio od Šaula koga sam uklonio ispred tebe.

<span id="an_7:16">7:16</span> Tvoja će kuća i tvoje kraljevstvo trajati
dovijeka preda mnom, tvoje će prijestolje čvrsto stajati zasvagda.'"

<span id="an_7:17">7:17</span> Natan prenese Davidu sve te riječi i
cijelo viđenje.

<span id="an_7:18">7:18</span> Nato kralj David uđe u šator i stade pred
Jahvom i pomoli se: "Tko sam ja, Gospode Jahve, i što je moj dom te si
me doveo dovde?

<span id="an_7:19">7:19</span> Pa i to je još premalo u tvojim očima,
Gospode Jahve, te daješ svoja obećanja kući svoga sluge za daleku
budućnost i gledaš na me kao na ugledna čovjeka!

<span id="an_7:20">7:20</span> Ali što bi ti David još mogao kazati, kad
ti sam poznaješ svoga slugu, Gospode Jahve!

<span id="an_7:21">7:21</span> Radi svoje riječi i po svome srcu učinio
si sve ovo veliko djelo, obznanivši ove veličajnosti.

<span id="an_7:22">7:22</span> Zato si velik, Gospode Jahve; nema
takvoga kakav si ti i nema Boga osim tebe, po svemu što smo ušima svojim
čuli.

<span id="an_7:23">7:23</span> Postoji li ijedan narod na zemlji kao
tvoj izraelski narod radi kojega je Bog išao da ga izbavi sebi za narod
da tako stečeš sebi ime velikim i strašnim čudesima, izgoneći
krivobožačka plemena pred svojim narodom koji si otkupio iz Egipta?

<span id="an_7:24">7:24</span> Tako si učinio svoj izraelski narod
svojim narodom zauvijek, a ti si mu, Jahve, postao Bogom.

<span id="an_7:25">7:25</span> Zato sada, Gospode Jahve, ispuni zauvijek
obećanje koje si dao svome sluzi i njegovu domu i učini kako si obrekao.

<span id="an_7:26">7:26</span> Neka se veliča tvoje ime zauvijek i neka
se govori: Jahve nad vojskama jest Bog Izraelov, a dom sluge tvoga
Davida neka stoji čvrsto pred tobom.

<span id="an_7:27">7:27</span> Jer si ti, Jahve nad vojskama, Bože
Izraelov, objavio svome sluzi ovo: 'Ja ću ti podići dom.' Zato je tvoj
sluga smogao hrabrosti da ti se pomoli ovom molitvom.

<span id="an_7:28">7:28</span> Uistinu, Gospode Jahve, ti si Bog, tvoje
su riječi istinite i ti daješ ovo lijepo obećanje svome sluzi.

<span id="an_7:29">7:29</span> Udostoj se sada blagosloviti dom svoga
sluge da ostane dovijeka pred tobom. Jer kad ti, Gospode Jahve, obrekneš
i blagosloviš, kuća tvoga sluge bit će blagoslovljena zasvagda."

<span id="an_8:1">8:1</span> Poslije toga David porazi Filistejce i
pokori ih te ote Gat s njegovim selima iz filistejskih ruku.

<span id="an_8:2">8:2</span> Porazi i Moapce i izmjeri ih uzicom
polegavši ih po zemlji: dvije uzice odmjeri onih koje treba pogubiti, a
jednu punu uzicu onih koje treba ostaviti na životu. Tako Moapci
postadoše Davidovi podanici koji su mu donosili danak.

<span id="an_8:3">8:3</span> David je porazio i Hadadezera, Rehobova
sina, sopskoga kralja, kad je izišao da proširi svoju vlast do Rijeke.

<span id="an_8:4">8:4</span> David zarobi od njega tisuću i sedam
stotina konjanika i dvadeset tisuća pješaka; ispresijecao je petne žile
svim konjima od bojnih kola; ostavio ih je samo stotinu.

<span id="an_8:5">8:5</span> Damaščanski su Aramejci došli u pomoć
Hadadezeru, sopskome kralju, ali je David pobio među Aramejcima dvadeset
i dvije tisuće ljudi.

<span id="an_8:6">8:6</span> Postavio je namjesnike u Damaščanskom
Aramu. Tako Aramejci postadoše Davidovi podanici i moradoše mu plaćati
danak. Jahve je davao pobjedu Davidu kuda je god išao.

<span id="an_8:7">8:7</span> David zaplijeni zlatne štitove što ih imahu
Hadadezerove sluge i donese ih u Jeruzalem.

<span id="an_8:8">8:8</span> Iz Tebaha i iz Berotaja, Hadadezerovih
gradova, donese kralj David silni tuč.

<span id="an_8:9">8:9</span> Kad je čuo hamatski kralj Tou da je David
porazio svu Hadadezerovu vojsku,

<span id="an_8:10">8:10</span> poslao je svoga sina Hadorama kralju
Davidu da ga pozdravi i da mu čestita što je vojevao protiv Hadadezera i
porazio ga, jer je Hadadezer bio u ratu s Touom; Hadoram donese
srebrnih, zlatnih i tučanih predmeta.

<span id="an_8:11">8:11</span> I njih kralj David posveti Jahvi sa
srebrom i zlatom što ga bijaše uzeo od svih naroda koje je pokorio:

<span id="an_8:12">8:12</span> od Aramaca, Moabaca, Amonaca, Filistejaca
i od Amalečana te od plijena Hadadezera, Rehobova sina, kralja Sobe.

<span id="an_8:13">8:13</span> David steče novu slavu kad je na povratku
porazio Edomce, u Slanoj dolini, osamnaest tisuća njih.

<span id="an_8:14">8:14</span> I postavi upravitelje u Edomu, i svi
Edomci postadoše podanici Davidovi. I kuda je god David išao, Jahve mu
davaše pobjedu.

<span id="an_8:15">8:15</span> David kraljevaše nad svim Izraelom,
čineći pravo i pravicu svemu svome narodu.

<span id="an_8:16">8:16</span> Joab, sin Sarvijin, zapovijedaše vojskom,
a Jošafat, sin Ahiludov, bijaše ljetopisac.

<span id="an_8:17">8:17</span> Sadok, sin Ahitubov, i Ebjatar, sin
Ahimelekov, bijahu svećenici; Seraja bijaše državni pisar;

<span id="an_8:18">8:18</span> Benaja, sin Jojadin, zapovijedaše
Kerećanima i Pelećanima; Davidovi sinovi bijahu namjesnici.

<span id="an_9:1">9:1</span> Jednoga dana upita David: "Ima li još koji
preživjeli od Šaulove kuće da mu učinim milost zbog Jonatana?"

<span id="an_9:2">9:2</span> A bijaše u Šaulovoj kući sluga po imenu
Siba: njega dozvaše pred Davida i kralj ga zapita: "Jesi li ti Siba?" A
on odgovori: "Jesam, tvoj sluga!"

<span id="an_9:3">9:3</span> A kralj nastavi: "Zar nema više nikoga od
Šaulove kuće da mu iskažem milost kao što je Božja milost?" A Siba
odgovori kralju: "Ima još Jonatanov sin koji je hrom na obje noge."

<span id="an_9:4">9:4</span> Kralj ga upita: "Gdje je on?" A Siba
odgovori kralju: "Eno ga u kući Makira, sina Amielova, u Lo Debaru."

<span id="an_9:5">9:5</span> Tada kralj David posla po njega u kuću
Makira, sina Amielova, iz Lo Debara.

<span id="an_9:6">9:6</span> Kad je Meribaal, sin Jonatana, sina
Šaulova, došao k Davidu, pade ničice i pokloni se. A David reče:
"Meribaale!" On odgovori: "Evo tvoga sluge!"

<span id="an_9:7">9:7</span> A David mu reče: "Ne boj se jer ti želim
iskazati milost zbog tvoga oca Jonatana. Vratit ću ti sva polja tvoga
djeda Šaula, a ti ćeš svagda jesti kruh za mojim stolom."

<span id="an_9:8">9:8</span> Meribaal se pokloni i reče: "Što je tvoj
sluga te iskazuješ milost mrtvome psu kao što sam ja?"

<span id="an_9:9">9:9</span> Potom kralj dozva Sibu, Šaulova slugu, i
reče mu: "Sve što je pripadalo Šaulu i njegovoj kući, sve to dajem sinu
tvoga gospodara.

<span id="an_9:10">9:10</span> Ti ćeš mu sa svojim sinovima i sa svojim
slugama obrađivati zemlju, od nje ćeš skupljati žetvu da obitelj tvoga
gospodara ima kruha; a Meribaal, sin tvoga gospodara, jest će svagda za
mojim stolom." A Siba imaše petnaest sinova i dvadeset slugu.

<span id="an_9:11">9:11</span> Siba odgovori kralju: "Tvoj će sluga
učiniti sve što je moj gospodar i kralj zapovjedio svome sluzi."
Meribaal je, dakle, jeo za Davidovim stolom kao jedan između kraljevih
sinova.

<span id="an_9:12">9:12</span> Meribaal je imao maloga sina po imenu
Mika. A svi koji su živjeli u Sibinoj kući bijahu u službi Meribaala.

<span id="an_9:13">9:13</span> A Meribaal je boravio u Jeruzalemu, jer
je uvijek jeo za kraljevim stolom. Bio je hrom na obje noge.

<span id="an_10:1">10:1</span> Poslije toga umrije Nahaš, kralj Amonaca,
a zakralji se njegov sin Hanun mjesto njega.

<span id="an_10:2">10:2</span> A David reče u sebi: "Želio bih iskazati
ljubav Nahaševu sinu Hanunu, kao što je njegov otac iskazao meni." Zato
David posla svoje sluge da mu izraze sućut zbog njegova oca. Ali kad su
Davidove sluge došle u zemlju Amonaca,

<span id="an_10:3">10:3</span> rekoše knezovi Amonaca svome gospodaru
Hanunu: "Zar misliš da je David poslao ljude da ti izraze sućut zato što
bi htio iskazati čast tvome ocu? Nije li možda zato David poslao svoje
ljude k tebi da razvide grad da bi doznao njegovu obranu i potom ga
oborio?"

<span id="an_10:4">10:4</span> Tada Hanun pograbi Davidove sluge, obrija
im pola brade i skrati im haljine dopola, sve do zadnjice, i posla ih
natrag.

<span id="an_10:5">10:5</span> Kad su to javili Davidu, posla on čovjeka
pred njih, jer su ti ljudi bili teško osramoćeni, i poruči im: "Ostanite
u Jerihonu dok vam ne naraste brada, pa se onda vratite!"

<span id="an_10:6">10:6</span> Tada Amonci uvidješe da su se omrazili s
Davidom; zato Amonci poslaše glasnike da za plaću unajme Aramejce iz Bet
Rehoba i Aramejce iz Sobe, dvadeset tisuća pješaka, zatim kralja Maake,
tisuću ljudi, i ljude iz Toba, dvanaest tisuća vojnika.

<span id="an_10:7">10:7</span> Kad je David to čuo, posla Joaba s
vojskom i izabranim junacima.

<span id="an_10:8">10:8</span> Amonci iziđoše i svrstaše se u bojni red
pred gradskim vratima, dok su Aramejci iz Sobe i iz Rehoba i ljudi iz
Toba i iz Maake stajali zasebno na polju.

<span id="an_10:9">10:9</span> Vidjevši postavljene bojne redove prema
sebi sprijeda i straga, probra Joab najvrsnije među Izraelcima i svrsta
ih prema Aramejcima.

<span id="an_10:10">10:10</span> Ostalu vojsku predade bratu Abišaju da
je svrsta prema Amoncima.

<span id="an_10:11">10:11</span> I reče mu: "Ako Aramejci budu jači od
mene, onda ti meni priskoči u pomoć; ako Amonci budu jači od tebe, ja ću
tebi pohrliti u pomoć.

<span id="an_10:12">10:12</span> Budi hrabar i junački se držimo radi
naroda i radi gradova svoga Boga; a Jahve neka učini što je dobro u
njegovim očima."

<span id="an_10:13">10:13</span> Tada se Joab i vojska koja je bila s
njim počeše primicati da udare na Aramejce, ali oni pobjegoše pred
njima.

<span id="an_10:14">10:14</span> Kad su Amonci vidjeli da su Aramejci
pobjegli, umakoše i oni ispred Abišaja i povukoše se u grad. Tada Joab
odustane od rata protiv Amonaca i vrati se u Jeruzalem.

<span id="an_10:15">10:15</span> Kad su Aramejci vidjeli gdje su ih
Izraelci razbili, sabraše ponovo svoje čete.

<span id="an_10:16">10:16</span> Hadadezer posla glasnike i sabra
Aramejce što su s one strane rijeke. Ovi dođoše u Helam pod vodstvom
Šobaka, vojvode Hadadezerove vojske.

<span id="an_10:17">10:17</span> Pošto su to javili Davidu, on skupi sve
Izraelce i, prešavši preko Jordana, dođe u Helam. Aramejci se svrstaše
protiv Davida i zametnuše s njime boj.

<span id="an_10:18">10:18</span> Ali Aramejci udariše u bijeg ispred
Izraelaca i David im pobi sedam stotina konja od bojnih kola i četrdeset
tisuća pješaka; pogubi i njihova vojvodu Šobaka te je ondje umro.

<span id="an_10:19">10:19</span> A kad svi kraljevi, Hadadezerovi
vazali, vidješe da ih je razbio Izrael, sklopiše mir s Izraelom i počeše
mu služiti. A Aramejci se više nisu usuđivali pomagati Amoncima.

<span id="an_11:1">11:1</span> U početku slijedeće godine, u doba kad
kraljevi izlaze u rat, posla David Joaba i s njim svoje ljude i svega
Izraela: oni pobiše Amonce i podsjedoše Rabu. A David osta u Jeruzalemu.

<span id="an_11:2">11:2</span> A jednoga dana predveče usta David sa
svoje postelje i prošeta se po krovu svoje palače. Opazi s krova ženu
gdje se kupa. Ta žena bijaše izvanredno lijepa.

<span id="an_11:3">11:3</span> David se propita za tu ženu i rekoše mu:
"Pa to je Bat-Šeba, kći Eliamova i žena Urije Hetita!"

<span id="an_11:4">11:4</span> Nato David posla glasnika da je dovedu k
njemu. Kad je došla, leže on s njom, upravo kad se bila očistila od
svoje nečistoće. Zatim se ona vrati svojoj kući.

<span id="an_11:5">11:5</span> Žena zatrudnje te poruči Davidu: "Trudna
sam!"

<span id="an_11:6">11:6</span> Tada David posla poruku Joabu: "Pošalji k
meni Uriju Hetita!" I Joab posla Uriju k Davidu.

<span id="an_11:7">11:7</span> Kad je Urija došao k njemu, zapita ga
David kako je Joab, kako je vojska i kako napreduje rat.

<span id="an_11:8">11:8</span> Potom David reče Uriji: "Siđi u svoju
kuću i operi svoje noge!" Urija iziđe iz kraljeva dvora, a za njim
ponesoše dar s kraljeva stola.

<span id="an_11:9">11:9</span> Ali Urija osta da spava pred vratima
kraljeva dvora sa stražarima svoga gospodara i ne ode svojoj kući.

<span id="an_11:10">11:10</span> Javiše to Davidu govoreći: "Urija nije
otišao svojoj kući!" Tada David upita Uriju: "Zar nisi došao s puta?
Zašto ne ideš svojoj kući?"

<span id="an_11:11">11:11</span> A Urija odgovori Davidu: "Kovčeg,
Izrael i Juda borave pod šatorima, moj gospodar Joab i straža moga
gospodara borave na otvorenu polju, a ja da uđem u svoju kuću da jedem i
da pijem i da spavam sa svojom ženom? Živoga mi Jahve, i tako mi tvoga
života, zaista neću učiniti nešto takvo!"

<span id="an_11:12">11:12</span> Tada David reče Uriji: "Ostani još
danas ovdje, a sutra ću te otpustiti." Tako Urija osta u Jeruzalemu onaj
dan.

<span id="an_11:13">11:13</span> Sutradan David pozva Uriju da jede i da
pije pred njim i on ga opi. A uvečer Urija iziđe i leže na svoju
postelju sa stražama svoga gospodara, ali svojoj kući nije otišao.

<span id="an_11:14">11:14</span> Ujutro David napisa pismo Joabu i posla
ga po Uriji.

<span id="an_11:15">11:15</span> A u tom pismu pisao je ovako:
"Postavite Uriju naprijed, gdje je najžešći boj, pa uzmaknite iza njega:
neka bude pogođen i neka pogine!"

<span id="an_11:16">11:16</span> Zato Joab, opsjedajući grad, postavi
Uriju na mjesto gdje je znao da stoje najhrabriji ratnici.

<span id="an_11:17">11:17</span> Kad su onda građani provalili van i
pobili se s Joabom, pade nekoliko od njegove vojske, od Davidovih ljudi,
a pogibe i Urija Hetit.

<span id="an_11:18">11:18</span> Potom Joab posla čovjeka i javi Davidu
sve što se dogodilo u boju.

<span id="an_11:19">11:19</span> I zapovjedi glasniku ovako: "Kad
pripovjediš kralju sve što se dogodilo u boju,

<span id="an_11:20">11:20</span> možda će se kralj razljutiti pa ti
kazati: 'Zašto ste se primakli tako blizu gradu da navalite? Zar niste
znali da se obično izmeću strijele sa zida?

<span id="an_11:21">11:21</span> Tko je ubio Abimeleka, sina
Jerubaalova? Nije li jedna žena bacila na njega mlinski kamen, ozgo sa
zida, te je poginuo u Tebesu? Zašto ste se primakli tako blizu zidu?'
Ako ti tako kaže, a ti mu reci: 'Poginuo je i tvoj sluga Urija Hetit.'"

<span id="an_11:22">11:22</span> Glasnik krenu na put, dođe k Davidu i
pripovjedi mu sve što mu je naložio Joab. A David planu gnjevom na Joaba
i reče glasniku: "Zašto ste se primakli tako blizu zidu? Tko je ubio
Abimeleka, sina Jerubaalova? Nije li jedna žena bacila na njega mlinski
kamen, ozgo sa zida, te je poginuo u Tebesu? Zašto ste se primakli tako
blizu zidu?"

<span id="an_11:23">11:23</span> Glasnik odgovori Davidu: "Ti su ljudi
silovito udarali na nas i izašli su protiv nas na otvoreno polje. Mi smo
ih potisnuli natrag do gradskih vrata,

<span id="an_11:24">11:24</span> ali su strijelci sa zida stali izmetati
strijele na tvoje ljude te ih je poginulo nekoliko između kraljevih
slugu; tako je poginuo i tvoj sluga Urija Hetit."

<span id="an_11:25">11:25</span> Tada David reče glasniku: "Ovako reci
Joabu: 'Nemoj to uzimati toliko k srcu, jer mač proždire sad ovoga, sad
onoga. Udaraj još jače na grad i obori ga!' Tako ćeš mu vratiti
srčanost!"

<span id="an_11:26">11:26</span> Kad je Urijina žena čula da je poginuo
njezin muž Urija, žalila je za svojim mužem.

<span id="an_11:27">11:27</span> A kad je prošlo vrijeme žalosti, posla
David po nju i uze je u svoj dvor, i ona mu posta ženom. I rodi mu sina.
Ali djelo koje učini David bijaše zlo u očima Jahvinim.

<span id="an_12:1">12:1</span> Jahve posla proroka Natana k Davidu. On
uđe k njemu i reče mu: "U nekom gradu živjela dva čovjeka, jedan bogat,
a drugi siromašan.

<span id="an_12:2">12:2</span> Bogati imaše ovaca i goveda u obilju.

<span id="an_12:3">12:3</span> A siromah nemaše ništa, osim jedne jedine
ovčice koju bijaše kupio. Hranio ju je i ona je rasla kraj njega i s
njegovom djecom; jela je od njegova zalogaja, pila iz njegove čaše;
spavala ja na njegovu krilu: bila mu je kao kći.

<span id="an_12:4">12:4</span> I dođe putnik k bogatom čovjeku, a njemu
bilo žao uzeti od svojih ovaca ili goveda da zgotovi gostu koji mu je
došao. On ukrade ovčicu siromaha i zgotovi je za svog pohodnika."

<span id="an_12:5">12:5</span> Tada David planu žestokim gnjevom na toga
čovjeka i reče Natanu: "Tako mi živog Jahve, smrt je zaslužio čovjek
koji je to učinio!

<span id="an_12:6">12:6</span> Četverostruko će naknaditi ovcu zato što
je učinio to djelo i što nije znao milosrđa!"

<span id="an_12:7">12:7</span> Tada Natan reče Davidu: "Ti si taj
čovjek! Ovako govori Jahve, Bog Izraelov: 'Ja sam te pomazao za kralja
nad Izraelom, ja sam te izbavio iz Šaulove ruke.

<span id="an_12:8">12:8</span> Predao sam ti kuću tvoga gospodara,
položio sam žene tvoga gospodara na tvoje krilo, dao sam ti dom Izraelov
i dom Judin; a ako to nije dosta, dodat ću ti još ovo ili ono.

<span id="an_12:9">12:9</span> Zašto si prezreo Jahvu i učinio ono što
je zlo u njegovim očima? Ubio si mačem Uriju Hetita, a njegovu si ženu
uzeo za svoju ženu. Jest, njega si ubio mačem Amonaca.

<span id="an_12:10">12:10</span> Zato se neće nikada više okrenuti mač
od tvoga doma, jer si me prezreo i jer si uzeo ženu Urije Hetita da ti
bude žena.'

<span id="an_12:11">12:11</span> Ovako govori Jahve: 'Evo ja ću podići
na te zlo iz tvoga doma. Uzet ću tvoje žene ispred tvojih očiju i dat ću
ih tvome bližnjemu, koji će spavati s tvojim ženama na vidiku ovome
suncu.

<span id="an_12:12">12:12</span> Ti si doduše radio tajno, ali ja ću ovu
prijetnju izvršiti pred svim Izraelom i pred ovim suncem!'"

<span id="an_12:13">12:13</span> Tada David reče Natanu: "Sagriješio sam
protiv Jahve!" A Natan odvrati Davidu: "Jahve ti oprašta tvoj grijeh:
nećeš umrijeti.

<span id="an_12:14">12:14</span> Ali jer si tim djelom prezreo Jahvu,
neminovno će umrijeti dijete koje ti se rodilo!"

<span id="an_12:15">12:15</span> Potom Natan ode svojoj kući. A Jahve
udari dijete koje je Urijina žena rodila Davidu i ono se teško razbolje.

<span id="an_12:16">12:16</span> David se molitvom obrati Bogu za
dijete: postio je, vraćao se kući i ležao preko noći na goloj zemlji,
pokriven vrećom.

<span id="an_12:17">12:17</span> A starješine njegova doma stajahu oko
njega da ga podignu sa zemlje, ali on ne htjede i ne okusi s njima
nikakva jela.

<span id="an_12:18">12:18</span> A sedmi dan umrije dijete. Davidovi
dvorani ne usudiše se javiti mu da je dijete umrlo. Jer mišljahu: "Dok
je dijete bilo živo, govorili smo mu, a on nas nije htio slušati. A kako
ćemo mu kazati da je dijete umrlo? Učinit će zlo!"

<span id="an_12:19">12:19</span> A David opazi da njegovi dvorani šapću
među sobom i on shvati da je dijete umrlo. I upita David svoje dvorane:
"Je li dijete umrlo?" A oni odgovoriše: "Umrlo je."

<span id="an_12:20">12:20</span> Tada David usta sa zemlje, okupa se,
pomaza se i preobuče se u druge haljine. Zatim uđe u Dom Jahvin i
pokloni se. Vrativši se potom svojoj kući, zatraži da mu dadu jela; i
jeo je.

<span id="an_12:21">12:21</span> A njegovi dvorani upitaše ga: "Što to
radiš? Dok je dijete bilo živo, postio si i plakao; a sada, kad je
dijete umrlo, ustaješ i jedeš!"

<span id="an_12:22">12:22</span> A on odgovori: "Dok je dijete bilo
živo, postio sam i plakao jer sam mislio: 'Tko zna? Jahve će se možda
smilovati na me i dijete će ostati živo!'

<span id="an_12:23">12:23</span> A sada, kad je umrlo, čemu da postim?
Mogu li ga vratiti? Ja ću otići k njemu, ali se ono neće vratiti k
meni!"

<span id="an_12:24">12:24</span> Potom David utješi svoju ženu Bat-Šebu.
Dođe k njoj i leže s njom. Ona zatrudnje i rodi sina komu nadjenu ime
Salomon. Jahve ga zamilova

<span id="an_12:25">12:25</span> i objavi to po proroku Natanu. Ovaj ga
nazva imenom Jedidja, po riječi Jahvinoj.

<span id="an_12:26">12:26</span> Joab navali na Rabu sinova Amonovih i
osvoji kraljevski grad.

<span id="an_12:27">12:27</span> Tada Joab posla glasnika k Davidu s
porukom: "Ja sam navalio na Rabu i osvojio grad uz vodu.

<span id="an_12:28">12:28</span> Sada ti saberi ostalu vojsku, opkoli
grad i osvoji ga, da ne bih ja osvojio grada i dao mu svoje ime."

<span id="an_12:29">12:29</span> I skupi David svu vojsku, krenu na
Rabu, navali na grad i zauze ga.

<span id="an_12:30">12:30</span> Ondje skinu s Malkomove glave krunu,
koja bijaše teška jedan zlatni talenat; u njoj je bio dragi kamen, koji
posta ures na Davidovoj glavi. I vrlo bogat plijen odnese iz grada.

<span id="an_12:31">12:31</span> A narod koji bijaše u njemu izvede i
stavi ga da radi kod pila, željeznim pijucima i željeznim sjekirama i
upotrijebi ga za rad u ciglanama. I tako je isto činio svim gradovima
sinova Amonovih. Potom se David sa svom vojskom vrati u Jeruzalem.

<span id="an_13:1">13:1</span> A potom se dogodi ovo: Davidov sin
Abšalom imao je lijepu sestru po imenu Tamaru i u nju se zaljubio
Davidov sin Amnon.

<span id="an_13:2">13:2</span> Amnon se toliko mučio da se gotovo
razbolio radi svoje sestre Tamare: jer ona bijaše djevica, pa Amnon nije
vidio mogućnosti da joj učini bilo što.

<span id="an_13:3">13:3</span> Ali imaše Amnon prijatelja po imenu
Jonadaba, sina Davidova brata Šimeja; a Jonadab bijaše vrlo domišljat.

<span id="an_13:4">13:4</span> I upita on Amnona: "Odakle to, kraljev
sine, da si svako jutro mlitav? Ne bi li mi kazao?" A Amnon mu odgovori:
"Zaljubljen sam u Tamaru, sestru svoga brata Abšaloma."

<span id="an_13:5">13:5</span> A Jonadab mu reče: "Lezi u postelju i
pričini se bolestan, pa kad dođe tvoj otac da te pohodi, ti mu reci:
'Dopusti da dođe moja sestra Tamara da mi dade jesti; ako ona pred mojim
očima zgotovi jelo da to vidim, onda ću iz njezine ruke jesti.'"

<span id="an_13:6">13:6</span> Amnon, dakle, leže i pričini se bolestan.
Kad je došao kralj da ga pohodi, reče Amnon kralju: "Dopusti da dođe
moja sestra Tamara da pred mojim očima zgotovi koji kolač i ja ću se
okrijepiti iz njezine ruke."

<span id="an_13:7">13:7</span> Tada David poruči Tamari u palaču: "Idi u
kuću svoga brata Amnona i priredi mu jelo!"

<span id="an_13:8">13:8</span> Tamara ode u kuću svoga brata Amnona. A
on ležaše. Uze ona brašna, umijesi ga, načini kolače pred njegovim očima
te ih ispeče.

<span id="an_13:9">13:9</span> Potom uze tavu i istrese je preda nj, ali
Amnon ne htjede jesti nego reče: "Otpremite sve odavde!" I svi iziđoše
od njega.

<span id="an_13:10">13:10</span> Tada Amnon reče Tamari: "Donesi mi jelo
u spavaonicu da se okrijepim iz tvoje ruke!" I Tamara uze kolače koje
bijaše zgotovila i donese ih svome bratu Amnonu u spavaonicu.

<span id="an_13:11">13:11</span> A kad mu je pružila da jede, on je
uhvati rukom i reče joj: "Dođi, sestro moja, lezi sa mnom!"

<span id="an_13:12">13:12</span> A ona mu reče: "Nemoj, brate moj! Ne
sramoti me jer se tako ne radi u Izraelu. Ne čini takve sramote!

<span id="an_13:13">13:13</span> Kuda bih ja sa svojom sramotom? A i ti
bi bio kao bestidnik u Izraelu! Nego govori s kraljem: on me neće
uskratiti tebi!"

<span id="an_13:14">13:14</span> Ali je on ne htjede poslušati, nego je
svlada i leže s njom.

<span id="an_13:15">13:15</span> Nato je odmah zamrzi silnom mržnjom te
je mržnja kojom ju je zamrzio bila veća od ljubavi kojom ju je prije
ljubio. I reče joj Amnon: "Ustani! Odlazi!"

<span id="an_13:16">13:16</span> A ona mu odvrati: "Ne, brate moj! Ako
me sad otjeraš, bit će to veće zlo od onoga koje si mi učinio!" Ali je
on ne htjede slušati,

<span id="an_13:17">13:17</span> nego dozva momka koji ga je služio i
zapovjedi mu: "Otjeraj ovu od mene, izbaci je i zaključaj vrata za
njom!"

<span id="an_13:18">13:18</span> (A ona je imala na sebi haljinu s dugim
rukavima, jer su se nekoć u takve haljine oblačile kraljeve kćeri dok su
bile djevojke.) Sluga je izvede van i zaključa vrata za njom.

<span id="an_13:19">13:19</span> Tada Tamara uze prašine i posu se njom
po glavi, razdrije haljinu s dugim rukavima koju je imala na sebi, stavi
ruku na glavu i ode vičući glasno dok je išla.

<span id="an_13:20">13:20</span> A njezin je brat Abšalom upita: "Je li
možda tvoj brat Amnon bio s tobom? Ali sada, sestro moja, šuti: brat ti
je! Ne uzimaj to k srcu!" Tako je Tamara ostala osamljena u kući svoga
brata Abšaloma.

<span id="an_13:21">13:21</span> Kad je kralj David čuo sve što se
dogodilo, vrlo se razgnjevi, ali ne htjede žalostiti svoga sina Amnona,
koga je ljubio jer mu bijaše prvorođenac.

<span id="an_13:22">13:22</span> A Abšalom ne reče Amnonu ni riječi, ni
zle ni dobre, jer je Abšalom zamrzio Amnona što mu osramoti sestru
Tamaru.

<span id="an_13:23">13:23</span> A poslije dvije godine imao je Abšalom
striženje ovaca u Baal Hasoru kod Efrajima; i Abšalom pozva svu kraljevu
obitelj.

<span id="an_13:24">13:24</span> Abšalom dođe kralju i reče mu: "Evo,
tvoj sluga ima striženje ovaca, pa neka se kralj i njegovi dvorani
udostoje doći svome sluzi."

<span id="an_13:25">13:25</span> Ali kralj odgovori Abšalomu: "Ne, sine,
nećemo doći svi, da ti ne budemo na teret." Abšalom ustraja, ali kralj
ne htjede ići, nego ga blagoslovi i otpusti.

<span id="an_13:26">13:26</span> Ali Abšalom nastavi: "Ako ti nećeš,
dopusti da bar moj brat Amnon pođe s nama." A kralj ga upita: "Zašto da
ide s tobom?"

<span id="an_13:27">13:27</span> Ali je Abšalom i dalje navaljivao te
David naposljetku pusti s njim Amnona i sve kraljeve sinove. Abšalom
priredi kraljevsku gozbu

<span id="an_13:28">13:28</span> i zapovjedi svojim slugama ovako:
"Pazite! Kad se Amnonu razveseli srce od vina i ja vam viknem: 'Ubijte
Amnona!' tada ga pogubite! Ne bojte se, jer vam tako zapovijedam!
Ohrabrite se i pokažite se junaci!"

<span id="an_13:29">13:29</span> I Abšalomove sluge učiniše s Amnonom
kako im zapovjedi Abšalom. Tada skočiše svi kraljevi sinovi, pojahaše
svaki svoju mazgu i pobjegoše.

<span id="an_13:30">13:30</span> Dok su oni još bili na putu, dođe
ovakva vijest Davidu: "Abšalom je pobio sve kraljeve sinove, nije ostao
od njih ni jedan jedini."

<span id="an_13:31">13:31</span> Kralj ustade, razdrije svoje haljine i
baci se na zemlju; i svi njegovi dvorani koji stajahu oko njega
razdriješe svoje haljine.

<span id="an_13:32">13:32</span> Ali Jonadab, sin Davidova brata Šimeja,
progovori ovako: "Neka ne govori moj gospodar da su pobili sve mladiće,
kraljeve sinove, jer je poginuo samo Amnon: na Abšalomovu licu mogla se
predviđati nesreća od onoga dana kad je Amnon osramotio njegovu sestru
Tamaru.

<span id="an_13:33">13:33</span> Zato neka sada moj gospodar i kralj ne
misli u srcu da su svi kraljevi sinovi poginuli. Poginuo je samo Amnon,

<span id="an_13:34">13:34</span> a Abšalom je pobjegao." A momak koji
bijaše na straži podiže oči i ugleda mnoštvo naroda gdje silazi cestom
od Horonajima. Stražar dođe i javi kralju: "Vidio sam ljude gdje silaze
cestom od Horonajima po gorskom obronku."

<span id="an_13:35">13:35</span> Tada Jonadab reče kralju: "Evo stigoše
kraljevi sinovi! Dogodilo se kako je rekao tvoj sluga."

<span id="an_13:36">13:36</span> Tek što je to izrekao, a to kraljevi
sinovi uđoše i zaplakaše u sav glas; a i kralj i svi njegovi dvorani
plakahu.

<span id="an_13:37">13:37</span> Abšalom pak bijaše pobjegao i otišao k
Talmaju, sinu Amihudovu, gešurskom kralju. A David tugovaše za svojim
sinom bez prestanka.

<span id="an_13:38">13:38</span> A pošto je Abšalom pobjegao i otišao u
Gešur, ostao je ondje tri godine.

<span id="an_13:39">13:39</span> Kralj David prestao se srditi na
Abšaloma jer se utješio zbog smrti Amnonove.

<span id="an_14:1">14:1</span> A Joab, sin Sarvijin, opazi da se
kraljevo srce okreće k Abšalomu.

<span id="an_14:2">14:2</span> Zato Joab pošalje u Tekou po jednu
pametnu ženu i reče joj: "Učini se kao da si u žalosti za mrtvim, obuci
žalobne haljine, nemoj se mazati uljem, nego budi kao žena koja je već
dugo vremena u žalosti za mrtvim.

<span id="an_14:3">14:3</span> Otići ćeš kralju i govorit ćeš mu ovako."
I Joab je nauči što će govoriti.

<span id="an_14:4">14:4</span> Žena iz Tekoe ode kralju, pade ničice na
zemlju i pokloni se, zatim reče: "Pomozi, kralju!"

<span id="an_14:5">14:5</span> Kralj je upita: "Što ti je?" A ona
odgovori: "Ah, ja sam udovica. Muž mi je umro,

<span id="an_14:6">14:6</span> a tvoja je službenica imala dva sina. Oni
se posvadiše u polju, a nije bilo nikoga da ih razdvoji te je jedan od
njih udario svoga brata i ubio ga.

<span id="an_14:7">14:7</span> I sad se podiže sav rod na tvoju
službenicu i reče: 'Predaj nam toga što je ubio svoga brata: mi ćemo ga
pogubiti za život njegova brata koga je ubio, a time ćemo zatrti i
baštinika.' Tako hoće da ugase žeravicu koja mi je ostala, da ne ostave
mome mužu ni imena ni potomstva na zemlji."

<span id="an_14:8">14:8</span> A kralj reče ženi: "Idi svojoj kući, ja
ću odrediti što treba za te."

<span id="an_14:9">14:9</span> A žena iz Tekoe reče kralju: "Gospodaru
kralju! Neka na me i na moj očinski dom padne krivica; kralj i njegovo
prijestolje nedužni su u tome!"

<span id="an_14:10">14:10</span> A kralj nastavi: "Onoga koji ti se
zaprijetio dovedi k meni! Taj te neće više dirnuti!"

<span id="an_14:11">14:11</span> A ona reče: "Neka se kralj udostoji
spomenuti ime Jahve, svoga Boga, da krvni osvetnik neće umnožiti zator i
da neće pogubiti moga sina!" A on obeća: "Tako mi živog Jahve, nijedna
vlas neće pasti s glave tvome sinu!"

<span id="an_14:12">14:12</span> A žena nastavi: "Dopusti da tvoja
službenica kaže jednu riječ svome gospodaru kralju." A on odvrati:
"Govori!"

<span id="an_14:13">14:13</span> A žena reče: "Dakle, zašto je kralj -
jer se izričući ovakvu presudu sam priznao krivim - donio protiv naroda
Božjega odluku da ne pušta kući onoga koga je prognao?

<span id="an_14:14">14:14</span> Mi smo svi osuđeni na smrt, slični smo
vodi koja se prolije na zemlju i više se ne može skupiti, i Bog ne
podiže mrtvaca: neka, dakle, kralj misli na to da prognanik ne ostane
izagnan daleko od njega.

<span id="an_14:15">14:15</span> A razlog zašto sam došla da iznesem
pred svoga gospodara kralja ovu stvar bio je taj što su me zaplašili
ljudi, pa je mislila tvoja službenica: moram govoriti s kraljem, možda
će kralj učiniti ono što mu njegova službenica kaže.

<span id="an_14:16">14:16</span> Jer će kralj poslušati svoju službenicu
i izbaviti je iz ruku čovjeka koji hoće da me istrijebi zajedno s mojim
sinom iz Božje baštine.

<span id="an_14:17">14:17</span> Zato je tvoja službenica pomislila:
neka mi riječ moga gospodara i kralja bude na umirenje. Jer moj je
gospodar i kralj kao Božji anđeo koji sluša dobro i zlo. Jahve, tvoj
Bog, neka bude s tobom!"

<span id="an_14:18">14:18</span> Tada progovori kralj i reče ženi:
"Nemoj mi sada zatajiti ono što ću te pitati!" A žena odgovori: "Neka
govori moj gospodar kralj!"

<span id="an_14:19">14:19</span> Tada kralj upita: "Nisu li Joabovi
prsti s tobom u svemu tome?" A žena odgovori: "Tako bio živ, gospodaru
kralju, zaista se ne može ni desno ni lijevo od svega što je kazao moj
gospodar i kralj! Jest, tvoj mi je sluga Joab zapovjedio, on je naučio
tvoju službenicu sve ove riječi.

<span id="an_14:20">14:20</span> Tvoj je sluga Joab to učinio da bi
svemu dao drugo lice, ali je moj gospodar mudar kao Božji anđeo, on zna
sve što se zbiva na zemlji."

<span id="an_14:21">14:21</span> Tada se kralj okrenu Joabu i reče mu:
"Dobro, učinit ću to. Idi i dovedi natrag mladića Abšaloma!"

<span id="an_14:22">14:22</span> A Joab pade licem na zemlju, pokloni se
i zahvali kralju; zatim reče Joab: "Danas vidi tvoj sluga da je našao
milost u tvojim očima, gospodaru kralju, kad je kralj ispunio molbu
svoga sluge."

<span id="an_14:23">14:23</span> Potom se diže Joab, ode u Gešur i
dovede Abšaloma natrag u Jeruzalem.

<span id="an_14:24">14:24</span> Ali kralj reče: "Neka ide u svoju kuću,
a meni neka ne dolazi na oči!" I Abšalom se povuče u svoju kuću i ne
dođe kralju na oči.

<span id="an_14:25">14:25</span> U svemu Izraelu ne bijaše čovjeka tako
lijepa kao Abšalom komu bi se mogle izreći tolike pohvale: od pete do
glave nije bilo na njemu mane.

<span id="an_14:26">14:26</span> A kad bi šišao kosu - a šišao ju je na
koncu svake godine, jer mu je bila preteška pa ju je morao šišati -
mjerio bi svoju kosu: bila bi teška dvije stotine šekela, po kraljevskoj
mjeri.

<span id="an_14:27">14:27</span> Abšalomu se rodiše tri sina i jedna kći
po imenu Tamara; bila je to vrlo lijepa žena.

<span id="an_14:28">14:28</span> Abšalom provede dvije godine u
Jeruzalemu a da nije došao kralju na oči.

<span id="an_14:29">14:29</span> Tada Abšalom pozva Joaba k sebi da bi
ga poslao kralju, ali Joab ne htjede doći k njemu; i posla drugi put po
njega, ali on opet ne htjede doći.

<span id="an_14:30">14:30</span> Tada Abšalom zapovjedi slugama: "Znate
Joabovo polje koje je pokraj mojega i na kojem raste ječam: idite i
zapalite ga!" I Abšalomove sluge zapališe ono polje.

<span id="an_14:31">14:31</span> Tada se diže Joab, dođe k Abšalomu u
kuću i upita ga: "Zašto su tvoje sluge zapalile moje polje?"

<span id="an_14:32">14:32</span> A Abšalom odgovori Joabu: "Ja sam
poslao k tebi i poručio ti: 'Dođi ovamo, želio bih te poslati kralju s
ovom porukom: Zašto sam se vratio iz Gešura?' Bolje bi bilo za mene da
sam još ondje. Zato sad hoću da dođem kralju na oči, pa ako ima na meni
kakva krivica, neka me pogubi!"

<span id="an_14:33">14:33</span> Joab ode kralju i javi mu te riječi.
Zatim kralj pozva Abšaloma. Dođe on pred kralja, pokloni mu se i pade
ničice pred kralja. I kralj poljubi Abšaloma.

<span id="an_15:1">15:1</span> Poslije toga nabavi Abšalom sebi kola i
konje i pedeset ljudi koji su trčali pred njim.

<span id="an_15:2">15:2</span> Abšalom je u rano jutro stajao kraj puta
koji vodi do gradskih vrata; i tko god je imao kakvu parnicu te išao
kralju na sud, Abšalom bi ga dozvao k sebi i pitao: "Iz kojega si
grada?" A kad bi ovaj odgovorio: "Tvoj je sluga iz toga i toga Izraelova
plemena",

<span id="an_15:3">15:3</span> tada bi mu Abšalom rekao: "Vidiš, tvoja
je stvar dobra i pravedna, ali nećeš naći nikoga koji bi te saslušao kod
kralja."

<span id="an_15:4">15:4</span> Abšalom bi nastavljao: "Ah, kad bi mene
postavili za suca u zemlji! Svaki bi koji ima kakvu parnicu ili sud
dolazio k meni i ja bih mu pribavio pravo!"

<span id="an_15:5">15:5</span> A kad bi mu se tko približio da mu se
pokloni, on bi pružio ruku, privukao ga k sebi i poljubio.

<span id="an_15:6">15:6</span> Tako je činio Abšalom svim Izraelcima
koji su dolazili na sud kralju. Time je Abšalom predobivao srca
Izraelaca za sebe.

<span id="an_15:7">15:7</span> Kad su prošle četiri godine, Abšalom reče
kralju: "Dopusti da odem u Hebron i da izvršim zavjet kojim sam se
zavjetovao Jahvi.

<span id="an_15:8">15:8</span> Jer kad bijah u Gešuru u Aramu, tvoj se
sluga zavjetovao ovako: 'Ako me Jahve dovede natrag u Jeruzalem, iskazat
ću čast Jahvi u Hebronu.'"

<span id="an_15:9">15:9</span> A kralj mu odgovori: "Idi u miru!" I on
krenu na put i ode u Hebron.

<span id="an_15:10">15:10</span> Abšalom razasla tajne glasnike po svim
Izraelovim plemenima i poruči im: "Kad čujete zvuk roga, tada recite:
Abšalom je postao kralj u Hebronu."

<span id="an_15:11">15:11</span> A ode s Abšalomom dvije stotine ljudi
iz Jeruzalema; bijahu to uzvanici koji su bezazleno pošli ne znajući što
se sprema.

<span id="an_15:12">15:12</span> Abšalom posla i po Gilonjanina
Ahitofela, Davidova savjetnika, iz njegova grada Gilona, da pribiva
prinošenju žrtava. Urota je bila jaka, a mnoštvo Abšalomovih pristaša
sve je više raslo.

<span id="an_15:13">15:13</span> Tada stiže Davidu glasnik te mu javi:
"Srce Izraelaca priklonilo se Abšalomu."

<span id="an_15:14">15:14</span> Tada David reče svim svojim dvoranima
koji bijahu s njim u Jeruzalemu: "Ustanite! Bježimo! Inače nećemo uteći
od Abšaloma. Pohitite brzo, da on ne bude brži i ne stigne nas, da ne
obori na nas zlo i ne pobije grada oštricom mača!"

<span id="an_15:15">15:15</span> A kraljevi dvorani odgovoriše kralju:
"Što god odluči naš gospodar kralj, evo tvojih slugu!"

<span id="an_15:16">15:16</span> I kralj iziđe pješice sa svim svojim
dvorom; ipak ostavi kralj deset inoča da čuvaju palaču.

<span id="an_15:17">15:17</span> I kralj ode pješice sa svim narodom i
zaustavi se kod posljednje kuće.

<span id="an_15:18">15:18</span> Svi njegovi dvorani stajahu uza nj.
Tada svi Kerećani, svi Pelećani, Itaj i svi Gićani koji bijahu došli s
njim iz Gata, šest stotina ljudi, prođoše pred kraljem.

<span id="an_15:19">15:19</span> Kralj upita Itaja Gićanina: "Zašto i ti
ideš s nama? Vrati se i ostani kod kralja! Ti si stranac, prognan iz
svoje zemlje.

<span id="an_15:20">15:20</span> Jučer si došao, a danas da te vodim da
se potucaš s nama kad ja idem kamo me sreća nanese. Vrati se i odvedi
svoju braću natrag sa sobom, a Jahve neka ti iskaže ljubav i vjernost!"

<span id="an_15:21">15:21</span> Ali Itaj odgovori kralju ovako: "Živoga
mi Jahve i tako mi živ bio moj gospodar kralj: gdje god bude moj
gospodar kralj, bilo na smrt ili na život, ondje će biti i tvoj sluga!"

<span id="an_15:22">15:22</span> Tada David reče Itaju: "Hajde, prođi!"
I Itaj iz Gata prođe sa svim svojim ljudima i sa svom svojom pratnjom.

<span id="an_15:23">15:23</span> Svi plakahu iza glasa. Kralj je stajao
na potoku Kidronu i sav je narod prolazio pred njim prema pustinji.

<span id="an_15:24">15:24</span> Bijaše ondje i Sadok i s njim svi
leviti koji su nosili Kovčeg Božji. I oni spustiše Kovčeg Božji kraj
Ebjatara dok sav narod nije izišao iz grada.

<span id="an_15:25">15:25</span> Tada kralj reče Sadoku: "Odnesi Kovčeg
Božji natrag u grad. Ako nađem milost u Jahve, on će me dovesti natrag i
dopustiti mi da opet vidim njega i njegovo prebivalište.

<span id="an_15:26">15:26</span> A ako rekne ovako: 'Nisi mi po volji!'
- onda evo me, neka čini sa mnom što je dobro u njegovim očima!"

<span id="an_15:27">15:27</span> Još kralj reče svećeniku Sadoku:
"Hajde, ti i Ebjatar vratite se u miru u grad, i vaša dva sina s vama,
tvoj sin Ahimaas i Ebjatarov sin Jonatan.

<span id="an_15:28">15:28</span> Evo, ja ću se zadržati na ravnicama
pustinje dok ne dođe od vas glas da me obavijesti."

<span id="an_15:29">15:29</span> Nato Sadok i Ebjatar odnesoše Kovčeg
Božji natrag u Jeruzalem i ostadoše ondje.

<span id="an_15:30">15:30</span> David se uspinjao na Maslinsku goru,
sve plačući, pokrivene glave i bos, i sav narod koji ga je pratio iđaše
pokrivene glave i plačući.

<span id="an_15:31">15:31</span> Tada javiše Davidu da je i Ahitofel
među urotnicima s Abšalomom. A David zavapi: "Obezumi Ahitofelove
savjete, Jahve!"

<span id="an_15:32">15:32</span> Kad je David došao na vrh gore, ondje
gdje se klanja Bogu, dođe mu u susret Hušaj Arčanin, prijatelj Davidov,
razdrte haljine i glave posute prahom.

<span id="an_15:33">15:33</span> David mu reče: "Ako pođeš sa mnom, bit
ćeš mi na teret.

<span id="an_15:34">15:34</span> Ali ako se vratiš u grad i kažeš
Abšalomu: 'Bit ću tvoj sluga, gospodaru kralju; prije sam služio tvome
ocu, a sada ću služiti tebi', moći ćeš tada okretati Ahitofelove savjete
u moju korist.

<span id="an_15:35">15:35</span> S tobom će biti i svećenici Sadok i
Ebjatar. Sve što čuješ iz palače, javi svećenicima Sadoku i Ebjataru.

<span id="an_15:36">15:36</span> S njima su ondje i dva njihova sina,
Ahimaas Sadokov i Jonatan Ebjatarov: po njima mi javljajte sve što
čujete."

<span id="an_15:37">15:37</span> Tako se Hušaj, prijatelj Davidov, vrati
u grad upravo u času kad je Abšalom ulazio u Jeruzalem.

<span id="an_16:1">16:1</span> Kad je David prešao malo preko vrha, dođe
mu u susret Siba, sluga Meribaalov, sa dva osamarena magarca koja su
nosila dvije stotine kruhova, sto grozdova suhog grožđa, sto voćnjača i
mijeh vina.

<span id="an_16:2">16:2</span> Kralj upita Sibu: "Što ćeš s tim?" A Siba
odgovori: "Magarci će poslužiti kraljevoj obitelji za jahanje, kruh i
voće momcima za jelo, a vino za piće onima koji se umore u pustinji."

<span id="an_16:3">16:3</span> Kralj dalje upita: "A gdje je sin tvoga
gospodara?" A Siba odgovori kralju: "Eno, ostao je u Jeruzalemu jer je
mislio: 'Danas će mi dom Izraelov vratiti kraljevstvo moga oca.'"

<span id="an_16:4">16:4</span> Tada kralj reče Sibi: "Sve što posjeduje
Meribaal neka je tvoje." A Siba odgovori: "Bacam se ničice pred tobom.
O, da bih i dalje bio dostojan milosti u tvojim očima, kralju
gospodaru!"

<span id="an_16:5">16:5</span> Kad je kralj David došao do Bahurima,
izađe odande čovjek od roda Šaulova. Zvao se Šimej, a bio je sin Gerin.
Dok je izlazio, neprestano je proklinjao.

<span id="an_16:6">16:6</span> Bacao je kamenje na Davida i na sve
dvorane kralja Davida, premda je sva vojska sa svim junacima okruživala
kralja s desne i lijeve strane.

<span id="an_16:7">16:7</span> A Šimej je ovako govorio proklinjući:
"Odlazi, odlazi, krvniče, ništarijo!

<span id="an_16:8">16:8</span> Jahve je okrenuo na tebe svu krv Šaulova
doma, kojemu si ti oduzeo kraljevstvo. Ujedno je Jahve predao
kraljevstvo u ruke tvome sinu Abšalomu. Evo, sad si zapao u nevolju jer
si krvnik."

<span id="an_16:9">16:9</span> Tada Sarvijin sin Abišaj zapita kralja:
"Zar da ovaj uginuli pas proklinje moga gospodara kralja? Dopusti da
odem prijeko i da mu skinem glavu!"

<span id="an_16:10">16:10</span> Ali kralj odgovori: "Što hoćete od
mene, Sarvijini sinovi? Ako on proklinje te ako mu je Jahve zapovjedio:
'Proklinji Davida!' - tko ga smije pitati: 'Zašto činiš tako?'"

<span id="an_16:11">16:11</span> Nato David reče Abišaju i svim svojim
dvoranima: "Eto, moj sin koji je izašao od moga tijela radi mi o glavi,
a kamoli neće sada ovaj Benjaminovac! Pustite ga neka proklinje ako mu
je Jahve to zapovjedio.

<span id="an_16:12">16:12</span> Možda će Jahve pogledati na moju
nevolju te mi vratiti dobro za njegovu današnju psovku."

<span id="an_16:13">16:13</span> Zatim David sa svojim ljudima nastavi
put, a Šimej iđaše gorskom stranom usporedo s njim, neprestano psujući,
bacajući kamenje i dižući prašinu.

<span id="an_16:14">16:14</span> Kralj i sav narod koji ga je pratio
stigoše umorni i ondje odahnuše.

<span id="an_16:15">16:15</span> Abšalom je međutim sa svim narodom
izraelskim ušao u Jeruzalem; i Ahitofel bijaše s njim.

<span id="an_16:16">16:16</span> A kad je Hušaj Arčanin, Davidov
prijatelj, došao k Abšalomu, reče Hušaj Abšalomu: "Živio kralj! Živio
kralj!"

<span id="an_16:17">16:17</span> A Abšalom upita Hušaja: "Je li to tvoja
vjernost prema tvome prijatelju? Zašto nisi otišao sa svojim
prijateljem?"

<span id="an_16:18">16:18</span> A Hušaj odgovori Abšalomu: "Ne, nego
koga je izabrao Jahve i ovaj narod i svi Izraelci, njegov ću biti i s
njim ću ostati.

<span id="an_16:19">16:19</span> A drugo: kome ću služiti? Zar ne
njegovu sinu? Kako sam služio tvojemu ocu, tako ću služiti tebi."

<span id="an_16:20">16:20</span> Potom se Abšalom obrati Ahitofelu:
"Savjetuj sada: što da činimo?"

<span id="an_16:21">16:21</span> Ahitofel odgovori Abšalomu: "Uđi k
inočama svoga oca, koje je ostavio da čuvaju palaču: tada će sav Izrael
čuti da si u zavadi sa svojim ocem, pa će se ohrabriti svi oni koji su
pristali uz tebe."

<span id="an_16:22">16:22</span> Tada razapeše za Abšaloma šator na
krovu i Abšalom uđe k inočama svoga oca na oči svemu Izraelu.

<span id="an_16:23">16:23</span> A savjet što bi ga dao Ahitofel u ono
vrijeme vrijedio je kao odgovor Božji; toliko je vrijedio svaki
Ahitofelov savjet i kod Davida i kod Abšaloma.

<span id="an_17:1">17:1</span> Nato Ahitofel reče Abšalomu: "Dopusti da
izaberem dvanaest tisuća ljudi pa da se dignem i pođem u potjeru za
Davidom još noćas.

<span id="an_17:2">17:2</span> Navalit ću na njega kad bude umoran i bez
snage; plašit ću ga i razbježat će se sav narod koji je s njim. Onda ću
ubiti samoga kralja.

<span id="an_17:3">17:3</span> A sav ću narod dovesti natrag k tebi, kao
što se mlada vraća svome mužu: ti radiš o glavi samo jednome čovjeku, a
sav će narod onda biti miran."

<span id="an_17:4">17:4</span> Svidje se to Abšalomu i svim starješinama
Izraelovim.

<span id="an_17:5">17:5</span> Ali Abšalom reče: "Pozovimo još Hušaja
Arčanina da čujemo što će nam on kazati!"

<span id="an_17:6">17:6</span> Kad je Hušaj došao k Abšalomu, reče mu
Abšalom: "Ahitofel je svjetovao ovako. Hoćemo li učiniti kako je on
predložio? Ako ne, govori ti!"

<span id="an_17:7">17:7</span> A Hušaj odgovori Abšalomu: "Ovaj put
savjet Ahitofelov nije dobar."

<span id="an_17:8">17:8</span> I nastavi Hušaj: "Ti znaš da su tvoj otac
i njegovi ljudi junaci i da su ljuti kao medvjedica kojoj su oteli
njezine medvjediće. Tvoj je otac ratnik, neće on dopustiti da narod
počiva preko noći.

<span id="an_17:9">17:9</span> On se sada krije u kakvoj jami ili na
kakvu drugom mjestu. Pa ako odmah u početku koji od naših padne,
proširit će se glas o porazu u vojsci koja je pristala uz Abšaloma.

<span id="an_17:10">17:10</span> Tada će i najhrabriji, u koga je srce
kao u lava, izgubiti srčanost. Jer sav Izrael zna da je tvoj otac junak
i da su hrabri oni koji ga prate.

<span id="an_17:11">17:11</span> Zato ja svjetujem ovo: neka se sav
Izrael, od Dana do Beer Šebe, okupi oko tebe, da ga bude kao pijeska na
obali morskoj, a ti sam da stupaš u njihovoj sredini.

<span id="an_17:12">17:12</span> Tada ćemo navaliti na njega gdje se god
bude nalazio, oborit ćemo se na nj kao što rosa pada na zemlju i nećemo
ostaviti živa ni njega niti ikojega od njegovih ljudi.

<span id="an_17:13">17:13</span> Ako li se povuče u koji grad, sav će
izraelski narod donijeti užeta pod onaj grad pa ćemo ga povlačiti do
potoka, sve dok više ni kamenčića ne bude od njega."

<span id="an_17:14">17:14</span> Tada Abšalom i svi Izraelci rekoše:
"Bolji je savjet Hušaja Arčanina nego savjet Ahitofelov." Jer Jahve
bijaše odlučio da se osujeti izvrsna Ahitofelova osnova, kako bi navukao
nesreću na Abšaloma.

<span id="an_17:15">17:15</span> Potom Hušaj javi svećenicima Sadoku i
Ebjataru: "Ahitofel je tako i tako savjetovao Abšaloma i starješine
izraelske, a ja sam savjetovao tako i tako.

<span id="an_17:16">17:16</span> Zato sad brzo javite to Davidu i
poručite mu: 'Nemoj noćas noćiti na ravnicama pustinje, nego brzo
prijeđi na drugu stranu da ne bude uništen kralj i sva vojska koja je s
njim.'"

<span id="an_17:17">17:17</span> Jonatan i Ahimaas zadržavali se kod
Rogelskog izvora; jedna je sluškinja dolazila i donosila im vijesti, a
oni su odlazili da to jave kralju Davidu, jer se nisu smjeli odati
ulazeći u grad.

<span id="an_17:18">17:18</span> Ali ih opazi neki momak te javi
Abšalomu. Nato obojica žurno odoše i dođoše u kuću nekoga čovjeka u
Bahurimu. U njegovu dvorištu bijaše studenac i oni se spustiše u nj.

<span id="an_17:19">17:19</span> A žena uze i razastrije pokrivač preko
otvora studencu i posu po njem stučenoga zrnja, tako da se ništa nije
moglo opaziti.

<span id="an_17:20">17:20</span> Abšalomove sluge dođoše k toj ženi u
kuću i upitaše: "Gdje su Ahimaas i Jonatan?" A žena im odgovori: "Otišli
su dalje prema vodi." Potom su ih još tražili, ali ih ne nađoše pa se
vratiše u Jeruzalem.

<span id="an_17:21">17:21</span> A kad su oni otišli, ona dvojica
iziđoše iz studenca i odoše da donesu vijesti kralju Davidu. I rekoše
mu: "Ustajte i prijeđite brže preko vode, jer je tako i tako savjetovao
protiv vas Ahitofel."

<span id="an_17:22">17:22</span> Tada se David i sav narod što bijaše s
njim diže i prijeđe preko Jordana; u zoru nije više bilo nijednoga koji
nije prešao preko Jordana.

<span id="an_17:23">17:23</span> Kad je Ahitofel vidio da se nije
izvršio njegov savjet, osamari svoga magarca, krenu na put i ode svojoj
kući u svoj grad. Ondje se pobrinu za svoju kuću, zatim se objesi i
umrije. Pokopaše ga u grobu njegova oca.

<span id="an_17:24">17:24</span> David je već bio došao u Mahanajim kad
je Abšalom prešao preko Jordana sa svim Izraelcima koji bijahu s njim.

<span id="an_17:25">17:25</span> Abšalom bijaše postavio Amasu za
zapovjednika nad vojskom namjesto Joaba. A Amasa je bio sin nekoga
čovjeka po imenu Jitre, Jišmaelovca, koji je ušao k Abigajili, kćeri
Jišajevoj i sestri Sarvije, Joabove majke.

<span id="an_17:26">17:26</span> Izrael i Abšalom udariše tabor u zemlji
gileadskoj.

<span id="an_17:27">17:27</span> Kad je David došao u Mahanajim, tada
Šobi, sin Nahašev iz Rabe Amonske, pa Makir, sin Amielov iz Lo Debara, i
Barzilaj, Gileađanin iz Rogelima,

<span id="an_17:28">17:28</span> donesoše postelja, pokrivača, čaša i
zemljanog suđa, uz to pšenice, ječma, brašna, pržena žita, boba, leće,

<span id="an_17:29">17:29</span> meda, kiseloga mlijeka i sira kravljeg
i ovčjeg i ponudiše Davida i narod što bijaše s njim da jedu. Jer
mišljahu: "Ljudi su u pustinji trpjeli glad, umor i žeđu."

<span id="an_18:1">18:1</span> Potom David pobroji narod što bijaše s
njim i postavi nad njima tisućnike i stotnike.

<span id="an_18:2">18:2</span> Zatim podijeli vojsku na tri skupine:
jednu trećinu predade Joabu, drugu trećinu Abišaju, sinu Sarvijinu,
bratu Joabovu, a treću trećinu Itaju iz Gata. Tada David reče narodu: "I
ja ću s vama u rat."

<span id="an_18:3">18:3</span> Ali se narod usprotivi: "Ne smiješ ti
ići. Jer ako mi i pobjegnemo, neće nitko na to obraćati pažnju, ili ako
nas i pola izgine, neće se na to obraćati pažnja; ali ti sam vrijediš
kao nas deset tisuća. Osim toga, bolje je da budeš pripravan da nam iz
grada pomogneš."

<span id="an_18:4">18:4</span> A kralj im odgovori: "Učinit ću sve što
vam se čini dobro." I kralj stade kod vrata dok je vojska izlazila po
stotinama i tisućama.

<span id="an_18:5">18:5</span> A Joabu, Abišaju i Itaju dade zapovijed:
"Čuvajte mi mladića Abšaloma!" I sav je narod čuo da je kralj tako
zapovjedio svim vojvodama za Abšaloma.

<span id="an_18:6">18:6</span> Tako vojska iziđe za boj spremna pred
Izraela i bitka se zametnu u Efrajimovoj šumi.

<span id="an_18:7">18:7</span> Izraelsku vojsku potukoše Davidovi ljudi;
i velik poraz bijaše u onaj dan: dvadeset tisuća mrtvih.

<span id="an_18:8">18:8</span> Boj se proširio po svemu onom kraju i
više je ljudi onoga dana progutala šuma nego mač.

<span id="an_18:9">18:9</span> Abšalom slučajno zapade u ruke Davidovim
ljudima. Abšalom je jahao na mazgi, a mazga naiđe pod grane velika
hrasta, tako te je Abšalomu glava zapela o grane i on osta viseći između
neba i zemlje, dok je mazga ispod njega otišla dalje.

<span id="an_18:10">18:10</span> Vidje to neki čovjek i javi Joabu
govoreći: "Upravo sam vidio Abšaloma gdje visi o jednom hrastu."

<span id="an_18:11">18:11</span> A Joab odvrati čovjeku koji mu je to
javio: "Kad si ga vidio, zašto ga na mjestu nisi sastavio sa zemljom?
Moja bi onda bila dužnost da ti dam deset srebrnih šekela i jedan
pojas!"

<span id="an_18:12">18:12</span> Ali čovjek odgovori Joabu: "I kad bi mi
na dlan izbrojio tisuću srebrnih šekela, ne bih digao ruku na kraljeva
sina! Čuli smo na svoje uši kako je kralj zapovjedio tebi, Abišaju i
Itaju govoreći: 'Čuvajte mi mladića Abšaloma!'

<span id="an_18:13">18:13</span> Da sam podmuklo napao na njega izlažući
opasnosti svoj život - jer kralju ništa ne ostaje skriveno - onda bi se
ti držao po strani."

<span id="an_18:14">18:14</span> A Joab odvrati: "Neću ja ovdje
dangubiti s tobom!" I uze tri sulice u ruke i zabode ih u srce Abšalomu,
koji je bio još živ viseći o hrastu.

<span id="an_18:15">18:15</span> Nato priđe deset momaka, štitonoša
Joabovih, i dotukoše Abšaloma i usmrtiše.

<span id="an_18:16">18:16</span> Tada Joab zapovjedi da zatrube u rog, i
vojska prestade progoniti Izraela jer je Joab zaustavio vojsku.

<span id="an_18:17">18:17</span> Potom uzeše Abšaloma, baciše ga u
duboku jamu usred šume i navaljaše na nj veliku gomilu kamenja. Izraelci
pak pobjegoše svaki svome šatoru.

<span id="an_18:18">18:18</span> Abšalom bijaše još za života postavio
sebi spomenik u Kraljevoj dolini jer mišljaše: "Nemam sina koji bi
sačuvao spomen mome imenu." I nazvao je taj spomenik po svome imenu te
se još i danas zove "Abšalomov spomenik".

<span id="an_18:19">18:19</span> Ahimaas, Sadokov sin, reče Joabu: "Idem
javiti kralju veselu vijest da mu je Jahve pribavio pravdu izbavivši ga
iz ruku njegovih neprijatelja."

<span id="an_18:20">18:20</span> Ali mu Joab reče: "Ne možeš danas biti
glasnik vesele vijesti, nego ćeš to biti koji drugi dan; danas ne možeš
javiti dobru vijest jer je poginuo kraljev sin."

<span id="an_18:21">18:21</span> Zatim Joab zapovjedi Etiopljaninu: "Idi
javi kralju što si vidio!" Etiopljanin se pokloni Joabu i otrča.

<span id="an_18:22">18:22</span> A Sadokov sim Ahimaas opet zamoli
Joaba: "Dogodilo se što mu drago, dopusti da otrčim i ja za
Etiopljaninom." A Joab upita: "Zašto bi trčao, sine moj, kad ti ta
vesela vijest neće pribaviti nagrade?"

<span id="an_18:23">18:23</span> A on ponovi: "Dogodilo se što mu drago,
trčat ću!" A Joab mu odvrati: "Trči!" I Ahimaas otrča putem kroz ravnicu
i preteče Etiopljanina.

<span id="an_18:24">18:24</span> David je upravo sjedio među dvojim
gradskim vratima, a stražar se bio uspeo na krov iznad vrata. Podigavši
oči, stražar ugleda čovjeka kako trči sam.

<span id="an_18:25">18:25</span> Stražar povika i javi kralju, a kralj
mu reče: "Ako je sam, nosi dobar glas na ustima." Čovjek je dolazio sve
bliže.

<span id="an_18:26">18:26</span> Uto stražar ugleda drugoga čovjeka gdje
trči. I povika stražar koji je bio nad vratima: "Evo još jednoga čovjeka
koji trči sam!" A kralj odvrati: "I taj nosi dobar glas."

<span id="an_18:27">18:27</span> Stražar nastavi: "Prepoznajem trk
prvoga čovjeka: trči kao Sadokov sin Ahimaas." A kralj odvrati: "To je
dobar čovjek, dolazi s dobrim glasom."

<span id="an_18:28">18:28</span> Ahimaas se približi kralju i pozdravi
ga: "Zdravo!" Baci se licem na zemlju pred kraljem i nastavi:
"Blagoslovljen Jahve, tvoj Bog, koji je napustio ljude što su digli ruku
na moga gospodara i kralja!"

<span id="an_18:29">18:29</span> A kralj upita: "Je li spašen mladić
Abšalom?" A Ahimaas odgovori: "Vidio sam veliku vrevu kad je kraljev
sluga Joab slao tvoga slugu, ali ne znam što je bilo."

<span id="an_18:30">18:30</span> Kralj mu reče: "Odstupi i stani tamo!"
On odstupi i stade.

<span id="an_18:31">18:31</span> Uto stiže Etiopljanin i progovori:
"Neka moj gospodar kralj primi veselu vijest. Jahve ti je danas pribavio
pravdu izbavivši te iz ruku svih onih koji su ustali na tebe."

<span id="an_18:32">18:32</span> A kralj upita Etiopljanina: "Je li
spašen mladić Abšalom?" A Etiopljanin odgovori: "Neka neprijatelji moga
gospodara i kralja i svi koji se dižu na tebe u zloj namjeri - prođu kao
taj mladić!"

<span id="an_19:1">19:1</span> Kralj zadrhta, pope se u gornju odaju nad
vratima i zaplaka; jecajući govoraše ovako: "Sine Abšalome, sine moj!
Sine moj Abšalome! Oh, da sam ja umro mjesto tebe! Abšalome, sine moj,
sine moj!"

<span id="an_19:2">19:2</span> I javiše Joabu: "Eno kralj plače i tuguje
za Abšalomom."

<span id="an_19:3">19:3</span> Tako se pobjeda u onaj dan pretvorila u
žalost za svu vojsku, jer je vojska čula u onaj dan da kralj tuguje za
svojim sinom.

<span id="an_19:4">19:4</span> I toga se dana vojskom kradom vrati u
grad, kao što se kradom šulja vojska koja se osramotila bježeći iz boja.

<span id="an_19:5">19:5</span> A kralj je pokrio svoje lice i vapio iza
glasa: "Sine moj Abšalome! Abšalome, sine moj! Sine moj!"

<span id="an_19:6">19:6</span> Tada Joab dođe kralju u kuću i reče mu:
"Postiđuješ danas lice svih svojih slugu koji su danas spasili život
tebi, život tvojim sinovima i tvojim kćerima, život tvojim ženama i
život inočama tvojim,

<span id="an_19:7">19:7</span> jer iskazuješ ljubav onima koji te mrze,
a mržnju onima koji te ljube. Danas si pokazao da ti ništa nije ni do
vojvoda ni do vojnika, jer vidim sada da bi ti sasvim pravo bilo kad bi
Abšalom bio živ, a mi svi da smo danas poginuli.

<span id="an_19:8">19:8</span> Zato sada ustani, iziđi i prijazno
progovori svojim vojnicima; jer, kunem ti se Jahvom, ako ne iziđeš,
nijedan čovjek neće ostati noćas s tobom, i to će ti biti veća nesreća
od svih koje su te snašle od tvoje mladosti pa do sada."

<span id="an_19:9">19:9</span> Kralj ustade i sjede na vrata. Javiše to
svemu narodu govoreći: "Eno kralj sjedi na vratima." I sav narod dođe
pred kralja. A Izraelci bijahu pobjegli svaki u svoj šator.

<span id="an_19:10">19:10</span> I sav se narod po svim Izraelovim
plemenima prepirao govoreći: "Kralj nas je izbavio iz ruku naših
neprijatelja, on nas je izbavio iz ruku filistejskih, a sada je morao
pobjeći iz zemlje ispred Abšaloma.

<span id="an_19:11">19:11</span> A Abšalom koga smo pomazali za kralja
poginuo je u boju. Zašto se, dakle, kolebate dovesti kralja natrag?"

<span id="an_19:12">19:12</span> Te riječi svega Izraela dopru do kralja
u njegovu kuću. Zato kralj David poruči svećenicima Sadoku i Ebjataru:
"Recite starješinama judejskim ovako: 'Zašto da vi budete posljednji
koji će kralja dovesti u njegovu kuću?

<span id="an_19:13">19:13</span> Vi ste moja braća, vi ste od moga mesa
i od mojih kosti. Zašto biste, dakle, bili posljednji koji će dovesti
kralja natrag?'

<span id="an_19:14">19:14</span> Recite i Amasi: 'Nisi li ti od mojih
kosti i od moga mesa? Neka mi Bog učini zlo i neka mi doda drugo ako mi
ne budeš zauvijek vojvoda nad mojom vojskom namjesto Joaba!'"

<span id="an_19:15">19:15</span> Tada se složiše svi ljudi Judina roda
kao jedan čovjek i poručiše kralju: "Vrati se sa svim svojim ljudima!"

<span id="an_19:16">19:16</span> I tako se kralj vrati i dođe do
Jordana, a Judejci bijahu stigli do Gilgala dolazeći u susret kralju da
prate kralja na prijelazu preko Jordana.

<span id="an_19:17">19:17</span> Tada je pohitio i Šimej, sin Gerin,
Benjaminovac iz Bahurima, i sišao s Judejcima u susret kralju Davidu.

<span id="an_19:18">19:18</span> Imao je sa sobom tisuću ljudi od
Benjaminova plemena. I Siba, sluga Šaulova doma, sa petnaest svojih
sinova i dvadeset svojih slugu, dođe do Jordana pred kralja.

<span id="an_19:19">19:19</span> Dovezli su splav da prevezu kraljevu
čeljad i da učine sve što bi mu bilo drago. A Gerin sin Šimej baci se
pred noge kralju kad je kralj htio prijeći preko Jordana;

<span id="an_19:20">19:20</span> i reče kralju: "Neka mi moj gospodar ne
upiše u grijeh! Ne opominji se zla što ti ga je učinio tvoj sluga u onaj
dan kad je moj gospodar i kralj izlazio iz Jeruzalema. Neka to kralj ne
uzima k srcu!

<span id="an_19:21">19:21</span> Tvoj sluga uviđa da je sagriješio; zato
sam, evo, došao danas prvi iz svega Josipova doma da siđem u susret
svome gospodaru i kralju."

<span id="an_19:22">19:22</span> Ali Sarvijin sin Abišaj progovori i
reče: "Zar Šimej ne zaslužuje smrt što je proklinjao pomazanika
Jahvina?"

<span id="an_19:23">19:23</span> A David odgovori: "Što ja imam s vama,
Sarvijini sinovi, te me danas uvodite u napast? Zar bi danas mogao tko
biti pogubljen u Izraelu? TÓa sada znam da sam danas opet kralj nad
Izraelom."

<span id="an_19:24">19:24</span> Tada kralj reče Šimeju: "Nećeš
poginuti!" I kralj mu se zakle.

<span id="an_19:25">19:25</span> I Šaulov sin Meribaal sišao je u susret
kralju. On nije njegovao ni svojih nogu ni svojih ruku, nije uređivao
svoje brade, nije prao svojih haljina od onoga dana kad je otišao kralj
pa sve do dana kad se opet vratio u miru.

<span id="an_19:26">19:26</span> Kad je iz Jeruzalema došao u susret
kralju, upita ga kralj: "Zašto nisi pošao sa mnom, Meribaale?"

<span id="an_19:27">19:27</span> A on odgovori: "Kralju gospodaru! Moj
me sluga prevario. Tvoj mu je sluga rekao: 'Osamari mi magaricu da je
uzjašem i pođem s kraljem!' Jer tvoj je sluga hrom.

<span id="an_19:28">19:28</span> On je oklevetao tvoga slugu pred mojim
gospodarom i kraljem. Ali moj je gospodar i kralj kao Božji anđeo: zato
čini što je dobro u tvojim očima.

<span id="an_19:29">19:29</span> Jer sav moj očinski dom nije bio drugo
zaslužio nego smrt od moga gospodara kralja, a ti si ipak primio svoga
slugu među one koji jedu za tvojim stolom. Pa kako još imam pravo tužiti
se kralju?"

<span id="an_19:30">19:30</span> A kralj mu odgovori: "Čemu da još
duljiš svoj govor? Određujem: ti i Siba podijelite njive!"

<span id="an_19:31">19:31</span> Meribaal reče kralju: "Neka uzme i sve,
kad se moj gospodar kralj sretno vratio u svoj dom!"

<span id="an_19:32">19:32</span> I Barzilaj Gileađanin dođe iz Rogelima
i nastavi s kraljem da ga isprati preko Jordana.

<span id="an_19:33">19:33</span> Barzilaj bijaše vrlo star, bilo mu je
osamdeset godina. Pribavljao je kralju opskrbu dok je boravio u
Mahanajimu jer bijaše vrlo imućan čovjek.

<span id="an_19:34">19:34</span> Kralj reče Barzilaju: "Pođi sa mnom, ja
ću te u tvojim starim danima uzdržavati kod sebe u Jeruzalemu."

<span id="an_19:35">19:35</span> A Barzilaj odgovori kralju: "A koliko
mi još godina života ostaje da idem s kraljem u Jeruzalem?

<span id="an_19:36">19:36</span> Sada mi je osamdeset godina; mogu li
još razlikovati što je dobro a što zlo? Može li tvojem sluzi još goditi
što jede i pije? Mogu li još slušati glas pjevača i pjevačica? Zašto bi
tvoj sluga bio još na teret mome gospodaru kralju?

<span id="an_19:37">19:37</span> Tvoj će sluga još samo prijeći preko
Jordana s kraljem, ali zašto bi mi kralj dao takvu nagradu?

<span id="an_19:38">19:38</span> Dopusti svome sluzi da se vrati, da
umrem u svom gradu kod groba svoga oca i svoje majke. Ali evo tvoga
sluge Kimhama, neka ide dalje s mojim gospodarom kraljem, pa njemu učini
što je dobro u tvojim očima!"

<span id="an_19:39">19:39</span> Kralj odgovori: "Neka onda Kimham ide
sa mnom dalje, a ja ću mu učiniti što bude tebi drago i što god me
zamoliš sve ću mu učiniti za tebe."

<span id="an_19:40">19:40</span> Kad je sav narod prešao preko Jordana,
prijeđe i kralj, poljubi Barzilaja i blagoslovi ga, potom se ovaj vrati
u svoje mjesto.

<span id="an_19:41">19:41</span> Kralj nastavi put u Gilgal, a Kimham
iđaše s njim. Kralja je pratio sav narod Judin i polovina naroda
Izraelova.

<span id="an_19:42">19:42</span> Uto svi Izraelci dođu pred kralja i
upitaju ga: "Zašto te naša braća Judejci ukradoše i zašto prevedoše
preko Jordana našega kralja i njegov dom i sve Davidove ljude s njim?"

<span id="an_19:43">19:43</span> A Juda odgovori Izraelu: "Kralj je meni
rod. Zašto si se ražestio zbog toga? Jesam li jeo na kraljev račun? Ili
sam si što prigrabio?"

<span id="an_19:44">19:44</span> Tada Izrael odgovori Judi ovako: "Ja
imam deset udjela na kralja i prema tebi ja sam prvorođenac. Zašto si
me, dakle, prezreo? Nije li moja riječ bila prva kad je trebalo natrag
dovesti moga kralja?" Ali govor Judin bijaše tvrđi od govora Izraelova.

<span id="an_20:1">20:1</span> Ondje se slučajno našao opak čovjek po
imenu Šeba, Bikrijev sin, Benjaminovac. On zatrubi u rog i viknu: "Mi
nemamo udjela na Davidu ni baštine na Jišajevu sinu! Svaki svome šatoru,
Izraele!"

<span id="an_20:2">20:2</span> Tako svi Izraelci ostaviše Davida i
pođoše za Bikrijevim sinom Šebom; a Judejci prionuše uza svoga kralja i
otpratiše ga od Jordana do Jeruzalema.

<span id="an_20:3">20:3</span> Kad se David vratio u svoju palaču u
Jeruzalem, uze deset inoča koje je bio ostavio da čuvaju palaču i stavi
ih da budu čuvane. Brinuo im se za uzdržavanje, ali nije više išao k
njima. Tako su one živjele zatvorene do svoje smrti, kao udovice živoga
muža.

<span id="an_20:4">20:4</span> Potom kralj zapovjedi Amasi: "Sazovi mi
Judejce do tri dana, a i ti da budeš ovdje!"

<span id="an_20:5">20:5</span> Amasa ode da sazove Judejce, ali se
zadrža preko vremena koje mu bijaše odredio kralj.

<span id="an_20:6">20:6</span> Tada David reče Abišaju: "Sad će nam
Bikrijev sin Šeba biti opasniji nego Abšalom. Zato uzmi ljude svoga
gospodara i pođi za njim u potjeru da se ne domogne tvrdih gradova i ne
izmakne nam iz očiju!"

<span id="an_20:7">20:7</span> Za Abišajem krenu na put Joab, Kerećani,
Pelećani i svi junaci; oni iziđu iz Jeruzalema u potjeru za Bikrijevim
sinom Šebom.

<span id="an_20:8">20:8</span> Kad su bili kod velikoga kamena što je
kod Gibeona, dođe Amasa prema njima. Joab imaše na sebi ratnu haljinu, a
preko nje imaše pripasan mač uz bedro, u koricama; ali mu se mač
iskliznu i pade.

<span id="an_20:9">20:9</span> Joab pozdravi Amasu: "Jesi li mi dobro,
brate?" I desnom rukom uhvati za bradu Amasu da ga poljubi.

<span id="an_20:10">20:10</span> Amasa se nije obazirao na mač koji
bijaše Joabu u ruci, i on ga udari njim u trbuh i prosu mu utrobu na
zemlju. Nije morao ponoviti udarac i Amasa umrije. Joab sa svojim bratom
Abišajem nastavi potjeru za Bikrijevim sinom Šebom.

<span id="an_20:11">20:11</span> Jedan od Joabovih momaka osta na straži
kod Amase i tu je vikao: "Kome je mio Joab i tko je za Davida neka
slijedi Joaba!"

<span id="an_20:12">20:12</span> A Amasa ležao u krvi nasred puta.
Videći onaj čovjek gdje se ustavlja sav narod, odvuče Amasu s puta u
polje i baci preko njega kabanicu jer je vidio gdje se zaustavlja svatko
tko naiđe blizu njega.

<span id="an_20:13">20:13</span> Kad je Amasa bio uklonjen s puta, svi
ljudi pođoše za Joabom da gone Bikrijeva sina Šebu.

<span id="an_20:14">20:14</span> Šeba je prošao kroza sva izraelska
plemena sve do Abel Bet Maake i svi Bikrani s njim. Skupiše se oni i
pođoše za njim.

<span id="an_20:15">20:15</span> Joab dođe i opsjede ga u Abel Bet
Maaki. Dade nasuti nasip oko grada. Sva vojska koja bijaše s Joabom
navali potkopavati zid da ga obori.

<span id="an_20:16">20:16</span> Tada se jedna mudra žena uspe na zid i
povika iz grada: "Čujte! Čujte! Recite Joabu: 'Priđi ovamo, da govorim s
tobom!'"

<span id="an_20:17">20:17</span> Kad je prišao, upita žena: "Jesi li ti
Joab?" On odgovori: "Jesam." A ona će: "Poslušaj riječ sluškinje svoje!"
On odgovori: "Slušam."

<span id="an_20:18">20:18</span> Žena nastavi: "Nekoć se govorilo ovako:
'Treba pitati u Abelu i u Danu

<span id="an_20:19">20:19</span> je li svršeno s onim što su utvrdili
vjernici u Izraelu.' Ti bi htio uništiti jedan grad, i to jedan od
matičnih gradova u Izraelu. Zašto zatireš baštinu Jahvinu?"

<span id="an_20:20">20:20</span> Joab odgovori ovako: "Daleko, daleko
bilo to od mene! Ne želim ni zatirati ni razarati.

<span id="an_20:21">20:21</span> Ne radi se o tome, nego je jedan čovjek
iz Efrajimove gore, po imenu Šeba, Bikrijev sin, podigao ruku na kralja,
na Davida. Predajte samo njega, pa ću otići od grada!" Žena odgovori
Joabu: "Dobro. Odmah će ti njegovu glavu baciti preko zida!"

<span id="an_20:22">20:22</span> Žena se vrati u grad i progovori svemu
narodu kako joj je govorila njezina mudrost. I odsjekoše glavu Bikrijevu
sinu Šebi i baciše je Joabu. A on zapovjedi da zatrube u rog te se
raziđoše od grada, svaki u svoj kraj. A Joab se vrati kralju u
Jeruzalem.

<span id="an_20:23">20:23</span> Joab je bio zapovjednik nad svom
vojskom. Jojadin sin Benaja bio je zapovjednik nad Kerećanima i
Pelećanima.

<span id="an_20:24">20:24</span> Adoram je bio nadglednik nad radovima.
Ahiludov sin Jošafat bio je pečatnik.

<span id="an_20:25">20:25</span> Seraja je bio državni pisar. Sadok i
Ebjatar bijahu svećenici.

<span id="an_20:26">20:26</span> Uz to je Jairanin Ira bio zamjenik
Davidov.

<span id="an_21:1">21:1</span> U dane Davidove vladaše jednom glad tri
godine uzastopce. David se obrati Jahvi, a Jahve mu odgovori: "Na Šaulu
i njegovu domu leži krvna krivnja jer je pogubio Gibeonce."

<span id="an_21:2">21:2</span> Tada kralj sazva Gibeonce da ih pita. Ti
Gibeonci nisu pripadali Izraelcima, nego su bili ostatak Amorejaca,
kojima se Izraelci bijahu zakleli zakletvom, ali je Šaul tražio da ih
uništi u svojoj revnosti za Izraelce i Judejce.

<span id="an_21:3">21:3</span> David, dakle, upita Gibeonce: "Što da vam
učinim i čime da vam dadem zadovoljštinu da biste blagoslovili baštinu
Jahvinu?"

<span id="an_21:4">21:4</span> Gibeonci odgovoriše: "Ne tražimo mi ni
srebra ni zlata od Šaula i njegova doma, niti nam je stalo da se pogubi
koji čovjek u Izraelu." David će im nato: "Što reknete učinit ću za
vas."

<span id="an_21:5">21:5</span> A oni odgovoriše kralju: "Čovjek koji nas
je zatirao i koji je smišljao da nas uništi, da nas ne bude nigdje u
svemu izraelskom području,

<span id="an_21:6">21:6</span> od njegovih potomaka neka nam se preda
sedam ljudi da ih objesimo pred Jahvom u Gibeonu na gori Jahvinoj."
Kralj odvrati: "Dat ću vam ih."

<span id="an_21:7">21:7</span> Kralj poštedje Meribaala, sina Šaulova
sina Jonatana, zbog zakletve pred Jahvom koja ih je vezala, Davida i
Jonatana, sina Šaulova.

<span id="an_21:8">21:8</span> Tako kralj uze oba sina Rispe, Ajine
kćeri, koje je rodila Šaulu, Armonija i Meribaala, i svih pet sinova
Merabe, Šaulove kćeri, koje je rodila Adrielu, sinu Barzilajevu, iz
Mehole.

<span id="an_21:9">21:9</span> Njih dade u ruke Gibeoncima, a oni ih
objesiše na gori pred Jahvom. Tako sva sedmorica poginuše zajedno,
pogubljeni prvih dana žetve, na početku ječmene žetve.

<span id="an_21:10">21:10</span> Rispa, Ajina kći, uze kostrijet i
prostrije je za sebe na stijeni od početka ječmene žetve sve dok nije
kiša s neba pala na mrtva tijela, i tako nije dala nebeskim pticama da
se spuštaju na njih danju ni poljskim zvijerima noću.

<span id="an_21:11">21:11</span> Kad su Davidu javili što je učinila
Ajina kći Rispa, Šaulova inoča,

<span id="an_21:12">21:12</span> ode David i uze Šaulove kosti i kosti
njegova sina Jonatana od stanovnika Jabeša Gileadskog, koji ih bijahu
potajno odnijeli s trga u Bet Šanu, gdje su ih objesili Filistejci u
onaj dan kad su Filistejci porazili Šaula na Gilboi.

<span id="an_21:13">21:13</span> David prenese odande Šaulove kosti i
kosti njegova sina Jonatana pa ih združi s kostima pogubljenih.

<span id="an_21:14">21:14</span> I ukopaše Šaulove kosti i kosti njegova
sina Jonatana s kostima pogubljenih u zemlji Benjaminovoj, u Seli, u
grobu Šaulova oca Kiša. Pošto izvršiše sve što je kralj zapovjedio, Bog
se smilova zemlji.

<span id="an_21:15">21:15</span> Jednom opet nasta rat između
Filistejaca i Izraelaca. David ode u boj sa svojim ljudima te su se
borili s Filistejcima tako da se David umorio.

<span id="an_21:16">21:16</span> Išibenob, jedan od Rafinih potomaka,
čije je koplje bilo teško tri stotine mjedenih šekela i koji o pripasu
imaše nov mač, hvastao se tada da će ubiti Davida.

<span id="an_21:17">21:17</span> Ali Davidu priskoči u pomoć Sarvijin
sin Abišaj; udari on Filistejca te ga ubi. Tada se Davidovi ljudi
zakleše rekavši Davidu: "Nećeš više ići s nama u boj, da ne ugasiš
svjetiljke Izraelove!"

<span id="an_21:18">21:18</span> Poslije toga opet izbi rat s
Filistejcima u Gobu; tada je Hušanin Sibkaj pogubio Sipaja, jednoga od
Rafinih potomaka.

<span id="an_21:19">21:19</span> Uz to nasta rat s Filistejcima u Gobu;
tada je Jairov sin Elhanan iz Betlehema pogubio Golijata Gitejca, koji
je imao kopljaču kao tkalačko vratilo.

<span id="an_21:20">21:20</span> Potom opet izbi rat u Gatu, gdje je bio
neki čovjek visoka rasta: imaše taj na svakoj ruci i nozi po šest
prstiju, dakle dvadeset i četiri; i on bijaše potomak Rafin.

<span id="an_21:21">21:21</span> Kad je počeo ružiti Izraela, ubi ga
Jonatan, sin Davidova brata Šimeja.

<span id="an_21:22">21:22</span> Ta četvorica bijahu potomci istoga Rafe
iz Gata, a poginuše od ruke Davidove i od ruku njegovih slugu.

<span id="an_22:1">22:1</span> David upravi Jahvi riječi ove pjesme u
dan kad ga je Jahve izbavio iz ruku svih njegovih neprijatelja i iz ruke
Šaulove.

<span id="an_22:2">22:2</span> Pjevao je: "Jahve, hridino moja, utvrdo
moja, spase moj;

<span id="an_22:3">22:3</span> Bože moj, pećino moja kojoj se utječem,
štite moj, spasenje moje, tvrđavo moja! Ti me izbavljaš od nasilja.

<span id="an_22:4">22:4</span> Zazvat ću Jahvu hvale predostojna i od
dušmana bit ću izbavljen.

<span id="an_22:5">22:5</span> Valovi smrti okružiše mene, prestraviše
me bujice pogubne,

<span id="an_22:6">22:6</span> Užad Podzemlja sputiše me, smrtonosne
zamke padoše na me:

<span id="an_22:7">22:7</span> u nevolji zazvah Jahvu i Bogu svome
zavapih. Iz svog Doma zov mi začu, i vapaj moj mu do ušiju doprije.

<span id="an_22:8">22:8</span> I zemlja se potrese i uzdrhta, uzdrmaše
se temelji nebesa, pokrenuše se, jer On gnjevom planu.

<span id="an_22:9">22:9</span> Iz nosnica mu dim se diže, iz usta mu
oganj liznu, ugljevlje živo od njega plamsa.

<span id="an_22:10">22:10</span> On nagnu nebesa i siđe, pod nogama
oblaci mu mračni.

<span id="an_22:11">22:11</span> Na keruba stade i poletje; na krilima
vjetra zaplovi.

<span id="an_22:12">22:12</span> Ogrnu se mrakom kao koprenom, prekri se
tamnim vodama i oblacima tmastim,

<span id="an_22:13">22:13</span> od bljeska pred licem njegovim užga se
ugljevlje plameno.

<span id="an_22:14">22:14</span> Jahve s neba zagrmje, Svevišnjega glas
se ori.

<span id="an_22:15">22:15</span> Odape strijele i dušmane rasu, izbaci
munje i na zemlju ih obori.

<span id="an_22:16">22:16</span> Morska dna se pokazaše, i temelji
svijeta postaše goli od strašne prijetnje Jahvine, od olujna daha gnjeva
njegova.

<span id="an_22:17">22:17</span> On pruži s neba ruku i mene prihvati,
iz silnih voda on me izbavi.

<span id="an_22:18">22:18</span> Od protivnika moćnog mene oslobodi, od
dušmana mojih jačih od mene.

<span id="an_22:19">22:19</span> Navališe na me u dan zlosretni, ali me
Jahve zaštiti,

<span id="an_22:20">22:20</span> na polje prostrano izvede me, spasi me
jer sam mu mio.

<span id="an_22:21">22:21</span> Po pravednosti mojoj Jahve mi uzvrati,
po čistoći ruku mojih on me nagradi,

<span id="an_22:22">22:22</span> jer čuvah putove Jahvine, od Boga se
svoga ne udaljih.

<span id="an_22:23">22:23</span> Odredbe njegove sve su mi pred očima,
zapovijedi njegove nisam odbacio,

<span id="an_22:24">22:24</span> do srži odan njemu sam bio, čuvam se
grijeha svakoga.

<span id="an_22:25">22:25</span> Jahve mi po pravdi mojoj vrati, čistoću
ruku mojih vidje.

<span id="an_22:26">22:26</span> S prijateljem ti si prijatelj, poštenu
poštenjem uzvraćaš.

<span id="an_22:27">22:27</span> S čovjekom čistim ti si čist, a lukavca
izigravaš,

<span id="an_22:28">22:28</span> jer narodu poniženu spasenje donosiš a
ponižavaš oči ohole.

<span id="an_22:29">22:29</span> Jahve, ti moju svjetiljku užižeš, Bože,
tminu moju obasjavaš:

<span id="an_22:30">22:30</span> s tobom udaram na čete dušmanske, s
Bogom svojim preskačem zidine.

<span id="an_22:31">22:31</span> Savršeni su puti Gospodnji, i riječ je
Jahvina ognjem kušana. on je štit svima, samo on, koji se k njemu
utječu.

<span id="an_22:32">22:32</span> Jer tko je Bog osim Jahve? Tko li je
hridina osim Boga našega?

<span id="an_22:33">22:33</span> Taj Bog me snagom opasuje, stere mi put
besprijekoran.

<span id="an_22:34">22:34</span> Noge mi dade brze ko u košute i postavi
me na visine sigurne,

<span id="an_22:35">22:35</span> ruke mi za borbu uvježba i mišice da
luk mjedeni napinju.

<span id="an_22:36">22:36</span> Daješ mi štit svoj koji spasava, tvoja
me brižljivost uzvisi.

<span id="an_22:37">22:37</span> Pouzdanje daješ mom koraku, i noge mi
više ne posrću.

<span id="an_22:38">22:38</span> Pognah svoje dušmane i dostigoh, i ne
vratih se dok ih ne uništih.

<span id="an_22:39">22:39</span> Obaram ih, ne mogu se dići, padaju, pod
nogama mi leže.

<span id="an_22:40">22:40</span> Ti me opasa snagom za borbu, a
protivnike moje meni podloži.

<span id="an_22:41">22:41</span> Ti dušmane moje u bijeg natjera, i
rasprših one koji su me mrzili.

<span id="an_22:42">22:42</span> Vapiju u pomoć, nikog da pomogne,
vapiju Jahvi - ne odaziva se.

<span id="an_22:43">22:43</span> Smrvih ih kao prah na vjetru, zgazih ih
ko blato na putu.

<span id="an_22:44">22:44</span> Ti me §izbavÄi od bune u mom narodu,
postavi me glavarom pogana, puk koji ne poznavah služi mi.

<span id="an_22:45">22:45</span> Svaki moj šapat pokorno on sluša.
Sinovi tuđinci meni laskaju,

<span id="an_22:46">22:46</span> sinovi tuđinski gube srčanost izlaze
dršćuć iz svojih utvrda.

<span id="an_22:47">22:47</span> Živio Jahve! Blagoslovljena hridina
moja! Neka se uzvisi Bog, spasenje moje!

<span id="an_22:48">22:48</span> Bog koji mi daje osvetu i narode meni
pokorava.

<span id="an_22:49">22:49</span> Od dušmana me mojih izbavljaš i nad
protivnike me moje izdižeš, ti mene od čovjeka silnika spasavaš.

<span id="an_22:50">22:50</span> Zato te slavim, Jahve, među pucima i
psalam pjevam tvome Imenu:

<span id="an_22:51">22:51</span> umnožio si pobjede kralju svojemu,
pomazaniku svome milost si iskazao, Davidu i potomstvu njegovu
navijeke."

<span id="an_23:1">23:1</span> Ovo su posljednje Davidove riječi: "Riječ
Davida, sina Jišajeva, riječ čovjeka koji je bio visoko uzdignut,
pomazanika Boga Jakovljeva, pjevača pjesama Izraelovih:

<span id="an_23:2">23:2</span> Jahvin duh govori po meni, njegova je
riječ na mom jeziku.

<span id="an_23:3">23:3</span> Reče mi Jakovljev Bog, reče mi Izraelova
hrid: Tko vlada ljudima pravedno, i tko vlada u strahu Božjemu,

<span id="an_23:4">23:4</span> taj je kao jutarnja svjetlost kad ograne
sunce, jutro bez oblaka, na kojem se svjetluca zemaljska trava poslije
kiše.

<span id="an_23:5">23:5</span> Da, moja kuća stoji čvrsto pred Bogom: on
je učinio vječan Savez sa mnom, u svemu dobro uređen i utvrđen. Da, on
će dati da napreduje sve moje spasenje i svaka moja želja.

<span id="an_23:6">23:6</span> Belijalovi ljudi svi su kao trnje u
pustinji, jer ih nitko ne hvata rukom.

<span id="an_23:7">23:7</span> Nitko ih se ne dotiče, osim gvožđem i
kopljačom, i potpuno se spaljuju u ognju."

<span id="an_23:8">23:8</span> Ovo su imena Davidovih junaka: Išbaal,
Hakmonac, prvak među trojicom; on je zavitlao svojim kopljem protiv osam
stotina i pobio ih najedanput.

<span id="an_23:9">23:9</span> Za njim dolazi Eleazar, sin Dodonov,
Ahoašanin, jedan od trojice junaka; on je bio s Davidom kod Pas Damina
kad su se ondje skupili Filistejci za boj, a Izraelci se povukli pred
njima.

<span id="an_23:10">23:10</span> Ali se on čvrsto držao i udarao
Filistejce dok mu se ruka nije ukočila i ostala kao prirasla uz mač.
Jahve je dao veliku pobjedu u onaj dan, pa se vojska vratila za
Eleazarom, ali samo da pokupi plijen.

<span id="an_23:11">23:11</span> Za njim dolazi Šama, sin Elin, Hararac;
kad su se Filistejci skupili u Lehiju, bijaše polje puno leće, a vojska
je bila pobjegla ispred Filistejaca.

<span id="an_23:12">23:12</span> Tada je on stao usred polja i obranio
ga i potukao Filistejce. Tako je Jahve dao veliku pobjedu.

<span id="an_23:13">23:13</span> Trojica između tridesetorice jednom su
krenula na put i o početku žetve došla k Davidu u Adulamsku pećinu kad
jedna filistejska četa bijaše utaborena u Refaimskoj dolini.

<span id="an_23:14">23:14</span> David je tada bio u svojoj kuli, a
filistejska je posada bila tada u Betlehemu.

<span id="an_23:15">23:15</span> David uzdahnu: "O, kad bi me tko
napojio vodom iz betlehemskoga studenca što je kod vrata?"

<span id="an_23:16">23:16</span> Tada ta tri junaka prodriješe kroz
filistejski tabor i, zahvativši vode iz betlehemskog studenca što je kod
vrata, donesoše je i dadoše Davidu. Ali je David ne htjede piti, nego je
proli kao ljevanicu Jahvi

<span id="an_23:17">23:17</span> govoreći: "Ne dao mi Jahve da to
učinim! Zar da pijem krv ovih ljudi? TÓa izlažući život pogibli,
donijeli su vode!" I nije htio piti. To su, eto, učinila ta tri junaka.

<span id="an_23:18">23:18</span> Abišaj, Joabov brat a sin Sarvijin, bio
je vojvoda nad tridesetoricom. On je zavitlao kopljem na tri stotine,
pobio ih i proslavio se među tridesetoricom.

<span id="an_23:19">23:19</span> On se odlikovao među tridesetoricom i
postao njihov glavar, ali nije dostigao trojice.

<span id="an_23:20">23:20</span> Jojadin sin Benaja, junak iz Kabseela,
bogat junačkim djelima, ubio je dva sina Ariela iz Moaba; on je jednoga
snježnog dana sišao i ubio lava usred jame.

<span id="an_23:21">23:21</span> Ubio je i nekog Egipćanina, čovjeka
golema stasa. Egipćanin je imao koplje u ruci, a on izišao preda nj sa
štapom: istrgavši Egipćaninu koplje iz ruke, ubi ga njegovim kopljem.

<span id="an_23:22">23:22</span> To je učinio Jojadin sin Benaja i
proslavio se među tridesetoricom junaka.

<span id="an_23:23">23:23</span> Bio je najznamenitiji među
tridesetoricom, ali one prve trojice nije dostigao; David ga postavi za
zapovjednika svoje tjelesne straže.

<span id="an_23:24">23:24</span> Asahel, brat Joabov, bio je među
tridesetoricom. Zatim: Elhanan, sin Dodonov, iz Betlehema;

<span id="an_23:25">23:25</span> Šama iz Haroda; Elika iz Haroda;

<span id="an_23:26">23:26</span> Heles iz Peleta; Ira, sin Ikešev, iz
Tekoe;

<span id="an_23:27">23:27</span> Abiezer iz Anatota; Sibekaj iz Huše;

<span id="an_23:28">23:28</span> Salmon iz Ahoha; Mahraj iz Netofe;

<span id="an_23:29">23:29</span> Heled, sin Baanin, iz Netofe; Itaj, sin
Ribajev, iz Gibeje sinova Benjaminovih;

<span id="an_23:30">23:30</span> Benaja iz Pireatona; Hidaj od Gaaških
potoka;

<span id="an_23:31">23:31</span> Abibaal iz Bet Haarabe; Azmavet iz
Bahurima;

<span id="an_23:32">23:32</span> Eljahba iz Šaalbona; Jašen, sin
Jonatanov;

<span id="an_23:33">23:33</span> Šama iz Harara; Ahiam, sin Šararov, iz
Arara;

<span id="an_23:34">23:34</span> Elifelet, sin Ahasbajev, iz Bet Maake;
Eliam, sin Ahitofelov, iz Gilona;

<span id="an_23:35">23:35</span> Hesraj iz Karmela; Paaraj iz Araba;

<span id="an_23:36">23:36</span> Jigeal, sin Natanov, iz Sobe; Bani iz
Gada;

<span id="an_23:37">23:37</span> Selek Amonac; Nahraj iz Beerota,
štitonoša Sarvijina sina Joaba;

<span id="an_23:38">23:38</span> Ira iz Jatira; Gareb iz Jatira;

<span id="an_23:39">23:39</span> Urija Hetit. Svega trideset i sedam.

<span id="an_24:1">24:1</span> Još je jednom srdžba Jahvina planula na
Izraelce te potakla Davida protiv njih govoreći: "Idi, izbroj Izraelce i
Judejce!"

<span id="an_24:2">24:2</span> I kralj zapovjedi Joabu i vojvodama koji
bijahu s njim: "Obiđite sva Izraelova plemena od Dana do Beer Šebe i
popišite narod da znam koliko ima naroda."

<span id="an_24:3">24:3</span> Joab odgovori kralju: "Neka Jahve, tvoj
Bog, dade svome narodu još sto puta ovoliko koliko ga je sada i neka to
još vidi svojim očima moj gospodar kralj, ali zašto moj gospodar kralj
ima takvu želju?"

<span id="an_24:4">24:4</span> Ali kraljeva riječ bijaše jača od Joabove
i od riječi vojvoda njegove vojske. Tako Joab i vojvode odoše ispred
kralja da popišu izraelski narod.

<span id="an_24:5">24:5</span> Prijeđoše oni preko Jordana i počeše kod
Aroera i kod grada što leži usred doline i krenuše odande prema Gaditima
i prema Jazeru.

<span id="an_24:6">24:6</span> Potom dođoše u Gilead i u zemlju Hetita,
u Kadeš; zatim stigoše u Dan, a iz Dana skrenuše prema Sidonu.

<span id="an_24:7">24:7</span> Zatim dođoše do tvrđave Tira i u sve
gradove Hivijaca i Kanaanaca i završiše svoj put u Negebu Judinu, u Beer
Šebi.

<span id="an_24:8">24:8</span> Prošavši svu zemlju, vratiše se poslije
devet mjeseci i dvadeset dana u Jeruzalem.

<span id="an_24:9">24:9</span> Joab dade kralju popis naroda: Izraelaca
bijaše osam stotina tisuća ratnika vičnih maču, a Judejaca pet stotina
tisuća ljudi.

<span id="an_24:10">24:10</span> Poslije toga Davida zapeče savjest što
je dao brojiti narod pa reče Jahvi: "Veoma sam sagriješio što sam to
učinio! Ali, Jahve, oprosti tu krivicu sluzi svome, jer sam vrlo ludo
radio."

<span id="an_24:11">24:11</span> Kad je David ujutro ustao, već je
Jahvina riječ bila došla proroku Gadu, Davidovu vidiocu:

<span id="an_24:12">24:12</span> "Idi i kaži Davidu: Ovako govori Jahve:
'Troje stavljam preda te, izaberi jedno od toga da ti učinim!'"

<span id="an_24:13">24:13</span> Gad tako dođe Davidu i javi mu ovo:
"Hoćeš li da dođu tri gladne godine na tvoju zemlju, ili da tri mjeseca
bježiš pred svojim neprijateljem koji će te goniti, ili da bude tri dana
kuga u tvojoj zemlji? Sada promisli i gledaj što da odgovorim onome koji
me poslao!"

<span id="an_24:14">24:14</span> David odgovori Gadu: "Na velikoj sam
muci! Ali neka padnemo u ruke Jahvine, jer je veliko njegovo milosrđe, a
u ljudske ruke neka ne zapadnem!"

<span id="an_24:15">24:15</span> David, dakle, izabra kugu. Bilo je
upravo vrijeme pšenične žetve. Jahve pusti kugu na Izraela od jutra pa
do određenoga vremena; i pomor udari na narod i pomrije sedamdeset
tisuća ljudi od Dana do Beer Šebe.

<span id="an_24:16">24:16</span> Kad je anđeo pružio svoju ruku na
Jeruzalem da ga uništi, sažali se Jahvi zbog toga zla, pa reče anđelu
koji je ubijao narod: "Dosta je sada! Povuci svoju ruku!" A Jahvin je
anđeo bio upravo kod gumna Araune Jebusejca.

<span id="an_24:17">24:17</span> Kad David vidje anđela koji je ubijao
narod, zavapi Jahvi: "Evo, ja sam sagriješio, ja sam učinio zlo! A oni,
ovce, što su skrivili? Neka tvoja ruka padne na mene i na moju obitelj!"

<span id="an_24:18">24:18</span> Istoga dana dođe Gad k Davidu i reče
mu: "Idi i podigni Jahvi žrtvenik na gumnu Araune Jebusejca!"

<span id="an_24:19">24:19</span> I ode David po Gadovoj riječi, kako mu
je zapovjedio Jahve.

<span id="an_24:20">24:20</span> Kad Arauna pogleda, opazi kralja i
njegove dvorane gdje idu prema njemu. Arauna iziđe i pokloni se kralju
licem do zemlje.

<span id="an_24:21">24:21</span> Arauna upita: "Zašto je moj gospodar
kralj došao svome sluzi?" A David odgovori: "Da kupi od tebe ovo gumno,
da sagradi žrtvenik Jahvi, kako bi prestao pomor u narodu."

<span id="an_24:22">24:22</span> Arauna reče Davidu: "Neka ga uzme moj
gospodar kralj i neka žrtvuje ono što je u njegovim očima dobro! Evo
goveda za paljenicu, mlatilice, i volujske opreme za drvo!

<span id="an_24:23">24:23</span> Sve to sluga moga gospodara kralja
poklanja kralju!" Još reče Arauna kralju: "Jahve, Bog tvoj, neka ti bude
milostiv!"

<span id="an_24:24">24:24</span> Ali kralj odgovori Arauni: "Ne, nego
hoću da kupim od tebe i da platim; neću prinositi Jahvi, svome Bogu,
paljenica koje su mi poklonjene." I tako David kupi ono gumno i goveda
za pedeset srebrnih šekela.

<span id="an_24:25">24:25</span> Ondje David sagradi žrtvenik Jahvi i
prinese paljenice i pričesnice. Tada se Jahve smilova zemlji i presta
pomor u Izraelu.

------------------------------------------------------------------------

[Next: 1 Kings](kg1.md)
