[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](ecc)  [Next](isa) 

------------------------------------------------------------------------

### Croatian Bible: Song of Solomon

<span id="an_1:1">1:1</span> Salomonova Pjesma nad pjesmama

<span id="an_1:2">1:2</span> Poljubi me poljupcem usta svojih, ljubav je
tvoja slađa od vina.

<span id="an_1:3">1:3</span> Miris najboljih mirodija, ulje razlito ime
je tvoje, zato te ljube djevojke.

<span id="an_1:4">1:4</span> Povuci me za sobom, bježimo! Kralj me uveo
u odaje svoje. Igrat ćemo se i radovati zbog tebe, slavit ćemo ljubav
tvoju više nego vino. Pravo je da te ljube.

<span id="an_1:5">1:5</span> Crna sam ali lijepa, kćeri jeruzalemske,
kao šatori kedarski, kao zavjese Salomonove.

<span id="an_1:6">1:6</span> Ne gledajte što sam garava, to me sunce
opalilo. Sinovi majke moje rasrdili se na mene, postavili me da čuvam
vinograde; a svog vinograda, koji je u meni, nisam čuvala.

<span id="an_1:7">1:7</span> Reci mi, ti koga ljubi duša moja, gdje
paseš, gdje se u podne odmaraš, da ne lutam, tražeći te, oko stada
tvojih drugova.

<span id="an_1:8">1:8</span> Ako ne znaš, o najljepša među ženama, izađi
i slijedi tragove stada i pasi kozliće svoje oko pastirskih koliba.

<span id="an_1:9">1:9</span> Usporedio bih te s konjima pod kolima
faraonovim, o prijateljice moja.

<span id="an_1:10">1:10</span> Lijepi su obrazi tvoji među naušnicama,
vrat tvoj pod ogrlicama.

<span id="an_1:11">1:11</span> Učinit ćemo za tebe zlatne naušnice s
privjescima srebrnim.

<span id="an_1:12">1:12</span> - Dok se kralj odmara na svojim dušecima,
(tada) nard moj miriše.

<span id="an_1:13">1:13</span> Dragi mi je moj stručak smirne što mi
među grudima počiva.

<span id="an_1:14">1:14</span> Dragi mi je moj grozd ciprov u
vinogradima engedskim.

<span id="an_1:15">1:15</span> - Gle, kako si lijepa, prijateljice moja,
gle, kako si lijepa, imaš oči kao golubica.

<span id="an_1:16">1:16</span> - Gle, kako si lijep, dragi moj, gle,
kako si mio. Zelenilo je postelja naša.

<span id="an_1:17">1:17</span> - Grede kuća naših cedri su, a natkrovlje
čempresi.

<span id="an_2:1">2:1</span> - Ja sam cvijet šaronski, ljiljan u dolu.

<span id="an_2:2">2:2</span> - Što je ljiljan među trnjem, to je
prijateljica moja među djevojkama.

<span id="an_2:3">2:3</span> - Što je jabuka među šumskim stablima, to
je dragi moj među mladićima; bila sam željna hlada njezina i sjedoh,
plodovi njeni slatki su grlu mome.

<span id="an_2:4">2:4</span> Uveo me u odaje vina i pokrio me zastavom
ljubavi.

<span id="an_2:5">2:5</span> Okrijepite me kolačima, osvježite jabukama,
jer sam bolna od ljubavi.

<span id="an_2:6">2:6</span> Njegova mi je lijeva ruka pod glavom, a
desnom me grli.

<span id="an_2:7">2:7</span> - Kćeri jeruzalemske, zaklinjem vas srnama
i košutama poljskim, ne budite, ne budite ljubav moju dok sama ne bude
htjela!

<span id="an_2:8">2:8</span> Glas dragoga moga! Evo ga, dolazi,
prelijeće brda, preskakuje brežuljke.

<span id="an_2:9">2:9</span> Dragi je moj kao srna, on je kao jelenče.
Evo ga za našim zidom, gleda kroz prozore, zaviruje kroz rešetke.

<span id="an_2:10">2:10</span> Dragi moj podiže glas i govori mi:
"Ustani, dragano moja, ljepoto moja, i dođi,

<span id="an_2:11">2:11</span> jer evo, zima je već minula, kiša je
prošla i nestala.

<span id="an_2:12">2:12</span> Cvijeće se po zemlji ukazuje, vrijeme
pjevanja dođe i glas se grličin čuje u našem kraju.

<span id="an_2:13">2:13</span> Smokva je izbacila prve plodove,
vinograd, u cvatu, miriše. Ustani, dragano moja, ljepoto moja i dođi.

<span id="an_2:14">2:14</span> Golubice moja, u spiljama kamenim, u
skrovištima vrletnim, daj da ti vidim lice i da ti čujem glas, jer glas
je tvoj ugodan i lice je tvoje krasno."

<span id="an_2:15">2:15</span> Pohvatajte lisice, male lisice što
oštećuju vinograde, naše vinograde u cvatu.

<span id="an_2:16">2:16</span> Dragi moj pripada meni, a ja njemu, on
pase među ljiljanima.

<span id="an_2:17">2:17</span> Prije nego dan izdahne i sjene se spuste,
vrati se, dragi moj: budi lagan kao srna, kao lane na gori Beteru.

<span id="an_3:1">3:1</span> Po ležaju svome, u noćima, tražila sam
onoga koga ljubi duša moja, tražila sam ga, ali ga nisam našla.

<span id="an_3:2">3:2</span> Ustat ću dakle i optrčati grad, po ulicama
i trgovima tražit ću onoga koga ljubi duša moja: tražila sam ga, ali ga
nisam našla.

<span id="an_3:3">3:3</span> Sretoše me čuvari koji grad obilaze:
"Vidjeste li onoga koga ljubi duša moja?"

<span id="an_3:4">3:4</span> Tek što pođoh od njih, nađoh onoga koga
ljubi duša moja. Uhvatila sam ga i neću ga pustiti, dok ga ne uvedem u
kuću majke svoje, u ložnicu roditeljke svoje.

<span id="an_3:5">3:5</span> Zaklinjem vas, kćeri jeruzalemske, srnama i
košutama poljskim, ne budite, ne budite ljubav moju dok sama ne bude
htjela!

<span id="an_3:6">3:6</span> Što se to diže iz pustinje kao stup dima iz
kada smirne i tamjana i svih prašaka mirodijskih?

<span id="an_3:7">3:7</span> Gle, to je nosiljka Salomonova, oko nje
šezdeset kršnih momaka između najkršnijih u Izraelu.

<span id="an_3:8">3:8</span> Svi su vični mačevima, za rat su
izvježbani, svakome je sablja o boku zbog opasnosti noćnih.

<span id="an_3:9">3:9</span> Sebi je prijestolje načinio kralj Salomon
od drveta libanskoga.

<span id="an_3:10">3:10</span> Stupove je napravio od srebra, naslon od
zlata, sjedište od grimiza, unutra je sve ukrašeno ljubavlju kćeri
jeruzalemskih.

<span id="an_3:11">3:11</span> Izađite, kćeri sionske, i vidite kralja
Salomona pod dijademom kojim ga mati ovjenčala na dan svadbe njegove, na
dan radosti njegova srca.

<span id="an_4:1">4:1</span> Kako si lijepa, prijateljice moja, kako si
lijepa! Imaš oči kao golubica (kad gledaš) ispod koprene. Kosa ti je kao
stado koza što izađoše na brdo Gilead.

<span id="an_4:2">4:2</span> Zubi su ti kao stado ovaca ostriženih kad s
kupanja dolaze: idu dvije i dvije kao blizanke i nijedna nije osamljena.

<span id="an_4:3">4:3</span> Usne su tvoje kao trake od grimiza i riječi
su tvoje dražesne, kao kriške mogranja tvoji su obrazi pod koprenom
tvojom.

<span id="an_4:4">4:4</span> Vrat ti je kao kula Davidova, za obranu
sagrađena: tisuću štitova visi na njoj, sve oklopi junački.

<span id="an_4:5">4:5</span> Tvoje su dvije dojke kao dva laneta,
blizanca košutina, što pasu među ljiljanima.

<span id="an_4:6">4:6</span> Prije nego dan izdahne i sjene se spuste,
poći ću na brdo smirne, na brežuljak tamjana.

<span id="an_4:7">4:7</span> Sva si lijepa, prijateljice moja, i nema
mane na tebi.

<span id="an_4:8">4:8</span> Pođi sa mnom s Libana, nevjesto, pođi sa
mnom s Libana. Siđi s vrha Amane, s vrha Senira i Hermona, iz lavljih
spilja, s planina leopardskih.

<span id="an_4:9">4:9</span> Srce si mi ranila, sestro moja, nevjesto,
srce si mi ranila jednim pogledom svojim, jednim samim biserom kolajne
svoje.

<span id="an_4:10">4:10</span> Kako je slatka ljubav tvoja, sestro moja,
nevjesto! Slađa je ljubav tvoja od vina, a miris ulja tvojih ugodniji od
svih mirisa.

<span id="an_4:11">4:11</span> S usana tvojih, nevjesto, saće kapa, pod
jezikom ti je med i mlijeko, a miris je haljina tvojih kao miris
libanski.

<span id="an_4:12">4:12</span> Ti si vrt zatvoren, sestro moja,
nevjesto, vrt zatvoren i zdenac zapečaćen.

<span id="an_4:13">4:13</span> Mladice su tvoje vrt mogranja pun biranih
plodova:

<span id="an_4:14">4:14</span> nard i šafran, mirisna trska i cimet, sa
svim stabljikama tamjanovim, smirna i aloj s najboljim mirisima.

<span id="an_4:15">4:15</span> Zdenac je u mom vrtu, izvor žive vode
koja teče s Libana.

<span id="an_4:16">4:16</span> Ustani, sjevernjače, duni, južni vjetre,
duni nad vrtom mojim, neka poteku njegovi mirisi. Neka dragi moj dođe u
vrt svoj, neka jede najbolje plodove u njemu.

<span id="an_5:1">5:1</span> Došao sam u vrt svoj, o sestro moja,
nevjesto, berem smirnu svoju i balzam svoj, jedem med svoj i saće svoje,
pijem vino svoje i mlijeko svoje. Jedite, prijatelji, pijte i opijte se,
mili moji!

<span id="an_5:2">5:2</span> Ja spavam, ali srce moje bdi. Odjednom
glas! Dragi moj mi pokuca: "Otvori mi, sestro moja, prijateljice moja,
golubice moja, savršena moja, glava mi je puna rose a kosa noćnih kapi."

<span id="an_5:3">5:3</span> "Svukla sam odjeću svoju, kako da je
odjenem? Noge sam oprala, kako da ih okaljam?"

<span id="an_5:4">5:4</span> Dragi moj promoli ruku kroz otvor, a sva mi
utroba uzdrhta.

<span id="an_5:5">5:5</span> Ustadoh da otvorim dragome svome, a iz ruke
mi prokapa smirna i poteče niz prste na ručku zavora.

<span id="an_5:6">5:6</span> Otvorih dragome svome, ali on se već bijaše
udaljio i nestao. Ostala sam bez daha kad je otišao. Tražila sam ga, ali
ga nisam našla, zvala sam, ali nije se odazvao.

<span id="an_5:7">5:7</span> Sretoše me čuvari koji grad obilaze, tukli
su me, ranili i plašt mi uzeli čuvari zidina.

<span id="an_5:8">5:8</span> Zaklinjem vas, kćeri jeruzalemske, ako
nađete dragoga moga, što ćete mu reći? Da sam bolna od ljubavi.

<span id="an_5:9">5:9</span> Što je tvoj dragi bolji od drugih, o
najljepša među ženama, što je tvoj dragi bolji od drugih te nas toliko
zaklinješ?

<span id="an_5:10">5:10</span> Dragi je moj bijel i rumen, ističe se
među tisućama.

<span id="an_5:11">5:11</span> Glava je njegova kao zlato, zlato čisto,
uvojci kao palmove mladice, crne poput gavrana.

<span id="an_5:12">5:12</span> Oči su njegove kao golubi nad vodom
potočnom; zubi mu kao mlijekom umiveni, u okvir poredani.

<span id="an_5:13">5:13</span> Obrazi su njegovi kao lijehe mirisnog
bilja, kao cvijeće ugodno, usne su mu ljiljani iz kojih smirna teče.

<span id="an_5:14">5:14</span> Ruke su mu zlatno prstenje puno dragulja,
prsa su njegova kao čista bjelokost pokrita safirima.

<span id="an_5:15">5:15</span> Noge su mu stupovi od mramora na zlatnom
podnožju. Stas mu je kao Liban, vitak poput cedra.

<span id="an_5:16">5:16</span> Govor mu je sladak i sav je od ljupkosti.
Takav je dragi moj, takav je prijatelj moj, o kćeri jeruzalemske.

<span id="an_6:1">6:1</span> Kamo je otišao dragi tvoj, o najljepša među
ženama? Kuda je zamakao dragi tvoj, da ga tražimo s tobom?

<span id="an_6:2">6:2</span> Dragi je moj sišao u svoj vrt k lijehama
mirisnog bilja da pase po vrtovima i da bere ljiljane.

<span id="an_6:3">6:3</span> Ja pripadam dragome svome, dragi moj
pripada meni, on pase među ljiljanima.

<span id="an_6:4">6:4</span> Lijepa si, prijateljice moja, kao Tirsa,
krasna si kao Jeruzalem, strašna kao vojska pod zastavama.

<span id="an_6:5">6:5</span> Odvrati oči svoje od mene jer me zbunjuju.
Kosa je tvoja kao stado koza koje silaze s Gileada.

<span id="an_6:6">6:6</span> Zubi su ti kao stado ovaca ostriženih kada
s kupanja dolaze: idu dvije i dvije kao blizanke i nijedna nije
osamljena.

<span id="an_6:7">6:7</span> Kao kriške mogranja tvoji su obrazi pod
koprenom tvojom.

<span id="an_6:8">6:8</span> Ima šezdeset kraljica, osamdeset inoča, a
djevojaka ni broja se ne zna.

<span id="an_6:9">6:9</span> Ali je samo jedna golubica moja, savršena
moja, jedina u majke, izabrana u roditeljke svoje. Vidjele su je
djevojke i nazvale je blaženom, a kraljice i inoče hvale su joj izrekle.

<span id="an_6:10">6:10</span> Tko je ova koja dolazi kao što zora
sviće, lijepa kao mjesec, sjajna kao sunce, strašna kao vojska pod
zastavama?

<span id="an_6:11">6:11</span> Siđoh kroz nasade oraha da vidim mladice
u dolinama, da pogledam pupaju li vinogradi, cvatu li mogranji.

<span id="an_6:12">6:12</span> Ne znam kako, tek želja moja pope me na
kola naroda mog kneževskog.

<span id="an_7:1">7:1</span> Vrati se, Sulamko, vrati se, vrati se da te
gledamo! Što ćete vidjeti na Sulamki koja pleše u dva zbora?

<span id="an_7:2">7:2</span> Kako su krasni koraci tvoji u sandalama,
kćeri kneževska! Pregibi su bokova tvojih kao grivne stvorene rukom
umjetnika.

<span id="an_7:3">7:3</span> Pupak ti je kao okrugla čaša koja nikad
nije bez pića. Trbuh ti je kao stog pšenice ograđen ljiljanima.

<span id="an_7:4">7:4</span> Dvije su dojke tvoje dva laneta, blizanca
košutina.

<span id="an_7:5">7:5</span> Vrat je tvoj kao kula bjelokosna. Oči su
tvoje kao ribnjaci u Hešbonu kod vrata batrabimskih. Nos ti je kao kula
libanska što gleda prema Damasku.

<span id="an_7:6">7:6</span> Glava je tvoja kao brdo Karmel, a kosa na
glavi kao purpur i kralj se zapleo u njene pletenice.

<span id="an_7:7">7:7</span> Kako si lijepa i kako si ljupka, o
najdraža, među milinama!

<span id="an_7:8">7:8</span> Stas je tvoj kao palma, grudi su tvoje
grozdovi.

<span id="an_7:9">7:9</span> Rekoh: popet ću se na palmu da dohvatim
vrške njezine, a grudi će tvoje biti kao grozdovi na lozi, miris daha
tvoga kao jabuke.

<span id="an_7:10">7:10</span> Usta su tvoja kao najbolje vino. Koje
odlazi ravno dragome mome kao što teče na usnama usnulih.

<span id="an_7:11">7:11</span> Ja pripadam dragome svome i on je željan
mene.

<span id="an_7:12">7:12</span> Dođi, dragi moj, ići ćemo u polja,
noćivat ćemo u selima.

<span id="an_7:13">7:13</span> Jutrom ćemo ići u vinograde da vidimo
pupa li loza, zameće li se grožđe, jesu li procvali mogranji. Tamo ću ti
dati ljubav svoju.

<span id="an_7:14">7:14</span> Mandragore šire miris, u našim kućama ima
svakog voća, novoga i starog, za te sam ga čuvala, o najdraži moj!

<span id="an_8:1">8:1</span> O, da si mi brat, da si sisao prsa majke
moje, našla bih te vani, poljubila bih te i nitko me zato ne bi
prezirao.

<span id="an_8:2">8:2</span> Povela bih te i uvela u kuću majke svoje
koja me odgojila, pojila bih te najboljim vinom i sokom od mogranja.

<span id="an_8:3">8:3</span> Njegova mi je lijeva ruka pod glavom, a
desnom me grli.

<span id="an_8:4">8:4</span> Zaklinjem vas, kćeri jeruzalemske, ne
budite, ne budite ljubav mojuš dok sama ne bude htjela!

<span id="an_8:5">8:5</span> Tko je ta što dolazi iz pustinje,
naslonjena na dragoga svoga? Probudio sam te pod jabukom gdje te mati
rodila, gdje te na svijet dala roditeljka tvoja.

<span id="an_8:6">8:6</span> Stavi me kao znak na srce, kao pečat na
ruku svoju, jer ljubav je jaka kao smrt, a ljubomora tvrda kao grob. Žar
je njezin žar vatre i plamena Jahvina.

<span id="an_8:7">8:7</span> Mnoge vode ne mogu ugasiti ljubav niti je
rijeke potopiti. Da netko daje za ljubav sve što u kući ima, taj bi
navukao prezir na sebe.

<span id="an_8:8">8:8</span> Imamo malu sestru koja još nema grudi, što
ćemo činiti sa svojom sestrom kad bude riječ o njoj?

<span id="an_8:9">8:9</span> Ako bude poput zida, sagradit ćemo na njemu
krunište od srebra; ako bude poput vrata, utvrdit ćemo ih cedrovim
daskama.

<span id="an_8:10">8:10</span> Ja sam zid i grudi su moje kule: tako
postadoh u očima njegovim kao ona što nađe smirenje.

<span id="an_8:11">8:11</span> Salomon ima vinograd u Baal Hamonu, dao
ga je čuvarima i svaki mora donijeti za urod tisuću srebrnjaka.

<span id="an_8:12">8:12</span> Moj vinograd je preda mnom: tebi,
Salomone, tisuća, a dvjesta onima što čuvaju plodove.

<span id="an_8:13">8:13</span> O ti, koja boraviš u vrtovima, drugovi
slušaju glas tvoj, daj da ga i ja čujem!

<span id="an_8:14">8:14</span> Pohitaj, mili moj, budi kao srna i kao
jelenče na gorama mirisnim!

------------------------------------------------------------------------

[Next: Isaiah](isa)
