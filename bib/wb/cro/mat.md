[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](mal)  [Next](mar.md) 

------------------------------------------------------------------------

### Croatian Bible: Matthew

<span id="an_1:1">1:1</span> Rodoslovlje Isusa Krista, sina Davidova,
sina Abrahamova.

<span id="an_1:2">1:2</span> Abrahamu se rodi Izak. Izaku se rodi Jakov.
Jakovu se rodi Juda i njegova braća.

<span id="an_1:3">1:3</span> Judi Tamara rodi Peresa i Zeraha. Peresu se
rodi Hesron. Hesronu se rodi Ram.

<span id="an_1:4">1:4</span> Ramu se rodi Aminadab. Aminadabu se rodi
Nahšon. Nahšonu se rodi Salma.

<span id="an_1:5">1:5</span> Salmi Rahaba rodi Boaza. Boazu Ruta rodi
Obeda. Obedu se rodi Jišaj.

<span id="an_1:6">1:6</span> Jišaju se rodi David kralj. Davidu bivša
žena Urijina rodi Salomona.

<span id="an_1:7">1:7</span> Salomonu se rodi Roboam. Roboamu se rodi
Abija. Abiji se rodi Asa.

<span id="an_1:8">1:8</span> Asi se rodi Jozafat. Jozafatu se rodi
Joram. Joramu se rodi Ahazja.

<span id="an_1:9">1:9</span> Ahazji se rodi Jotam. Jotamu se rodi Ahaz.
Ahazu se rodi Ezekija.

<span id="an_1:10">1:10</span> Ezekiji se rodi Manaše. Manašeu se rodi
Amon. Amonu se rodi Jošija.

<span id="an_1:11">1:11</span> Jošiji se rodi Jehonija i njegova braća u
vrijeme progonstva u Babilon.

<span id="an_1:12">1:12</span> Poslije progonstva u Babilon Jehoniji se
rodi Šealtiel. Šealtielu se rodi Zerubabel.

<span id="an_1:13">1:13</span> Zerubabelu se rodi Abiud. Abiudu se rodi
Elijakim. Elijakimu se rodi Azor.

<span id="an_1:14">1:14</span> Azoru se rodi Sadok. Sadoku se rodi Akim.
Akimu se rodi Elijud.

<span id="an_1:15">1:15</span> Elijudu se rodi Eleazar. Eleazaru se rodi
Matan. Matanu se rodi Jakov.

<span id="an_1:16">1:16</span> Jakovu se rodi Josip, muž Marije, od koje
se rodio Isus koji se zove Krist.

<span id="an_1:17">1:17</span> U svemu dakle: od Abrahama do Davida
četrnaest naraštaja; od Davida do progonstva u Babilon četrnaest
naraštaja; poslije progonstva u Babilon do Krista četrnaest naraštaja.

<span id="an_1:18">1:18</span> A rođenje Isusa Krista zbilo se ovako.
Njegova majka Marija, zaručena s Josipom, prije nego se sastadoše, nađe
se trudna po Duhu Svetom.

<span id="an_1:19">1:19</span> A Josip, muž njezin, pravedan, ne htjede
je izvrgnuti sramoti, nego naumi da je potajice napusti.

<span id="an_1:20">1:20</span> Dok je on to snovao, gle, anđeo mu se
Gospodnji ukaza u snu i reče: "Josipe, sine Davidov, ne boj se uzeti k
sebi Mariju, ženu svoju. Što je u njoj začeto, doista je od Duha
Svetoga.

<span id="an_1:21">1:21</span> Rodit će sina, a ti ćeš mu nadjenuti ime
Isus jer će on spasiti narod svoj od grijeha njegovih."

<span id="an_1:22">1:22</span> Sve se to dogodilo da se ispuni što
Gospodin reče po proroku:

<span id="an_1:23">1:23</span> Evo, Djevica će začeti i roditi sina i
nadjenut će mu se ime Emanuel - što znači: S nama Bog!

<span id="an_1:24">1:24</span> Kad se Josip probudi oda sna, učini kako
mu naredi anđeo Gospodnji: uze k sebi svoju ženu.

<span id="an_1:25">1:25</span> I ne upozna je dok ne rodi sina. I
nadjenu mu ime Isus.

<span id="an_2:1">2:1</span> Kad se Isus rodio u Betlehemu judejskome u
dane Heroda kralja, gle, mudraci se s Istoka pojaviše u Jeruzalemu

<span id="an_2:2">2:2</span> raspitujući se: "Gdje je taj novorođeni
kralj židovski? Vidjesmo gdje izlazi zvijezda njegova pa mu se dođosmo
pokloniti."

<span id="an_2:3">2:3</span> Kada to doču kralj Herod, uznemiri se on i
sav Jeruzalem s njime.

<span id="an_2:4">2:4</span> Sazva sve glavare svećeničke i pismoznance
narodne pa ih ispitivaše gdje se Krist ima roditi.

<span id="an_2:5">2:5</span> Oni mu odgovoriše: "U Betlehemu judejskome
jer ovako piše prorok:

<span id="an_2:6">2:6</span> A ti, Betleheme, zemljo Judina! Nipošto
nisi najmanji među kneževstvima Judinim jer iz tebe će izaći vladalac
koji će pasti narod moj - Izraela!

<span id="an_2:7">2:7</span> Tada Herod potajno dozva mudrace i razazna
od njih vrijeme kad se pojavila zvijezda.

<span id="an_2:8">2:8</span> Zatim ih posla u Betlehem: "Pođite, reče, i
pomno se raspitajte za dijete. Kad ga nađete, javite mi da i ja pođem te
mu se poklonim."

<span id="an_2:9">2:9</span> Oni saslušavši kralja, pođoše. I gle,
zvijezda kojoj vidješe izlazak iđaše pred njima sve dok ne stiže i
zaustavi se povrh mjesta gdje bijaše dijete.

<span id="an_2:10">2:10</span> Kad ugledaše zvijezdu, obradovaše se
radošću veoma velikom.

<span id="an_2:11">2:11</span> Uđu u kuću, ugledaju dijete s Marijom,
majkom njegovom, padnu ničice i poklone mu se. Otvore zatim svoje blago
i prinesu mu darove: zlato, tamjan i smirnu.

<span id="an_2:12">2:12</span> Upućeni zatim u snu da se ne vraćaju
Herodu, otiđoše drugim putem u svoju zemlju.

<span id="an_2:13">2:13</span> A pošto oni otiđoše, gle, anđeo se
Gospodnji u snu javi Josipu: "Ustani, reče, uzmi dijete i majku njegovu
te bježi u Egipat i ostani ondje dok ti ne reknem jer će Herod tražiti
dijete da ga pogubi.

<span id="an_2:14">2:14</span> On ustane, uzme noću dijete i majku
njegovu te krene u Egipat.

<span id="an_2:15">2:15</span> I osta ondje do Herodova skončanja - da
se ispuni što Gospodin reče po proroku: Iz Egipta dozvah Sina svoga.

<span id="an_2:16">2:16</span> Vidjevši da su ga mudraci izigrali, Herod
se silno rasrdi i posla poubijati sve dječake u Betlehemu i po svoj
okolici, od dvije godine naniže - prema vremenu što ga razazna od
mudraca.

<span id="an_2:17">2:17</span> Tada se ispuni što je rečeno po proroku
Jeremiji:

<span id="an_2:18">2:18</span> U Rami se glas čuje, kuknjava i plač
gorak: Rahela oplakuje sinove svoje i neće da se utješi jer više ih
nema.

<span id="an_2:19">2:19</span> Nakon Herodova skončanja, gle, anđeo se
Gospodnji javi u snu Josipu u Egiptu:

<span id="an_2:20">2:20</span> "Ustani, reče, uzmi dijete i njegovu
majku te pođi u zemlju izraelsku jer su umrli oni koji su djetetu o
glavi radili."

<span id="an_2:21">2:21</span> On ustane, uzme dijete i njegovu majku te
uđe u zemlju izraelsku.

<span id="an_2:22">2:22</span> Ali saznavši da Arhelaj vlada Judejom
namjesto svoga oca Heroda, bojao se poći onamo pa, upućen u snu, ode u
kraj galilejski.

<span id="an_2:23">2:23</span> Dođe i nastani se u gradu zvanu Nazaret -
da se ispuni što je rečeno po prorocima: Zvat će se Nazarećanin.

<span id="an_3:1">3:1</span> U one dane pojavi se Ivan Krstitelj
propovijedajući u Judejskoj pustinji:

<span id="an_3:2">3:2</span> "Obratite se jer približilo se kraljevstvo
nebesko!"

<span id="an_3:3">3:3</span> Ovo je uistinu onaj o kom proreče Izaija
prorok: Glas viče u pustinji: Pripravite put Gospodinu, poravnite mu
staze!

<span id="an_3:4">3:4</span> Ivan je imao odjeću od devine dlake i
kožnat pojas oko bokova; hranom mu bijahu skakavci i divlji med.

<span id="an_3:5">3:5</span> Grnuo k njemu Jeruzalem, sva Judeja i sva
okolica jordanska.

<span id="an_3:6">3:6</span> Primali su od njega krštenje u rijeci
Jordanu ispovijedajući svoje grijehe.

<span id="an_3:7">3:7</span> Kad ugleda mnoge farizeje i saduceje gdje
mu dolaze na krštenje, reče im: "Leglo gujinje! Tko li vas je samo
upozorio da bježite od skore srdžbe?

<span id="an_3:8">3:8</span> Donosite dakle plod dostojan obraćenja.

<span id="an_3:9">3:9</span> I ne usudite se govoriti u sebi: 'Imamo oca
Abrahama!' Jer, kažem vam, Bog iz ovoga kamenja može podići djecu
Abrahamovu.

<span id="an_3:10">3:10</span> Već je sjekira položena na korijen
stablima. Svako dakle stablo koje ne donosi dobroga roda, siječe se i u
oganj baca."

<span id="an_3:11">3:11</span> "Ja vas, istina, krstim vodom na
obraćenje, ali onaj koji za mnom dolazi jači je od mene. Ja nisam
dostojan obuće mu nositi. On će vas krstiti Duhom Svetim i ognjem.

<span id="an_3:12">3:12</span> U ruci mu vijača, pročistit će svoje
gumno i skupiti žito u svoju žitnicu, a pljevu spaliti ognjem
neugasivim."

<span id="an_3:13">3:13</span> Tada dođe Isus iz Galileje na Jordan
Ivanu da ga on krsti.

<span id="an_3:14">3:14</span> Ivan ga odvraćaše: "Ti mene treba da
krstiš, a ti da k meni dolaziš?"

<span id="an_3:15">3:15</span> Ali mu Isus odgovori: "Pusti sada! Ta
dolikuje nam da tako ispunimo svu pravednost!" Tada mu popusti.

<span id="an_3:16">3:16</span> Odmah nakon krštenja izađe Isus iz vode.
I gle! Otvoriše se nebesa i ugleda Duha Božjega gdje silazi kao golub i
spušta se na nj.

<span id="an_3:17">3:17</span> I eto glasa s neba: "Ovo je Sin moj,
Ljubljeni! U njemu mi sva milina!"

<span id="an_4:1">4:1</span> Duh tada odvede Isusa u pustinju da ga
đavao iskuša.

<span id="an_4:2">4:2</span> I propostivši četrdeset dana i četrdeset
noći, napokon ogladnje.

<span id="an_4:3">4:3</span> Tada mu pristupi napasnik i reče: "Ako si
Sin Božji, reci da ovo kamenje postane kruhom."

<span id="an_4:4">4:4</span> A on odgovori: "Pisano je: Ne živi čovjek
samo o kruhu, nego o svakoj riječi što izlazi iz Božjih usta."

<span id="an_4:5">4:5</span> Ðavao ga tada povede u Sveti grad, postavi
ga na vrh Hrama

<span id="an_4:6">4:6</span> i reče mu: "Ako si Sin Božji, baci se
dolje! Ta pisano je: Anđelima će svojim zapovjediti za tebe i na rukama
će te nositi da se gdje nogom ne spotakneš o kamen."

<span id="an_4:7">4:7</span> Isus mu kaza: "Pisano je također: Ne
iskušavaj Gospodina, Boga svojega!"

<span id="an_4:8">4:8</span> Ðavao ga onda povede na goru vrlo visoku i
pokaza mu sva kraljevstva svijeta i slavu njihovu

<span id="an_4:9">4:9</span> pa mu reče: "Sve ću ti to dati ako mi se
ničice pokloniš."

<span id="an_4:10">4:10</span> Tada mu reče Isus: "Odlazi, Sotono! Ta
pisano je: Gospodinu, Bogu svom se klanjaj i njemu jedinom služi!"

<span id="an_4:11">4:11</span> Tada ga pusti đavao. I gle, anđeli
pristupili i služili mu.

<span id="an_4:12">4:12</span> A čuvši da je Ivan predan, povuče se u
Galileju.

<span id="an_4:13">4:13</span> Ostavi Nazaret te ode i nastani se u
Kafarnaumu, uz more, na području Zebulunovu i Naftalijevu

<span id="an_4:14">4:14</span> da se ispuni što je rečeno po proroku
Izaiji:

<span id="an_4:15">4:15</span> Zemlja Zebulunova i zemlja Naftalijeva,
Put uz more, s one strane Jordana, Galileja poganska -

<span id="an_4:16">4:16</span> narod što je sjedio u tmini svjetlost
vidje veliku; onima što mrkli kraj smrti obitavahu svjetlost jarka
osvanu.

<span id="an_4:17">4:17</span> Otada je Isus počeo propovijedati:
"Obratite se jer približilo se kraljevstvo nebesko!"

<span id="an_4:18">4:18</span> Prolazeći uz Galilejsko more, ugleda dva
brata, Šimuna zvanog Petar i brata mu Andriju, gdje bacaju mrežu u more;
bijahu ribari.

<span id="an_4:19">4:19</span> I kaže im: "Hajdete za mnom, učinit ću
vas ribarima ljudi!"

<span id="an_4:20">4:20</span> Oni brzo ostave mreže i pođu za njim.

<span id="an_4:21">4:21</span> Pošavši odande, ugleda druga dva brata,
Jakova Zebedejeva i brata mu Ivana: u lađi su sa Zebedejem, ocem svojim,
krpali mreže. Pozva i njih.

<span id="an_4:22">4:22</span> Oni brzo ostave lađu i oca te pođu za
njim.

<span id="an_4:23">4:23</span> I obilazio je Isus svom Galilejom
naučavajući po njihovim sinagogama, propovijedajući Evanđelje o
Kraljevstvu i liječeći svaku bolest i svaku nemoć u narodu.

<span id="an_4:24">4:24</span> I glas se o njemu pronese svom Sirijom. I
donosili su mu sve koji bolovahu od najrazličitijih bolesti i patnja -
opsjednute, mjesečare, uzete - i on ih ozdravljaše.

<span id="an_4:25">4:25</span> Za njim je pohrlio silan svijet iz
Galileje, Dekapola, Jeruzalema, Judeje i Transjordanije.

<span id="an_5:1">5:1</span> Ugledavši mnoštvo, uziđe na goru. I kad
sjede, pristupe mu učenici.

<span id="an_5:2">5:2</span> On progovori i stane ih naučavati:

<span id="an_5:3">5:3</span> "Blago siromasima duhom: njihovo je
kraljevstvo nebesko!

<span id="an_5:4">5:4</span> Blago ožalošćenima: oni će se utješiti!

<span id="an_5:5">5:5</span> Blago krotkima: oni će baštiniti zemlju!

<span id="an_5:6">5:6</span> Blago gladnima i žednima pravednosti: oni
će se nasititi!

<span id="an_5:7">5:7</span> Blago milosrdnima: oni će zadobiti
milosrđe!

<span id="an_5:8">5:8</span> Blago čistima srcem: oni će Boga gledati!

<span id="an_5:9">5:9</span> Blago mirotvorcima: oni će se sinovima
Božjim zvati!

<span id="an_5:10">5:10</span> Blago progonjenima zbog pravednosti:
njihovo je kraljevstvo nebesko!"

<span id="an_5:11">5:11</span> "Blago vama kad vas - zbog mene - pogrde
i prognaju i sve zlo slažu protiv vas!

<span id="an_5:12">5:12</span> Radujte se i kličite: velika je plaća
vaša na nebesima! Ta progonili su tako proroke prije vas!"

<span id="an_5:13">5:13</span> "Vi ste sol zemlje. Ali ako sol
obljutavi, čime će se ona osoliti? Nije više ni za što, nego da se baci
van i da ljudi po njoj gaze."

<span id="an_5:14">5:14</span> "Vi ste svjetlost svijeta. Ne može se
sakriti grad što leži na gori.

<span id="an_5:15">5:15</span> Niti se užiže svjetiljka da se stavi pod
posudu, nego na svijećnjak da svijetli svima u kući.

<span id="an_5:16">5:16</span> Tako neka svijetli vaša svjetlost pred
ljudima da vide vaša dobra djela i slave Oca vašega koji je na
nebesima."

<span id="an_5:17">5:17</span> "Ne mislite da sam došao ukinuti Zakon
ili Proroke. Nisam došao ukinuti, nego ispuniti.

<span id="an_5:18">5:18</span> Zaista, kažem vam, dok ne prođe nebo i
zemlja, ne, ni jedno slovce, ni jedan potezić iz Zakona neće proći, dok
se sve ne zbude.

<span id="an_5:19">5:19</span> Tko dakle ukine jednu od tih, pa i
najmanjih zapovijedi i tako nauči ljude, najmanji će biti u kraljevstvu
nebeskom. A tko ih bude vršio i druge učio, taj će biti velik u
kraljevstvu nebeskom."

<span id="an_5:20">5:20</span> "Uistinu kažem vam: ne bude li pravednost
vaša veća od pravednosti pismoznanaca i farizeja, ne, nećete ući u
kraljevstvo nebesko."

<span id="an_5:21">5:21</span> "Čuli ste da je rečeno starima: Ne ubij!
Tko ubije, bit će podvrgnut sudu.

<span id="an_5:22">5:22</span> A ja vam kažem: Svaki koji se srdi na
brata svoga, bit će podvrgnut sudu. A tko bratu rekne 'Glupane!', bit će
podvrgnut Vijeću. A tko reče: 'Luđače!', bit će podvrgnut ognju
paklenomu."

<span id="an_5:23">5:23</span> "Ako dakle prinosiš dar na žrtvenik pa se
ondje sjetiš da tvoj brat ima nešto protiv tebe,

<span id="an_5:24">5:24</span> ostavi dar ondje pred žrtvenikom, idi i
najprije se izmiri s bratom, a onda dođi i prinesi dar."

<span id="an_5:25">5:25</span> "Nagodi se brzo s protivnikom dok si još
s njim na putu, da te protivnik ne preda sucu, a sudac tamničaru, pa da
te ne bace u tamnicu.

<span id="an_5:26">5:26</span> Zaita, kažem ti, nećeš izići odande dok
ne isplatiš do posljednjeg novčića."

<span id="an_5:27">5:27</span> "Čuli ste da je rečeno: Ne čini preljuba!

<span id="an_5:28">5:28</span> A ja vam kažem: Tko god s požudom pogleda
ženu, već je s njome učinio preljub u srcu.

<span id="an_5:29">5:29</span> Ako te desno oko sablažnjava, iskopaj ga
i baci od sebe. Ta bolje je da ti propadne jedan od udova, nego da ti
cijelo tijelo bude bačeno u pakao.

<span id="an_5:30">5:30</span> Ako te desnica tvoja sablažnjava,
odsijeci je i baci od sebe. Ta bolje je da ti propadne jedan od udova,
nego da ti cijelo tijelo ode u pakao."

<span id="an_5:31">5:31</span> "Rečeno je također: Tko otpusti svoju
ženu, neka joj dade otpusnicu.

<span id="an_5:32">5:32</span> A ja vam kažem: Tko god otpusti svoju
ženu - osim zbog bludništva - navodi je na preljub i tko se god
otpuštenom oženi, čini preljub."

<span id="an_5:33">5:33</span> "Čuli ste još da je rečeno starima: Ne
zaklinji se krivo, nego izvrši Gospodinu svoje zakletve.

<span id="an_5:34">5:34</span> A ja vam kažem: Ne kunite se nikako! Ni
nebom jer je prijestolje Božje.

<span id="an_5:35">5:35</span> Ni zemljom jer je podnožje njegovim
nogama. Ni Jeruzalemom jer grad je Kralja velikoga!

<span id="an_5:36">5:36</span> Ni svojom se glavom ne zaklinji jer ni
jedne vlasi ne možeš učiniti bijelom ili crnom.

<span id="an_5:37">5:37</span> Vaša riječ neka bude: 'Da, da, - ne, ne!'
Što je više od toga, od Zloga je."

<span id="an_5:38">5:38</span> "Čuli ste da je rečeno: Oko za oko, zub
za zub!

<span id="an_5:39">5:39</span> A ja vam kažem: Ne opirite se Zlomu!
Naprotiv, pljusne li te tko po desnom obrazu, okreni mu i drugi.

<span id="an_5:40">5:40</span> Onomu tko bi se htio s tobom parničiti da
bi se domogao tvoje donje haljine prepusti i gornju.

<span id="an_5:41">5:41</span> Ako te tko prisili jednu milju, pođi s
njim dvije.

<span id="an_5:42">5:42</span> Tko od tebe što zaište, podaj mu! I ne
okreni se od onoga koji hoće da mu pozajmiš."

<span id="an_5:43">5:43</span> "Čuli ste da je rečeno: Ljubi svoga
bližnjega, a mrzi neprijatelja.

<span id="an_5:44">5:44</span> A ja vam kažem: Ljubite neprijatelje,
molite za one koji vas progone

<span id="an_5:45">5:45</span> da budete sinovi svoga oca koji je na
nebesima, jer on daje da sunce njegovo izlazi nad zlima i dobrima i da
kiša pada pravednicima i nepravednicima.

<span id="an_5:46">5:46</span> Jer ako ljubite one koji vas ljube, kakva
li vam plaća? Zar to isto ne čine i carinici?

<span id="an_5:47">5:47</span> I ako pozdravljate samo braću, što
osobito činite? Zar to isto ne čine i pogani?"

<span id="an_5:48">5:48</span> "Budite dakle savršeni kao što je savršen
Otac vaš nebeski!"

<span id="an_6:1">6:1</span> "Pazite da svoje pravednosti ne činite pred
ljudima da vas oni vide. Inače, nema vam plaće u vašeg Oca koji je na
nebesima.

<span id="an_6:2">6:2</span> Kada dakle dijeliš milostinju, ne trubi
pred sobom, kako to u sinagogama i na ulicama čine licemjeri da bi ih
ljudi hvalili. Zaista, kažem vam, primili su svoju plaću.

<span id="an_6:3">6:3</span> Ti naprotiv, kada daješ milostinju - neka
ti ne zna ljevica što čini desnica,

<span id="an_6:4">6:4</span> da tvoja milostinja bude u skrovitosti. I
Otac tvoj, koji vidi u skrovitosti, uzvratit će ti!"

<span id="an_6:5">6:5</span> "Tako i kad molite, ne budite kao
licemjeri. Vole moliti stojeći u sinagogama i na raskršćima ulica da se
pokažu ljudima. Zaista, kažem vam, primili su svoju plaću.

<span id="an_6:6">6:6</span> Ti naprotiv, kad moliš, uđi u svoju sobu,
zatvori vrata i pomoli se svomu Ocu, koji je u skrovitosti. I Otac tvoj,
koji vidi u skrovitosti, uzvratit će ti."

<span id="an_6:7">6:7</span> "Kad molite, ne blebećite kao pogani. Misle
da će s mnoštva riječi biti uslišani.

<span id="an_6:8">6:8</span> Ne nalikujte na njih. Ta zna vaš Otac što
vam treba i prije negoli ga zaištete.

<span id="an_6:9">6:9</span> Vi, dakle, ovako molite: 'Oče naš, koji
jesi na nebesima! Sveti se ime tvoje!

<span id="an_6:10">6:10</span> Dođi kraljevstvo tvoje! Budi volja tvoja
kako na nebu tako i na zemlji!

<span id="an_6:11">6:11</span> Kruh naš svagdanji daj nam danas!

<span id="an_6:12">6:12</span> I opusti nam duge naše kako i mi
otpustismo dužnicima svojim!

<span id="an_6:13">6:13</span> I ne uvedi nas u napast, nego izbavi nas
od Zloga!'"

<span id="an_6:14">6:14</span> "Doista, ako vi otpustite ljudima njihove
prijestupke, otpustit će i vama Otac vaš nebeski.

<span id="an_6:15">6:15</span> Ako li vi ne otpustite ljudima, ni Otac
vaš neće otpustiti vaših prijestupaka."

<span id="an_6:16">6:16</span> "I kad postite, ne budite smrknuti kao
licemjeri. Izobličuju lica da pokažu ljudima kako poste. Zaista, kažem
vam, primili su svoju plaću.

<span id="an_6:17">6:17</span> Ti naprotiv, kad postiš, pomaži glavu i
umij lice

<span id="an_6:18">6:18</span> da ne zapaze ljudi kako postiš, nego Otac
tvoj, koji je u skrovitosti. I Otac tvoj, koji vidi u skrovitosti,
uzvratit će ti."

<span id="an_6:19">6:19</span> "Ne zgrćite sebi blago na zemlji, gdje ga
moljac i rđa nagrizaju i gdje ga kradljivci potkapaju i kradu.

<span id="an_6:20">6:20</span> Zgrćite sebi blago na nebu, gdje ga ni
moljac ni rđa ne nagrizaju i gdje kradljivci ne potkapaju niti kradu.

<span id="an_6:21">6:21</span> Doista, gdje ti je blago, ondje će ti
biti i srce."

<span id="an_6:22">6:22</span> "Oko je tijelu svjetiljka. Ako ti je
dakle oko bistro, sve će tijelo tvoje biti svijetlo.

<span id="an_6:23">6:23</span> Ako ti je pak oko nevaljalo, sve će
tijelo tvoje biti tamno. Ako je dakle svjetlost koja je u tebi - tamna,
kolika će istom tama biti?"

<span id="an_6:24">6:24</span> "Nitko ne može služiti dvojici gospodara.
Ili će jednoga mrziti, a drugoga ljubiti; ili će uz jednoga prianjati, a
drugoga prezirati. Ne možete služiti Bogu i bogatstvu."

<span id="an_6:25">6:25</span> "Zato vam kažem: Ne budite zabrinuti za
život svoj: što ćete jesti, što ćete piti; ni za tijelo svoje: u što
ćete se obući. Zar život nije vredniji od jela i tijelo od odijela?"

<span id="an_6:26">6:26</span> "Pogledajte ptice nebeske! Ne siju, ne
žanju niti sabiru u žitnice, pa ipak ih hrani vaš nebeski Otac. Zar
niste vi vredniji od njih?

<span id="an_6:27">6:27</span> A tko od vas zabrinutošću može svome
stasu dodati jedan lakat?

<span id="an_6:28">6:28</span> I za odijelo što ste zabrinuti?
Promotrite poljske ljiljane, kako rastu! Ne muče se niti predu.

<span id="an_6:29">6:29</span> A kažem vam: ni Salomon se u svoj svojoj
slavi ne zaodjenu kao jedan od njih.

<span id="an_6:30">6:30</span> Pa ako travu poljsku, koja danas jest a
sutra se u peć baca, Bog tako odijeva, neće li još više vas,
malovjerni?"

<span id="an_6:31">6:31</span> "Nemojte dakle zabrinuto govoriti: 'Što
ćemo jesti?' ili: 'Što ćemo piti?' ili: 'U što ćemo se obući?'

<span id="an_6:32">6:32</span> Ta sve to pogani ištu. Zna Otac vaš
nebeski da vam je sve to potrebno.

<span id="an_6:33">6:33</span> Tražite stoga najprije Kraljevstvo i
pravednost njegovu, a sve će vam se ostalo dodati.

<span id="an_6:34">6:34</span> Ne budite dakle zabrinuti za sutra. Sutra
će se samo brinuti za se. Dosta je svakom danu zla njegova."

<span id="an_7:1">7:1</span> "Ne sudite da ne budete suđeni!

<span id="an_7:2">7:2</span> Jer sudom kojim sudite bit ćete suđeni. I
mjerom kojom mjerite mjerit će vam se.

<span id="an_7:3">7:3</span> Što gledaš trun u oku brata svojega, a
brvna u oku svome ne opažaš?

<span id="an_7:4">7:4</span> Ili kako možeš reći bratu svomu: 'De da ti
izvadim trun iz oka', a eto brvna u oku tvom?

<span id="an_7:5">7:5</span> Licemjere, izvadi najprije brvno iz oka
svoga pa ćeš onda dobro vidjeti izvaditi trun iz oka bratova!"

<span id="an_7:6">7:6</span> "Ne dajte svetinje psima! Niti svoga
biserja bacajte pred svinje da ga ne pogaze nogama pa se okrenu i
rastrgaju vas."

<span id="an_7:7">7:7</span> "Ištite i dat će vam se! Tražite i naći
ćete! Kucajte i otvorit će vam se!

<span id="an_7:8">7:8</span> Doista, tko god ište, prima; i tko traži,
nalazi; i onomu koji kuca otvorit će se.

<span id="an_7:9">7:9</span> Ta ima li koga među vama da bi svojemu
sinu, ako ga zaište kruha, kamen dao?

<span id="an_7:10">7:10</span> Ili ako ribu zaište, zar će mu zmiju
dati?

<span id="an_7:11">7:11</span> Ako dakle vi, iako zli, znate dobrim
darima darivati djecu svoju, koliko li će više Otac vaš, koji je na
nebesima, dobrima obdariti one koji ga zaištu!"

<span id="an_7:12">7:12</span> "Sve, dakle, što želite da ljudi vama
čine, činite i vi njima. To je, doista, Zakon i Proroci."

<span id="an_7:13">7:13</span> "Uđite na uska vrata! Jer široka su vrata
i prostran put koji vodi u propast i mnogo ih je koji njime idu.

<span id="an_7:14">7:14</span> O kako su uska vrata i tijesan put koji
vodi u Život i malo ih je koji ga nalaze!"

<span id="an_7:15">7:15</span> "Čuvajte se lažnih proroka koji dolaze k
vama u ovčjem odijelu, a iznutra su vuci grabežljivi.

<span id="an_7:16">7:16</span> Po njihovim ćete ih plodovima prepoznati.
Bere li se s trnja grožđe ili s bodljike smokve?

<span id="an_7:17">7:17</span> Tako svako dobro stablo rađa dobrim
plodovima, a nevaljalo stablo rađa plodovima zlim.

<span id="an_7:18">7:18</span> Ne može dobro stablo donijeti zlih
plodova niti nevaljalo stablo dobrih plodova.

<span id="an_7:19">7:19</span> Svako stablo koje ne rađa dobrim plodom
siječe se i u oganj baca.

<span id="an_7:20">7:20</span> Dakle: po plodovima ćete ih njihovim
prepoznati."

<span id="an_7:21">7:21</span> "Neće u kraljevstvo nebesko ući svaki
koji mi govori: 'Gospodine, Gospodine!', nego onaj koji vrši volju Oca
mojega, koji je na nebesima.

<span id="an_7:22">7:22</span> Mnogi će me u onaj dan pitati:
'Gospodine, Gospodine! Nismo li mi u tvoje ime prorokovali, u tvoje ime
đavle izgonili, u tvoje ime mnoga čudesa činili?'

<span id="an_7:23">7:23</span> Tada ću im kazati: 'Nikad vas nisam
poznavao! Nosite se od mene, vi bezakonici!'"

<span id="an_7:24">7:24</span> "Stoga, tko god sluša ove moje riječi i
izvršava ih, bit će kao mudar čovjek koji sagradi kuću na stijeni.

<span id="an_7:25">7:25</span> Zapljušti kiša, navale bujice, duhnu
vjetrovi i sruče se na tu kuću, ali ona ne pada. Jer - utemeljena je na
stijeni."

<span id="an_7:26">7:26</span> "Naprotiv, tko god sluša ove moje riječi,
a ne vrši ih, bit će kao lud čovjek koji sagradi kuću na pijesku.

<span id="an_7:27">7:27</span> Zapljušti kiša, navale bujice, duhnu
vjetrovi i sruče se na tu kuću i ona se sruši. I bijaše to ruševina
velika."

<span id="an_7:28">7:28</span> Kad Isus završi ove svoje besjede,
mnoštvo osta zaneseno njegovim naukom.

<span id="an_7:29">7:29</span> Ta učio ih kao onaj koji ima vlast, a ne
kao njihovi pismoznanci.

<span id="an_8:1">8:1</span> Kad je Isus sišao s gore, pohrli za njim
silan svijet.

<span id="an_8:2">8:2</span> I gle, pristupi neki gubavac, pokloni mu se
do zemlje i reče: "Gospodine, ako hoćeš, možeš me očistiti."

<span id="an_8:3">8:3</span> Isus pruži ruku i dotakne ga se govoreći:
"Hoću, očisti se!" I odmah se očisti od gube.

<span id="an_8:4">8:4</span> Kaže mu Isus: "Pazi, nikomu ne kazuj, nego
idi, pokaži se svećeniku i prinesi dar što ga propisa Mojsije, njima za
svjedočanstvo."

<span id="an_8:5">8:5</span> Kad uđe u Kafarnaum, pristupi mu satnik pa
ga zamoli:

<span id="an_8:6">8:6</span> "Gospodine, sluga mi leži kod kuće uzet, u
strašnim mukama."

<span id="an_8:7">8:7</span> Kaže mu: "Ja ću doći izliječiti ga."

<span id="an_8:8">8:8</span> Odgovori satnik: "Gospodine, nisam dostojan
da uđeš pod krov moj, nego samo reci riječ i izliječen će biti sluga
moj.

<span id="an_8:9">8:9</span> Ta i ja, premda sam čovjek pod vlašću, imam
pod sobom vojnike pa reknem jednomu: 'Idi!' - i ode, drugomu: 'Dođi!' -
i dođe, a sluzi svomu: 'Učini to' - i učini."

<span id="an_8:10">8:10</span> Čuvši to, zadivi se Isus i reče onima
koji su išli za njim: "Zaista, kažem vam, ni u koga u Izraelu ne nađoh
tolike vjere.

<span id="an_8:11">8:11</span> A kažem vam: Mnogi će s istoka i zapada
doći i sjesti za stol s Abrahamom, Izakom i Jakovom u kraljevstvu
nebeskom,

<span id="an_8:12">8:12</span> a sinovi će kraljevstva biti izbačeni van
u tamu. Ondje će biti plač i škrgut zubi."

<span id="an_8:13">8:13</span> I reče Isus satniku: "Idi, neka ti bude
kako si vjerovao!" I ozdravi sluga u taj čas.

<span id="an_8:14">8:14</span> Ušavši u kuću Petrovu, Isus ugleda
njegovu punicu koja ležaše u ognjici.

<span id="an_8:15">8:15</span> Dotače joj se ruke i pusti je ognjica.
Ona ustade i posluživaše mu.

<span id="an_8:16">8:16</span> A uvečer mu doniješe mnoge opsjednute. On
izagna duhove riječju i sve bolesnike ozdravi -

<span id="an_8:17">8:17</span> da se ispuni što je rečeno po Izaiji
proroku: On slabosti naše uze i boli ponese.

<span id="an_8:18">8:18</span> Kad Isus vidje mnoštvo oko sebe,
zapovjedi da se prijeđe prijeko.

<span id="an_8:19">8:19</span> I pristupi jedan pismoznanac te mu reče:
"Učitelju, za tobom ću kamo god ti pošao."

<span id="an_8:20">8:20</span> Kaže mu Isus: "Lisice imaju jazbine i
ptice nebeske gnijezda, a Sin Čovječji nema gdje bi glavu naslonio."

<span id="an_8:21">8:21</span> Drugi mu od učenika reče: "Gospodine,
dopusti mi da prije odem i pokopam svoga oca."

<span id="an_8:22">8:22</span> Isus mu kaže: "Hajde za mnom i pusti neka
mrtvi pokapaju svoje mrtve."

<span id="an_8:23">8:23</span> Kad uđe u lađu, pođoše za njim njegovi
učenici.

<span id="an_8:24">8:24</span> I gle, žestok vihor nasta na moru tako da
lađu prekrivahu valovi. A on je spavao.

<span id="an_8:25">8:25</span> Oni pristupiše i probudiše ga govoreći:
"Gospodine, spasi, pogibosmo!"

<span id="an_8:26">8:26</span> Kaže im: "Što ste plašljivi, malovjerni?"
Tada ustade i zaprijeti vjetrovima i moru te nasta velika utiha.

<span id="an_8:27">8:27</span> A ljudi su u čudu pitali: "Tko je taj da
mu se i vjetrovi i more pokoravaju?"

<span id="an_8:28">8:28</span> I kada dođe prijeko, u gadarski kraj, eto
mu u susret dvaju opsjednutih: izlazili su iz grobnica, silno goropadni,
te nitko nije mogao proći onim putem.

<span id="an_8:29">8:29</span> I gle, povikaše: "Što ti imaš s nama,
Sine Božji? Došao si ovamo prije vremena mučiti nas?"

<span id="an_8:30">8:30</span> A podalje od njih paslo je veliko krdo
svinja.

<span id="an_8:31">8:31</span> Zlodusi ga zaklinjahu: "Ako nas istjeraš,
pošalji nas u ovo krdo svinja."

<span id="an_8:32">8:32</span> On im reče: "Idite!" Oni iziđoše i uđoše
u svinje. I gle, sve krdo jurnu niz obronak u more i podavi se u vodama.

<span id="an_8:33">8:33</span> A svinjari pobjegoše, odoše u grad te
razglasiše sve, napose o opsjednutima.

<span id="an_8:34">8:34</span> I gle, sav grad iziđe u susret Isusu. Kad
ga ugledaše, zamole ga da ode iz njihova kraja.

<span id="an_9:1">9:1</span> I ušavši u lađu, preplovi i dođe u svoj
grad.

<span id="an_9:2">9:2</span> Kad gle, doniješe mu uzetoga koji je ležao
na nosiljci. Vidjevši njihovu vjeru, reče Isus uzetomu: "Hrabro, sinko,
otpuštaju ti se grijesi!"

<span id="an_9:3">9:3</span> A gle, neki od pismoznanaca rekoše u sebi:
"Ovaj huli!"

<span id="an_9:4">9:4</span> Prozrevši njihove misli, Isus reče: "Zašto
snujete zlo u srcima?

<span id="an_9:5">9:5</span> Ta što je lakše reći: 'Otpuštaju ti se
grijesi' ili reći: 'Ustani i hodi'?

<span id="an_9:6">9:6</span> Ali da znate: vlastan je Sin Čovječji na
zemlji otpuštati grijehe!" Tada reče uzetomu: "Ustani, uzmi nosiljku i
pođi kući!"

<span id="an_9:7">9:7</span> I on usta te ode kući.

<span id="an_9:8">9:8</span> Kad mnoštvo to vidje, zaprepasti se i poda
slavu Bogu koji takvu vlast dade ljudima.

<span id="an_9:9">9:9</span> Odlazeći odande, ugleda Isus čovjeka zvanog
Matej gdje sjedi u carinarnici. I kaže mu: "Pođi za mnom!" On usta i
pođe za njim.

<span id="an_9:10">9:10</span> Dok je Isus bio u kući za stolom, gle,
mnogi carinici i grešnici dođoše za stol s njime i njegovim učenicima.

<span id="an_9:11">9:11</span> Vidjevši to, farizeji stanu govoriti:
"Zašto vaš učitelj jede s carinicima i grešnicima?"

<span id="an_9:12">9:12</span> A on, čuvši to, reče: "Ne treba zdravima
liječnika, nego bolesnima.

<span id="an_9:13">9:13</span> Hajdete i proučite što znači: Milosrđe mi
je milo, a ne žrtva. Ta ne dođoh zvati pravednike, nego grešnike."

<span id="an_9:14">9:14</span> Tada pristupe k njemu Ivanovi učenici
govoreći: "Zašto mi i farizeji postimo, a učenici tvoji ne poste?"

<span id="an_9:15">9:15</span> Nato im Isus reče: "Mogu li svatovi
tugovati dok je s njima zaručnik? Doći će već dani kad će im se ugrabiti
zaručnik, i tada će postiti!"

<span id="an_9:16">9:16</span> "A nitko ne stavlja krpe od sirova sukna
na staro odijelo, jer zakrpa vuče s odijela pa nastane još veća rupa."

<span id="an_9:17">9:17</span> "I ne ulijeva se novo vino u stare
mješine. Inače se mješine proderu, vino prolije, a mješine propadnu.
Nego, novo se vino ulijeva u nove mješine pa se oboje sačuva."

<span id="an_9:18">9:18</span> Dok im on to govoraše, gle, pristupi neki
glavar, pokloni mu se do zemlje i reče: "Kći mi, evo, umrije, ali dođi,
stavi ruku na nju, i oživjet će."

<span id="an_9:19">9:19</span> Isus usta te s učenicima pođe za njim.

<span id="an_9:20">9:20</span> I gle, neka žena koja bolovaše dvanaest
godina od krvarenja priđe odostraga i dotaknu se skuta njegove haljine.

<span id="an_9:21">9:21</span> Mislila je: "Dotaknem li se samo njegove
haljine, spasit ću se."

<span id="an_9:22">9:22</span> A Isus se okrenu i vidjevši je reče:
"Hrabro, kćeri, vjera te tvoja spasila." I žena bi spašena od toga časa.

<span id="an_9:23">9:23</span> I uđe Isus u kuću glavarovu. Ugleda
svirače i bučno mnoštvo pa

<span id="an_9:24">9:24</span> reče: "Odstupite! Djevojka nije umrla,
nego spava." Oni mu se podsmjehivahu.

<span id="an_9:25">9:25</span> A kad je svijet bio izbačen, uđe on,
primi djevojku za ruku i ona bi uskrišena.

<span id="an_9:26">9:26</span> I razglasi se to po svem onom kraju.

<span id="an_9:27">9:27</span> Kad je Isus odlazio odande, pođu za njim
dva slijepca vičući: "Smiluj nam se, Sine Davidov!"

<span id="an_9:28">9:28</span> A kad uđe u kuću, pristupe mu slijepci.
Isus im kaže: "Vjerujete li da mogu to učiniti?" Kažu mu: "Da,
Gospodine!"

<span id="an_9:29">9:29</span> Tada se dotače njihovih očiju govoreći:
"Neka vam bude po vašoj vjeri."

<span id="an_9:30">9:30</span> I otvoriše im se oči. A Isus im
poprijeti: "Pazite da nitko ne dozna!"

<span id="an_9:31">9:31</span> Ali oni, izišavši, razniješe glas o njemu
po svem onom kraju.

<span id="an_9:32">9:32</span> Tek što oni iziđoše, gle, doniješe mu
njemaka opsjednuta.

<span id="an_9:33">9:33</span> Pošto izagna đavla, progovori njemak.
Mnoštvo se čudom čudilo i govorilo: "Nikada se takvo što ne vidje u
Izraelu!"

<span id="an_9:34">9:34</span> A farizeji govorahu: "Po poglavici
đavolskome izgoni đavle."

<span id="an_9:35">9:35</span> I obilazio je Isus sve gradove i sela
učeći po njihovim sinagogama, propovijedajući Evanđelje o Kraljevstvu i
liječeći svaku bolest i svaku nemoć.

<span id="an_9:36">9:36</span> Vidjevši mnoštvo, sažali mu se nad njim
jer bijahu izmučeni i ophrvani kao ovce bez pastira.

<span id="an_9:37">9:37</span> Tada reče svojim učenicima: "Žetve je
mnogo, a radnika malo.

<span id="an_9:38">9:38</span> Molite dakle gospodara žetve da pošalje
radnike u žetvu svoju."

<span id="an_10:1">10:1</span> Dozva dvanaestoricu svojih učenika i dade
im vlast nad nečistim dusima: da ih izgone i da liječe svaku bolest i
svaku nemoć.

<span id="an_10:2">10:2</span> A ovo su imena dvanaestorice apostola:
prvi Šimun, zvani Petar, i Andrija, brat njegov; i Jakov, sin Zebedejev,
i Ivan brat njegov;

<span id="an_10:3">10:3</span> Filip i Bartolomej; Toma i Matej carinik;
Jakov Alfejev i Tadej;

<span id="an_10:4">10:4</span> Šimun Kananaj i Juda Iškariotski, koji ga
izda.

<span id="an_10:5">10:5</span> Tu dvanaestoricu posla Isus uputivši ih:
"K poganima ne idite i ni u koji samarijski grad ne ulazite!

<span id="an_10:6">10:6</span> Pođite radije k izgubljenim ovcama doma
Izraelova!

<span id="an_10:7">10:7</span> Putom propovijedajte: 'Približilo se
kraljevstvo nebesko!'

<span id="an_10:8">10:8</span> Bolesne liječite, mrtve uskrisujte,
gubave čistite, zloduhe izgonite! Besplatno primiste, besplatno dajte!

<span id="an_10:9">10:9</span> Ne stječite zlata, ni srebra, ni mjedi
sebi u pojase,

<span id="an_10:10">10:10</span> ni putne torbe, ni dviju haljina, ni
obuće, ni štapa. Ta vrijedan je radnik hrane svoje."

<span id="an_10:11">10:11</span> "U koji god grad ili selo uđete,
razvidite tko je u njemu dostojan: ondje ostanite sve dok ne odete.

<span id="an_10:12">10:12</span> Ulazeći u kuću, zaželite joj mir.

<span id="an_10:13">10:13</span> Bude li kuća dostojna, neka mir vaš
siđe na nju. Ne bude li dostojna, neka se mir vaš k vama vrati.

<span id="an_10:14">10:14</span> Gdje vas ne prime i ne poslušaju riječi
vaših, iziđite iz kuće ili grada toga i prašinu otresite sa svojih nogu.

<span id="an_10:15">10:15</span> Zaista, kažem vam, lakše će biti zemlji
sodomskoj i gomorskoj na Dan sudnji negoli gradu tomu."

<span id="an_10:16">10:16</span> "Evo, ja vas šaljem kao ovce među
vukove. Budite dakle mudri kao zmije, a bezazleni kao golubovi!

<span id="an_10:17">10:17</span> Čuvajte se ljudi, jer će vas predavati
vijećima i po svojim će vas sinagogama bičevati.

<span id="an_10:18">10:18</span> Pred upravitelje i kraljeve vodit će
vas poradi mene, za svjedočanstvo njima i poganima.

<span id="an_10:19">10:19</span> Kad vas predadu, ne budite zabrinuti
kako ili što ćete govoriti. Dat će vam se u onaj čas što ćete govoriti.

<span id="an_10:20">10:20</span> Ta ne govorite to vi, nego Duh Oca
vašega govori u vama!"

<span id="an_10:21">10:21</span> "Brat će brata predavati na smrt i otac
dijete. Djeca će ustajati na roditelje i ubijati ih.

<span id="an_10:22">10:22</span> Svi će vas zamrziti zbog imena moga.
Ali tko ustraje do svršetka, bit će spašen."

<span id="an_10:23">10:23</span> "Kad vas stanu progoniti u jednom
gradu, bježite u drugi. Zaista, kažem vam, nećete obići gradova
izraelskih prije nego što dođe Sin Čovječji."

<span id="an_10:24">10:24</span> "Nije učenik nad učiteljem niti sluga
nad gospodarom svojim.

<span id="an_10:25">10:25</span> Dosta je da učenik bude kao njegov
učitelj i sluga kao njegov gospodar. Ako su domaćina Beelzebulom
nazvali, koliko će više njegove ukućane?"

<span id="an_10:26">10:26</span> "Ne bojte ih se dakle. Ta ništa nije
skriveno što se neće otkriti ni tajno što se neće doznati.

<span id="an_10:27">10:27</span> Što vam govorim u tami, recite na
svjetlu; i što na uho čujete, propovijedajte na krovovima."

<span id="an_10:28">10:28</span> "Ne bojte se onih koji ubijaju tijelo,
ali duše ne mogu ubiti. Bojte se više onoga koji može i dušu i tijelo
pogubiti u paklu."

<span id="an_10:29">10:29</span> "Ne prodaju li se dva vrapca za novčić?
Pa ipak ni jedan od njih ne pada na zemlju bez Oca vašega.

<span id="an_10:30">10:30</span> A vama su i vlasi na glavi sve
izbrojene.

<span id="an_10:31">10:31</span> Ne bojte se dakle! Vredniji ste nego
mnogo vrabaca."

<span id="an_10:32">10:32</span> "Tko god se, dakle, prizna mojim pred
ljudima, priznat ću se i ja njegovim pred Ocem, koji je na nebesima.

<span id="an_10:33">10:33</span> A tko se odreče mene pred ljudima,
odreći ću se i ja njega pred svojim Ocem, koji je na nebesima."

<span id="an_10:34">10:34</span> "Ne mislite da sam došao mir donijeti
na zemlju. Ne, nisam došao donijeti mir, nego mač.

<span id="an_10:35">10:35</span> Ta došao sam rastaviti čovjeka od oca
njegova i kćer od majke njezine i snahu od svekrve njezine;

<span id="an_10:36">10:36</span> i neprijatelji će čovjeku biti ukućani
njegovi.

<span id="an_10:37">10:37</span> "Tko ljubi oca ili majku više nego
mene, nije mene dostojan. Tko ljubi sina ili kćer više nego mene, nije
mene dostojan.

<span id="an_10:38">10:38</span> Tko ne uzme svoga križa i ne pođe za
mnom, nije mene dostojan.

<span id="an_10:39">10:39</span> Tko nađe život svoj, izgubit će ga, a
tko izgubi svoj život poradi mene, naći će ga."

<span id="an_10:40">10:40</span> "Tko vas prima, mene prima; a tko prima
mene, prima onoga koji je mene poslao.

<span id="an_10:41">10:41</span> Tko prima proroka jer je prorok, primit
će plaću proročku; tko prima pravednika jer je pravednik, primit će
plaću pravedničku.

<span id="an_10:42">10:42</span> Tko napoji jednoga od ovih najmanjih
samo čašom hladne vode zato što je moj učenik, zaista, kažem vam, neće
mu propasti plaća."

<span id="an_11:1">11:1</span> Pošto Isus završi upućivati dvanaestoricu
učenika, ode odande naučavati i propovijedati po njihovim gradovima.

<span id="an_11:2">11:2</span> A kad Ivan u tamnici doču za djela
Kristova, posla svoje učenike

<span id="an_11:3">11:3</span> da ga upitaju: "Jesi li ti Onaj koji ima
doći ili drugoga da čekamo?"

<span id="an_11:4">11:4</span> Isus im odgovori: "Pođite i javite Ivanu
što ste čuli i vidjeli:

<span id="an_11:5">11:5</span> Slijepi progledaju, hromi hode, gubavi se
čiste, gluhi čuju, mrtvi ustaju, siromasima se navješćuje Evanđelje.

<span id="an_11:6">11:6</span> I blago onom tko se ne sablazni o mene."

<span id="an_11:7">11:7</span> Kad oni odoše, poče Isus govoriti mnoštvu
o Ivanu: "Što ste izišli u pustinju gledati? Trsku koju vjetar ljulja?

<span id="an_11:8">11:8</span> Ili što ste izišli vidjeti? Čovjeka u
mekušasto odjevena? Eno, oni što se mekušasto nose po kraljevskim su
dvorima.

<span id="an_11:9">11:9</span> Ili što ste izišli? Vidjeti proroka? Da,
kažem vam, i više nego proroka.

<span id="an_11:10">11:10</span> On je onaj o kome je pisano: Evo, ja
šaljem glasnika svoga pred licem tvojim da pripravi put pred tobom.

<span id="an_11:11">11:11</span> Zaista, kažem vam, između rođenih od
žene ne usta veći od Ivana Krstitelja. A ipak, i najmanji u kraljevstvu
nebeskom veći je od njega!

<span id="an_11:12">11:12</span> A od dana Ivana Krstitelja do sada
kraljevstvo nebesko silom se probija i siloviti ga grabe.

<span id="an_11:13">11:13</span> Uistinu, svi proroci i Zakon
prorokovahu do Ivana.

<span id="an_11:14">11:14</span> Zapravo ako hoćete: on je Ilija koji
ima doći."

<span id="an_11:15">11:15</span> "Tko ima uši, neka čuje."

<span id="an_11:16">11:16</span> "A komu da prispodobim ovaj naraštaj?
Nalik je djeci što sjede na trgovima pa jedni drugima dovikuju:

<span id="an_11:17">11:17</span> 'Zasvirasmo vam i ne zaigraste,
zakukasmo i ne zaplakaste.'"

<span id="an_11:18">11:18</span> "Doista, dođe Ivan. Nije jeo ni pio, a
govori se: 'Ðavla ima.'

<span id="an_11:19">11:19</span> Dođe Sin Čovječji koji jede i pije, a
govori se: 'Gle, izjelice i vinopije, prijatelja carinika i grešnika!'
Ali opravda se Mudrost djelima svojim."

<span id="an_11:20">11:20</span> Tada stane prekoravati gradove u kojima
se dogodilo najviše njegovih čudesa, a oni se ne obratiše:

<span id="an_11:21">11:21</span> "Jao tebi, Korozaine! Jao tebi,
Betsaido! Da su se u Tiru i Sidonu zbila čudesa koja su se dogodila u
vama, odavna bi se već oni u kostrijeti i pepelu bili obratili.

<span id="an_11:22">11:22</span> Ali kažem vam: Tiru i Sidonu bit će na
Dan sudnji lakše negoli vama."

<span id="an_11:23">11:23</span> "I ti, Kafarnaume! Zar ćeš se do neba
uzvisiti? Do u Podzemlje ćeš se strovaliti! Doista, da su se u Sodomi
zbila čudesa koja su se dogodila u tebi, ostala bi ona do danas.

<span id="an_11:24">11:24</span> Ali kažem vam: Zemlji će sodomskoj biti
na Dan sudnji lakše nego tebi."

<span id="an_11:25">11:25</span> U ono vrijeme reče Isus: "Slavim te,
Oče, Gospodaru neba i zemlje, što si ovo sakrio od mudrih i umnih, a
objavio malenima.

<span id="an_11:26">11:26</span> Da, Oče, tako se tebi svidjelo.

<span id="an_11:27">11:27</span> Sve je meni predao Otac moj i nitko ne
pozna Sina doli Otac niti tko pozna Oca doli Sin i onaj kome Sin hoće
objaviti."

<span id="an_11:28">11:28</span> "Dođite k meni svi koji ste izmoreni i
opterećeni i ja ću vas odmoriti.

<span id="an_11:29">11:29</span> Uzmite jaram moj na sebe, učite se od
mene jer sam krotka i ponizna srca i naći ćete spokoj dušama svojim.

<span id="an_11:30">11:30</span> Uistinu, jaram je moj sladak i breme
moje lako."

<span id="an_12:1">12:1</span> U ono vrijeme prolazio je Isus subotom
kroz usjeve. Učenici su njegovi ogladnjeli te počeli trgati klasje i
jesti.

<span id="an_12:2">12:2</span> Vidjevši to, farizeji mu rekoše: "Gle,
učenici tvoji čine što nije dopušteno činiti subotom."

<span id="an_12:3">12:3</span> On im reče: "Niste li čitali što učini
David kad ogladnje on i njegovi pratioci?

<span id="an_12:4">12:4</span> Kako uđe u Dom Božji te pojedoše
prinesene kruhove, a to ne bijaše slobodno jesti ni njemu ni njegovim
pratiocima, nego samo svećenicima?

<span id="an_12:5">12:5</span> Ili zar niste čitali u Zakonu da subotom
svećenici u Hramu krše subotu, a bez krivnje su?

<span id="an_12:6">12:6</span> A velim vam: veće od Hrama jest ovdje!

<span id="an_12:7">12:7</span> I kad biste razumjeli što ono znači:
Milosrđe mi je milo, a ne žrtva, ne biste osudili ove nekrive.

<span id="an_12:8">12:8</span> Ta Sin Čovječji gospodar je subote!"

<span id="an_12:9">12:9</span> Otišavši odande, dođe u njihovu sinagogu,

<span id="an_12:10">12:10</span> kad gle čovjeka s usahlom rukom. A oni
upitaše Isusa da bi ga mogli optužiti: "Je li dopušteno subotom
liječiti?"

<span id="an_12:11">12:11</span> On im reče: "Tko to od vas jedinu ovcu
koju ima ne bi subotom prihvatio i izvadio kad bi mu upala u jamu?

<span id="an_12:12">12:12</span> A koliko je čovjek vredniji od ovce!
Tako, slobodno je subotom činiti dobro!"

<span id="an_12:13">12:13</span> Tada reče čovjeku: "Ispruži ruku!" On
je ispruži, i - ruka mu zdrava kao i druga!

<span id="an_12:14">12:14</span> A farizeji iziđoše i održaše vijećanje
protiv njega, kako da ga pogube.

<span id="an_12:15">12:15</span> Kad Isus to dozna, ukloni se odande. Za
njim je išlo mnoštvo. On ih sve ozdravi

<span id="an_12:16">12:16</span> i poprijeti im da ga ne prokazuju -

<span id="an_12:17">12:17</span> da se ispuni što je rečeno po Izaiji
proroku:

<span id="an_12:18">12:18</span> Evo Sluge mojega, koga sebi izabrah:
mog ljubimca, miljenika duše moje! Stavit ću Duha svoga na njega:
naviještat će pravo narodima;

<span id="an_12:19">12:19</span> preti se neće, neće bučiti, glas mu se
neće čuti po trgovima;

<span id="an_12:20">12:20</span> trske stučene prelomiti neće, stijenja
što tek tinja neće ugasiti - sve dok do pobjede ne izvede pravo.

<span id="an_12:21">12:21</span> Ime njegovo nada je narodima!

<span id="an_12:22">12:22</span> Tada mu donesoše opsjednuta, slijepa i
nijema. I ozdravi ga te njemak progovori i progleda.

<span id="an_12:23">12:23</span> I sve ono mnoštvo zapanjeno govoraše:
"Da ovo nije Sin Davidov?"

<span id="an_12:24">12:24</span> A farizeji čuvši to rekoše: "Ne može
ovaj izgoniti đavle osim po Beelzebulu, poglavici đavolskom."

<span id="an_12:25">12:25</span> A on, znajući njihove misli, reče im:
"Svako kraljevstvo u sebi razdijeljeno opustjet će i svaki grad ili kuća
u sebi razdijeljena neće opstati.

<span id="an_12:26">12:26</span> Ako Sotona Sotonu izgoni, u sebi je
razdijeljen. Kako će dakle opstati kraljevstvo njegovo?

<span id="an_12:27">12:27</span> I ako ja po Beelzebulu izgonim đavle,
po kome ih sinovi vaši izgone? Zato će vam oni biti suci.

<span id="an_12:28">12:28</span> Ali ako ja po Duhu Božjem izgonim
đavle, zbilja je došlo k vama kraljevstvo Božje."

<span id="an_12:29">12:29</span> "Ili kako bi tko mogao ući u kuću
jakoga i oplijeniti mu pokućstvo ako prije ne sveže jakoga? Tada će mu
kuću oplijeniti."

<span id="an_12:30">12:30</span> "Tko nije sa mnom, protiv mene je, i
tko ne sabire sa mnom, rasipa."

<span id="an_12:31">12:31</span> "Zato kažem vam: svaki će se grijeh i
bogohulstvo oprostiti ljudima, ali rekne li tko bogohulstvo protiv Duha,
neće se oprostiti.

<span id="an_12:32">12:32</span> I rekne li tko riječ protiv Sina
Čovječjega, oprostit će mu se. Ali tko rekne protiv Duha Svetoga, neće
mu se oprostiti ni na ovom svijetu ni u budućem."

<span id="an_12:33">12:33</span> "Ili uzmite: dobro stablo i plod mu je
dobar. Ili uzmite: trulo stablo i plod mu je truo. Ta po plodu se stablo
poznaje.

<span id="an_12:34">12:34</span> Leglo gujinje! Kako možete govoriti
dobro kad ste opaki. Ta iz obilja srca usta govore!

<span id="an_12:35">12:35</span> Dobar čovjek iz riznice dobre vadi
dobro, a zao čovjek iz riznice zle vadi zlo.

<span id="an_12:36">12:36</span> A kažem vam: za svaku bezrazložnu riječ
koju ljudi reknu dat će račun na Dan sudnji.

<span id="an_12:37">12:37</span> Doista, tvoje će te riječi opravdati i
tvoje će te riječi osuditi."

<span id="an_12:38">12:38</span> Jednom zapodjenuše s njime razgovor
neki pismoznanci i farizeji: "Učitelju, htjeli bismo od tebe vidjeti
znak."

<span id="an_12:39">12:39</span> A on im odgovori: "Naraštaj opak i
preljubnički znak traži, ali mu se znak neće dati doli znak Jone
proroka.

<span id="an_12:40">12:40</span> Doista, kao što Jona bijaše u utrobi
kitovoj tri dana i tri noći, tako će i Sin Čovječji biti u srcu zemlje
tri dana i tri noći.

<span id="an_12:41">12:41</span> Ninivljani će ustati na Sudu zajedno s
ovim naraštajem i osuditi ga jer se oni na propovijed Joninu obratiše, a
evo, ovdje je i više od Jone!

<span id="an_12:42">12:42</span> Kraljica će Juga ustati na Sudu zajedno
s ovim naraštajem i osuditi ga jer je s krajeva zemlje došla čuti
mudrost Salomonovu, a evo, ovdje je i više od Salomona!"

<span id="an_12:43">12:43</span> "A kad nečisti duh iziđe iz čovjeka,
luta bezvodnim mjestima tražeći spokoja, ali ne nalazi!

<span id="an_12:44">12:44</span> Tada rekne: 'Vratit ću se u kuću odakle
iziđoh.' I došavši, nađe je praznu, pometenu i uređenu.

<span id="an_12:45">12:45</span> Tada ode i uzme sa sobom sedam drugih
duhova, gorih od sebe, te uđu i nastane se ondje. Na kraju bude s onim
čovjekom gore nego na početku. Tako će biti i s ovim opakim naraštajem."

<span id="an_12:46">12:46</span> Dok on još govoraše mnoštvu, eto majke
i braće njegove. Stajahu vani tražeći da s njime govore.

<span id="an_12:47">12:47</span> Reče mu netko: "Evo majke tvoje i braće
tvoje, vani stoje i traže da s tobom govore."

<span id="an_12:48">12:48</span> Tomu koji mu to javi on odgovori: "Tko
je majka moja, tko li braća moja?"

<span id="an_12:49">12:49</span> I pruži ruku prema učenicima: "Evo,
reče, majke moje i braće moje!

<span id="an_12:50">12:50</span> Doista, tko god vrši volju Oca mojega,
koji je na nebesima, taj mi je brat i sestra i majka."

<span id="an_13:1">13:1</span> Onoga dana Isus iziđe iz kuće i sjede uz
more.

<span id="an_13:2">13:2</span> I nagrnu k njemu silan svijet te je morao
ući u lađu: sjede, a sve ono mnoštvo stajaše na obali.

<span id="an_13:3">13:3</span> I zborio im je mnogo u prispodobama:
"Gle, iziđe sijač sijati.

<span id="an_13:4">13:4</span> I dok je sijao, nešto zrnja pade uz put,
dođoše ptice i pozobaše ga.

<span id="an_13:5">13:5</span> Nešto opet pade na kamenito tlo, gdje
nemaše dosta zemlje, i odmah izniknu jer nemaše duboke zemlje.

<span id="an_13:6">13:6</span> A kad sunce ogranu, izgorje i jer nemaše
korijena, osuši se.

<span id="an_13:7">13:7</span> Nešto opet pade u trnje, trnje uzraste i
uguši ga.

<span id="an_13:8">13:8</span> Nešto napokon pade na dobru zemlju i
davaše plod: jedno stostruk, drugo šezdesetostruk, treće
tridesetostruk."

<span id="an_13:9">13:9</span> "Tko ima uši, neka čuje!"

<span id="an_13:10">13:10</span> I pristupe učenici pa ga zapitaju:
"Zašto im zboriš u prispodobama?"

<span id="an_13:11">13:11</span> On im odgovori: "Zato što je vama dano
znati otajstva kraljevstva nebeskoga, a njima nije dano.

<span id="an_13:12">13:12</span> Doista, onomu tko ima dat će se i
obilovat će, a onomu tko nema oduzet će se i ono što ima.

<span id="an_13:13">13:13</span> U prispodobama im zborim zato što
gledajući ne vide i slušajući ne čuju i ne razumiju."

<span id="an_13:14">13:14</span> "Tako se ispunja na njima proroštvo
Izaijino koje govori: Slušat ćete, slušati - i nećete razumjeti; gledat
ćete, gledati - i nećete vidjeti!

<span id="an_13:15">13:15</span> Jer usalilo se srce naroda ovoga: uši
začepiše, oči zatvoriše da očima ne vide, ušima ne čuju, srcem ne
razumiju te se ne obrate pa ih izliječim.

<span id="an_13:16">13:16</span> A blago vašim očima što vide, i ušima
što slušaju.

<span id="an_13:17">13:17</span> Zaista, kažem vam, mnogi su proroci i
pravednici željeli vidjeti što vi gledate, ali nisu vidjeli; i čuti što
vi slušate, ali nisu čuli."

<span id="an_13:18">13:18</span> "Vi, dakle, poslušajte prispodobu o
sijaču.

<span id="an_13:19">13:19</span> Svakomu koji sluša Riječ o Kraljevstvu,
a ne razumije, dolazi Zli te otima što mu je u srcu posijano. To je onaj
uz put zasijan.

<span id="an_13:20">13:20</span> A zasijani na tlo kamenito - to je onaj
koji čuje Riječ i odmah je s radošću prima,

<span id="an_13:21">13:21</span> ali nema u sebi korijena, nego je
nestalan: kad zbog Riječi nastane nevolja ili progonstvo, odmah se
pokoleba.

<span id="an_13:22">13:22</span> Zasijani u trnje - to je onaj koji
sluša Riječ, ali briga vremenita i zavodljivost bogatstva uguše Riječ,
te ona ostane bez ploda.

<span id="an_13:23">13:23</span> Zasijani na dobru zemlju - to je onaj
koji Riječ sluša i razumije, pa onda, dakako, urodi i daje: jedan
stostruko, jedan šezdesetostruko, a jedan tridesetostruko."

<span id="an_13:24">13:24</span> Drugu im prispodobu iznese:
"Kraljevstvo je nebesko kao kad čovjek posije dobro sjeme na svojoj
njivi.

<span id="an_13:25">13:25</span> Dok su njegovi ljudi spavali, dođe
njegov neprijatelj, posije posred žita kukolj i ode.

<span id="an_13:26">13:26</span> Kad usjev uzraste i isklasa, tada se
pokaza i kukolj.

<span id="an_13:27">13:27</span> Sluge pristupe domaćinu pa mu reknu:
'Gospodaru, nisi li ti dobro sjeme posijao na svojoj njivi? Odakle onda
kukolj?'

<span id="an_13:28">13:28</span> On im odgovori: 'Neprijatelj čovjek to
učini.' Nato mu sluge kažu: 'Hoćeš li, dakle, da odemo pa da ga
pokupimo?'

<span id="an_13:29">13:29</span> A on reče: 'Ne! Da ne biste sabirući
kukolj iščupali zajedno s njim i pšenicu.

<span id="an_13:30">13:30</span> Pustite nek oboje raste do žetve. U
vrijeme žetve reći ću žeteocima: Pokupite najprije kukolj i svežite ga u
snopove da se spali, a žito skupite u moju žitnicu.'"

<span id="an_13:31">13:31</span> I drugu im prispodobu iznese:
"Kraljevstvo je nebesko kao kad čovjek uze gorušičino zrno i posija ga
na svojoj njivi.

<span id="an_13:32">13:32</span> Ono je doduše najmanje od svega
sjemenja, ali kad uzraste, veće je od svega povrća. Razvije se u stablo
te dolaze ptice nebeske i gnijezde mu se po granama."

<span id="an_13:33">13:33</span> I drugu im kaza prispodobu:
"Kraljevstvo je nebesko kao kad žena uze kvasac i zamijesi ga u tri
mjere brašna dok sve ne uskisne."

<span id="an_13:34">13:34</span> Sve je to Isus mnoštvu zborio u
prispodobama. I ništa im nije zborio bez prispodoba -

<span id="an_13:35">13:35</span> da se ispuni što je rečeno po proroku:
Otvorit ću u prispodobama usta svoja, iznijet ću što je sakriveno od
postanka svijeta.

<span id="an_13:36">13:36</span> Tada otpusti mnoštvo i uđe u kuću.
Pristupe mu učenici govoreći: "Razjasni nam prispodobu o kukolju na
njivi."

<span id="an_13:37">13:37</span> On odgovori: "Sijač dobroga sjemena
jest Sin Čovječji.

<span id="an_13:38">13:38</span> Njiva je svijet. Dobro sjeme sinovi su
Kraljevstva, a kukolj sinovi Zloga.

<span id="an_13:39">13:39</span> Neprijatelj koji ga posija jest đavao.
Žetva je svršetak svijeta, a žeteoci anđeli.

<span id="an_13:40">13:40</span> Kao što se kukolj sabire i ognjem
sažiže, tako će biti na svršetku svijeta.

<span id="an_13:41">13:41</span> Sin će Čovječji poslati svoje anđele da
pokupe iz njegova kraljevstva sve zavodnike i bezakonike

<span id="an_13:42">13:42</span> i bace ih u peć ognjenu, gdje će biti
plač i škrgut zubi.

<span id="an_13:43">13:43</span> Tada će pravednici zasjati poput sunca
u kraljevstvu Oca svojega." "Tko ima uši, neka čuje!"

<span id="an_13:44">13:44</span> "Kraljevstvo je nebesko kao kad je
blago skriveno na njivi: čovjek ga pronađe, sakrije, sav radostan ode,
proda sve što ima i kupi tu njivu."

<span id="an_13:45">13:45</span> "Nadalje, kraljevstvo je nebesko kao
kad trgovac traga za lijepim biserjem:

<span id="an_13:46">13:46</span> pronađe jedan dragocjeni biser, ode,
rasproda sve što ima i kupi ga."

<span id="an_13:47">13:47</span> "Nadalje, kraljevstvo je nebesko kao
kad mreža bačena u more zahvati svakovrsne ribe.

<span id="an_13:48">13:48</span> Kad se napuni, izvuku je na obalu,
sjednu i skupe dobre u posude, a loše izbace.

<span id="an_13:49">13:49</span> Tako će biti na svršetku svijeta. Izići
će anđeli, odijeliti zle od pravednih

<span id="an_13:50">13:50</span> i baciti ih u peć ognjenu, gdje će biti
plač i škrgut zubi."

<span id="an_13:51">13:51</span> "Jeste li sve ovo razumjeli?" Odgovore
mu: "Jesmo."

<span id="an_13:52">13:52</span> A on će im: "Stoga svaki pismoznanac
upućen u kraljevstvo nebesko sličan je čovjeku domaćinu koji iz svoje
riznice iznosi novo i staro."

<span id="an_13:53">13:53</span> Kad Isus završi sve ove prispodobe, ode
odande.

<span id="an_13:54">13:54</span> I dođe u svoj zavičaj. Naučavaše ih u
njihovoj sinagogi te zapanjeni govorahu: "Odakle ovomu ta mudrost i te
čudesne sile?

<span id="an_13:55">13:55</span> Nije li ovo drvodjeljin sin? Nije li mu
majka Marija, a braća Jakov, i Josip, i Šimun, i Juda?

<span id="an_13:56">13:56</span> I sestre mu nisu li sve među nama?
Odakle mu sve to?"

<span id="an_13:57">13:57</span> I sablažnjavahu se o njega. A Isus im
reče: "Nije prorok bez časti doli u svom zavičaju i u svom domu."

<span id="an_13:58">13:58</span> I ne učini ondje mnogo čudesa zbog
njihove nevjere.

<span id="an_14:1">14:1</span> U ono vrijeme doču Herod tetrarh za Isusa

<span id="an_14:2">14:2</span> pa reče svojim slugama: "To je Ivan
Krstitelj! On uskrsnu od mrtvih i zato čudesne sile djeluju u njemu."

<span id="an_14:3">14:3</span> Herod doista bijaše uhitio Ivana te ga
svezana bacio u tamnicu zbog Herodijade, žene brata svoga Filipa.

<span id="an_14:4">14:4</span> Jer Ivan mu govoraše: "Ne smiješ je
imati!"

<span id="an_14:5">14:5</span> Htjede ga ubiti, ali se bojao naroda jer
su ga smatrali prorokom.

<span id="an_14:6">14:6</span> Na Herodov rođendan zaplesa kći
Herodijadina pred svima i svidje se Herodu.

<span id="an_14:7">14:7</span> Zato se zakle dati joj što god zaište.

<span id="an_14:8">14:8</span> A ona nagovorena od matere: "Daj mi,
reče, ovdje na pladnju glavu Ivana Krstitelja."

<span id="an_14:9">14:9</span> Ražalosti se kralj, ali zbog zakletve i
sustolnika zapovjedi da se dade.

<span id="an_14:10">14:10</span> Posla odrubiti glavu Ivanu u tamnici.

<span id="an_14:11">14:11</span> I doniješe glavu njegovu na pladnju,
dadoše djevojci, a ona je odnije materi.

<span id="an_14:12">14:12</span> A učenici njegovi dođu, uzmu njegovo
tijelo i pokopaju ga pa odu i jave Isusu.

<span id="an_14:13">14:13</span> Kad je Isus to čuo, povuče se odande
lađom na samotno mjesto, u osamu. Dočuo to narod pa pohrli pješice za
njim iz gradova.

<span id="an_14:14">14:14</span> Kad on iziđe, vidje silan svijet,
sažali mu se nad njim te izliječi njegove bolesnike.

<span id="an_14:15">14:15</span> Uvečer mu pristupe učenici pa mu reknu:
"Pust je ovo kraj i već je kasno. Otpusti dakle svijet: neka odu po
selima kupiti hrane."

<span id="an_14:16">14:16</span> A Isus im reče: "Ne treba da idu, dajte
im vi jesti."

<span id="an_14:17">14:17</span> Oni mu kažu: "Nemamo ovdje ništa osim
pet kruhova i dvije ribe."

<span id="an_14:18">14:18</span> A on će im: "Donesite mi ih ovamo."

<span id="an_14:19">14:19</span> I zapovjedi da mnoštvo posjeda po
travi. On uze pet kruhova i dvije ribe, pogleda na nebo, izreče
blagoslov pa razlomi i dade kruhove učenicima, a učenici mnoštvu.

<span id="an_14:20">14:20</span> I jeli su svi i nasitili se. Od
preteklih ulomaka nakupiše dvanaest punih košara.

<span id="an_14:21">14:21</span> A blagovalo je oko pet tisuća
muškaraca, osim žena i djece.

<span id="an_14:22">14:22</span> I odmah prisili učenike da uđu u lađu i
da se prebace prijeko dok on otpusti mnoštvo.

<span id="an_14:23">14:23</span> A pošto otpusti mnoštvo, uziđe na goru,
nasamo, da se pomoli. Uvečer bijaše ondje sam.

<span id="an_14:24">14:24</span> Lađa se već mnogo stadija bila ostisla
od kraja, šibana valovima. Bijaše protivan vjetar.

<span id="an_14:25">14:25</span> O četvrtoj noćnoj straži dođe on k
njima hodeći po moru.

<span id="an_14:26">14:26</span> A učenici ugledavši ga kako hodi po
moru, prestrašeni rekoše: "Utvara!" I od straha kriknuše.

<span id="an_14:27">14:27</span> Isus im odmah progovori: "Hrabro samo!
Ja sam! Ne bojte se!"

<span id="an_14:28">14:28</span> Petar prihvati i reče: "Gospodine, ako
si ti, zapovjedi mi da dođem k tebi po vodi!"

<span id="an_14:29">14:29</span> A on mu reče: "Dođi!" I Petar siđe s
lađe te, hodeći po vodi, pođe k Isusu.

<span id="an_14:30">14:30</span> Ali kad spazi vjetar, poplaši se, počne
tonuti te krikne: "Gospodine, spasi me!"

<span id="an_14:31">14:31</span> Isus odmah pruži ruku, dohvati ga i
kaže mu: "Malovjerni, zašto si posumnjao?"

<span id="an_14:32">14:32</span> Kad uđoše u lađu, utihnu vjetar.

<span id="an_14:33">14:33</span> A oni na lađi poklone mu se ničice
govoreći: "Uistinu, ti si Sin Božji!"

<span id="an_14:34">14:34</span> Pošto preploviše, dođu na kraj, u
Genezaret.

<span id="an_14:35">14:35</span> I ljudi ga onoga kraja prepoznaju pa
razglase po svoj onoj okolici. I donošahu mu sve bolesnike

<span id="an_14:36">14:36</span> te ga moljahu da se samo dotaknu skuta
njegove haljine. I koji bi se dotakli, ozdravili bi.

<span id="an_15:1">15:1</span> Tada pristupe Isusu farizeji i
pismoznanci iz Jeruzalema govoreći:

<span id="an_15:2">15:2</span> "Zašto tvoji učenici prestupaju predaju
starih? Ne umivaju ruku prije jela!"

<span id="an_15:3">15:3</span> On im odgovori: "A zašto vi prestupate
zapovijed Božju radi svoje predaje?

<span id="an_15:4">15:4</span> Ta reče Bog: Poštuj oca i majku! I: Tko
prokune oca ili majku, smrću neka se kazni!

<span id="an_15:5">15:5</span> A vi velite: 'Rekne li tko ocu ili majci:
Pomoć koja te od mene ide neka bude sveti dar,

<span id="an_15:6">15:6</span> ne treba da poštuje oca svoga ni majku
svoju.' Tako dokinuste riječ Božju radi svoje predaje.

<span id="an_15:7">15:7</span> Licemjeri, dobro prorokova o vama Izaija:

<span id="an_15:8">15:8</span> Narod me ovaj usnama časti, a srce mu je
daleko od mene.

<span id="an_15:9">15:9</span> Uzalud me štuju naučavajući nauke -
uredbe ljudske."

<span id="an_15:10">15:10</span> Tada dozove mnoštvo i reče: "Slušajte i
razumijte!

<span id="an_15:11">15:11</span> Ne onečišćuje čovjeka što ulazi u usta,
nego što iz usta izlazi - to čovjeka onečišćuje."

<span id="an_15:12">15:12</span> Tada pristupe k njemu učenici i kažu
mu: "Znaš li da su se farizeji sablaznili kad su čuli tu riječ?"

<span id="an_15:13">15:13</span> On im odgovori: "Svaki nasad koji ne
posadi Otac moj nebeski iskorijenit će se.

<span id="an_15:14">15:14</span> Pustite ih! Slijepi su, vođe slijepaca!
A ako slijepac slijepca vodi, obojica će u jamu pasti."

<span id="an_15:15">15:15</span> Petar prihvati i reče mu: "Protumači
nam tu prispodobu!"

<span id="an_15:16">15:16</span> A on reče: "I vi još uvijek ne
razumijete?

<span id="an_15:17">15:17</span> Ne shvaćate li: sve što ulazi na usta,
ide u trbuh te se izbacuje u zahod.

<span id="an_15:18">15:18</span> Naprotiv, što iz usta izlazi, iz srca
izvire i to onečišćuje čovjeka.

<span id="an_15:19">15:19</span> Ta iz srca izviru opake namisli,
ubojstva, preljubi, bludništva, krađe, lažna svjedočanstva, psovke.

<span id="an_15:20">15:20</span> To onečišćuje čovjeka; a jesti
neopranih ruku ne onečišćuje čovjeka."

<span id="an_15:21">15:21</span> Isus zatim ode odande i povuče se u
krajeve tirske i sidonske.

<span id="an_15:22">15:22</span> I gle: žena neka, Kanaanka iz onih
krajeva, iziđe vičući: "Smiluj mi se, Gospodine, Sine Davidov! Kći mi je
teško opsjednuta!"

<span id="an_15:23">15:23</span> Ali on joj ne uzvrati ni riječi.
Pristupe mu na to učenici te ga moljahu: "Udovolji joj jer viče za
nama."

<span id="an_15:24">15:24</span> On odgovori: "Poslan sam samo k
izgubljenim ovcama doma Izraelova."

<span id="an_15:25">15:25</span> Ali ona priđe, pokloni mu se ničice i
kaže: "Gospodine, pomozi mi!"

<span id="an_15:26">15:26</span> On odgovori: "Ne priliči uzeti kruh
djeci i baciti ga psićima."

<span id="an_15:27">15:27</span> A ona će: "Da, Gospodine! Ali psići
jedu od mrvica što padaju sa stola njihovih gospodara!"

<span id="an_15:28">15:28</span> Tada joj Isus reče: "O ženo! Velika je
vjera tvoja! Neka ti bude kako želiš." I ozdravi joj kći toga časa.

<span id="an_15:29">15:29</span> Otišavši odande, dođe Isus do
Galilejskog mora, uziđe na goru i sjede ondje.

<span id="an_15:30">15:30</span> Tada nagrnu k njemu silan svijet s
hromima, kljastima, slijepima, nijemima i mnogima drugima. Polože mu ih
do nogu, a on ih izliječi.

<span id="an_15:31">15:31</span> Gledajući kako su nijemi progovorili,
kljasti ozdravili, hromi prohodali, slijepi progledali, divilo se
mnoštvo i slavilo Boga Izraelova.

<span id="an_15:32">15:32</span> A Isus dozva svoje učenike pa im reče:
"Žao mi je naroda jer su već tri dana uza me, a nemaju što jesti.
Otpraviti ih gladne neću da ne klonu putem."

<span id="an_15:33">15:33</span> Kažu mu učenici: "Odakle nam u pustinji
toliko kruha da nahranimo toliko mnoštvo?"

<span id="an_15:34">15:34</span> A Isus im reče: "Koliko kruhova imate?"
Oni će: "Sedam, i malo riba."

<span id="an_15:35">15:35</span> Nato zapovjedi mnoštvu da posjeda po
zemlji,

<span id="an_15:36">15:36</span> uze sedam kruhova i ribe, zahvali,
razlomi i davaše učenicima, a učenici mnoštvu.

<span id="an_15:37">15:37</span> I jeli su i nasitili se. A od preteklih
ulomaka nakupiše sedam punih košara.

<span id="an_15:38">15:38</span> A blagovalo je četiri tisuće muškaraca,
osim žena i djece.

<span id="an_15:39">15:39</span> Tada otpusti mnoštvo, uđe u lađu i ode
u kraj magadanski.

<span id="an_16:1">16:1</span> Pristupe k njemu farizeji i saduceji.
Iskušavajući ga, zatraže da im pokaže kakav znak s neba.

<span id="an_16:2">16:2</span> On im odgovori: "Uvečer govorite: 'Bit će
vedro, nebo se žari.'

<span id="an_16:3">16:3</span> A ujutro: 'Danas će nevrijeme, nebo se
tamno zacrvenjelo.' Lice neba znadete rasuditi, a znakove vremena ne
znate.

<span id="an_16:4">16:4</span> Naraštaj opak i preljubnički znak traži,
ali mu se znak neće dati doli znak Jonin." Tada ih ostavi i ode.

<span id="an_16:5">16:5</span> Učenici dođoše prijeko, a zaboraviše
ponijeti kruha.

<span id="an_16:6">16:6</span> A Isus im reče: "Pazite, čuvajte se
kvasca farizejskog i saducejskog!"

<span id="an_16:7">16:7</span> Oni zamišljeni među sobom govorahu:
"Kruha ne ponijesmo."

<span id="an_16:8">16:8</span> Zamijetio to Isus pa reče: "Što ste
zamišljeni, malovjerni, da kruha nemate?

<span id="an_16:9">16:9</span> Zar još ne shvaćate, ne sjećate li se
onih pet kruhova na pet tisuća i koliko košara nakupiste?

<span id="an_16:10">16:10</span> I onih sedam kruhova na četiri tisuće i
koliko košara nakupiste?

<span id="an_16:11">16:11</span> Kako onda ne shvaćate da vam to ne
rekoh o kruhu? Nego, čuvajte se kvasca farizejskog i saducejskog."

<span id="an_16:12">16:12</span> Tada razumješe kako im ne reče da se
čuvaju kvasca krušnoga, nego nauka farizejskog i saducejskoga.

<span id="an_16:13">16:13</span> Kad Isus dođe u krajeve Cezareje
Filipove, upita učenike: "Što govore ljudi, tko je Sin Čovječji?"

<span id="an_16:14">16:14</span> Oni rekoše: "Jedni da je Ivan
Krstitelj; drugi da je Ilija; treći opet da je Jeremija ili koji od
proroka."

<span id="an_16:15">16:15</span> Kaže im: "A vi, što vi kažete, tko sam
ja?"

<span id="an_16:16">16:16</span> Šimun Petar prihvati i reče: "Ti si
Krist-Pomazanik, Sin Boga živoga."

<span id="an_16:17">16:17</span> Nato Isus reče njemu: "Blago tebi,
Šimune, sine Jonin, jer ti to ne objavi tijelo i krv, nego Otac moj,
koji je na nebesima.

<span id="an_16:18">16:18</span> A ja tebi kažem: Ti si Petar-Stijena i
na toj stijeni sagradit ću Crkvu svoju i vrata paklena neće je
nadvladati.

<span id="an_16:19">16:19</span> Tebi ću dati ključeve kraljevstva
nebeskoga, pa što god svežeš na zemlji, bit će svezano na nebesima; a
što god odriješiš na zemlji, bit će odriješeno na nebesima."

<span id="an_16:20">16:20</span> Tada zaprijeti učenicima neka nikomu ne
reknu da je on Krist.

<span id="an_16:21">16:21</span> Otada poče Isus upućivati učenike kako
treba da pođe u Jeruzalem, da mnogo pretrpi od starješina, glavara
svećeničkih i pismoznanaca, da bude ubijen i treći dan da uskrsne.

<span id="an_16:22">16:22</span> Petar ga uze na stranu i poče
odvraćati: "Bože sačuvaj, Gospodine! Ne, to se tebi ne smije dogoditi!"

<span id="an_16:23">16:23</span> Isus se okrene i reče Petru: "Nosi se
od mene, sotono! Sablazan si mi jer ti nije na pameti što je Božje, nego
što je ljudsko!"

<span id="an_16:24">16:24</span> Tada Isus reče svojim učenicima: "Hoće
li tko za mnom, neka se odrekne samoga sebe, neka uzme svoj križ i neka
ide za mnom.

<span id="an_16:25">16:25</span> Tko hoće život svoj spasiti, izgubit će
ga, a tko izgubi život svoj poradi mena, naći će ga.

<span id="an_16:26">16:26</span> Ta što će koristiti čovjeku ako sav
svijet stekne, a životu svojemu naudi? Ili što će čovjek dati u zamjenu
za život svoj?

<span id="an_16:27">16:27</span> Doći će, doista, Sin Čovječji u slavi
Oca svoga s anđelima svojim i tada će naplatiti svakomu po djelima
njegovim."

<span id="an_16:28">16:28</span> "Zaista, kažem vam, neki od ovdje
nazočnih neće okusiti smrti dok ne vide Sina Čovječjega gdje dolazi sa
svojim kraljevstvom."

<span id="an_17:1">17:1</span> Nakon šest dana uze Isus sa sobom Petra,
Jakova i Ivana, brata njegova, te ih povede na goru visoku, u osamu,

<span id="an_17:2">17:2</span> i preobrazi se pred njima. I zasja mu
lice kao sunce, a haljine mu postadoše bijele kao svjetlost.

<span id="an_17:3">17:3</span> I gle: ukazaše im se Mojsije i Ilija te
razgovarahu s njime.

<span id="an_17:4">17:4</span> A Petar prihvati i reče Isusu:
"Gospodine, dobro nam je ovdje biti. Ako hoćeš, načinit ću ovdje tri
sjenice, tebi jednu, Mojsiju jednu i Iliji jednu."

<span id="an_17:5">17:5</span> Dok je on još govorio, gle, svijetao ih
oblak zasjeni, a glas iz oblaka govoraše: "Ovo je Sin moj, Ljubljeni! U
njemu mi sva milina! Slušajte ga!"

<span id="an_17:6">17:6</span> Čuvši glas, učenici padoše licem na
zemlju i silno se prestrašiše.

<span id="an_17:7">17:7</span> Pristupi k njima Isus, dotakne ih i reče:
"Ustanite, ne bojte se!"

<span id="an_17:8">17:8</span> Podigoše oči, ali ne vidješe nikoga doli
Isusa sama.

<span id="an_17:9">17:9</span> Dok su silazili s gore, zapovjedi im
Isus: "Nikomu ne kazujte viđenje dok Sin Čovječji od mrtvih ne uskrsne."

<span id="an_17:10">17:10</span> Upitaše ga učenici: "Što dakle
pismoznanci govore da prije treba da dođe Ilija?"

<span id="an_17:11">17:11</span> On im odgovori: "Ilija će doduše doći i
sve obnoviti.

<span id="an_17:12">17:12</span> No velim vam: Ilija je već došao, ali
ga ne upoznaše, već učiniše s njim što im se prohtjelo. Tako je i Sinu
Čovječjemu trpjeti od njih."

<span id="an_17:13">17:13</span> Tada razumješe učenici da im to reče o
Ivanu Krstitelju.

<span id="an_17:14">17:14</span> Kada dođoše k mnoštvu, pristupi mu
čovjek, padne pred njim na koljena

<span id="an_17:15">17:15</span> i reče: "Gospodine, smiluj se sinu
mojemu jer je mjesečar i zlo mu je. Često doista pada u oganj i često u
vodu.

<span id="an_17:16">17:16</span> Dovedoh ga tvojim učenicima i ne mogoše
ga izliječiti."

<span id="an_17:17">17:17</span> A Isus odgovori: "O rode nevjerni i
opaki! Dokle mi je biti s vama! Dokle li vas podnositi! Dovedite mi ga
ovamo!"

<span id="an_17:18">17:18</span> I zaprijeti Isus zloduhu te on iziđe iz
njega. I ozdravi dječak toga časa.

<span id="an_17:19">17:19</span> Tada učenici pristupiše nasamo k Isusu
i rekoše: "Zašto ga mi ne mogosmo izagnati?"

<span id="an_17:20">17:20</span> Kaže im: "Zbog vaše malovjernosti.
Zaista, kažem vam, ako imadnete vjere koliko je zrno gorušičino te
reknete ovoj gori: 'Premjesti se odavde onamo!', premjestit će se i
ništa vam neće biti nemoguće."

<span id="an_17:21">17:21</span> \#

<span id="an_17:22">17:22</span> A kad su se skupili u Galileji, reče im
Isus: "Sin Čovječji ima biti predan ljudima u ruke

<span id="an_17:23">17:23</span> i ubit će ga, ali on će treći dan
uskrsnuti." I ožalostiše se silno.

<span id="an_17:24">17:24</span> Kad stigoše u Kafarnaum, pristupe Petru
oni što ubiru dvodrahme pa mu rekoše: "Učitelj vaš ne plaća dvodrahme?"

<span id="an_17:25">17:25</span> "Plaća", odgovori. A kad on uđe u kuću,
pretekne ga Isus: "Što ti se čini, Šimune? Kraljevi zemaljski od koga
ubiru carinu ili porez? Od svojih sinova ili od tuđih?"

<span id="an_17:26">17:26</span> Kad on odgovori: "Od tuđih!", reče mu
Isus: "Sinovi su, dakle, oslobođeni.

<span id="an_17:27">17:27</span> Ali da ih ne sablaznimo, pođi k moru,
baci udicu i prvu ribu koja naiđe uzmi, otvori joj usta i naći ćeš
stater. Uzmi ga pa im ga podaj za me i za se."

<span id="an_18:1">18:1</span> U onaj čas pristupe učenici Isusu pa ga
zapitaju: "Tko je, dakle, najveći u kraljevstvu nebeskom?"

<span id="an_18:2">18:2</span> On dozove dijete, postavi ga posred njih

<span id="an_18:3">18:3</span> i reče: "Zaista, kažem vam, ako se ne
obratite i ne postanete kao djeca, nećete ući u kraljevstvo nebesko.

<span id="an_18:4">18:4</span> Tko god se dakle ponizi kao ovo dijete,
taj je najveći u kraljevstvu nebeskom.

<span id="an_18:5">18:5</span> I tko primi jedno ovakvo dijete u moje
ime, mene prima."

<span id="an_18:6">18:6</span> "Onomu, naprotiv, tko bi sablaznio
jednoga od ovih najmanjih što vjeruju u mene bilo bi bolje da mu se o
vrat objesi mlinski kamen pa da potone u dubinu morsku."

<span id="an_18:7">18:7</span> "Jao svijetu od sablazni! Neizbježivo
dolaze sablazni, ali jao čovjeku po kom dolazi sablazan.

<span id="an_18:8">18:8</span> Pa ako te ruka ili noga sablažnjava,
odsijeci je i baci od sebe. Bolje ti je ući u život kljastu ili hromu,
nego s obje ruke ili s obje noge biti bačen u oganj vječni.

<span id="an_18:9">18:9</span> I ako te oko sablažnjava, izvadi ga i
baci od sebe. Bolje ti je jednooku u život ući, nego s oba oka biti
bačen u pakao ognjeni."

<span id="an_18:10">18:10</span> "Pazite da ne prezrete ni jednoga od
ovih najmanjih jer, kažem vam, anđeli njihovi na nebu uvijek gledaju
lice Oca mojega, koji je na nebesima."

<span id="an_18:11">18:11</span> \#

<span id="an_18:12">18:12</span> "Što vam se čini? Ako neki čovjek
imadne sto ovaca i jedna od njih zaluta, neće li on ostaviti onih
devedeset i devet u gorama i poći u potragu za zalutalom?

<span id="an_18:13">18:13</span> Posreći li mu se te je nađe, zaista,
kažem vam, raduje se zbog nje više nego zbog onih devedeset i devet koje
nisu zalutale.

<span id="an_18:14">18:14</span> Tako ni Otac vaš, koji je na nebesima,
neće da propadne ni jedan od ovih malenih."

<span id="an_18:15">18:15</span> "Pogriješi li tvoj brat, idi i pokaraj
ga nasamo.

<span id="an_18:16">18:16</span> Ako te posluša, stekao si brata. Ne
posluša li te, uzmi sa sobom još jednoga ili dvojicu, neka na iskazu
dvojice ili trojice svjedoka počiva svaka tvrdnja.

<span id="an_18:17">18:17</span> Ako ni njih ne posluša, reci Crkvi. Ako
pak ni Crkve ne posluša, neka ti bude kao poganin i carinik."

<span id="an_18:18">18:18</span> "Zaista, kažem vam, što god svežete na
zemlji, bit će svezano na nebu; i što god odriješite na zemlji, bit će
odriješeno na nebu."

<span id="an_18:19">18:19</span> "Nadalje, kažem vam, ako dvojica od vas
na zemlji jednodušno zaištu što mu drago, dat će im Otac moj, koji je na
nebesima.

<span id="an_18:20">18:20</span> Jer gdje su dvojica ili trojica sabrana
u moje ime, tu sam i ja među njima."

<span id="an_18:21">18:21</span> Tada pristupi k njemu Petar i reče:
"Gospodine, koliko puta da oprostim bratu svomu ako se ogriješi o mene?
Do sedam puta?"

<span id="an_18:22">18:22</span> Kaže mu Isus: "Ne kažem ti do sedam
puta, nego do sedamdeset puta sedam."

<span id="an_18:23">18:23</span> "Stoga je kraljevstvo nebesko kao kad
kralj odluči urediti račune sa slugama.

<span id="an_18:24">18:24</span> Kad započe obračunavati, dovedoše mu
jednoga koji mu dugovaše deset tisuća talenata.

<span id="an_18:25">18:25</span> Kako nije imao odakle vratiti,
zapovjedi gospodar da se proda on, žena mu i djeca i sve što ima te se
podmiri dug.

<span id="an_18:26">18:26</span> Nato sluga padne ničice preda nj
govoreći: 'Strpljenja imaj sa mnom, i sve ću ti vratiti.'

<span id="an_18:27">18:27</span> Gospodar se smilova tomu sluzi, otpusti
ga i dug mu oprosti."

<span id="an_18:28">18:28</span> "A kad taj isti sluga izađe, naiđe na
jednoga svoga druga koji mu dugovaše sto denara. Uhvati ga i stane ga
daviti govoreći: 'Vrati što si dužan!'

<span id="an_18:29">18:29</span> Drug padne preda nj i stane ga
zaklinjati: 'Strpljenja imaj sa mnom i vratit ću ti.'

<span id="an_18:30">18:30</span> Ali on ne htjede, nego ode i baci ga u
tamnicu dok mu ne vrati duga."

<span id="an_18:31">18:31</span> "Kad njegovi drugovi vidješe što se
dogodilo, silno ražalošćeni odoše i sve to dojaviše gospodaru.

<span id="an_18:32">18:32</span> Tada ga gospodar dozva i reče mu:
'Slugo opaki, sav sam ti onaj dug oprostio jer si me zamolio.

<span id="an_18:33">18:33</span> Nije li trebalo da se i ti smiluješ
svome drugu, kao što sam se i ja tebi smilovao?'

<span id="an_18:34">18:34</span> I gospodar ga, rasrđen, preda
mučiteljima dok mu ne vrati svega duga.

<span id="an_18:35">18:35</span> Tako će i Otac moj nebeski učiniti s
vama ako svatko od srca ne oprosti svomu bratu."

<span id="an_19:1">19:1</span> Kad Isus završi ove besjede, ode iz
Galileje i dođe u judejski kraj s onu stranu Jordana.

<span id="an_19:2">19:2</span> Za njim je išao silan svijet. Ondje ih
izliječi.

<span id="an_19:3">19:3</span> Pristupe mu tada farizeji pa, da ga
iskušaju, kažu: "Je li dopušteno otpustiti ženu s kojega god razloga?"

<span id="an_19:4">19:4</span> On odgovori: "Zar niste čitali:
Stvoritelj od početka muško i žensko stvori ih

<span id="an_19:5">19:5</span> i reče: Stoga će čovjek ostaviti oca i
majku da prione uza svoju ženu; i dvoje njih bit će jedno tijelo?

<span id="an_19:6">19:6</span> Tako više nisu dvoje, nego jedno tijelo.
Što, dakle, Bog združi, čovjek neka ne rastavlja."

<span id="an_19:7">19:7</span> Kažu mu: "Zašto onda Mojsije zapovjedi
dati otpusno pismo i - otpustiti?"

<span id="an_19:8">19:8</span> Odgovori im: "Zbog tvrdoće srca vašega
dopusti vam Mojsije otpustiti žene, ali od početka ne bijaše tako.

<span id="an_19:9">19:9</span> A ja vam kažem: Tko otpusti svoju ženu -
osim zbog bludništva - pa se oženi drugom, čini preljub."

<span id="an_19:10">19:10</span> Kažu mu učenici: "Ako je tako između
muža i žene, bolje je ne ženiti se."

<span id="an_19:11">19:11</span> A on im reče: "Ne shvaćaju toga svi,
nego samo oni kojima je dano.

<span id="an_19:12">19:12</span> Doista, ima za ženidbu nesposobnih koji
se takvi iz utrobe materine rodiše. Ima nesposobnih koje ljudi
onesposobiše. A ima nesposobnih koji sami sebe onesposobiše poradi
kraljevstva nebeskoga. Tko može shvatiti, neka shvati."

<span id="an_19:13">19:13</span> Tada mu doniješe dječicu da na njih
stavi ruke i pomoli se. A učenici im branili.

<span id="an_19:14">19:14</span> Nato će im Isus: "Pustite dječicu i ne
priječite im k meni jer takvih je kraljevstvo nebesko!"

<span id="an_19:15">19:15</span> I položi ruke na njih pa krene odande.

<span id="an_19:16">19:16</span> I gle, pristupi mu netko i reče:
"Učitelju, koje mi je dobro činiti da imam život vječni?"

<span id="an_19:17">19:17</span> A on mu reče: "Što me pitaš o dobrome?
Jedan je samo dobar! Ali ako hoćeš u život ući, čuvaj zapovijedi."

<span id="an_19:18">19:18</span> Upita ga: "Koje?" A Isus reče: Ne ubij!
Ne čini preljuba! Ne ukradi! Ne svjedoči lažno!

<span id="an_19:19">19:19</span> Poštuj oca i majku! I ljubi svoga
bližnjega kao sebe samoga!"

<span id="an_19:20">19:20</span> Kaže mu mladić: "Sve sam to čuvao. Što
mi još nedostaje?"

<span id="an_19:21">19:21</span> Reče mu Isus: "Hoćeš li biti savršen,
idi, prodaj što imaš i podaj siromasima pa ćeš imati blago na nebu. A
onda dođi i idi za mnom."

<span id="an_19:22">19:22</span> Na tu riječ ode mladić žalostan jer
imaše velik imetak.

<span id="an_19:23">19:23</span> A Isus reče svojim učenicima: "Zaista,
kažem vas, teško će bogataš u kraljevstvo nebesko.

<span id="an_19:24">19:24</span> Ponovno vam velim: Lakše je devi kroz
uši iglene nego bogatašu u kraljevstvo Božje."

<span id="an_19:25">19:25</span> Čuvši to, učenici se silno snebivahu
govoreći: "Tko se onda može spasiti?"

<span id="an_19:26">19:26</span> A Isus upre u njih pogled pa im reče:
"Ljudima je to nemoguće, ali Bogu je sve moguće."

<span id="an_19:27">19:27</span> Tada Petar prihvati pa upita: "Evo, mi
sve ostavismo i pođosmo za tobom. Što ćemo za to dobiti?"

<span id="an_19:28">19:28</span> Reče im Isus: "Zaista, kažem vam, vi
koji pođoste za mnom, o preporodu, kad Sin Čovječji sjedne na
prijestolje svoje slave, i vi ćete sjediti na dvanaest prijestolja i
suditi dvanaest plemena Izraelovih.

<span id="an_19:29">19:29</span> I tko god ostavi kuće, ili braću, ili
sestre, ili oca, ili majku, ili ženu, ili djecu, ili polja poradi imena
mojega, stostruko će primiti i život vječni baštiniti."

<span id="an_19:30">19:30</span> "A mnogi prvi bit će posljednji, i
posljednji prvi."

<span id="an_20:1">20:1</span> "Kraljevstvo je nebesko kao kad domaćin
rano ujutro izađe najmiti radnike u svoj vinograd.

<span id="an_20:2">20:2</span> Pogodi se s radnicima po denar na dan i
pošalje ih u svoj vinograd.

<span id="an_20:3">20:3</span> Izađe i o trećoj uri i vidje druge gdje
stoje na trgu besposleni

<span id="an_20:4">20:4</span> pa i njima reče: 'Idite i vi u moj
vinograd pa što bude pravo, dat ću vam.'

<span id="an_20:5">20:5</span> I oni odoše. Izađe opet o šestoj i
devetoj uri te učini isto tako.

<span id="an_20:6">20:6</span> A kad izađe o jedanaestoj uri, nađe druge
gdje stoje i reče im: 'Zašto ovdje stojite vazdan besposleni?'

<span id="an_20:7">20:7</span> Kažu mu: 'Jer nas nitko ne najmi.' Reče
im: 'Idite i vi u vinograd.'"

<span id="an_20:8">20:8</span> "Uvečer kaže gospodar vinograda svojemu
upravitelju: 'Pozovi radnike i podaj im plaću počevši od posljednjih pa
sve do prvih.'

<span id="an_20:9">20:9</span> Dođu tako oni od jedanaeste ure i prime
po denar.

<span id="an_20:10">20:10</span> Pa kada dođu oni prvi, pomisle da će
primiti više, ali i oni prime po denar.

<span id="an_20:11">20:11</span> A kad primiše, počeše mrmljati protiv
domaćina:

<span id="an_20:12">20:12</span> 'Ovi posljednji jednu su uru radili i
izjednačio si ih s nama, koji smo podnosili svu tegobu dana i žegu.'"

<span id="an_20:13">20:13</span> "Nato on odgovori jednomu od njih:
'Prijatelju, ne činim ti krivo. Nisi li se pogodio sa mnom po denar?

<span id="an_20:14">20:14</span> Uzmi svoje pa idi. A ja hoću i ovomu
posljednjemu dati kao i tebi.

<span id="an_20:15">20:15</span> Nije li mi slobodno činiti sa svojim
što hoću? Ili zar je oko tvoje zlo što sam ja dobar?'"

<span id="an_20:16">20:16</span> "Tako će posljednji biti prvi, a prvi
posljednji."

<span id="an_20:17">20:17</span> Dok je Isus uzlazio u Jeruzalem, uze
dvanaestoricu nasamo te im putem reče:

<span id="an_20:18">20:18</span> "Evo, uzlazimo u Jeruzalem i Sin
Čovječji bit će predan glavarima svećeničkim i pismoznancima. Osudit će
ga na smrt

<span id="an_20:19">20:19</span> i predati poganima da ga izrugaju,
izbičuju i razapnu, ali on će treći dan uskrsnuti."

<span id="an_20:20">20:20</span> Tada mu pristupi mati sinova
Zebedejevih zajedno sa sinovima, pade ničice da od njega nešto zaište.

<span id="an_20:21">20:21</span> A on će joj: "Što želiš?" Kaže mu:
"Reci da ova moja dva sina u tvome kraljevstvu sjednu uza te, jedan tebi
zdesna, drugi slijeva."

<span id="an_20:22">20:22</span> Isus odgovori: "Ne znate što ištete.
Možete li piti čašu koju ću ja piti?" Kažu mu: "Možemo!"

<span id="an_20:23">20:23</span> A on im reče: "Čašu ćete moju doduše
piti, ali sjesti meni zdesna ili slijeva - to nisam ja vlastan dati, to
je onih kojima je pripravio moj Otac."

<span id="an_20:24">20:24</span> Kada su to čula ostala desetorica,
razgnjeve se na dva brata.

<span id="an_20:25">20:25</span> Zato ih Isus dozva i reče: "Znate da
vladari gospoduju svojim narodima i velikaši njihovi drže ih pod vlašću.

<span id="an_20:26">20:26</span> Neće tako biti među vama! Naprotiv, tko
hoće da među vama bude najveći, neka vam bude poslužitelj.

<span id="an_20:27">20:27</span> I tko god hoće da među vama bude prvi,
neka vam bude sluga."

<span id="an_20:28">20:28</span> "Tako i Sin Čovječji nije došao da bude
služen, nego da služi i život svoj dade kao otkupninu za mnoge."

<span id="an_20:29">20:29</span> Kad su izlazili iz Jerihona, pođe za
njim silan svijet.

<span id="an_20:30">20:30</span> I gle, dva slijepca sjeđahu kraj puta.
Čuvši da Isus prolazi, povikaše: "Gospodine, smiluj nam se, Sine
Davidov!"

<span id="an_20:31">20:31</span> Mnoštvo ih ušutkivalo, ali oni još jače
viknuše: "Gospodine, smiluj nam se, Sine Davidov!"

<span id="an_20:32">20:32</span> Isus se zaustavi, dozove ih i reče:
"Što hoćete da vam učinim?"

<span id="an_20:33">20:33</span> Kažu mu: "Gospodine, da nam se otvore
oči."

<span id="an_20:34">20:34</span> Isus se ganut dotače njihovim očiju i
oni odmah progledaše. I pođoše za njim.

<span id="an_21:1">21:1</span> Kad se približiše Jeruzalemu te dođoše u
Betfagu, na Maslinskoj gori, posla Isus dvojicu učenika

<span id="an_21:2">21:2</span> govoreći: "Pođite u selo pred vama i
odmah ćete naći privezanu magaricu i uz nju magare. Odriješite ih i
dovedite k meni.

<span id="an_21:3">21:3</span> Ako vam tko što rekne, recite: 'Gospodinu
trebaju', i odmah će ih pustiti."

<span id="an_21:4">21:4</span> To se dogodi da se ispuni što je rečeno
po proroku:

<span id="an_21:5">21:5</span> Recite kćeri Sionskoj: Evo kralj ti tvoj
dolazi, krotak, jašuć na magarcu, na magaretu, mladetu magaričinu.

<span id="an_21:6">21:6</span> Učenici odu i učine kako im naredi Isus.

<span id="an_21:7">21:7</span> Dovedu magaricu i magare te stave na njih
haljine i Isus uzjaha na njih.

<span id="an_21:8">21:8</span> Silan svijet prostrije svoje haljine po
putu, a drugi rezahu grane sa stabala i sterahu ih po putu.

<span id="an_21:9">21:9</span> Mnoštvo pak pred njim i za njim klicaše:
"Hosana Sinu Davidovu! Blagoslovljen Onaj koji dolazi u ime Gospodnje!
Hosana u visinama!"

<span id="an_21:10">21:10</span> Kad uđe u Jeruzalem, uskomešao se sav
grad i govorio: "Tko je ovaj?"

<span id="an_21:11">21:11</span> A mnoštvo odgovaraše: "To je Prorok,
Isus iz Nazareta galilejskoga."

<span id="an_21:12">21:12</span> Isus uđe u Hram i izagna sve koji su
prodavali i kupovali u Hramu. Mjenjačima isprevrta stolove i prodavačima
golubova klupe.

<span id="an_21:13">21:13</span> Kaže im: "Pisamo je: Dom će se moj
zvati Dom molitve, a vi od njega činite pećinu razbojničku."

<span id="an_21:14">21:14</span> U Hramu mu priđoše slijepi i hromi i on
ih ozdravi.

<span id="an_21:15">21:15</span> A kad glavari svećenički i pismoznanci
vidješe čudesa koja učini i djecu što viču Hramom: "Hosana Sinu
Davidovu!", gnjevni

<span id="an_21:16">21:16</span> mu rekoše: "Čuješ li što ovi govore?"
Kaže im Isus: "Da! A niste li čitali: Iz usta djece i dojenčadi sebi si
pripravio hvalu?"

<span id="an_21:17">21:17</span> On ih ostavi, pođe iz grada u Betaniju
te ondje prenoći.

<span id="an_21:18">21:18</span> Ujutro se vraćao u grad i ogladnje.

<span id="an_21:19">21:19</span> Ugleda smokvu kraj puta i priđe k njoj,
ali ne nađe na njoj ništa osim lišća pa joj kaže: "Ne bilo više ploda s
tebe dovijeka!" I smokva umah usahnu.

<span id="an_21:20">21:20</span> Vidjevši to, učenici se začude: "Kako
umah smokva usahnu!"

<span id="an_21:21">21:21</span> Isus im odvrati: "Zaista, kažem vam,
ako budete imali vjeru i ne posumnjate, činit ćete ne samo ovo sa
smokvom, nego - reknete li i ovoj gori: 'Digni se i baci u more!', bit
će tako.

<span id="an_21:22">21:22</span> I sve što zaištete u molitvi vjerujući,
primit ćete."

<span id="an_21:23">21:23</span> I uđe u Hram. Dok je naučavao,
pristupiše mu glavari svećenički i starješine narodne te ga upitaše:
"Kojom vlašću to činiš? Tko ti dade tu vlast?"

<span id="an_21:24">21:24</span> Isus im odgovori: "I ja ću vas jedno
upitati. Ako mi na to odgovorite, ja ću vama kazati kojom vlašću ovo
činim.

<span id="an_21:25">21:25</span> Krst Ivanov odakle li bijaše? Od Neba
ili od ljudi?" A oni umovahu među sobom: "Reknemo li 'Od Neba', odvratit
će nam: 'Zašto mu, dakle, ne povjerovaste?'

<span id="an_21:26">21:26</span> A reknemo li 'Od ljudi', strah nas je
mnoštva. Ta svi Ivana smatraju prorokom."

<span id="an_21:27">21:27</span> Zato odgovore Isusu: "Ne znamo." I on
njima reče: "Ni ja vama neću kazati kojom vlašću ovo činim."

<span id="an_21:28">21:28</span> "A što vam se čini? Čovjek neki imao
dva sina. Priđe prvomu i reče: 'Sinko, hajde danas na posao u vinograd!'

<span id="an_21:29">21:29</span> On odgovori: 'Neću!' No poslije se
predomisli i ode.

<span id="an_21:30">21:30</span> Priđe i drugomu pa mu reče isto tako. A
on odgovori: 'Evo me, gospodaru!' i ne ode.

<span id="an_21:31">21:31</span> Koji od te dvojice izvrši volju očevu?"
Kažu: "Onaj prvi." Nato će im Isus: "Zaista, kažem vam, carinici i
bludnice pretekoše vas u kraljevstvo Božje!

<span id="an_21:32">21:32</span> Doista, Ivan dođe k vama putom
pravednosti i vi mu ne povjerovaste, a carinici mu i bludnice
povjerovaše. Vi pak, makar to vidjeste, ni kasnije se ne predomisliste
da mu povjerujete."

<span id="an_21:33">21:33</span> "Drugu prispodobu čujte! Bijaše neki
domaćin koji posadi vinograd, ogradi ga ogradom, iskopa u njemu tijesak
i podiže kulu pa ga iznajmi vinogradarima i otputova.

<span id="an_21:34">21:34</span> Kad se približilo vrijeme plodova,
posla svoje sluge vinogradarima da uzmu njegov urod.

<span id="an_21:35">21:35</span> A vinogradari pograbe njegove sluge pa
jednoga istukoše, drugog ubiše, a trećega kamenovaše.

<span id="an_21:36">21:36</span> I opet posla druge sluge, više njih
nego prije, ali oni i s njima postupiše jednako."

<span id="an_21:37">21:37</span> "Naposljetku posla k njima sina svoga
misleći: 'Poštovat će mog sina.'

<span id="an_21:38">21:38</span> Ali kad vinogradari ugledaju sina,
rekoše među sobom: 'Ovo je baštinik! Hajde da ga ubijemo i imat ćemo
baštinu njegovu!'

<span id="an_21:39">21:39</span> I pograbe ga, izbace iz vinograda i
ubiju."

<span id="an_21:40">21:40</span> "Kada dakle dođe gospodar vinograda,
što će učiniti s tim vinogradarima?"

<span id="an_21:41">21:41</span> Kažu mu: "Opake će nemilo pogubiti, a
vinograd iznajmiti drugim vinogradarima što će mu davati urod u svoje
vrijeme."

<span id="an_21:42">21:42</span> Kaže im Isus: "Zar nikada niste čitali
u Pismima: Kamen što ga odbaciše graditelji postade kamen zaglavni.
Gospodnje je to djelo - kakvo čudo u očima našim!

<span id="an_21:43">21:43</span> Zato će se - kažem vam - oduzeti od vas
kraljevstvo Božje i dat će se narodu koji donosi njegove plodove! (

<span id="an_21:44">21:44</span> I tko padne na taj kamen, smrskat će
se, a na koga on padne, satrt će ga.)"

<span id="an_21:45">21:45</span> Kad su glavari svećenički i farizeji
čuli te njegove prispodobe, razumjeli su da govori o njima.

<span id="an_21:46">21:46</span> I tražili su da ga uhvate, ali se
pobojaše mnoštva jer ga je smatralo prorokom.

<span id="an_22:1">22:1</span> Isus im ponovno prozbori u prispodobama:

<span id="an_22:2">22:2</span> "Kraljevstvo je nebesko kao kad neki
kralj pripravi svadbu sinu svomu.

<span id="an_22:3">22:3</span> Posla sluge da pozovu uzvanike na svadbu.
No oni ne htjedoše doći.

<span id="an_22:4">22:4</span> Opet posla druge sluge govoreći: 'Recite
uzvanicima: Evo, objed sam ugotovio. Junci su moji i tovljenici poklani
i sve pripravljeno. Dođite na svadbu!'"

<span id="an_22:5">22:5</span> "Ali oni ne mareći odoše - jedan na svoju
njivu, drugi za svojom trgovinom.

<span id="an_22:6">22:6</span> Ostali uhvate njegove sluge, zlostave ih
i ubiju.

<span id="an_22:7">22:7</span> Nato se kralj razgnjevi, posla svoju
vojsku i pogubi one ubojice, a grad im spali."

<span id="an_22:8">22:8</span> "Tada kaže slugama: 'Svadba je, evo,
pripravljena ali uzvanici ne bijahu dostojni.

<span id="an_22:9">22:9</span> Pođite stoga na raskršća i koga god
nađete, pozovite na svadbu!'"

<span id="an_22:10">22:10</span> "Sluge iziđoše na putove i sabraše sve
koje nađoše - i zle i dobre. I svadbena se dvorana napuni gostiju.

<span id="an_22:11">22:11</span> Kad kralj uđe pogledati goste, spazi
ondje čovjeka koji ne bijaše odjeven u svadbeno ruho.

<span id="an_22:12">22:12</span> Kaže mu: 'Prijatelju, kako si ovamo
ušao bez svadbenoga ruha?' A on zanijemi.

<span id="an_22:13">22:13</span> Tada kralj reče poslužiteljima:
'Svežite mu ruke i noge i bacite ga van u tamu, gdje će biti plač i
škrgut zubi.'

<span id="an_22:14">22:14</span> Doista, mnogo je zvanih, malo
izabranih."

<span id="an_22:15">22:15</span> Tada farizeji odoše i održaše vijeće
kako da Isusa uhvate u riječi.

<span id="an_22:16">22:16</span> Pošalju k njemu svoje učenike s
herodovcima da ga upitaju: "Učitelju! Znamo da si istinit te po istini
putu Božjem učiš i ne mariš tko je tko jer nisi pristran.

<span id="an_22:17">22:17</span> Reci nam, dakle, što ti se čini: je li
dopušteno dati porez caru ili nije?"

<span id="an_22:18">22:18</span> Znajući njihovu opakost, reče Isus:
"Zašto me iskušavate, licemjeri?

<span id="an_22:19">22:19</span> Pokažite mi porezni novac!" Pružiše mu
denar.

<span id="an_22:20">22:20</span> On ih upita: "Čija je ovo slika i
natpis?"

<span id="an_22:21">22:21</span> Odgovore: "Carev." Kaže im: "Podajte
dakle caru carevo, a Bogu Božje."

<span id="an_22:22">22:22</span> Čuvši to, zadive se pa ga ostave i odu.

<span id="an_22:23">22:23</span> Toga dana pristupiše k njemu saduceji,
koji vele da nema uskrsnuća, i upitaše ga:

<span id="an_22:24">22:24</span> "Učitelju, Mojsije reče: Umre li tko
bez djece, neka se njegov brat oženi njegovom ženom te podigne porod
bratu svomu.

<span id="an_22:25">22:25</span> Bijaše tako u nas sedmero braće. Prvi
se oženi i umrije bez poroda ostavivši ženu svom bratu.

<span id="an_22:26">22:26</span> Tako i drugi i treći, sve do sedmoga.

<span id="an_22:27">22:27</span> A nakon svih umrije i žena.

<span id="an_22:28">22:28</span> Kojemu će dakle od te sedmorice biti
žena o uskrsnuću? Jer sva su je sedmorica imala."

<span id="an_22:29">22:29</span> Odgovori im Isus: "U zabludi ste jer ne
razumijete Pisama ni sile Božje.

<span id="an_22:30">22:30</span> Ta u uskrsnuću niti se žene niti
udavaju, nego su kao anđeli na nebu.

<span id="an_22:31">22:31</span> A što se tiče uskrsnuća mrtvih, zar
niste čitali što vam reče Bog:

<span id="an_22:32">22:32</span> Ja sam Bog Abrahamov, Bog Izakov i Bog
Jakovljev? Nije on Bog mrtvih, nego živih!"

<span id="an_22:33">22:33</span> Čuvši to, mnoštvo osta zaneseno
njegovim naukom.

<span id="an_22:34">22:34</span> A kad su farizeji čuli kako ušutka
saduceje, okupiše se,

<span id="an_22:35">22:35</span> a jedan od njih, zakonoznanac, da ga
iskuša, upita:

<span id="an_22:36">22:36</span> "Učitelju, koja ja zapovijed najveća u
Zakonu?"

<span id="an_22:37">22:37</span> A on mu reče: "Ljubi Gospodina Boga
svojega svim srcem svojim, i svom dušom svojom, i svim umom svojim.

<span id="an_22:38">22:38</span> To je najveća i prva zapovijed.

<span id="an_22:39">22:39</span> Druga, ovoj slična: Ljubi svoga
bližnjega kao sebe samoga.

<span id="an_22:40">22:40</span> O tim dvjema zapovijedima visi sav
Zakon i Proroci."

<span id="an_22:41">22:41</span> Kad se farizeji skupiše, upita ih Isus:

<span id="an_22:42">22:42</span> "Što mislite o Kristu? Čiji je on sin?"
Kažu mu: "Davidov."

<span id="an_22:43">22:43</span> A on će njima: "Kako ga onda David u
Duhu naziva Gospodinom, kad veli:

<span id="an_22:44">22:44</span> Reče Gospod Gospodinu mojemu: 'Sjedi mi
zdesna dok ne položim neprijatelje tvoje za podnožje nogama tvojim?'

<span id="an_22:45">22:45</span> Ako ga dakle David naziva Gospodinom,
kako mu je sin?"

<span id="an_22:46">22:46</span> I nitko mu nije mogao odgovoriti ni
riječi, niti se od toga dana tko usudio upitati ga bilo što.

<span id="an_23:1">23:1</span> Tada Isus prozbori mnoštvu i svojim
učenicima:

<span id="an_23:2">23:2</span> "Na Mojsijevu stolicu zasjedoše
pismoznanci i farizeji.

<span id="an_23:3">23:3</span> Činite dakle i obdržavajte sve što vam
kažu, ali se nemojte ravnati po njihovim djelima jer govore, a ne čine.

<span id="an_23:4">23:4</span> Vežu i ljudima na pleća tovare teška
bremena, a sami ni da bi ih prstom makli.

<span id="an_23:5">23:5</span> Sva svoja djela čine zato da ih ljudi
vide. Doista, proširuju zapise svoje i produljuju rese.

<span id="an_23:6">23:6</span> Vole pročelja na gozbama, prva sjedala u
sinagogama,

<span id="an_23:7">23:7</span> pozdrave na trgovima i da ih ljudi zovu
'Rabbi'.

<span id="an_23:8">23:8</span> Vi pak ne dajte se zvati 'Rabbi', jer
jedan je učitelj vaš, a svi ste vi braća.

<span id="an_23:9">23:9</span> Ni ocem ne zovite nikoga na zemlji jer
jedan je Otac vaš - onaj na nebesima.

<span id="an_23:10">23:10</span> I ne dajte da vas vođama zovu, jer
jedan je vaš vođa - Krist.

<span id="an_23:11">23:11</span> Najveći među vama neka vam bude
poslužitelj.

<span id="an_23:12">23:12</span> Tko se god uzvisuje, bit će ponižen, a
tko se ponizuje, bit će uzvišen."

<span id="an_23:13">23:13</span> "Jao vama, pismoznanci i farizeji!
Licemjeri! Zaključavate kraljevstvo nebesko pred ljudima; sami ne
ulazite, a ne date ući ni onima koji bi htjeli."

<span id="an_23:14">23:14</span> \#

<span id="an_23:15">23:15</span> "Jao vama, pismoznanci i farizeji!
Licemjeri! Obilazite morem i kopnom da pridobijete jednog sljedbenika. A
kad ga pridobijete, promećete ga u sina paklenoga dvaput goreg od sebe."

<span id="an_23:16">23:16</span> "Jao vama! Slijepe vođe! Govorite:
'Zakune li se tko Hramom, nije ništa. Ali ako se zakune hramskim zlatom,
veže ga zakletva.'

<span id="an_23:17">23:17</span> Budale i slijepci! Ta što je veće:
zlato ili Hram što posvećuje zlato?

<span id="an_23:18">23:18</span> Nadalje: 'Zakune li se tko žrtvenikom,
nije ništa. Ali ako se zakune darom što je na njemu, veže ga zakletva.'

<span id="an_23:19">23:19</span> Slijepci! Ta što je veće: dar ili
žrtvenik što dar posvećuje?

<span id="an_23:20">23:20</span> Tko se dakle zakune žrtvenikom, kune se
njime i svime što je na njemu.

<span id="an_23:21">23:21</span> I tko se zakune Hramom, kune se njime i
Onim koji u njemu prebiva.

<span id="an_23:22">23:22</span> I tko se zakune nebom, kune se
prijestoljem Božjim i Onim koji na njemu sjedi."

<span id="an_23:23">23:23</span> "Jao vama, pismoznanci i farizeji!
Licemjeri! Namirujete desetinu od metvice i kopra i kima, a propuštate
najvažnije u Zakonu: pravednost, milosrđe, vjernost. Ovo je trebalo
činiti, a ono ne propuštati.

<span id="an_23:24">23:24</span> Slijepe vođe! Cijedite komarca, a
gutate devu!"

<span id="an_23:25">23:25</span> "Jao vama, pismoznanci i farizeji!
Licemjeri! Čistite čašu i zdjelu izvana, a iznutra su pune grabeža i
pohlepe.

<span id="an_23:26">23:26</span> Farizeju slijepi! Očisti najprije
nutrinu čaše da joj i vanjština bude čista."

<span id="an_23:27">23:27</span> Jao vama pismoznanci i farizeji!
Licemjeri! Nalik ste na obijeljene grobove. Izvana izgledaju lijepi, a
iznutra su puni mrtvačkih kostiju i svakojake nečistoće.

<span id="an_23:28">23:28</span> Tako i vi izvana ljudima izgledate
pravedni, a iznutra ste puni licemjerja i bezakonja."

<span id="an_23:29">23:29</span> "Jao vama, pismoznanci i farizeji!
Licemjeri! Gradite grobnice prorocima i kitite spomenike pravednicima

<span id="an_23:30">23:30</span> te govorite: 'Da smo mi živjeli u dane
otaca svojih, ne bismo bili njihovi sudionici u prolijevanju krvi
proročke.'

<span id="an_23:31">23:31</span> Tako sami protiv sebe svjedočite da ste
sinovi ubojica proroka.

<span id="an_23:32">23:32</span> Dopunite samo mjeru otaca svojih!"

<span id="an_23:33">23:33</span> "Zmije! Leglo gujinje! Kako ćete uteći
osudi paklenoj?

<span id="an_23:34">23:34</span> Zato evo ja šaljem vama proroke i
mudrace i pismoznance. Jedne ćete od njih ubiti i raspeti, druge
bičevati po svojim sinagogama i progoniti od grada do grada

<span id="an_23:35">23:35</span> da tako na vas dođe sva pravedna krv,
prolivena na zemlji od krvi Abela pravednoga pa do krvi Zaharije, sina
Barahijina, kojega ubiste između Hrama i žrtvenika.

<span id="an_23:36">23:36</span> Zaista, kažem vam, sve će to doći na
ovaj naraštaj!"

<span id="an_23:37">23:37</span> "Jeruzaleme, Jeruzaleme, koji ubijaš
proroke i kamenuješ one što su tebi poslani! Koliko li puta htjedoh
okupiti djecu tvoju kao što kvočka okuplja piliće pod krila, i ne
htjedoste.

<span id="an_23:38">23:38</span> Evo, napuštena vam kuća.

<span id="an_23:39">23:39</span> Doista, kažem vam, odsada me nećete
vidjeti dok ne reknete: Blagoslovljen Onaj koji dolazi u ime Gospodnje!"

<span id="an_24:1">24:1</span> Isus iziđe iz Hrama. Putom mu pristupiše
učenici pokazujući mu hramsko zdanje.

<span id="an_24:2">24:2</span> A on im reče: "Ne vidite li sve ovo?
Zaista, kažem vam, ne, neće se ovdje ostaviti ni kamen na kamenu
nerazvaljen."

<span id="an_24:3">24:3</span> Dok je zatim na Maslinskoj gori sjedio,
pristupiše k njemu učenici nasamo govoreći: "Reci nam kada će to biti i
koji će biti znak tvojega Dolaska i svršetka svijeta?"

<span id="an_24:4">24:4</span> Isus im odgovori: "Pazite da vas tko ne
zavede!

<span id="an_24:5">24:5</span> Mnogi će doista doći u moje ime i
govoriti: 'Ja sam Krist!' I mnoge će zavesti."

<span id="an_24:6">24:6</span> "A čut ćete za ratove i za glasove o
ratovima. Pazite, ne uznemirujte se. Doista treba da se to dogodi, ali
to još nije svršetak.

<span id="an_24:7">24:7</span> Narod će ustati protiv naroda i
kraljevstvo protiv kraljevstva; bit će gladi i potresa po raznim
mjestima.

<span id="an_24:8">24:8</span> Ali sve je to samo početak trudova."

<span id="an_24:9">24:9</span> "Tada će vas predavati na muke i ubijati
vas. I svi će vas narodi zamrziti zbog imena moga.

<span id="an_24:10">24:10</span> Mnogi će se tada sablazniti, izdavat će
jedni druge i mrziti se među sobom.

<span id="an_24:11">24:11</span> Ustat će mnogi lažni proroci i mnoge
zavesti.

<span id="an_24:12">24:12</span> Razmahat će se bezakonje i ohladnjeti
ljubav mnogih.

<span id="an_24:13">24:13</span> Ali tko ustraje do svršetka, bit će
spašen."

<span id="an_24:14">24:14</span> "I propovijedat će se ovo evanđelje
Kraljevstva po svem svijetu za svjedočanstvo svim narodima. Tada će doći
svršetak."

<span id="an_24:15">24:15</span> "Kada dakle vidite da grozota pustoši,
po proroštvu Daniela proroka, stoluje na svetome mjestu - tko čita, neka
razumije:

<span id="an_24:16">24:16</span> koji se tada zateknu u Judeji, neka
bježe u gore;

<span id="an_24:17">24:17</span> tko bude na krovu, neka ne silazi uzeti
što iz kuće;

<span id="an_24:18">24:18</span> i tko bude u polju, neka se ne okreće
natrag da uzme haljinu!"

<span id="an_24:19">24:19</span> "A jao trudnicama i dojiljama u one
dane!"

<span id="an_24:20">24:20</span> "I molite da bijeg vaš ne bude zimi ili
subotom

<span id="an_24:21">24:21</span> jer tada će biti velika tjeskoba kakve
ne bijaše od početka svijeta sve do sada, a neće je ni biti."

<span id="an_24:22">24:22</span> "I kad se ne bi skratili dani oni,
nitko se ne bi spasio. No poradi izabranih skratit će se dani oni."

<span id="an_24:23">24:23</span> "Ako vam tada tko rekne: 'Gle, evo
Krista!' ili: 'Eno ga!' - ne povjerujte!

<span id="an_24:24">24:24</span> Ustat će, doista, lažni kristi i lažni
proroci i iznijeti znamenja velika i čudesa da, bude li moguće, zavedu i
izabrane."

<span id="an_24:25">24:25</span> "Eto, prorekao sam vam."

<span id="an_24:26">24:26</span> "Reknu li vam dakle: 'Evo, u pustinji
je!', ne izlazite; 'Evo ga u ložnicama!', ne vjerujte.

<span id="an_24:27">24:27</span> Jer kao što munja izlazi od istoka i
bljesne do zapada, tako će biti i s dolaskom Sina Čovječjega."

<span id="an_24:28">24:28</span> "Gdje bude strvine, ondje će se
skupljati orlovi."

<span id="an_24:29">24:29</span> "A odmah nakon nevolje onih dana sunce
će pomrčati i mjesec neće više svijetljeti i zvijezde će s neba padati i
sile će se nebeske poljuljati."

<span id="an_24:30">24:30</span> "I tada će se pojaviti znak Sina
Čovječjega na nebu. I tada će proplakati sva plemena zemlje. I ugledat
će Sina Čovječjega gdje dolazi na oblacima nebeskim s velikom moći i
slavom.

<span id="an_24:31">24:31</span> I razaslat će anđele svoje s trubljom
velikom i sabrat će mu izabranike s četiri vjetra, s jednoga kraja neba
do drugoga."

<span id="an_24:32">24:32</span> "A od smokve se naučite prispodobi! Kad
joj grana već omekša i lišće potjera, znate: blizu je ljeto.

<span id="an_24:33">24:33</span> Tako i vi kad sve to ugledate, znajte:
blizu je, na vratima!"

<span id="an_24:34">24:34</span> "Zaista, kažem vam, ne, neće uminuti
naraštaj ovaj dok se sve to ne zbude.

<span id="an_24:35">24:35</span> Nebo će i zemlja uminuti, ali riječi
moje ne, neće uminuti."

<span id="an_24:36">24:36</span> "A o onom danu i času nitko ne zna, pa
ni anđeli nebeski, ni Sin, nego samo Otac.

<span id="an_24:37">24:37</span> Kao u dane Noine, tako će biti i
Dolazak Sina Čovječjega.

<span id="an_24:38">24:38</span> Kao što su u dane one - prije potopa -
jeli i pili, ženili se i udavali do dana kad Noa uđe u korablju

<span id="an_24:39">24:39</span> i ništa nisu ni slutili dok ne dođe
potop i sve odnije - tako će biti i Dolazak Sina Čovječjega.

<span id="an_24:40">24:40</span> Dvojica će tada biti u polju: jedan će
se uzeti, drugi ostaviti.

<span id="an_24:41">24:41</span> Dvije će mljeti u mlinu: jedna će se
uzeti, druga ostaviti."

<span id="an_24:42">24:42</span> "Bdijte dakle jer ne znate u koji dan
Gospodin vaš dolazi.

<span id="an_24:43">24:43</span> A ovo znajte: kad bi domaćin znao o
kojoj straži kradljivac dolazi, bdio bi i ne bi dopustio potkopati kuće.

<span id="an_24:44">24:44</span> Zato i vi budite pripravni jer u čas
kad i ne mislite Sin Čovječji dolazi."

<span id="an_24:45">24:45</span> "Tko li je onaj vjerni i razumni sluga
što ga gospodar postavi nad svojim ukućanima da im izda hranu u pravo
vrijeme?

<span id="an_24:46">24:46</span> Blago onome sluzi kojega gospodar kada
dođe nađe da tako radi!

<span id="an_24:47">24:47</span> Zaista, kažem vam, postavit će ga nad
svim imanjem svojim."

<span id="an_24:48">24:48</span> "No rekne li taj zli sluga u srcu:
'Okasnit će gospodar moj'

<span id="an_24:49">24:49</span> pa stane tući sudrugove, jesti i piti s
pijanicama,

<span id="an_24:50">24:50</span> doći će gospodar toga sluge u dan u
koji mu se ne nada i u čas u koji i ne sluti;

<span id="an_24:51">24:51</span> rasjeći će ga i dodijeliti mu udes među
licemjerima. Ondje će biti plač i škrgut zubi."

<span id="an_25:1">25:1</span> "Tada će kraljevstvo nebesko biti kao kad
deset djevica uzeše svoje svjetiljke i iziđoše u susret zaručniku.

<span id="an_25:2">25:2</span> Pet ih bijaše ludih, a pet mudrih.

<span id="an_25:3">25:3</span> Lude uzeše svjetiljke, ali ne uzeše sa
sobom ulja.

<span id="an_25:4">25:4</span> Mudre pak zajedno sa svjetiljkama uzeše u
posudama ulja."

<span id="an_25:5">25:5</span> "Budući da je zaručnik okasnio, sve one
zadrijemaše i pozaspaše.

<span id="an_25:6">25:6</span> O ponoći nasta vika: 'Evo zaručnika!
Iziđite mu u susret!'

<span id="an_25:7">25:7</span> Tada ustadoše sve one djevice i urediše
svoje svjetiljke.

<span id="an_25:8">25:8</span> Lude tada rekoše mudrima: 'Dajte nam od
svoga ulja, gase nam se svjetiljke!'

<span id="an_25:9">25:9</span> Mudre im odgovore: 'Nipošto! Ne bi
doteklo nama i vama. Pođite radije k prodavačima i kupite!'"

<span id="an_25:10">25:10</span> "Dok one odoše kupiti, dođe zaručnik:
koje bijahu pripravne, uđoše s njim na svadbu i zatvore se vrata.

<span id="an_25:11">25:11</span> Poslije dođu i ostale djevice pa stanu
dozivati: 'Gospodine! Gospodine! Otvori nam!'

<span id="an_25:12">25:12</span> A on im odgovori: 'Zaista kažem vam, ne
poznam vas!'

<span id="an_25:13">25:13</span> Bdijte dakle jer ne znate dana ni
časa!"

<span id="an_25:14">25:14</span> "Doista, kao kad ono čovjek, polazeći
na put, dozva sluge i dade im svoj imetak.

<span id="an_25:15">25:15</span> Jednomu dade pet talenata, drugomu dva,
a trećemu jedan - svakomu po njegovoj sposobnosti.

<span id="an_25:16">25:16</span> I otputova. Onaj koji je primio pet
talenata odmah ode, upotrijebi ih i stekne drugih pet.

<span id="an_25:17">25:17</span> Isto tako i onaj sa dva stekne druga
dva.

<span id="an_25:18">25:18</span> Onaj naprotiv koji je primio jedan ode,
otkopa zemlju i sakri novac gospodarov."

<span id="an_25:19">25:19</span> "Nakon dugo vremena dođe gospodar tih
slugu i zatraži od njih račun.

<span id="an_25:20">25:20</span> Pristupi mu onaj što je primio pet
talenata i donese drugih pet govoreći: 'Gospodaru! Pet si mi talenata
predao. Evo, drugih sam pet talenata stekao!'

<span id="an_25:21">25:21</span> Reče mu gospodar: 'Valjaš, slugo dobri
i vjerni! U malome si bio vjeran, nad mnogim ću te postaviti! Uđi u
radost gospodara svoga!'"

<span id="an_25:22">25:22</span> "Pristupi i onaj sa dva talenta te
reče: 'Gospodaru! Dva si mi talenta predao. Evo, druga sam dva talenta
stekao!'

<span id="an_25:23">25:23</span> Reče mu gospodar: 'Valjaš, slugo dobri
i vjerni! U malome si bio vjeran, nad mnogim ću te postaviti! Uđi u
radost gospodara svoga.'"

<span id="an_25:24">25:24</span> "A pristupi i onaj koji je primio jedan
talenat te reče: 'Gospodaru! Znadoh te: čovjek si strog, žanješ gdje
nisi sijao i kupiš gdje nisi vijao.

<span id="an_25:25">25:25</span> Pobojah se stoga, odoh i sakrih talenat
tvoj u zemlju. Evo ti tvoje!'

<span id="an_25:26">25:26</span> A gospodar mu reče: 'Slugo zli i
lijeni! Znao si da žanjem gdje nisam sijao i kupim gdje nisam vijao!

<span id="an_25:27">25:27</span> Trebalo je dakle da uložiš moj novac
kod novčara i ja bih po povratku izvadio svoje s dobitkom.'"

<span id="an_25:28">25:28</span> "'Uzmite stoga od njega talenat i
podajte onomu koji ih ima deset.

<span id="an_25:29">25:29</span> Doista, onomu koji ima još će se dati,
neka ima u izobilju, a od onoga koji nema oduzet će se i ono što ima.

<span id="an_25:30">25:30</span> A beskorisnoga slugu izbacite van u
tamu. Ondje će biti plač i škrgut zubi.'"

<span id="an_25:31">25:31</span> "Kad Sin Čovječji dođe u slavi i svi
anđeli njegovi s njime, sjest će na prijestolje slave svoje.

<span id="an_25:32">25:32</span> I sabrat će se pred njim svi narodi, a
on će ih jedne od drugih razlučiti kao što pastir razlučuje ovce od
jaraca.

<span id="an_25:33">25:33</span> Postavit će ovce sebi zdesna, a jarce
slijeva."

<span id="an_25:34">25:34</span> "Tada će kralj reći onima sebi zdesna:
'Dođite, blagoslovljeni Oca mojega! Primite u baštinu Kraljevstvo
pripravljeno za vas od postanka svijeta!

<span id="an_25:35">25:35</span> Jer ogladnjeh i dadoste mi jesti;
ožednjeh i napojiste me; stranac bijah i primiste me;

<span id="an_25:36">25:36</span> gol i zaogrnuste me; oboljeh i
pohodiste me; u tamnici bijah i dođoste k meni.'"

<span id="an_25:37">25:37</span> "Tada će mu pravednici odgovoriti:
'Gospodine, kada te to vidjesmo gladna i nahranismo te; ili žedna i
napojismo te?

<span id="an_25:38">25:38</span> Kada te vidjesmo kao stranca i
primismo; ili gola i zaogrnusmo te?

<span id="an_25:39">25:39</span> Kada te vidjesmo bolesna ili u tamnici
i dođosmo k tebi?'

<span id="an_25:40">25:40</span> A kralj će im odgovoriti: 'Zaista,
kažem vam, što god učiniste jednomu od ove moje najmanje braće, meni
učiniste!'"

<span id="an_25:41">25:41</span> "Zatim će reći i onima slijeva:
'Odlazite od mene, prokleti, u oganj vječni, pripravljen đavlu i
anđelima njegovim!

<span id="an_25:42">25:42</span> Jer ogladnjeh i ne dadoste mi jesti;
ožednjeh i ne dadoste mi piti;

<span id="an_25:43">25:43</span> stranac bijah i ne primiste me; gol i
ne zaogrnuste me; bolestan i u tamnici i ne pohodiste me!'"

<span id="an_25:44">25:44</span> "Tada će mu i oni odgovoriti:
'Gospodine, a kada te to vidjesmo gladna, ili žedna, ili stranca, ili
gola, ili bolesna, ili u tamnici, i ne poslužismo te?'

<span id="an_25:45">25:45</span> Tada će im on odgovoriti: 'Zaista,
kažem vam, što god ne učiniste jednomu od ovih najmanjih, ni meni ne
učiniste.'"

<span id="an_25:46">25:46</span> "I otići će ovi u muku vječnu, a
pravednici u život vječni."

<span id="an_26:1">26:1</span> I kad Isus završi sve te besjede, reče
svojim učenicima:

<span id="an_26:2">26:2</span> "Znate da je za dva dana Pasha, i Sin
Čovječji predaje se da se razapne."

<span id="an_26:3">26:3</span> Uto se sabraše glavari svećenički i
starješine narodne u dvoru velikoga svećenika imenom Kajfe

<span id="an_26:4">26:4</span> i zaključiše Isusa na prijevaru uhvatiti
i ubiti.

<span id="an_26:5">26:5</span> Jer se govorilo: "Nikako ne o Blagdanu da
ne nastane pobuna u narodu."

<span id="an_26:6">26:6</span> Kad je Isus bio u Betaniji, u kući Šimuna
Gubavca,

<span id="an_26:7">26:7</span> pristupi mu neka žena s alabastrenom
posudicom skupocjene pomasti i polije ga po glavi, dok je on bio za
stolom.

<span id="an_26:8">26:8</span> Vidjevši to, učenici negodovahu: "Čemu ta
rasipnost?

<span id="an_26:9">26:9</span> Moglo se to skupo prodati i dati
siromasima."

<span id="an_26:10">26:10</span> Zapazio to Isus pa im reče: "Što
dodijavate ženi? Dobro djelo učini prema meni.

<span id="an_26:11">26:11</span> Ta siromaha svagda imate uza se, a mene
nemate svagda.

<span id="an_26:12">26:12</span> Izlila je tu pomast na moje tijelo - za
ukop mi to učini.

<span id="an_26:13">26:13</span> Zaista, kažem vam, gdje se god bude
propovijedalo ovo evanđelje, po svem svijetu, navješćivat će se i ovo
što ona učini - njoj na spomen."

<span id="an_26:14">26:14</span> Tada jedan od dvanaestorice, zvan Juda
Iškariotski, pođe glavarima svećeničkim

<span id="an_26:15">26:15</span> i reče: "Što ćete mi dati i ja ću vam
ga predati." A oni mu odmjeriše trideset srebrnjaka.

<span id="an_26:16">26:16</span> Otada je tražio priliku da ga preda.

<span id="an_26:17">26:17</span> Prvoga dana Beskvasnih kruhova
pristupiše učenici Isusu i upitaše: "Gdje hoćeš da ti pripravimo te
blaguješ pashu?"

<span id="an_26:18">26:18</span> On reče: "Idite u grad tomu i tomu i
recite mu: 'Učitelj veli: Vrijeme je moje blizu, kod tebe slavim pashu
sa svojim učenicima.'"

<span id="an_26:19">26:19</span> I učine učenici kako im naredi Isus i
priprave pashu.

<span id="an_26:20">26:20</span> Uvečer bijaše Isus za stolom s
dvanaestoricom.

<span id="an_26:21">26:21</span> I dok su blagovali, reče: "Zaista,
kažem vam, jedan će me od vas izdati."

<span id="an_26:22">26:22</span> Silno ožalošćeni, stanu mu jedan za
drugim govoriti: "Da nisam ja, Gospodine?"

<span id="an_26:23">26:23</span> On odgovori: "Onaj koji umoči sa mnom
ruku u zdjelu, taj će me izdati.

<span id="an_26:24">26:24</span> Sin Čovječji, istina, odlazi kako je o
njemu pisano, ali jao čovjeku onomu koji predaje Sina Čovječjega. Tomu
bi čovjeku bolje bilo da se ni rodio nije."

<span id="an_26:25">26:25</span> A Juda, izdajnik, prihvati i reče: "Da
nisam ja, učitelju?" Reče mu: "Ti kaza."

<span id="an_26:26">26:26</span> I dok su blagovali, uze Isus kruh,
izreče blagoslov pa razlomi, dade svojim učenicima i reče: "Uzmite i
jedite! Ovo je tijelo moje!"

<span id="an_26:27">26:27</span> I uze čašu, zahvali i dade im govoreći:
"Pijte iz nje svi!

<span id="an_26:28">26:28</span> Ovo je krv moja, krv Saveza koja se za
mnoge prolijeva na otpuštenje grijeha.

<span id="an_26:29">26:29</span> A kažem vam: ne, neću od sada piti od
ovog roda trsova do onoga dana kad ću ga - novoga - s vama piti u
kraljevstvu Oca svojega."

<span id="an_26:30">26:30</span> Otpjevavši hvalospjeve, zaputiše se
prema Maslinskoj gori.

<span id="an_26:31">26:31</span> Tada im reče Isus: "Svi ćete se vi još
ove noći sablazniti o mene. Ta pisano je: Udarit će pastira i stado će
se razbjeći.

<span id="an_26:32">26:32</span> Ali kad uskrsnem, ići ću pred vama u
Galileju.'

<span id="an_26:33">26:33</span> Nato će mu Petar: "Ako se i svi
sablazne o tebe, ja se nikada neću!"

<span id="an_26:34">26:34</span> Reče mu Isus: "Zaista, kažem ti, još
ove noći, prije negoli se pijetao oglasi, triput ćeš me zatajiti!"

<span id="an_26:35">26:35</span> Kaže mu Petar: "Bude li trebalo i
umrijeti s tobom, ne, neću te zatajiti." Tako rekoše i svi učenici.

<span id="an_26:36">26:36</span> Tada dođe Isus s njima u predio zvan
Getsemani i kaže učenicima: "Sjednite ovdje dok ja odem onamo pomoliti
se."

<span id="an_26:37">26:37</span> I povede sa sobom Petra i oba sina
Zebedejeva. Spopade ga žalost i tjeskoba.

<span id="an_26:38">26:38</span> Tada im reče: "Duša mi je nasmrt
žalosna. Ostanite ovdje i bdijte sa mnom!"

<span id="an_26:39">26:39</span> I ode malo dalje, pade ničice moleći:
"Oče moj! Ako je moguće, neka me mimoiđe ova čaša. Ali ne kako ja hoću,
nego kako hoćeš ti."

<span id="an_26:40">26:40</span> I dođe učenicima i nađe ih pozaspale pa
reče Petru: "Tako, zar niste mogli jedan sat probdjeti sa mnom?

<span id="an_26:41">26:41</span> Bdijte i molite da ne padnete u napast!
Duh je, istina, voljan, no tijelo je slabo."

<span id="an_26:42">26:42</span> Opet, po drugi put, ode i pomoli se:
"Oče moj! Ako nije moguće da me čaša mine da je ne pijem, budi volja
tvoja!"

<span id="an_26:43">26:43</span> I ponovno dođe i nađe ih pozaspale, oči
im se sklapale.

<span id="an_26:44">26:44</span> Opet ih ostavi, pođe i pomoli se po
treći put ponavljajući iste riječi.

<span id="an_26:45">26:45</span> Tada dođe učenicima i reče im: "Samo
spavajte i počivajte! Evo, približio se čas! Sin Čovječji predaje se u
ruke grešničke!

<span id="an_26:46">26:46</span> Ustanite, hajdemo! Evo, približio se
moj izdajica."

<span id="an_26:47">26:47</span> Dok je on još govorio, gle, dođe Juda,
jedan od dvanaestorice, i s njime silna svjetina s mačevima i toljagama
poslana od glavara svećeničkih i starješina narodnih.

<span id="an_26:48">26:48</span> A izdajica im dao znak: "Koga poljubim,
taj je, njega uhvatite!"

<span id="an_26:49">26:49</span> I odmah pristupi Isusu i reče: "Zdravo,
Učitelju!" I poljubi ga.

<span id="an_26:50">26:50</span> A Isus mu reče: "Prijatelju, zašto ti
ovdje!" Tada pristupe, podignu ruke na Isusa i uhvate ga.

<span id="an_26:51">26:51</span> I gle, jedan od onih koji bijahu s
Isusom maši se rukom, trgnu mač, udari slugu velikoga svećenika i
odsiječe mu uho.

<span id="an_26:52">26:52</span> Kaže mu tada Isus: "Vrati mač na
njegovo mjesto jer svi koji se mača laćaju od mača i ginu.

<span id="an_26:53">26:53</span> Ili zar misliš da ja ne mogu zamoliti
Oca svojega i eto umah uza me više od dvanaest legija anđela?

<span id="an_26:54">26:54</span> No kako bi se onda ispunila Pisma da
tako mora biti?"

<span id="an_26:55">26:55</span> U taj čas reče Isus svjetini: "Kao na
razbojnika iziđoste s mačevima i toljagama da me uhvatite? Danomice
sjeđah u Hramu naučavajući i ne uhvatiste me."

<span id="an_26:56">26:56</span> A sve se to dogodilo da se ispune Pisma
proročka. Tada ga svi učenici ostave i pobjegnu.

<span id="an_26:57">26:57</span> Nato uhvatiše Isusa i odvedoše ga
velikomu svećeniku Kajfi, kod kojega se sabraše pismoznanci i
starješine.

<span id="an_26:58">26:58</span> A Petar je išao za njim izdaleka do
dvora velikog svećenika; i ušavši unutra, sjedne sa stražarima da vidi
svršetak.

<span id="an_26:59">26:59</span> A glavari svećenički i cijelo Vijeće
tražili su kakvo lažno svjedočanstvo protiv Isusa da bi ga mogli
pogubiti.

<span id="an_26:60">26:60</span> Ali ne nađoše premda pristupiše mnogi
lažni svjedoci. Napokon pristupe dvojica

<span id="an_26:61">26:61</span> i reknu: "Ovaj reče: 'Mogu razvaliti
Hram Božji i za tri ga dana sagraditi.'"

<span id="an_26:62">26:62</span> Usta nato veliki svećenik i reče mu:
"Zar ništa ne odgovaraš? Što to ovi protiv tebe svjedoče?"

<span id="an_26:63">26:63</span> Isus je šutio. Reče mu veliki svećenik:
"Zaklinjem te Bogom živim: Kaži nam jesi li ti Krist, Sin Božji?"

<span id="an_26:64">26:64</span> Reče mu Isus: "Ti kaza! Štoviše, kažem
vam: Odsada ćete gledati Sina Čovječjega gdje sjedi zdesna Sile i dolazi
na oblacima nebeskim."

<span id="an_26:65">26:65</span> Nato veliki svećenik razdrije haljine
govoreći: "Pohulio je! Što nam još trebaju svjedoci! Evo, sada ste čuli
hulu!

<span id="an_26:66">26:66</span> Što vam se čini?" Oni odgovoriše: "Smrt
zaslužuje!"

<span id="an_26:67">26:67</span> Tada su mu pljuvali u lice i udarali
ga, a drugi ga pljuskali

<span id="an_26:68">26:68</span> govoreći: "Proreci nam, Kriste, tko te
udario?"

<span id="an_26:69">26:69</span> A Petar je sjedio vani u dvorištu. I
pristupi mu jedna sluškinja govoreći: "I ti bijaše s Isusom Galilejcem."

<span id="an_26:70">26:70</span> On pred svima zanijeka: "Ne znam što
govoriš."

<span id="an_26:71">26:71</span> Kad iziđe u predvorje, spazi ga druga i
kaže nazočnima: "Ovaj bijaše s Isusom Nazarećaninom."

<span id="an_26:72">26:72</span> On opet zanijeka sa zakletvom: "Ne znam
toga čovjeka."

<span id="an_26:73">26:73</span> Malo zatim nazočni pristupiše Petru i
rekoše: "Doista, i ti si od njih! Ta govor te tvoj izdaje!"

<span id="an_26:74">26:74</span> On se tada stane zaklinjati i
preklinjati: "Ne znam toga čovjeka." I odmah se oglasi pijetao.

<span id="an_26:75">26:75</span> I spomenu se Petar riječi koju mu Isus
reče: "Prije nego se pijetao oglasi, triput ćeš me zatajiti." I iziđe te
gorko zaplaka.

<span id="an_27:1">27:1</span> A kad objutri, svi su glavari svećenički
i starješine narodne održali vijećanje protiv Isusa da ga pogube.

<span id="an_27:2">27:2</span> I svezana ga odveli i predali upravitelju
Pilatu.

<span id="an_27:3">27:3</span> Kada Juda, njegov izdajica, vidje da je
Isus osuđen, pokaja se i vrati trideset srebrnjaka glavarima svećeničkim
i starješinama

<span id="an_27:4">27:4</span> govoreći: "Sagriješih predavši krv
nedužnu!" Odgovoriše: "Što se to nas tiče? To je tvoja stvar!"

<span id="an_27:5">27:5</span> I bacivši srebrnjake u Hram, ode te se
objesi.

<span id="an_27:6">27:6</span> Glavari svećenički uzeše srebrnjake i
rekoše:

<span id="an_27:7">27:7</span> "Nije dopušteno staviti ih u hramsku
riznicu jer su krvarina." Posavjetuju se i kupe za njih lončarovu njivu
za ukop stranaca.

<span id="an_27:8">27:8</span> Stoga se ona njiva zove "Krvava njiva"
sve do danas.

<span id="an_27:9">27:9</span> Tada se ispuni što je rečeno po proroku
Jeremiji: Uzeše trideset srebrnjaka - cijenu Neprocjenjivoga kojega
procijeniše sinovi Izraelovi -

<span id="an_27:10">27:10</span> i dadoše ih za njivu lončarovu kako mi
naredi Gospodin.

<span id="an_27:11">27:11</span> Dovedoše dakle Isusa pred upravitelja.
Upita ga upravitelj: "Ti li si kralj židovski?" On odgovori: "Ti kažeš."

<span id="an_27:12">27:12</span> I dok su ga glavari svećenički i
starješine narodne optuživale, ništa nije odgovarao.

<span id="an_27:13">27:13</span> Tada mu reče Pilat: "Ne čuješ li što
sve protiv tebe svjedoče?"

<span id="an_27:14">27:14</span> I ne odgovori mu ni na jednu riječ te
se upravitelj silno čudio.

<span id="an_27:15">27:15</span> A o Blagdanu upravitelj je običavao
svjetini pustiti jednoga uznika, koga bi već htjeli.

<span id="an_27:16">27:16</span> Tada upravo bijaše u njih poznati uznik
zvani Baraba.

<span id="an_27:17">27:17</span> Kad se dakle sabraše, reče im Pilat:
"Koga hoćete da vam pustim: Barabu ili Isusa koji se zove Krist?"

<span id="an_27:18">27:18</span> Znao je doista da ga predadoše iz
zavisti.

<span id="an_27:19">27:19</span> Dok je sjedio na sudačkoj stolici,
poruči nu njegova žena: "Mani se ti onoga pravednika jer sam danas u snu
mnogo pretrpjela zbog njega."

<span id="an_27:20">27:20</span> Međutim, glavari svećenički i
starješine nagovore svjetinu da zaište Barabu, a Isus da se pogubi.

<span id="an_27:21">27:21</span> Upita ih dakle upravitelj: "Kojega od
ove dvojice hoćete da vam pustim?" A oni rekoše: "Barabu!"

<span id="an_27:22">27:22</span> Kaže im Pilat: "Što dakle da učinim s
Isusom koji se zove Krist?" Oni će: "Neka se razapne."

<span id="an_27:23">27:23</span> A on upita: "A što je zla učinio?"
Vikahu još jače: "Neka se razapne!"

<span id="an_27:24">27:24</span> Kad Pilat vidje da ništa ne koristi,
nego da biva sve veći metež, uzme vodu i opere ruke pred svjetinom
govoreći: "Nevin sam od krvi ove! Vi se pazite!"

<span id="an_27:25">27:25</span> Sav narod nato odvrati: "Krv njegova na
nas i na djecu našu!"

<span id="an_27:26">27:26</span> Tada im pusti Barabu, a Isusa,
izbičevana, preda da se razapne.

<span id="an_27:27">27:27</span> Onda vojnici upraviteljevi uvedoše
Isusa u dvor upraviteljev i skupiše oko njega cijelu četu.

<span id="an_27:28">27:28</span> Svukoše ga pa zaogrnuše skrletnim
plaštem.

<span id="an_27:29">27:29</span> Spletoše zatim vijenac od trnja i
staviše mu na glavu, a tako i trsku u desnicu. Prigibajući pred njim
koljena, izrugivahu ga: "Zdravo, kralju židovski!"

<span id="an_27:30">27:30</span> Onda pljujući po njemu, uzimahu trsku i
udarahu ga njome po glavi.

<span id="an_27:31">27:31</span> Pošto ga izrugaše, svukoše mu plašt,
obukoše mu njegove haljine pa ga odvedoše da ga razapnu.

<span id="an_27:32">27:32</span> Izlazeći nađu nekoga čovjeka Cirenca,
imenom Šimuna, i prisile ga da mu ponese križ.

<span id="an_27:33">27:33</span> I dođoše na mjesto zvano Golgota, to
jest Lubanjsko mjesto,

<span id="an_27:34">27:34</span> dadoše mu piti vino sa žuči pomiješano.
I kad okusi, ne htjede piti.

<span id="an_27:35">27:35</span> A pošto ga razapeše, razdijeliše među
se haljine njegove bacivši kocku.

<span id="an_27:36">27:36</span> I sjedeći ondje, čuvahu ga.

<span id="an_27:37">27:37</span> I staviše mu ponad glave krivicu
napisanu: "Ovo je Isus, kralj židovski."

<span id="an_27:38">27:38</span> Tada razapeše s njime dva razbojnika,
jednoga zdesna, drugoga slijeva.

<span id="an_27:39">27:39</span> A prolaznici su ga pogrđivali mašući
glavama:

<span id="an_27:40">27:40</span> "Ti koji razvaljuješ Hram i za tri ga
dana sagradiš, spasi sam sebe! Ako si Sin Božji, siđi s križa!"

<span id="an_27:41">27:41</span> Slično i glavari svećenički s
pismoznancima i starješinama, rugajući se, govorahu:

<span id="an_27:42">27:42</span> "Druge je spasio, sebe ne može spasiti!
Kralj je Izraelov! Neka sada siđe s križa pa ćemo povjerovati u nj!

<span id="an_27:43">27:43</span> Uzdao se u Boga! Neka ga sad izbavi ako
mu omilje! Ta govorio je: 'Sin sam Božji!'"

<span id="an_27:44">27:44</span> Tako ga vrijeđahu i s njim raspeti
razbojnici.

<span id="an_27:45">27:45</span> Od šeste ure nasta tama po svoj zemlji
- do ure devete.

<span id="an_27:46">27:46</span> O devetoj uri povika Isus iza glasa:
"Eli, Eli, lema sabahtani?" To će reći: "Bože moj, Bože moj, zašto si me
ostavio?"

<span id="an_27:47">27:47</span> A neki od nazočnih, čuvši to, govorahu:
"Ovaj zove Iliju."

<span id="an_27:48">27:48</span> I odmah pritrča jedan od njih, uze
spužvu, natopi je octom, natakne je na trsku i pruži mu piti.

<span id="an_27:49">27:49</span> A ostali rekoše: "Pusti da vidimo hoće
li doći Ilija da ga spasi."

<span id="an_27:50">27:50</span> A Isus opet povika iz glasa i ispusti
duh.

<span id="an_27:51">27:51</span> I gle, zavjesa se hramska razdrije
odozgor dodolje, nadvoje; zemlja se potrese, pećine se raspukoše,

<span id="an_27:52">27:52</span> grobovi otvoriše i tjelesa mnogih
svetih preminulih uskrsnuše

<span id="an_27:53">27:53</span> te iziđoše iz grobova nakon njegova
uskrsnuća, uđoše u sveti grad i pokazaše se mnogima.

<span id="an_27:54">27:54</span> A satnik i oni koji su s njime čuvali
Isusa vidješe potres i što se zbiva, silno se prestrašiše i rekoše:
"Uistinu, Sin Božji bijaše ovaj."

<span id="an_27:55">27:55</span> A bijahu ondje i izdaleka promatrahu
mnoge žene što su iz Galileje išle za Isusom poslužujući mu;

<span id="an_27:56">27:56</span> među njima Marija Magdalena i Marija,
Jakovljeva i Josipova majka, i majka sinova Zebedejevih.

<span id="an_27:57">27:57</span> Uvečer dođe neki bogat čovjek iz
Arimateje, imenom Josip, koji i sam bijaše učenik Isusov.

<span id="an_27:58">27:58</span> On pristupi Pilatu i zaiska tijelo
Isusovo. Tada Pilat zapovjedi da mu se dadne.

<span id="an_27:59">27:59</span> Josip uze tijelo, povi ga u čisto
platno

<span id="an_27:60">27:60</span> i položi u svoj novi grob koji bijaše
isklesao u stijeni. Dokotrlja velik kamen na grobna vrata i otiđe.

<span id="an_27:61">27:61</span> A bijahu ondje Marija Magdalena i druga
Marija: sjedile su nasuprot grobu.

<span id="an_27:62">27:62</span> Sutradan, to jest dan nakon Priprave,
sabraše se glavari svećenički i farizeji kod Pilata

<span id="an_27:63">27:63</span> te mu rekoše: "Gospodaru, sjetismo se
da onaj varalica još za života kaza: 'Nakon tri dana uskrsnut ću.'

<span id="an_27:64">27:64</span> Zapovjedi dakle da se grob osigura sve
do trećega dana da ne bi možda došli njegovi učenici, ukrali ga pa rekli
narodu: 'Uskrsnuo je od mrtvih!' I bit će posljednja prijevara gora od
prve."

<span id="an_27:65">27:65</span> Reče im Pilat: "Imate stražu! Idite i
osigurajte kako znate!"

<span id="an_27:66">27:66</span> Nato oni odu i osiguraju grob: zapečate
kamen i postave stražu.

<span id="an_28:1">28:1</span> Po suboti, u osvit prvoga dana u tjednu,
dođe Marija Magdalena i druga Marija pogledati grob.

<span id="an_28:2">28:2</span> I gle, nastade žestok potres jer anđeo
Gospodnji siđe s neba, pristupi, otkotrlja kamen i sjede na nj.

<span id="an_28:3">28:3</span> Lice mu bijaše kao munja, a odjeća bijela
kao snijeg.

<span id="an_28:4">28:4</span> Od straha pred njim zadrhtaše stražari i
obamriješe.

<span id="an_28:5">28:5</span> A anđeo progovori ženama: "Vi se ne
bojte! Ta znam: Isusa Raspetoga tražite!

<span id="an_28:6">28:6</span> Nije ovdje! Uskrsnu kako reče. Hajde,
vidite mjesto gdje je ležao

<span id="an_28:7">28:7</span> pa pođite žurno i javite njegovim
učenicima da uskrsnu od mrtvih. I evo, ide pred vama u Galileju. Ondje
ćete ga vidjeti. Evo, rekoh vam."

<span id="an_28:8">28:8</span> One otiđoše žurno s groba te sa strahom i
velikom radošću otrčaše javiti njegovim učenicima.

<span id="an_28:9">28:9</span> Kad eto im Isusa u susret! Reče im:
"Zdravo!" One polete k njemu, obujme mu noge i ničice mu se poklone.

<span id="an_28:10">28:10</span> Tada im Isus reče: "Ne bojte se! Idite,
javite mojoj braći da pođu u Galileju! Ondje će me vidjeti!"

<span id="an_28:11">28:11</span> Dok su one odlazile, gle, neki od
straže dođoše u grad i javiše glavarima svećeničkim sve što se dogodilo.

<span id="an_28:12">28:12</span> Oni se sabraše sa starješinama na
vijećanje, uzeše mnogo novaca i dadoše vojnicima

<span id="an_28:13">28:13</span> govoreći: "Recite: 'Noću dok smo mi
spavali, dođoše njegovi učenici i ukradoše ga.'

<span id="an_28:14">28:14</span> Ako to dočuje upravitelj, mi ćemo ga
uvjeriti i sve učiniti da vi budete bez brige."

<span id="an_28:15">28:15</span> Oni uzeše novac i učiniše kako bijahu
poučeni. I razglasilo se to među Židovima - sve do danas.

<span id="an_28:16">28:16</span> Jedanaestorica pođoše u Galileju na
goru kamo im je naredio Isus.

<span id="an_28:17">28:17</span> Kad ga ugledaše, padoše ničice preda
nj. A neki posumnjaše.

<span id="an_28:18">28:18</span> Isus im pristupi i prozbori: "Dana mi
je sva vlast na nebu i na zemlji!

<span id="an_28:19">28:19</span> Pođite dakle i učinite mojim učenicima
sve narode krsteći ih u ime Oca i Sina i Duha Svetoga

<span id="an_28:20">28:20</span> i učeći ih čuvati sve što sam vam
zapovjedio!" "I evo, ja sam s vama u sve dane - do svršetka svijeta."

------------------------------------------------------------------------

[Next: Mark](mar.md)
