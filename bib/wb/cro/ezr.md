[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](ch2)  [Next](neh.md) 

------------------------------------------------------------------------

### Croatian Bible: Ezra

<span id="an_1:1">1:1</span> Prve godine perzijskoga kralja Kira, da bi
se ispunila riječ Jahvina objavljena na Jeremijina usta, nadahnu Jahve
perzijskoga kralja Kira te on objavi po svemu svojem kraljevstvu, usmeno
i pismeno:

<span id="an_1:2">1:2</span> "Ovako veli perzijski kralj Kir: 'Sva
zemaljska kraljevstva dade mi Jahve, Bog nebeski. On mi naloži da mu
sagradim Dom u Jeruzalemu, u Judeji.

<span id="an_1:3">1:3</span> Tko je god među vama od svega njegova
naroda, Bog njegov bio s njim! Neka ide u Jeruzalem u Judeji i neka
gradi Dom Jahvi, Bogu Izraelovu, Bogu koji stoluje u Jeruzalemu.

<span id="an_1:4">1:4</span> I gdje god se još zadržao ostatak toga
naroda, neka ga stanovništvo mjesta u kojima boravi podupre srebrom i
zlatom, imanjem i stokom i dragovoljnim prinosima za Dom Božji u
Jeruzalemu.'"

<span id="an_1:5">1:5</span> Tada ustadoše glavari obitelji Jude i
Benjamina, svećenici i leviti, i svi kojima je Bog potaknuo duh i
krenuše graditi Dom Jahvin u Jeruzalemu.

<span id="an_1:6">1:6</span> I svi su im susjedi pomagali: srebrom,
zlatom, darovima u naravi, stokom, dragocjenostima mnogim, osim svega
što su dragovoljno prilagali.

<span id="an_1:7">1:7</span> Kralj Kir iznese posuđe Jahvina Doma koje
Nabukodonozor bijaše odnio iz Jeruzalema i stavio u hram svoga boga.

<span id="an_1:8">1:8</span> Kir, kralj perzijski, uruči ga Mitredatu,
rizničaru, koji ga izbroji judejskom knezu Šešbasaru.

<span id="an_1:9">1:9</span> Evo njegova popisa. Zlatnih zdjela:
trideset; srebrnih zdjela: tisuću i dvadeset devet;

<span id="an_1:10">1:10</span> zlatnih čaša: trideset; srebrnih čaša:
četiri stotine i deset; ostalog posuđa: tisuću.

<span id="an_1:11">1:11</span> Svega zlatnog i srebrnog posuđa: pet
tisuća i četiri stotine. Sve je to odnio Šešbasar kada se sužnji vraćahu
iz Babilona u Jeruzalem.

<span id="an_2:1">2:1</span> Ovo su ljudi one pokrajine koji su se
vratili iz sužanjstva u Babilonu, kamo ih bijaše odveo babilonski kralj
Nabukodonozor. Vratili su se u Jeruzalem i Judeju, svaki u svoj grad.

<span id="an_2:2">2:2</span> Stigli su oni i s njima Zerubabel, Ješua,
Nehemija, Seraja, Reelaja, Nahamani, Mordokaj, Bilšan, Mispar, Bigvaj,
Rehum i Baana. Evo popisa ljudi od naroda Izraelova:

<span id="an_2:3">2:3</span> sinovi Paroševi: dvije tisuće stotinu
sedamdeset i dva;

<span id="an_2:4">2:4</span> sinovi Šefatjini: tri stotine sedamdeset i
dva;

<span id="an_2:5">2:5</span> Arahovi sinovi: sedam stotina sedamdeset i
pet;

<span id="an_2:6">2:6</span> sinovi Pahat-Moabovi, to jest sinovi
Ješuini i Joabovi sinovi: dvije tisuće osam stotina i dvanaest;

<span id="an_2:7">2:7</span> Elamovi sinovi: tisuću dvije stotine
pedeset i četiri;

<span id="an_2:8">2:8</span> sinovi Zatuovi: devet stotina četrdeset i
pet;

<span id="an_2:9">2:9</span> Zakajevi sinovi: sedam stotina i šezdeset;

<span id="an_2:10">2:10</span> Banijevi sinovi: šest stotina četrdeset i
dva;

<span id="an_2:11">2:11</span> Bebajevi sinovi: šest stotina dvadeset i
tri;

<span id="an_2:12">2:12</span> sinovi Azgadovi: tisuću dvije stotine
dvadeset i dva;

<span id="an_2:13">2:13</span> Adonikamovi sinovi: šest stotina šezdeset
i šest;

<span id="an_2:14">2:14</span> sinovi Bigvajevi: dvije tisuće pedeset i
šest;

<span id="an_2:15">2:15</span> Adinovi sinovi: četiri stotine pedeset i
četiri;

<span id="an_2:16">2:16</span> sinovi Aterovi, od Ezekije: devedeset i
osam;

<span id="an_2:17">2:17</span> Besajevi sinovi: tri stotine dvadeset i
tri;

<span id="an_2:18">2:18</span> sinovi Jorini: stotinu i dvanaest;

<span id="an_2:19">2:19</span> Hašumovi sinovi: dvije stotine dvadeset i
tri;

<span id="an_2:20">2:20</span> sinovi Gibarovi: devedeset i pet;

<span id="an_2:21">2:21</span> ljudi iz Betlehema: stotinu dvadeset i
tri;

<span id="an_2:22">2:22</span> ljudi iz Netofe: pedeset i šest;

<span id="an_2:23">2:23</span> ljudi iz Anatota: stotinu dvadeset i
osam;

<span id="an_2:24">2:24</span> ljudi iz Bet Azmaveta: četrdeset i dva;

<span id="an_2:25">2:25</span> ljudi iz Kirjat Jearima, Kefire i
Beerota: sedam stotina četrdeset i tri;

<span id="an_2:26">2:26</span> ljudi iz Rame i Gebe: šest stotina
dvadeset i jedan;

<span id="an_2:27">2:27</span> ljudi iz Mikmasa: stotinu dvadeset i dva;

<span id="an_2:28">2:28</span> ljudi iz Betela i Aja: dvije stotine
dvadeset i tri;

<span id="an_2:29">2:29</span> nebonski sinovi: pedeset i dva;

<span id="an_2:30">2:30</span> sinovi Magbiša: stotinu pedeset i šest;

<span id="an_2:31">2:31</span> sinovi jednoga drugog Elama: tisuću dvije
stotine pedeset i četiri;

<span id="an_2:32">2:32</span> Harimovi sinovi: tri stotine i dvadeset;

<span id="an_2:33">2:33</span> sinovi Loda, Hadida i Onona: sedam
stotina dvadeset i pet;

<span id="an_2:34">2:34</span> sinovi Jerihona: tri stotine četrdeset i
pet;

<span id="an_2:35">2:35</span> sinovi Senajini: tri tisuće šest stotina
trideset.

<span id="an_2:36">2:36</span> Svećenici: Jedajini sinovi, to jest iz
kuće Ješuine: devet stotina sedamdeset i tri;

<span id="an_2:37">2:37</span> sinovi Imerovi: tisuću pedeset i dva;

<span id="an_2:38">2:38</span> Pašhurovi sinovi: tisuću dvije stotine
četrdeset i sedam;

<span id="an_2:39">2:39</span> sinovi Harimovi: tisuću i sedamnaest.

<span id="an_2:40">2:40</span> Leviti: sinovi Ješuini i Kadmielovi od
Hodavjinovaca: sedamdeset i četiri.

<span id="an_2:41">2:41</span> Pjevači: sinovi Asafovi: stotinu dvadeset
i osam.

<span id="an_2:42">2:42</span> Vratari: sinovi Šalumovi, sinovi Aterovi,
sinovi Talmonovi, sinovi Akubovi, sinovi Hatitini i sinovi Šobajevi: u
svemu stotinu trideset i devet.

<span id="an_2:43">2:43</span> Netinci - sluge hramske: Sihini sinovi,
sinovi Hasufini, sinovi Tabaotovi,

<span id="an_2:44">2:44</span> Kerosovi sinovi, Siahini sinovi, Fadonovi
sinovi,

<span id="an_2:45">2:45</span> sinovi Lebanovi, sinovi Hagabini, sinovi
Akubovi,

<span id="an_2:46">2:46</span> Hagabovi sinovi, Šamlajevi sinovi,
Hananovi sinovi,

<span id="an_2:47">2:47</span> sinovi Gidelovi, sinovi Gaharovi, sinovi
Reajini,

<span id="an_2:48">2:48</span> Resinovi sinovi, Nekodini sinovi,
Gazamovi sinovi,

<span id="an_2:49">2:49</span> sinovi Uzini, sinovi Faseahini, sinovi
Besajevi,

<span id="an_2:50">2:50</span> Asnanini sinovi, Meunimovi sinovi,
Nefusimovi sinovi,

<span id="an_2:51">2:51</span> sinovi Bakbukovi, sinovi Hakufini, sinovi
Harhurovi,

<span id="an_2:52">2:52</span> Baslutovi sinovi, Mehidini sinovi,
Haršini sinovi,

<span id="an_2:53">2:53</span> sinovi Barkosovi, sinovi Sisrini, sinovi
Tamahovi,

<span id="an_2:54">2:54</span> Nesiahovi sinovi, Hatifini sinovi.

<span id="an_2:55">2:55</span> Sinovi slugu Salomonovih: sinovi
Sotajevi, sinovi Hasoferetovi, sinovi Farudini,

<span id="an_2:56">2:56</span> Jalini sinovi, Darkonovi sinovi, Gidelovi
sinovi,

<span id="an_2:57">2:57</span> sinovi Šefatjini, sinovi Hatilovi, sinovi
Pokeret-Hasebajimovi, sinovi Amijevi.

<span id="an_2:58">2:58</span> Svega netinaca i sinova slugu
Salomonovih: tri stotine dvadeset i dva.

<span id="an_2:59">2:59</span> Oni koji su pošli iz Tel Melaha, Tel
Harše, Keruba, Adana, Imera, a nisu mogli dokazati da li je njihov dom i
njihovo sjeme izraelskog podrijetla:

<span id="an_2:60">2:60</span> sinovi Dalajini, sinovi Tobijini, sinovi
Nekodini - njih šest stotina pedeset i dva.

<span id="an_2:61">2:61</span> A od svećeničkih sinova: Hobajini sinovi,
Hakosovi sinovi, sinovi Barzilaja - onoga koji je uzeo za ženu jednu
kćer Barzilaja Gileađanina te se prozvao tim imenom.

<span id="an_2:62">2:62</span> Oni su tražili svoje rodoslovne popise,
ali ih nisu našli. Bili su izlučeni iz svećeništva.

<span id="an_2:63">2:63</span> I namjesnik im zabrani jesti od svetinja
sve dok se ne pojavi svećenik za Urim i Tumim.

<span id="an_2:64">2:64</span> Sav je zbor brojio četrdeset i dvije
tisuće tri stotine i šezdeset duša,

<span id="an_2:65">2:65</span> ne računajući njihove sluge i sluškinje,
kojih bijaše sedam tisuća tri stotine i sedam. Bijaše i dvije stotine
pjevača i pjevačica.

<span id="an_2:66">2:66</span> Njihovih je konja bilo sedam stotina
trideset i šest, njihovih mazga dvije stotine četrdeset i pet,

<span id="an_2:67">2:67</span> deva je bilo četiri stotine trideset i
pet, a njihovih magaraca ukupno šest tisuća sedam stotina i dvadeset.

<span id="an_2:68">2:68</span> Stanovit broj obiteljskih glavara kad su
stigli u Dom Jahvin, koji je u Jeruzalemu, dragovoljno su priložili
darove za Dom Božji da bi se podigao na svome mjestu.

<span id="an_2:69">2:69</span> Dali su prema svojim mogućnostima u
riznicu šezdeset tisuća drahmi zlata, pet tisuća mina srebra i stotinu
svećeničkih haljina.

<span id="an_2:70">2:70</span> Svećenici, leviti i dio naroda nastaniše
se u Jeruzalemu; a vratari, pjevači, netinci i svi ostali Izraelci u
svojim gradovima.

<span id="an_3:1">3:1</span> Kad je došao sedmi mjesec - sinovi su
Izraelovi bili već u svojim gradovima - sabrao se sav narod kao jedan
čovjek u Jeruzalemu.

<span id="an_3:2">3:2</span> Tada Ješua, sin Josadakov, sa svojom braćom
svećenicima, i Zerubabel, sin Šealtielov, sa svojom braćom, počeše
graditi žrtvenik Bogu Izraelovu da bi prinosili paljenice, kako je
pisano u Zakonu Mojsija, čovjeka Božjeg.

<span id="an_3:3">3:3</span> I podigoše žrtvenik na starome mjestu -
iako su bili u strahu od naroda u zemlji - i prinosili su paljenice
Jahvi, paljenice jutarnje i večernje;

<span id="an_3:4">3:4</span> i slavili su Blagdan sjenica, kako je
pisano: prinosili su svakodnevno broj paljenica propisan za svaki dan.

<span id="an_3:5">3:5</span> Osim toga prinosili su svakidašnje
paljenice, zatim žrtve određene za mlađak i za sve blagdane Jahvine i za
sve one koji su htjeli dragovoljno žrtvovati Jahvi.

<span id="an_3:6">3:6</span> Od prvoga dana u sedmom mjesecu počeli su
prinositi Jahvi žrtve paljenice, premda još nisu bili položeni temelji
svetišta Jahvina.

<span id="an_3:7">3:7</span> I dadoše novac kamenarima i drvodjelcima;
Sidoncima i Tircima poslaše hranu i piće i ulje da dovezu drva cedrova s
Libanona do Jafe po dopuštenju perzijskoga kralja Kira.

<span id="an_3:8">3:8</span> A druge godine poslije njihova dolaska k
Domu Božjemu u Jeruzalemu, drugoga mjeseca kako su Zerubabel, sin
Šealtielov, i Ješua, sin Josadakov, s ostalom svojom braćom svećenicima,
levitima i sa svim narodom koji se iz ropstva vratio u Jeruzalem počeli
graditi, postavili su levite od dvadeset godina naviše da upravljaju
poslovima oko Doma Jahvina.

<span id="an_3:9">3:9</span> Ješua, njegovi sinovi i braća njegova
Kadmiel, Binuj i Hodavja bijahu postavljeni da kao jedan upravljaju
poslenicima na gradnji Doma Božjega.

<span id="an_3:10">3:10</span> Kad su zidari bili postavili temelje
Svetišta Jahvina, postavili su se svećenici u svečanim odjećama, s
trubama, a tako i leviti, sinovi Asafovi, s cimbalima da slave Jahvu
prema odredbama Davida, kralja Izraelova.

<span id="an_3:11">3:11</span> I pjevahu Jahvi hvalu i slavu: "Jer je
dobar, jer je vječna njegova ljubav prema Izraelu." I sav je narod
klicao hvaleći Jahvu, jer je Dom Jahvin bio postavljen na svoje temelje.

<span id="an_3:12">3:12</span> Zaista, mnogi svećenici, mnogi leviti i
glavari obiteljski i starješine, koji su svojim očima vidjeli temelje
prijašnjega Hrama, plakahu iza glasa, a mnogi opet snažno klicahu od
radosti.

<span id="an_3:13">3:13</span> I tako nitko nije mogao razlikovati
radosno klicanje od plača u narodu; jer je narod glasno klicao i vika se
čula vrlo daleko.

<span id="an_4:1">4:1</span> Ali kada su čuli Judini i Benjaminovi
neprijatelji da povratnici iz sužanjstva grade svetište Jahvi, Bogu
Izraelovu,

<span id="an_4:2">4:2</span> potražiše Zerubabela, Ješuu i glavare
obiteljske i rekoše im: "Mi želimo s vama graditi, jer, kao i vi,
tražimo Boga vašega i njemu prinosimo žrtve od vremena Esar Hadona,
asirskoga kralja, koji nas je ovamo doveo."

<span id="an_4:3">4:3</span> Zerubabel, Ješua i glavari izraelskih
obitelji odgovoriše im: "Nije na vama da s nama gradite Dom našemu Bogu:
gradit ćemo mi sami Jahvi, Bogu Izraelovu, kako nam je naredio Kir,
kralj perzijski."

<span id="an_4:4">4:4</span> Tada je narod one zemlje plašio ljude
Judeje i smetao im u gradnji.

<span id="an_4:5">4:5</span> Podmitili su savjetnike da im ometaju naum:
tako je bilo za vrijeme perzijskoga kralja Kira sve do perzijskoga
kralja Darija. Samarijanske smetnje za Kserksove i Artakserksove
vladavine

<span id="an_4:6">4:6</span> Za Kserksova kraljevanja, na početku
njegove vladavine, sastaviše tužbu protiv stanovnika Judeje i
Jeruzalema.

<span id="an_4:7">4:7</span> I za vremena Artakserksova pisali su
Bišlam, Mitredat, Tabel i ostali njihovi drugovi protiv Jeruzalema
perzijskom kralju Artakserksu. Podnesak je bio pisan aramejskim pismom i
jezikom.

<span id="an_4:8">4:8</span> Zatim su upravitelj Rehum i tajnik Šimšaj
napisali kralju Artakserksu slijedeće pismo protiv Jeruzalema -

<span id="an_4:9">4:9</span> upravitelj Rehum, tajnik Šimšaj i ostali
drugovi njihovi: perzijski suci, poslanici, činovnici; Arkevajci,
Babilonci, Suzanci - to jest Elamci -

<span id="an_4:10">4:10</span> i ostali narodi koje je veliki i slavni
Asurbanipal bio odveo u sužanjstvo i naselio ih u gradove Samarije i
druge krajeve s onu stranu Rijeke.

<span id="an_4:11">4:11</span> Evo prijepisa pisma koje su mu poslali:
"Kralju Artakserksu, tvoje sluge, ljudi s onu stranu Rijeke. Sada,
dakle,

<span id="an_4:12">4:12</span> neka zna kralj da su Judejci stigli k
nama od tebe; došavši u Jeruzalem, žele ponovo sagraditi odmetnički i
opaki grad; podižu zidine, a temelje su već postavili.

<span id="an_4:13">4:13</span> Neka zna kralj: ako ovaj grad bude
sagrađen i zidovi podignuti, neće se više plaćati porez, ni danak, ni
carina, i ovaj će grad biti na štetu kraljevske riznice.

<span id="an_4:14">4:14</span> Budući da jedemo dvorsku sol, ne čini nam
se doličnim gledati ovu sramotu nanesenu kralju. Zato, dakle,
obavještavamo kralja:

<span id="an_4:15">4:15</span> neka se poduzmu istraživanja u
ljetopisima tvojih očeva: u tim ćeš ljetopisima naći i utvrditi da je
ovaj grad odmetnički grad, nesretan za kraljeve i pokrajine i da su se u
njemu od davnine dizale bune. Zato je ovaj grad bio razoren.

<span id="an_4:16">4:16</span> Obavješćujemo kralja da neće biti više
tvoje područje preko Rijeke ako ovaj grad bude ponovo sagrađen i zidovi
podignuti!"

<span id="an_4:17">4:17</span> Kralj je poslao ovaj odgovor: "Rehumu,
upravitelju, Šimšaju, tajniku, i ostalim drugovima njihovim koji borave
u Samariji i drugdje, s onu stranu Rijeke - mir! Evo,

<span id="an_4:18">4:18</span> podnesak koji ste mi poslali bio je preda
mnom pričitan u njegovu prijevodu.

<span id="an_4:19">4:19</span> Po mojoj su naredbi poduzeli istraživanja
i utvrdili da se taj grad dizao od davnine protiv kraljeva i da su u
njemu bivali ustanci i bune.

<span id="an_4:20">4:20</span> I moćni su kraljevi kraljevali u
Jeruzalemu, koji su gospodarili svime s onu stranu Rijeke: njima se
plaćao danak, porez i carina.

<span id="an_4:21">4:21</span> Zapovjedite, dakle, da se prekine pothvat
onih ljudi: taj se grad neće zidati dok ja o tome ne odlučim.

<span id="an_4:22">4:22</span> Čuvajte se svakog propusta u postupku, da
ne bi zlo poraslo na štetu kraljeva."

<span id="an_4:23">4:23</span> Pošto je prijepis otpisa kralja
Artakserksa pročitan pred Rehumom, upraviteljem, Šimšajem, tajnikom, i
pred njihovim drugovima, oni brzo odoše u Jeruzalem k Judejcima te im
oružanom snagom zabraniše radove.

<span id="an_4:24">4:24</span> Tako su obustavljeni poslovi oko gradnje
Doma Božjega u Jeruzalemu. Bili su prekinuti sve do druge godine
kraljevanja Darija, perzijskoga kralja.

<span id="an_5:1">5:1</span> Tada su proroci Hagaj i Zaharija, sin
Adonov, počeli prorokovati Judejcima u Judeji i Jeruzalemu, u ime Boga
Izraelova, koji je bio nad njima;

<span id="an_5:2">5:2</span> na to ustadoše Zerubabel, sin Šealtielov, i
Ješua, sin Josadakov, i počeše zidati Dom Božji u Jeruzalemu: proroci su
Božji bili s ljudima i bodrili ih.

<span id="an_5:3">5:3</span> U to vrijeme dođoše k njima Tatnaj, satrap
s onu stranu Rijeke, Šetar Boznaj i drugovi njihovi poslanici i upitaše
ih: "Tko vam je dopustio da gradite ovaj hram i da podižete ove zidove?

<span id="an_5:4">5:4</span> Kako se zovu ljudi koji su sagradili ovu
zgradu?"

<span id="an_5:5">5:5</span> Ali je oko Božje bdjelo nad starješinama
judejskim, te im nisu zabranili da rade dok obavijest nije otišla Dariju
i stigao o tom pismeni odgovor.

<span id="an_5:6">5:6</span> Ovo je prijepis pisma koje su kralju Dariju
poslali Tatnaj, satrap s one strane Rijeke, Šetar Boznaj i njihovi
drugovi poslanici s one strane Eufrata.

<span id="an_5:7">5:7</span> Oni su mu uputili izvješće ovog sadržaja:
"Kralju Dariju svaki mir!

<span id="an_5:8">5:8</span> Neka znade kralj da smo došli u pokrajinu
Judeju k Domu Boga velikoga: grade ga od krupnog kamenja, drvetom oblažu
zidove; posao se brižljivo izvodi i napreduje u njihovim rukama.

<span id="an_5:9">5:9</span> Zapitali smo njihove starješine i rekli smo
im: 'Tko vam je dopustio da gradite ovaj hram i da podignete njegove
zidove?'

<span id="an_5:10">5:10</span> Pitali smo ih i za njihova imena da bismo
ti javili. Tako smo i zapisali imena onih koji zapovijedaju ljudstvu.

<span id="an_5:11">5:11</span> A oni nam ovako odgovoriše: 'Mi smo sluge
Boga neba i zemlje; gradimo Hram koji je bio sagrađen prije mnogo godina
i koji je bio sagradio i podigao veliki kralj Izraela.

<span id="an_5:12">5:12</span> Ali kad su naši oci rasrdili Boga neba,
on ih je predao u ruke Nabukodonozora Kaldejca, babilonskog kralja, koji
je razorio ovaj Hram i odveo narod u sužanjstvo u Babilon.

<span id="an_5:13">5:13</span> Ali prve godine Kira, kralja babilonskog,
zapovjedio je kralj Kir da se ponovo sazida ovaj Dom Božji.

<span id="an_5:14">5:14</span> Još i zlatno i srebrno posuđe Doma
Božjega, koje Nabukodonozor bijaše odnio iz svetišta u Jeruzalemu i
prenio ga u svetište babilonsko, uzeo je kralj Kir iz svetišta u
Babilonu i predao čovjeku po imenu Šešbasaru, koga je postavio
upraviteljem,

<span id="an_5:15">5:15</span> i rekao mu je: 'Uzmi ovo posuđe, pođi i
metni ga u svetište jeruzalemsko, i neka se Dom Božji zida na svome
starom mjestu.'

<span id="an_5:16">5:16</span> Taj je Šešbasar došao, dakle, i postavio
temelje Doma Božjega u Jeruzalemu. I od tada pa do danas gradi se, i još
nije dovršen.'

<span id="an_5:17">5:17</span> Sada, dakle, ako kralj želi, neka se
istraži u pismohrani kraljevoj u Babilonu je li zaista kralj Kir izdao
zapovijed da se sagradi Dom Božji u Jeruzalemu. A kraljeva odluka o tome
neka nam se saopći."

<span id="an_6:1">6:1</span> Tada, po naredbi kralja Darija, uzeše
tražiti u Babilonu, u spremištu gdje je bila pismohrana,

<span id="an_6:2">6:2</span> i nađoše u Ekbatani, tvrđavi u medijskoj
pokrajini, svitak s ovom poveljom: "Na spomen.

<span id="an_6:3">6:3</span> Prve godine kraljevanja Kira proglasio je
kralj Kir: Dom Božji u Jeruzalemu. Dom neka se sagradi kao mjesto gdje
će se prinositi žrtve i gdje će se donositi prinosi za paljenje. Neka
bude visok šezdeset lakata i širok šezdeset lakata.

<span id="an_6:4">6:4</span> Tri reda neka budu od velikog kamenja, a
jedan od drveta. Trošak će se podmiriti iz kraljevskog dvora.

<span id="an_6:5">6:5</span> Povrh toga, posuđe zlatno i srebrno iz Doma
Božjeg koje Nabukodonozor bijaše uzeo iz svetišta u Jeruzalemu i prenio
u Babilon neka se vrati i bude na svome mjestu u svetištu jeruzalemskom
i neka se postavi u Domu Božjem."

<span id="an_6:6">6:6</span> "Sada, dakle, Tatnaju, satrape s onu stranu
Rijeke, Šetar Boznaju i drugovi vaši poslanici s onu stranu Rijeke,
udaljite se odatle!

<span id="an_6:7">6:7</span> Pustite neka taj Dom Božji grade
upravitelji i starješine židovske. Dom Božji treba sagraditi na njegovu
prvotnom mjestu.

<span id="an_6:8">6:8</span> Evo mojih naredaba o vašem držanju prema
starješinama judejskim kako bi se ponovo sagradio taj Dom Božji: od
kraljevskog blaga - to jest od danka s onu stranu Rijeke - neka se plaća
onim ljudima brižljivo, bez prijekida,

<span id="an_6:9">6:9</span> i što im bude trebalo za žrtve paljenice
Bogu neba: junaca, ovnova i jaganjaca, i pšenice, soli, vina i ulja,
neka im se redovito daje svakoga dana, prema uputama svećenika u
Jeruzalemu.

<span id="an_6:10">6:10</span> Neka prinose žrtve na ugodan miris Bogu
neba, neka mole za život kralja i njegovih sinova.

<span id="an_6:11">6:11</span> Naređujem osim toga: tko god prekrši ovu
naredbu, neka mu se izvadi greda iz kuće pa neka na njoj bude pogubljen,
a kuća da mu zato postane bunište.

<span id="an_6:12">6:12</span> I Bog, koji je ondje nastanio svoje Ime,
neka obori svakog kralja i narod koji bi se drznuo da prekrši moju
naredbu i sruši Dom Božji u Jeruzalemu! Ja, Darije, izdao sam ovu
zapovijed. Neka se točno vrši!"

<span id="an_6:13">6:13</span> Tada Tatnaj, satrap s onu stranu Rijeke,
Šetar Boznaj i njihovi drugovi učiniše onako kako je zapovjedio kralj
Darije.

<span id="an_6:14">6:14</span> A židovske su starješine nastavile
uspješno graditi po nadahnuću proroka Hagaja i Zaharije, sina Adonova.
Dovršili su gradnju po naredbi Boga Izraelova i po naredbi Kira i Darija
i Artakserksa, kralja perzijskoga.

<span id="an_6:15">6:15</span> Hram je zavšen dvadeset i trećeg dana
mjeseca Adara. Bilo je to šeste godine vladavine kralja Darija.

<span id="an_6:16">6:16</span> Izraelci - svećenici, leviti i ostatak
povratnika iz sužanjstva - radosno posvetiše taj Dom Božji.

<span id="an_6:17">6:17</span> Žrtvovaše za posvećenje Doma Božjega
stotinu junaca, dvije stotine ovnova, četiri stotine janjaca i, kao
žrtvu za grijehe svega Izraela, dvanaest jaraca - prema broju plemena
Izraelovih.

<span id="an_6:18">6:18</span> Zatim postaviše svećenike po njihovim
redovima i levite po njihovim razredima za službu Domu Božjem u
Jeruzalemu, kako je propisano u knjizi Mojsijevoj.

<span id="an_6:19">6:19</span> Povratnici iz sužanjstva slavili su Pashu
četrnaestog dana prvoga mjeseca.

<span id="an_6:20">6:20</span> Svi su se leviti, kao jedan čovjek,
očistili: svi su bili čisti; žrtvovali su pashu za sve povratnike iz
ropstva, za svoju braću svećenike i za sebe.

<span id="an_6:21">6:21</span> Blagovali su pashu Izraelci koji su se
vratili iz ropstva i svi oni koji su im se, prekinuvši s nečistoćom
naroda zemlje, pridružili da traže Jahvu, Boga Izraelova.

<span id="an_6:22">6:22</span> I svetkovahu radosno Blagdan beskvasnih
hljebova sedam dana: jer ih je Jahve ispunio radošću i obratio prema
njima srce asirskog kralja da ojača njihove ruke u radovima oko Doma
Boga, Boga Izraelova.

<span id="an_7:1">7:1</span> Poslije tih događaja, za kraljevanja
Artakserksa, kralja perzijskoga, Ezra - sin Seraje, sina Azarje, sina
Hilkije,

<span id="an_7:2">7:2</span> sina Šaluma, sina Sadoka, sina Ahituba,

<span id="an_7:3">7:3</span> sina Amarje, sina Azarje, sina Merajota,

<span id="an_7:4">7:4</span> sina Zerahje, sina Uzije, sina Bukija,

<span id="an_7:5">7:5</span> sina Abišue, sina Pinhasa, sina Eleazara,
sina vrhovnog svećenika Arona -

<span id="an_7:6">7:6</span> taj Ezra vrati se iz Babilona. Bio je
književnik vješt Mojsijevu Zakonu, koji je dao Jahve, Bog Izraelov. Kako
je ruka Jahve, Boga njegova, bila nad njim, kralj mu je dao sve što je
tražio.

<span id="an_7:7">7:7</span> Stanovit broj Izraelaca, svećenika, levita,
pjevača, vratara i sluga krenuše u Jeruzalem sedme godine kralja
Artakserksa.

<span id="an_7:8">7:8</span> A Ezra je došao u Jeruzalem petoga mjeseca:
bilo je to sedme godine kraljeve.

<span id="an_7:9">7:9</span> Pošao je iz Babilona prvoga dana prvoga
mjeseca, a stigao je u Jeruzalem prvoga dana petoga mjeseca: nad njim je
bila blaga ruka Boga njegova!

<span id="an_7:10">7:10</span> Jer je Ezra nastojao svim srcem
proniknuti Zakon Jahvin, vršiti ga i poučavati Izraela u zakonima i
običajima.

<span id="an_7:11">7:11</span> Evo prijepisa isprave koju je kralj
Artakserkso dao svećeniku Ezri, književniku vještu naredbama i zakonima
što ih je Jahve dao Izraelu:

<span id="an_7:12">7:12</span> "Artakserkso, kralj kraljeva, svećeniku
Ezri, pisaru Zakona Boga nebeskoga, potpuni mir.

<span id="an_7:13">7:13</span> Evo mojih zapovijedi: Tko god u mome
kraljevstvu od naroda izraelskog, njegovih svećenika ili od njegovih
levita želi poći u Jeruzalem, može ići s tobom.

<span id="an_7:14">7:14</span> Osim toga, šalje te kralj i njegovih
sedam savjetnika da pregledaš Judeju i Jeruzalem prema Zakonu Boga
tvoga, koji ti je u ruci,

<span id="an_7:15">7:15</span> i da odneseš srebro i zlato koje kralj i
njegovih sedam savjetnika dragovoljno prinose Bogu Izraelovu, koji
prebiva u Jeruzalemu,

<span id="an_7:16">7:16</span> i sve srebro i zlato koje skupiš po svoj
pokrajini babilonskoj s dragovoljnim prinosima koje narod i svećenici
prinesu za Dom svoga Boga u Jeruzalemu.

<span id="an_7:17">7:17</span> I pobrini se da tim novcem kupiš junaca,
ovnova i jaganjaca, a tako i darova i naljeva koji uz to idu: to prinesi
na žrtvenik Doma Boga vašega u Jeruzalemu.

<span id="an_7:18">7:18</span> Sa srebrom i zlatom što preostane učinite
ti i tvoja braća kako vam se bude najviše svidjelo, vršeći volju Boga
vašega.

<span id="an_7:19">7:19</span> Posuđe koje si primio za službu Domu Boga
tvoga ostavi pred Bogom tvojim, u Jeruzalemu.

<span id="an_7:20">7:20</span> I što bi još trebalo za Dom Boga tvoga i
što bi trebalo nabaviti primit ćeš iz kraljevskih riznica.

<span id="an_7:21">7:21</span> Ja, kralj Artakserkso, još zapovijedam
svim rizničarima s one strane Rijeke: sve što od vas zatraži svećenik
Ezra, pisar Zakona Boga nebeskoga, podajte odmah najtočnije,

<span id="an_7:22">7:22</span> do stotinu talenata srebra, stotinu kora
pšenice, do stotinu bata vina, do stotinu bata ulja, a soli po želji.

<span id="an_7:23">7:23</span> Sve što naredi Bog nebeski, neka se odmah
izvrši u svoj gorljivosti za Dom Boga nebeskog, da gnjev njegov ne dođe
na kraljevstvo kraljevo i na djecu njegovu.

<span id="an_7:24">7:24</span> I još vam javljamo da se ne smije udariti
danak, ni porez, ni carina ni na jednoga od svećenika, levita, pjevača,
netinaca i drugih službenika toga Doma Božjega.

<span id="an_7:25">7:25</span> A ti, Ezra, po mudrosti Boga svoga koju
imaš u rukama, postavi činovnike i suce koji će suditi svemu narodu s
onu stranu Rijeke, to jest svima koji poznaju Zakon Boga tvoga. Tko ne
zna, vi ga poučite.

<span id="an_7:26">7:26</span> Tko ne bude držao Zakona Boga tvojega -
koji je i kraljev zakon - neka se oštro osudi: na smrt, na progonstvo,
na novčanu globu ili na tamnicu."

<span id="an_7:27">7:27</span> "Blagoslovljen neka je Jahve, Bog otaca
naših, koji je nadahnuo srce kraljevo da proslavi Dom Jahvin u
Jeruzalemu

<span id="an_7:28">7:28</span> i koji je okrenuo prema meni naklonost
kralja, njegovih savjetnika i svih najmoćnijih kraljevskih činovnika. A
ja se osmjelih jer ruka Jahve, Boga mojega, bijaše nada mnom i sabrah
glavare Izraela da pođu sa mnom."

<span id="an_8:1">8:1</span> Evo glavara obitelji s rodoslovljem koji su
sa mnom pošli iz Babilona za vladavine kralja Artakserksa:

<span id="an_8:2">8:2</span> Od Pinhasovih sinova: Geršom; od Itamarovih
sinova: Daniel; od Davidovih sinova: Hatuš,

<span id="an_8:3">8:3</span> Šekanijini sinovi; od sinova Paroševih:
Zaharija i s njim upisanih muškaraca stotinu i pedeset;

<span id="an_8:4">8:4</span> od Pahat-Moabovih sinova: Elijoenaj, sin
Zerahjin, i s njim dvije stotine muškaraca;

<span id="an_8:5">8:5</span> od Zatuovih sinova: Šekanija, sin
Jahazielov, i s njim tri stotine muškaraca;

<span id="an_8:6">8:6</span> od sinova Adinovih: Ebed, sin Jonatanov, i
s njim pedeset muškaraca;

<span id="an_8:7">8:7</span> od Elamovih sinova: Izaija, sin Atalijin, i
s njim sedamdeset muškaraca;

<span id="an_8:8">8:8</span> od Šefatjinih sinova: Zebadja, sin
Mihaelov, i s njim osamdeset muškaraca;

<span id="an_8:9">8:9</span> od Joabovih sinova: Obadja, sin Jehielov, i
s njim dvije stotine i osamnaest muškaraca;

<span id="an_8:10">8:10</span> od sinova Banijevih: Šelomit, sin
Josifjin, i s njim stotinu i šezdeset muškaraca;

<span id="an_8:11">8:11</span> od Bebajevih sinova: Zaharija, sin
Bebajev, i s njim dvadeset i osam muškaraca;

<span id="an_8:12">8:12</span> od Azgadovih sinova: Johanan, sin
Hakatanov, i s njim stotinu i deset muškaraca;

<span id="an_8:13">8:13</span> od posljednjih Adonikamovih sinova
poimence: Elifelet, Jeiel i Šemaja, i s njima šezdeset muškaraca;

<span id="an_8:14">8:14</span> i od sinova Bigvajevih: Utaj, sin
Zabudov, i s njim sedamdeset muškaraca.

<span id="an_8:15">8:15</span> Sabrao sam ih kod rijeke koja teče prema
Ahavi. Utaborili smo se za tri dana ondje. Pregledao sam svjetovnjake i
svećenike, ali nisam ondje našao ni jednog levita.

<span id="an_8:16">8:16</span> Tada sam poslao glavare Eliezera, Ariela,
Šemaju, Elnatana, Jariba, Elnatana, Natana, Zahariju, Mešulama i
učitelje Jojariba i Elnatana

<span id="an_8:17">8:17</span> i uputio sam ih Idonu, poglavaru mjesta
Kasifje. Stavio sam u njihova usta riječi koje će reći Idonu i njegovoj
braći koja su se nalazila u mjestu Kasifji da nam pribave sluge za Dom
Boga našega.

<span id="an_8:18">8:18</span> Milostiva ruka Boga našega bijaše nad
nama i oni nam dovedoše razumna čovjeka između sinova Mahlija, sina
Levijeva, sina Izraelova: Šerebju s njegovim sinovima i braćom - njih
osamnaest.

<span id="an_8:19">8:19</span> Još Hašabju i s njim njegova brata
Izaiju, sina Merarijeva, i njihove sinove: njih dvadeset.

<span id="an_8:20">8:20</span> A od poslužitelja koje su David i glavari
postavili levitima da im služe: dvije stotine i dvadeset poslužitelja.
Svi su bili poimence zabilježeni.

<span id="an_8:21">8:21</span> Ja sam ondje, kraj rijeke Ahave,
proglasio post: da bismo se ponizili pred Bogom svojim i od njega
izmolili sretan put sebi, svojoj djeci i svemu blagu svojem.

<span id="an_8:22">8:22</span> Jer bih se stidio moliti od kralja vojske
i konjanika da nas štite putem od neprijatelja; izjavili smo, naprotiv,
kralju: "Ruka je Boga našega ispružena da blagoslovi sve one koji ga
traže; njegova snaga i gnjev njegov nad onima su koji ga ostavljaju."

<span id="an_8:23">8:23</span> I tako smo postili i molili Boga svoga na
ovu nakanu, i on nas usliša.

<span id="an_8:24">8:24</span> Izabrao sam dvanaest glavara svećeničkih,
Šerebju i Hašabju, i s njima desetoricu njihove braće;

<span id="an_8:25">8:25</span> izmjerih im srebro, zlato i posuđe,
darove koje su kralj, njegovi savjetnici, velikaši i svi Izraelci
darovali za Dom Boga našega.

<span id="an_8:26">8:26</span> Izmjerih i stavih u njihove ruke šest
stotina i pedeset talenata srebra, stotinu srebrnih posuda od po dva
talenta, stotinu talenata zlata,

<span id="an_8:27">8:27</span> dvadeset zlatnih čaša od tisuću darika i
dva vrča od dobre pozlaćene mjedi, skupocjene kao zlato.

<span id="an_8:28">8:28</span> I rekoh im: "Vi ste Jahvi posvećeni; ovo
je posuđe posvećeno, ovo srebro i zlato dragovoljno je darovano Jahvi,
Bogu otaca vaših.

<span id="an_8:29">8:29</span> Pazite i čuvajte ovo sve dok ne izmjerite
pred glavarima svećeničkim i pred levitima i glavarima obitelji
Izraelovih u Jeruzalemu, u dvoranama Doma Jahvina."

<span id="an_8:30">8:30</span> Svećenici i leviti primiše, dakle,
izmjereno srebro, zlato i posuđe da ga odnesu u Jeruzalem, u Dom Boga
našega.

<span id="an_8:31">8:31</span> Dvanaestog dana prvoga mjeseca krenusmo
od rijeke Ahave da pođemo u Jeruzalem: ruka Boga našega bijaše nad nama;
on nas je na putu štitio od napada neprijatelja i od pljačkaša.

<span id="an_8:32">8:32</span> Stigli smo u Jeruzalem i ondje smo se tri
dana odmarali.

<span id="an_8:33">8:33</span> Četvrtoga dana izmjereno je srebro, zlato
i posuđe u Domu Boga našega i predano je u ruke Merimotu, sinu Urijinu,
s kojim je bio Eleazar, sin Pinhasov; a pred njima bijahu leviti:
Jozabad, sin Ješuin, i Noadja, sin Binujev.

<span id="an_8:34">8:34</span> Sve je bilo na broju i težini.
Zabilježena je tada sveukupna težina. U to vrijeme

<span id="an_8:35">8:35</span> oni koji su se vratili iz sužanjstva,
povratnici, priniješe žrtvu paljenicu Bogu Izraelovu: dvanaest junaca za
sav Izrael, devedeset i šest ovnova, sedamdeset i sedam janjaca,
dvanaest jaraca za grijehe - sve to kao paljenicu Jahvi.

<span id="an_8:36">8:36</span> Zatim predaše kraljeve naredbe
kraljevskim satrapima i upraviteljima s one strane Rijeke i oni pomogoše
narod i Dom Božji.

<span id="an_9:1">9:1</span> Pošto je sve to uređeno, dođoše mi glavari
govoreći: "Izraelski narod, svećenici i leviti nisu se odvojili od
naroda zemlje, okorjelih u njihovim gnusobama: nisu se odijelili od
Kanaanaca, Hetita, Perižana, Jebusejaca, Amonaca, Moabaca, Egipćana i
Amorejaca,

<span id="an_9:2">9:2</span> nego su za sebe i za sinove svoje uzimali
za žene njihove kćeri: sveti rod pomiješao se s narodima zemlje; glavari
i savjetnici prvi su počinili tu nevjernost."

<span id="an_9:3">9:3</span> Na tu vijest razderah svoju odjeću i svoj
ogrtač, čupao sam kosu i bradu svoju i sjedoh utučen.

<span id="an_9:4">9:4</span> Svi koji su strahovali od riječi Božje
sakupili se oko mene zbog nevjernosti onih povratnika. A ja sam sveudilj
sjedio utučen, sve do večernje žrtve.

<span id="an_9:5">9:5</span> A o večernjoj žrtvi trgnuh se iz svoga jada
i, razderane odjeće i ogrtača, padoh na koljena, raširih ruke prema
Jahvi, Bogu svome,

<span id="an_9:6">9:6</span> i rekoh: "Bože moj! Stid me i bojim se
podići svoje lice k tebi, Bože moj! Jer su se umnožila zlodjela naša
preko glave i grijesi su se naši nagomilali do neba.

<span id="an_9:7">9:7</span> Od vremena otaca svojih pa do danas u
krivnji smo velikoj i zbog zlodjela svojih bijasmo predani u ruke
zemaljskih kraljeva: mi, kraljevi naši i svećenici naši - pod mač, u
sužanjstvo, u plijen i na sramotu, kao što je to i danas.

<span id="an_9:8">9:8</span> Ali sada, za kratko vrijeme, učinio nam je
Jahve, Bog naš, milost i ostavi nam Ostatak i dade nam utočište u svome
svetom mjestu: tako nam je Bog naš prosvijetlio oči i dao nam malo
života u robovanju našem.

<span id="an_9:9">9:9</span> Jer mi smo robovi, ali nas u ropstvu našem
nije nikada ostavio Bog naš: nego nam dade te nađosmo milost u
perzijskih kraljeva, dade nam snage da podignemo Dom Boga našega i da
obnovimo njegove ruševine i pribavi nam utočište u Judeji i Jeruzalemu.

<span id="an_9:10">9:10</span> Ali sada, što možemo reći, Bože moj, kad
smo poslije svega toga odnemarili zapovijedi tvoje

<span id="an_9:11">9:11</span> koje si zapovjedio preko svojih slugu
proroka ovim riječima: 'Zemlja u koju ulazite da je zaposjednete nečista
je zemlja od nečistoće naroda zemlje, od gnusoba njihovih kojima su se
napunili od jednoga kraja do drugoga.

<span id="an_9:12">9:12</span> Stoga ne dajite kćeri svojih za njihove
sinove i ne uzimajte njihovih kćeri za svoje sinove, ne želite nikakav
njihov mir i sreću njihovu, da biste postali snažni i jeli najbolje
plodove zemlje i ostavili je zauvijek u nasljedstvo sinovima svojim.'

<span id="an_9:13">9:13</span> I poslije svega što nas je stiglo zbog
zlih djela naših i zbog naše velike krivice, dobro je, o Bože naš, što
si naša zlodjela smatrao manjima nego što je zloća njihova i što si nam
ostavio ovaj Ostatak!

<span id="an_9:14">9:14</span> Zar možemo i dalje kršiti naredbe tvoje i
vezivati se s ovim gnusnim narodima? Ne bi li se ti razgnjevio i satro
nas da ni Ostatka ni ikoga spašena više ne bi bilo?

<span id="an_9:15">9:15</span> Jahve, Bože Izraelov, po pravednosti
tvojoj mi ostadosmo Ostatak, kao što smo danas: evo nas pred tobom s
grijehom svojim! Zaista ne bismo zbog njega smjeli stajati pred tobom!"

<span id="an_10:1">10:1</span> Dok je Ezra molio i priznavao grijehe,
plačući i ležeći pred Domom Božjim, skupilo se oko njega mnoštvo
Izraelaca, ljudi, žena i djece: i taj je narod gorko plakao.

<span id="an_10:2">10:2</span> Tada Šekanija, sin Jehielov, jedan od
sinova Elamovih, uzimajući riječ reče Ezri: "Mi smo izdali Boga svoga
ženeći se tuđinkama iz naroda zemlje. Ali još ima nade Izraelu.

<span id="an_10:3">10:3</span> Obnovimo sada Savez s Bogom svojim:
obećajmo da ćemo, prema savjetu moga gospodara i onih koji osjećaju
strahopočitanje prema zapovijedi Boga našega, otpustiti svoje žene
tuđinke i djecu koju su rodile. Učinimo dakle po Zakonu!

<span id="an_10:4">10:4</span> Ustani, jer to je tvoja dužnost, a mi
ćemo biti uza te. Budi hrabar i na djelo!"

<span id="an_10:5">10:5</span> Tada ustade Ezra i zakle glavare
svećeničke, i levite, i sve Izraelce da će učiniti kako im bijaše rekao.
I zakleše se.

<span id="an_10:6">10:6</span> Ezra se udalji ispred Doma Božjega i uđe
u dvoranu Johanana, sina Elijašibova. Ondje provede noć i nije jeo ni
kruha niti je pio vode jer tugovaše zbog nevjernosti povratnika.

<span id="an_10:7">10:7</span> Zatim je objavljeno u Judeji i Jeruzalemu
svima povratnicima da se skupe u Jeruzalemu:

<span id="an_10:8">10:8</span> a tko ne bude došao u Jeruzalem za tri
dana, toga će pozvati glavari i starješine, bit će mu zaplijenjeno
imanje i isključit će ga iz zbora povratnika.

<span id="an_10:9">10:9</span> Svi su se ljudi od Jude i Benjamina
sakupili tako za tri dana u Jeruzalemu. Bilo je to devetoga mjeseca,
dvadesetoga dana u mjesecu. Sav se narod smjestio na trgu pred Domom
Božjim, dršćući zbog svega toga i zbog jake kiše.

<span id="an_10:10">10:10</span> Tada, ustavši, svećenik Ezra reče im:
"Vi ste se iznevjerili kad ste se oženili tuđinkama. Tako ste povećali
grijeh Izraelov!

<span id="an_10:11">10:11</span> Ali podajte sada hvalu Jahvi, Bogu
otaca svojih, i izvršite volju njegovu te se rastavite od naroda zemlje
i od žena tuđinki."

<span id="an_10:12">10:12</span> Sav je zbor odgovorio snažnim glasom:
"Jest, dužnost nam je učiniti po tvome savjetu!

<span id="an_10:13">10:13</span> Ali naroda ima mnogo i dažd nahodi:
vani se ne može stajati. Osim toga, nije to posao od dan-dva, jer nas je
mnogo koji smo u tome sagriješili.

<span id="an_10:14">10:14</span> Mogu nas na zajedničkom zboru zastupati
naši glavari: svi koji su po našim gradovima oženjeni tuđinkama mogu
doći u određeno vrijeme u pratnji starješina i sudaca svakoga grada, sve
dok ne budemo odvratili gnjev Boga svojega zbog ovoga."

<span id="an_10:15">10:15</span> Samo Jonatan, sin Asahelov, i Jahzija,
sin Tikvin, bijahu se usprotivili; a podupirahu ih Mešulam i levit
Šabetaj.

<span id="an_10:16">10:16</span> Povratnici učiniše tako: rastaše se.
Svećenik Ezra izabra za pomoćnike glavare obitelji, prema njihovim
domovima, i svi su bili poimence određeni. Počeli su zasjedati prvoga
dana desetoga mjeseca da bi sve ispitali.

<span id="an_10:17">10:17</span> I prvoga dana prvoga mjeseca završiše
sa svima koji se bijahu oženili tuđinkama.

<span id="an_10:18">10:18</span> Među pripadnicima svećenstva evo koji
bijahu oženjeni tuđinkama: između sinova Ješue, sina Josadakova, i među
njegovom braćom: Maaseja, Eliezer, Jarib i Gedalija;

<span id="an_10:19">10:19</span> oni dadoše svoju ruku da će otpustiti
svoje žene i da će za svoj grijeh prinijeti ovna kao naknadnicu.

<span id="an_10:20">10:20</span> Od sinova Imerovih: Hanani i Zebadja;

<span id="an_10:21">10:21</span> od Harimovih sinova: Maaseja, Ilija,
Šemaja, Jehiel i Uzija;

<span id="an_10:22">10:22</span> od Pašhurovih sinova: Elijoenaj,
Maaseja, Jišmael, Netanel, Jozabad i Elasa.

<span id="an_10:23">10:23</span> Od levita: Jozabad, Šimej, Kelaja -
nazvan Kelita - Petahja, Juda i Eliezer.

<span id="an_10:24">10:24</span> Od pjevača: Elijašib i Zakur. Od
vratara: Šalum, Telem i Uri.

<span id="an_10:25">10:25</span> A između Izraelaca: od sinova
Paroševih: Ramja, Jizija, Malkija, Mijamin, Eleazar, Malkija i Benaja;

<span id="an_10:26">10:26</span> od sinova Elamovih: Matanija, Zaharija,
Jehiel, Abdi, Jeremot i Ilija;

<span id="an_10:27">10:27</span> od sinova Zatuovih: Elijoenaj,
Elijašib, Matanija, Jeremot, Zabad i Aziza;

<span id="an_10:28">10:28</span> od sinova Bebajevih: Johanan, Hananija,
Zabaj i Atlaj;

<span id="an_10:29">10:29</span> od Banijevih sinova: Mešulam, Maluk,
Adaja, Jašub, Šeal i Ramot;

<span id="an_10:30">10:30</span> od Pahat-Moabovih sinova: Adna, Kelal,
Benaja, Maaseja, Matanija, Besalel, Binuj i Manaše;

<span id="an_10:31">10:31</span> od sinova Harimovih: Eliezer, Jišija,
Malkija, Šemaja, Šimun,

<span id="an_10:32">10:32</span> Benjamin, Maluk, Semarja;

<span id="an_10:33">10:33</span> od sinova Hašumovih: Matnaj, Matata,
Zabad, Elifelet, Jeremaj, Manaše, Šimej;

<span id="an_10:34">10:34</span> od sinova Banijevih: Maadaj, Amram,
Joel,

<span id="an_10:35">10:35</span> Benaja, Bedja, Kelu,

<span id="an_10:36">10:36</span> Vanija, Meremot, Elijašib,

<span id="an_10:37">10:37</span> Matanija, Matnaj i Jaasaj;

<span id="an_10:38">10:38</span> od sinova Binujevih: Šimej,

<span id="an_10:39">10:39</span> Šelemja, Natan i Adaja;

<span id="an_10:40">10:40</span> od Zakajevih sinova: Šašaj, Šaraj,

<span id="an_10:41">10:41</span> Azareel, Šelemja, Šemarja,

<span id="an_10:42">10:42</span> Šalum, Amarja, Josip;

<span id="an_10:43">10:43</span> od Nebovih sinova: Jeiel, Matitja,
Zabad, Zebina, Jadaj, Joel, Benaja.

<span id="an_10:44">10:44</span> Svi su ovi bili oženjeni tuđinkama, ali
su ih otpustili, žene i djecu.

------------------------------------------------------------------------

[Next: Nehemiah](neh.md)
