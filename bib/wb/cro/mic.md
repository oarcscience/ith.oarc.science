[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](jon)  [Next](nah) 

------------------------------------------------------------------------

### Croatian Bible: Micah

<span id="an_1:1">1:1</span> Riječ Jahvina, upućena Miheju Morešećaninu
u vrijeme Jotama, Ahaza i Ezekije, kraljeva judejskih. Njegova viđenja o
Samariji i o Jeruzalemu.

<span id="an_1:2">1:2</span> Čujte, narodi, vi svi! Slušaj, zemljo, i
sve što te ispunja! Gospod Jahve protiv vas će svjedočiti - Gospod iz
svetoga Hrama svojega!

<span id="an_1:3">1:3</span> Jer evo: Jahve izlazi iz svetoga mjesta
svojega, silazi i hodi po visovima zemaljskim.

<span id="an_1:4">1:4</span> Gore se rastapaju pod njegovim koracima i
doline rasijedaju kao vosak pred ognjem, kao voda što se razlijeva niz
obronak.

<span id="an_1:5">1:5</span> Sve je to za zločinstvo Jakovljevo i za
grijehe doma Izraelova. Koje je zločinstvo Jakovljevo? Nije li Samarija?
Što su uzvišice Judine? Nije li Jeruzalem?

<span id="an_1:6">1:6</span> "Učinit ću od Samarije kamenu gomilu u
polju, ledinu za vinograd. Zavaljat ću kamenje njezino u dolinu, otkrit
ću joj temelje.

<span id="an_1:7">1:7</span> Razbit će se svi njeni kipovi, sva će joj
se plaća bludnička ognjem spaliti, raskomadat ću sve njene idole, jer su
od bludničke plaće nakupljeni, i opet će postati plaćom bludničkom."

<span id="an_1:8">1:8</span> "Zato ću zakukati i zaridati, ići ću gol i
bos, zavijat ću kao šakali, urlikat ću kao nojevi.

<span id="an_1:9">1:9</span> Jer njenoj rani nema lijeka, sve do Jude
dopire, dotiče Vrata moga naroda, sve do Jeruzalema!

<span id="an_1:10">1:10</span> Ne objavljujte toga u Gatu, u Akonu
nemojte plakati! U Bet Leafri valjajte se u prašini!

<span id="an_1:11">1:11</span> Odlazi sramotno, stanovnice šafirska! Iz
svoga grada nije izašla stanovnica saananska! Bet Haesel iščupan je iz
temelja, iz svojih čvrstih osnova.

<span id="an_1:12">1:12</span> Kako se može nadati sreći stanovnica
marotska? Jer nesreća silazi od Jahve sve do vrata jeruzalemskih.

<span id="an_1:13">1:13</span> Upregni brze konje u bojna kola,
stanovnice lakiška! To je bio početak grijeha Kćeri sionske, jer su se u
tebi našla zločinstva Izraelova.

<span id="an_1:14">1:14</span> Zato ćeš dati otpusnicu Morešet Gatu,
domovi će akzipski razočarati kraljeve izraelske.

<span id="an_1:15">1:15</span> Još ću ti dovesti osvajača, stanovnice
mareška, stići će do Adulama slava Izraelova.

<span id="an_1:16">1:16</span> Čupaj kosu i ostriži se za milom djecom
svojom! Postani ćelava kao orao lešinar, jer su izgnana daleko od tebe."

<span id="an_2:1">2:1</span> Teško onima koji smišljaju nedjelo i snuju
zlo na posteljama svojim! Kad svane dan, oni ga izvrše, jer je sila u
njihovoj ruci.

<span id="an_2:2">2:2</span> Zažele li polja, otimaju ih, i kuće,
uzimaju ih; čine nasilje čovjeku i kući njegovoj, vlasniku i posjedu
njegovu.

<span id="an_2:3">2:3</span> Zato ovako govori Jahve: "Evo tome rodu
smišljam zlo iz kojega nećete izvući vratova, niti ćete hoditi ponosito,
jer će biti zlo vrijeme.

<span id="an_2:4">2:4</span> U onaj će vam se dan složiti rugalica,
zapjevati tužaljka i reći: 'Propalo je! Posve smo opustošeni, baština je
naroda moga otuđena i nitko da mu je vrati, naša polja podijeljena su
odmetniku.'

<span id="an_2:5">2:5</span> Zato neće biti nikoga tko bi bacio kocku za
dio tvoj u zboru Jahvinu."

<span id="an_2:6">2:6</span> "Ne balite!" - bale oni - "Tako se ne bali!
Sramota na nas neće pasti!

<span id="an_2:7">2:7</span> Zar će biti proklet dom Jakovljev? Zar je
Jahve izgubio strpljivost? Zar on tako postupa? Nisu li riječi njegove
ugodne Izraelu, narodu njegovu?"

<span id="an_2:8">2:8</span> Vi se sami dižete kao neprijatelji narodu
mojemu. Čovjeku nezazornu vi otimate kabanicu, onome koji bez straha
putuje ratne strahote dosuđujete.

<span id="an_2:9">2:9</span> Vi izgonite žene moga naroda iz njihovih
milih domova; djeci njihovoj zauvijek oduzimate slavu koju sam im dao:

<span id="an_2:10">2:10</span> "Ustanite, idite! Ovo nije počivalište!
Zbog nečistoće teško vas uže svezalo."

<span id="an_2:11">2:11</span> Kad bi mogao biti nadahnut čovjek koji
izmišlja ovu opsjenu: "Prorokujem ti vino i piće", on bi bio prorok
narodu ovome.

<span id="an_2:12">2:12</span> Svega ću te sabrati, Jakove, sakupit ću
Ostatak Izraelov! Smjestit ću ih zajedno kao ovce u toru, kao stado na
paši - neće se bojati nikoga.

<span id="an_2:13">2:13</span> Pred njima stupa rušilac: oni će se
porušiti i ući, kroz vrata će proći i izaći; pred njima će ići njihov
kralj, Jahve će biti na čelu.

<span id="an_3:1">3:1</span> Potom rekoh: "Čujte sada, glavari kuće
Jakovljeve, suci doma Izraelova! Nije li na vama da znate što je pravo?
Ali vi mrzite dobro, a ljubite zlo!

<span id="an_3:2">3:2</span> Vi ljudima derete kožu s tijela i meso s
kosti njihovih.

<span id="an_3:3">3:3</span> Oni proždiru tijelo moga naroda i deru mu
kožu, lome kosti. Oni ih komadaju kao u loncu, kao meso u punom kotlu!

<span id="an_3:4">3:4</span> Zato, oni će Jahvu zazivati, a on im neće
odgovoriti. Sakrit će, u ono vrijeme, lice od njih zbog zločina koje su
počinili."

<span id="an_3:5">3:5</span> Ovako govori Jahve protiv prorokÄa koji moj
narod zavode: "Ako imaju zalogaj u zubima, proglašuju: 'Mir!' Ali protiv
onoga koji im ništa ne stavlja u usta naviještaju sveti rat.

<span id="an_3:6">3:6</span> Zato ćete imati noć mjesto vaših viđenja i
tminu mjesto proricanja. Zaći će sunce tim prorocima i dan će za njih
pomrčati.

<span id="an_3:7">3:7</span> Tada će se posramiti vidovnjaci i zblaniti
vračari. Svi će oni pokriti gubice, jer odgovora Božjeg neće biti.

<span id="an_3:8">3:8</span> Ali ja sam pun snage i duha Jahvina, pun
pravde i jakosti da objavim Jakovu opačinu njegovu, Izraelu njegov
grijeh.

<span id="an_3:9">3:9</span> Čujte dakle ovo, glavari kuće Jakovljeve,
suci doma Izraelova, vi kojima se pravda gadi te izvrćete sve što je
ispravno!

<span id="an_3:10">3:10</span> Vi koji gradite Sion u krvi i Jeruzalem u
zločinu!

<span id="an_3:11">3:11</span> Glavari njegovi sude prema mitu,
svećenici njegovi poučavaju radi zarade, proroci njegovi bale za novac.
A na Jahvu se oni pozivaju i govore: 'Nije li Jahve u našoj sredini?
Neće na nas zlo navaliti.'

<span id="an_3:12">3:12</span> Poradi vas i vaše krivnje Sion će biti
polje preorano, Jeruzalem ruševina, a Goru Doma prekrit će šuma."

<span id="an_4:1">4:1</span> Dogodit će se na kraju danÄa: Gora Doma
Jahvina bit će postavljena vrh svih gora, uzvišena iznad svih bregova.

<span id="an_4:2">4:2</span> K njoj će se stjecat svi narodi, nagrnut će
mnoga plemena i reći: "Hajde, uziđimo na goru Jahvinu, u Dom Boga
Jakovljeva! On će nas naučit' svojim putovima, i hodit ćemo stazama
njegovim. Jer će sa Siona Zakon izaći, riječ Jahvina iz Jeruzalema."

<span id="an_4:3">4:3</span> On će upravljati mnogim pučanstvima i bit
će sudac moćnim narodima. Svoje će mačeve prekovati u ralice, a svoja
koplja u radne srpove. Narod na narod neće mača dizati niti će se više
za rat vježbati.

<span id="an_4:4">4:4</span> Svaki će mirno živjeti pod lozom vinovom,
pod smokvom svojom, i nitko ga neće plašiti. To rekoše usta Jahve nad
Vojskama.

<span id="an_4:5">4:5</span> Jer svi narodi idu, svaki u ime boga
svojega, a mi, mi idemo u imenu Jahve, Boga našega, uvijek i dovijeka.

<span id="an_4:6">4:6</span> "U onaj dan - riječ je Jahvina - sabrat ću
hrome, okupiti raspršene i sve kojima sam zlo učinio.

<span id="an_4:7">4:7</span> Od hromih ću Ostatak učiniti, moćan narod
od onih što su izgnani." Tada će Jahve nad njima kraljevati na gori
Sionu od sada i dovijeka.

<span id="an_4:8">4:8</span> I ti Kulo stadÄa, Ofele Kćeri sionske, opet
će se tebi vratiti prijašnja vlast, kraljevstvo Kćeri jeruzalemske.

<span id="an_4:9">4:9</span> Zašto sada kukaš kuknjavom? Nema li kralja
u tebi? Zar su savjetnici tvoji propali da te obuzimlju bolovi kao
porodilju?

<span id="an_4:10">4:10</span> Savijaj se od boli i kriči, Kćeri
sionska, kao žena koja porađa, jer ćeš sada iz grada izići i stanovati
na polju. Do Babilona ti ćeš otići, ondje ćeš se osloboditi, ondje će te
Jahve otkupiti iz šaka tvojih dušmana.

<span id="an_4:11">4:11</span> A sada se mnogi narodi protivu tebe
sabraše. Oni govore: "Neka se obeščasti, neka se naše oči nasite Siona!"

<span id="an_4:12">4:12</span> Ali zamisli Jahvine oni ne znaju i ne
razumiju namjere njegove: kao snoplje na gumnu on ih je sabrao.

<span id="an_4:13">4:13</span> Ustani! Ovrši žito, Kćeri sionska, jer ti
pravim gvozden rog i mjedena kopita. I satrt ćeš mnoge narode;
zavjetovat ćeš Jahvi blago njihovo i bogatstvo njihovo Gospodaru sve
zemlje.

<span id="an_4:14">4:14</span> Utvrdi se sada, Tvrđavo! Opkoljeni smo i
opsjednuti, palicom po licu udaraju Suca Izraelova.

<span id="an_5:1">5:1</span> A ti, Betleheme Efrato, najmanji među
kneževstvima Judinim, iz tebe će mi izaći onaj koji će vladati Izraelom;
njegov je iskon od davnina, od vječnih vremena.

<span id="an_5:2">5:2</span> Zato će ih Jahve ostaviti dok ne rodi ona
koja ima roditi. Tada će se Ostatak njegove braće vratiti djeci
Izraelovoj.

<span id="an_5:3">5:3</span> On će se uspraviti, na pašu izvodit' svoje
stado silom Jahvinom, veličanstvom imena Boga svojega. Oni će u miru
živjeti, jer će on rasprostrijeti svoju vlast sve do krajeva zemaljskih.

<span id="an_5:4">5:4</span> On - on je mir! Ako Asirci provale u našu
zemlju, ako stupe u naše dvore, podići ćemo na njih sedam pastira, osam
narodnih knezova.

<span id="an_5:5">5:5</span> Zemlju asirsku oni će mačem opasti, zemlju
Nimrodovu sabljama. I on će nas osloboditi od Asiraca ako provale u našu
zemlju, ako stupe na naše tlo.

<span id="an_5:6">5:6</span> Tada će Ostatak Jakovljev, među brojnim
narodima, biti kao rosa koja od Jahve dolazi, kao kapljice kiše na travi
koja ne čeka na čovjeka niti iščekuje sina čovječjeg.

<span id="an_5:7">5:7</span> Tada će Ostatak Jakovljev, među brojnim
narodima, biti kao lav među šumskim zvijerima, kao lavić među ovčjim
stadima: svaki put kad prolazi, on gazi nogama, razdire, i nitko da od
njega izbavi.

<span id="an_5:8">5:8</span> Tvoja ruka neka se podigne na protivnike,
svi tvoji neprijatelji bit će zatrti!

<span id="an_5:9">5:9</span> "U onaj dan - riječ je Jahvina - potamanit
ću sve tvoje konje, uništiti tvoja bojna kola;

<span id="an_5:10">5:10</span> razorit ću po tvojoj zemlji svako
naselje, porušiti sve tvoje tvrde gradove.

<span id="an_5:11">5:11</span> Zatrt ću iz tvoje ruke bajanje, vračara
više nećeš imati;

<span id="an_5:12">5:12</span> i zatrt ću u tebi sve kipove i stupove
kamene. I ti se više nećeš klanjati pred djelom ruku svojih.

<span id="an_5:13">5:13</span> Iskorijenit ću ašere iz tebe i razorit ću
tvoje gradove.

<span id="an_5:14">5:14</span> U gnjevu, u bijesu, izvršit ću osvetu na
narodima koji nisu slušali."

<span id="an_6:1">6:1</span> Čujte, dakle, riječ koju govori Jahve:
"Ustani! Povedi parnicu pred gorama, i neka bregovi čuju tvoj glas!"

<span id="an_6:2">6:2</span> Slušajte, gore, parnicu Jahvinu, čujte,
temelji zemaljski, jer Jahve se parbi s narodom svojim, on se parniči s
Izraelom:

<span id="an_6:3">6:3</span> "Narode moj, što sam ti učinio? Čime sam te
zamorio? Odgovori mi.

<span id="an_6:4">6:4</span> Ja sam tebe izveo iz zemlje egipatske,
izbavio te iz kuće ropstva; poslao sam pred tobom Mojsija, Arona i
Mirjamu.

<span id="an_6:5">6:5</span> Narode moj, sjeti se sada: Što je bio
naumio Balak, kralj moapski? Što je njemu odgovorio Bileam, sin Beorov?
...od Šitima do Gilgala, da poznaš pravedna djela Jahvina."

<span id="an_6:6">6:6</span> "S čime ću doći pred Jahvu, hoću li pasti
ničice pred Bogom Svevišnjim? Hoću li doći preda nj sa žrtvom
paljenicom, s teocima od jedne godine?

<span id="an_6:7">6:7</span> Hoće li mu biti mile tisuće ovnova, tisuće
tisuća potokÄa ulja? Treba li prinijeti sina prvorođenog zbog svoga
zločina, plod svoje utrobe zbog grijeha koji sam počinio?"

<span id="an_6:8">6:8</span> "Objavljeno ti je, čovječe, što je dobro,
što Jahve traži od tebe: samo činiti pravicu, milosrđe ljubiti i smjerno
sa svojim Bogom hoditi."

<span id="an_6:9">6:9</span> Jahvin glas viče gradu: "Slušajte, vi
plemenjaci i sabore gradski!

<span id="an_6:10">6:10</span> Zar mogu podnositi krivo stečeno blago i
patvorenu efu prokletu?

<span id="an_6:11">6:11</span> Mogu li opravdati onoga koji se služi
mjerom krivom, vrećom krivotvorenih utega?

<span id="an_6:12">6:12</span> Bogataši vaši puni su okrutnosti,
stanovnici vaši laž govore, varljiv je jezik u njihovim ustima!

<span id="an_6:13">6:13</span> Zato sam te i ja počeo udarati, tamaniti
zbog grijeha tvojih.

<span id="an_6:14">6:14</span> Jest ćeš, a nećeš se nasititi, gladan ćeš
ostati; stavljat ćeš na stranu, a ništa nećeš sačuvati; ako što i
sačuvaš, ja ću maču predati.

<span id="an_6:15">6:15</span> Sijat ćeš, ali nećeš žeti; tijestit ćeš
maslinu, a ulja neće biti; gazit ćeš mošt, a vina nećeš piti.

<span id="an_6:16">6:16</span> Držiš se zakona Omrijevih i svih djela
doma Ahabova, živiš po osnovama njihovim: učinit ću od tebe pustinju, od
žitelja tvojih porugu, da nosite sramotu mnogih naroda."

<span id="an_7:1">7:1</span> Teško meni! Postao sam kao žetelac ljeti,
kao trgač poslije jematve: nema bobice grožđa da je pozobljem, nema
smokve ranke za kojom žudim!

<span id="an_7:2">7:2</span> Vjernici su iščezli iz zemlje: nijednog
pravednika među ljudima! Svi vrebaju za krvoprolićem, svaki svome bratu
mrežu postavlja.

<span id="an_7:3">7:3</span> Njihove ruke za zlo su sposobne: glavar
traži dar, sudac sudi prema poklonu, velikaš po svome hiru odlučuje.

<span id="an_7:4">7:4</span> I najbolji među njima je kao trn,
najpravedniji kao drača živica. Iskušenje njihovo danas sa Sjevera
dolazi, dolazi ura strave njihove.

<span id="an_7:5">7:5</span> Ne pouzdavajte se u bližnjega, ne vjerujte
u prijatelja; pred onom koja s tobom dijeli postelju pazi da usta ne
otvoriš.

<span id="an_7:6">7:6</span> Jer sin svoga oca zlostavlja, kćerka na
majku ustaje, snaha na svoju svekrvu, svakome je dušmanin njegov
ukućanin.

<span id="an_7:7">7:7</span> A ja, prema Jahvi ja sam zagledan, čekam na
Boga koji spasava, Bog moj mene će uslišati.

<span id="an_7:8">7:8</span> Ne raduj se mome zlu, dušmanko moja, ako
sam pao, ustat ću; ako boravim u tminama, Jahve je svjetlost moja.

<span id="an_7:9">7:9</span> Moram podnositi srdžbu Jahvinu, jer sam
protiv njega sagriješio, sve dok on ne prosudi spor moj i izrekne
pravdu; izvest će me na svjetlost, gledat ću pravednost njegovu.

<span id="an_7:10">7:10</span> Kada ga moja dušmanka ugleda, od stida će
se pokriti ona koja mi je govorila: "Gdje je on, Jahve, tvoj Bog?" Moje
će se oči naslađivati kad je ugledam: ona će biti zgažena kao blato na
putu.

<span id="an_7:11">7:11</span> Dolazi dan kad će se sazidati tvoji
bedemi! Toga dana nadaleko će se prostirati tvoje granice!

<span id="an_7:12">7:12</span> Toga dana dolazit će k tebi od zemlje
asirske do Egipta, od Tira do Rijeke, od mora do mora, od gore do gore.

<span id="an_7:13">7:13</span> Zemlja će postat' pustinja zbog
stanovnika svojih, zbog djela njihovih.

<span id="an_7:14">7:14</span> Pasi svoj narod svojom palicom, stado
svoje baštine, koje osamljeno živi u šikarju, usred plodnih voćnjaka.
Neka pase u Bašanu i Gileadu, kao u davne dane!

<span id="an_7:15">7:15</span> Kao u dane kad si izašao iz Egipta,
pokaži nam čudesa!

<span id="an_7:16">7:16</span> Narodi će ih vidjeti i bit će posramljeni
uza svu silu svoju; stavit će ruku na usta i uši će im oglušiti.

<span id="an_7:17">7:17</span> Lizat će prašinu kao zmija, kao gmazovi
koji gmižu po zemlji. Izići će dršćući iz svojih jazbina, prestravljeni
i ustrašeni pred tobom.

<span id="an_7:18">7:18</span> Tko je Bog kao ti koji prašta krivnju,
koji grijeh oprašta i prelazi preko prekršaja Ostatka baštine svoje,
koji ne ustraje dovijeka u svome gnjevu, nego uživa u pomilovanju?

<span id="an_7:19">7:19</span> Još jednom, imaj milosti za nas! Satri
naše opačine, baci na dno mora sve grijehe naše!

<span id="an_7:20">7:20</span> Udijeli Jakovu vjernost svoju, dobrotu
svoju Abrahamu, kako si se zakleo ocima našim od dana iskonskih.

------------------------------------------------------------------------

[Next: Nahum](nah)
