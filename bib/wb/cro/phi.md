[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](eph)  [Next](col.md) 

------------------------------------------------------------------------

### Croatian Bible: Philippians

<span id="an_1:1">1:1</span> Pavao i Timotej, sluge Krista Isusa, svima
svetima u Kristu Isusu koji su u Filipima, s nadglednicima i
poslužiteljima.

<span id="an_1:2">1:2</span> Milost vam i mir od Boga, Oca našega, i
Gospodina Isusa Krista!

<span id="an_1:3">1:3</span> Zahvaljujem Bogu svomu kad vas se god
sjetim.

<span id="an_1:4">1:4</span> Uvijek se u svakoj svojoj molitvi za vas s
radošću molim

<span id="an_1:5">1:5</span> zbog vašeg udjela u evanđelju od onoga
prvog dana sve do sada -

<span id="an_1:6">1:6</span> uvjeren u ovo: Onaj koji otpoče u vama
dobro djelo, dovršit će ga do Dana Krista Isusa.

<span id="an_1:7">1:7</span> I pravo je da tako osjećam o svima vama! Ta
ja vas nosim u srcu jer u okovima mojim i u obrani i utvrđivanju
evanđelja svi ste vi suzajedničari moje milosti.

<span id="an_1:8">1:8</span> Bog mi je doista svjedok koliko žudim za
svima vama srcem Isusa Krista!

<span id="an_1:9">1:9</span> I molim za ovo: da ljubav vaša sve više i
više raste u spoznanju i potpunu pronicanju

<span id="an_1:10">1:10</span> te mognete prosuditi što je najbolje da
budete čisti i besprijekorni za Dan Kristov,

<span id="an_1:11">1:11</span> puni ploda pravednosti po Isusu Kristu -
na slavu i hvalu Božju.

<span id="an_1:12">1:12</span> A hoću da znate, braćo: ovaj se moj udes
pače okrenuo u napredovanje evanđelja

<span id="an_1:13">1:13</span> tako da se moji okovi u Kristu razglasiše
u svem pretoriju i među svima drugima,

<span id="an_1:14">1:14</span> a većina braće u Gospodinu, ohrabrena
mojim okovima, još se više usuđuje neustrašivo zboriti Riječ.

<span id="an_1:15">1:15</span> Neki, istina, propovijedaju Krista iz
zavisti i nadmetanja, a neki iz dobre volje:

<span id="an_1:16">1:16</span> ovi iz ljubavi jer znaju da sam ovdje za
obranu evanđelja;

<span id="an_1:17">1:17</span> oni pak Krista navješćuju iz suparništva,
neiskreno - misleći da će tako otežati nevolju mojih okova.

<span id="an_1:18">1:18</span> Pa što onda? Samo se na svaki način, bilo
himbeno, bilo istinito, Krist navješćuje. I tome se radujem, a i radovat
ću se.

<span id="an_1:19">1:19</span> Jer znadem: po vašoj molitvi i pomoći
Duha Isusa Krista to će mi biti na spasenje,

<span id="an_1:20">1:20</span> kako željno i očekujem i nadam se da se
ni zbog čega neću smesti, nego da će se mojom posvemašnjom odvažnošću -
kako uvijek tako i sada - Krist uzveličati u mome tijelu, bilo životom,
bilo smrću.

<span id="an_1:21">1:21</span> Ta meni je živjeti Krist, a umrijeti
dobitak!

<span id="an_1:22">1:22</span> A ako mi živjeti u tijelu omogućuje
plodno djelovanje, što da odaberem? Ne znam!

<span id="an_1:23">1:23</span> Pritiješnjen sam od ovoga dvoga: želja mi
je otići i s Kristom biti jer to je mnogo, mnogo bolje;

<span id="an_1:24">1:24</span> ali ostati u tijelu potrebnije je poradi
vas.

<span id="an_1:25">1:25</span> U to uvjeren, znam da ću ostati i biti uz
vas sve, za vaš napredak i na radost vjere,

<span id="an_1:26">1:26</span> da ponos vaš mnome poraste u Kristu Isusu
kad opet dođem k vama.

<span id="an_1:27">1:27</span> Samo se ponašajte dostojno evanđelja
Kristova, pa - došao ja i vidio vas ili nenazočan slušao što je s vama -
da mogu utvrditi kako ste postojani u jednome duhu i jednodušno se
zajednički borite za evanđeosku vjeru

<span id="an_1:28">1:28</span> ne plašeći se ni u čemu protivnika. To je
njima najava njihove propasti, a vašega spasenja, i to od Boga.

<span id="an_1:29">1:29</span> Jer vama je dana milost: "za Krista", ne
samo u njega vjerovati nego za njega i trpjeti,

<span id="an_1:30">1:30</span> isti boj bijući koji na meni vidjeste i
sada o meni čujete.

<span id="an_2:1">2:1</span> Ima li dakle u Kristu kakve utjehe, ima li
kakva ljubazna bodrenja, ima li kakva zajedništva Duha, ima li kakva
srca i samilosti,

<span id="an_2:2">2:2</span> ispunite me radošću: složni budite, istu
ljubav njegujte, jednodušni, jedne misli budite;

<span id="an_2:3">2:3</span> nikakvo suparništvo ni umišljenost, nego -
u poniznosti jedni druge smatrajte višima od sebe;

<span id="an_2:4">2:4</span> ne starajte se samo svaki za svoje, nego i
za ono što se tiče drugih!

<span id="an_2:5">2:5</span> Neka u vama bude isto mišljenje kao i u
Kristu Isusu:

<span id="an_2:6">2:6</span> On, trajni lik Božji, nije se kao plijena
držao svoje jednakosti s Bogom,

<span id="an_2:7">2:7</span> nego sam sebe "oplijeni" uzevši lik sluge,
postavši ljudima sličan; obličjem čovjeku nalik,

<span id="an_2:8">2:8</span> ponizi sam sebe, poslušan do smrti, smrti
na križu.

<span id="an_2:9">2:9</span> Zato Bog njega preuzvisi i darova mu ime,
ime nad svakim imenom,

<span id="an_2:10">2:10</span> da se na ime Isusovo prigne svako koljeno
nebesnika, zemnika i podzemnika.

<span id="an_2:11">2:11</span> I svaki će jezik priznati: "Isus Krist
jest Gospodin!" - na slavu Boga Oca.

<span id="an_2:12">2:12</span> Tako, ljubljeni moji, poslušni kako
uvijek bijaste, ne samo kao ono za moje nazočnosti nego mnogo više sada,
za moje nenazočnosti, sa strahom i trepetom radite oko svoga spasenja!

<span id="an_2:13">2:13</span> Da, Bog u svojoj dobrohotnosti izvodi u
vama i htjeti i djelovati.

<span id="an_2:14">2:14</span> Sve činite bez mrmljanja i oklijevanja

<span id="an_2:15">2:15</span> da budete besprijekorni i čisti, djeca
Božja neporočna posred poroda izopačena i lukava u kojem svijetlite kao
svjetlila u svijetu

<span id="an_2:16">2:16</span> držeći riječ Života meni na ponos za Dan
Kristov, što nisam zaludu trčao niti se zaludu trudio.

<span id="an_2:17">2:17</span> Naprotiv, ako se ja i izlijevam za žrtvu
i bogoslužje, za vjeru vašu, radostan sam i radujem se sa svima vama.

<span id="an_2:18">2:18</span> A tako i vi budite radosni i radujte se
sa mnom.

<span id="an_2:19">2:19</span> Nadam se u Gospodinu Isusu da ću vam
uskoro poslati Timoteja da mi odlane kad saznam što je s vama.

<span id="an_2:20">2:20</span> Nikoga doista nemam tako srodne duše tko
bi se kao on svojski za vas pobrinuo

<span id="an_2:21">2:21</span> jer svi traže svoje, a ne ono što je
Isusa Krista.

<span id="an_2:22">2:22</span> A prokušanost vam je njegova poznata: kao
dijete s ocem služio je sa mnom evanđelju.

<span id="an_2:23">2:23</span> Njega se dakle nadam poslati tek što
razvidim što je sa mnom.

<span id="an_2:24">2:24</span> A uvjeren sam u Gospodinu da ću i sam
uskoro doći.

<span id="an_2:25">2:25</span> Smatrao sam potrebnim poslati k vama
Epafrodita, brata, suradnika i suborca moga kojega ste poslali da mi
poslužuje u potrebi.

<span id="an_2:26">2:26</span> Jer je čeznuo za svima vama i bio
zabrinut što ste saznali da je obolio.

<span id="an_2:27">2:27</span> I doista je gotovo na smrt bio obolio,
ali Bog mu se smilovao, ne samo njemu nego i meni, da me ne zadesi
žalost na žalost.

<span id="an_2:28">2:28</span> Brže ga dakle poslah da se, pošto ga
vidite, opet obradujete, i ja da budem manje žalostan.

<span id="an_2:29">2:29</span> Primite ga dakle u Gospodinu sa svom
radosti i poštujte takve

<span id="an_2:30">2:30</span> jer se za djelo Kristovo smrti sasvim
približio, životnoj se pogibli izložio da nadopuni ono u čemu me vi ne
mogoste poslužiti.

<span id="an_3:1">3:1</span> Uostalom, braćo moja, radujte se u
Gospodinu! Pisati vam jedno te isto meni nije dosadno, a za vas je
sigurnije.

<span id="an_3:2">3:2</span> Čuvajte se tih pasa, čuvajte se tih opakih
radnika, čuvajte se te osakaćenosti!

<span id="an_3:3">3:3</span> Jer mi smo obrezanje, mi koji u Duhu
Božjemu obavljamo bogoslužje i dičimo se Kristom Isusom, a ne pouzdajemo
se u tijelo,

<span id="an_3:4">3:4</span> iako bih se ja mogao pouzdati i u tijelo.
Smatra li tko drugi da se može uzdati u tijelo, ja još više:

<span id="an_3:5">3:5</span> obrezan osmog dana, od roda sam Izraelova,
plemena Benjaminova, Hebrej od Hebreja; po Zakonu farizej,

<span id="an_3:6">3:6</span> po revnosti progonitelj Crkve, po
pravednosti zakonskoj besprijekoran.

<span id="an_3:7">3:7</span> Ali što mi god bijaše dobitak, to poradi
Krista smatram gubitkom.

<span id="an_3:8">3:8</span> Štoviše, čak sve gubitkom smatram zbog
onoga najizvrsnijeg, zbog spoznanja Isusa Krista, Gospodina mojega, radi
kojega sve izgubih i otpadom smatram: da Krista steknem

<span id="an_3:9">3:9</span> i u njemu se nađem - ne svojom pravednošću,
onom od Zakona, nego pravednošću po vjeri u Krista, onom od Boga, na
vjeri utemeljenoj -

<span id="an_3:10">3:10</span> da upoznam njega i snagu uskrsnuća
njegova i zajedništvo u patnjama njegovim,

<span id="an_3:11">3:11</span> ne bih li kako, suobličen smrti njegovoj,
prispio k uskrsnuću od mrtvih.

<span id="an_3:12">3:12</span> Ne kao da sam već postigao ili dopro do
savršenstva, nego - hitim ne bih li kako dohvatio jer sam i zahvaćen od
Krista.

<span id="an_3:13">3:13</span> Braćo, ja nipošto ne smatram da sam već
dohvatio. Jedno samo: što je za mnom, zaboravljam, za onim što je preda
mnom, prežem,

<span id="an_3:14">3:14</span> k cilju hitim, k nagradi višnjeg poziva
Božjeg u Kristu Isusu.

<span id="an_3:15">3:15</span> Koji smo god zreli, ovako mislimo! I ako
što drukčije mislite, Bog će vam ovako objaviti.

<span id="an_3:16">3:16</span> Samo, držimo se onoga do čega smo stigli!

<span id="an_3:17">3:17</span> Braćo! Nasljedovatelji moji budite i
promatrajte one koji žive po uzoru koji imate u nama.

<span id="an_3:18">3:18</span> Jer često sam vam govorio, a sada i
plačući govorim: mnogi žive kao neprijatelji križa Kristova.

<span id="an_3:19">3:19</span> Svršetak im je propast, bog im je trbuh,
slava u sramoti - jer misle na zemaljsko.

<span id="an_3:20">3:20</span> Naša je pak domovina na nebesima, odakle
iščekujemo Spasitelja, Gospodina našega Isusa Krista:

<span id="an_3:21">3:21</span> snagom kojom ima moć sve sebi podložiti
on će preobraziti ovo naše bijedno tijelo i suobličiti ga tijelu svomu
slavnomu.

<span id="an_4:1">4:1</span> Stoga, braćo moja ljubljena i željkovana,
radosti moja i vijenče moj, tako - čvrsto stojte u Gospodinu.

<span id="an_4:2">4:2</span> Evodiju zaklinjem, i Sintihu zaklinjem da
budu složne u Gospodinu.

<span id="an_4:3">4:3</span> Da, molim i tebe, čestiti druže, pomaži im
jer su se one u evanđelju borile zajedno sa mnom, i s Klementom i
ostalim mojim suradnicima, kojih su imena u knjizi Života.

<span id="an_4:4">4:4</span> Radujte se u Gospodinu uvijek! Ponavljam:
radujte se!

<span id="an_4:5">4:5</span> Blagost vaša neka je znana svim ljudima!
Gospodin je blizu!

<span id="an_4:6">4:6</span> Ne budite zabrinuti ni za što, nego u svemu
- molitvom i prošnjom, sa zahvaljivanjem - očitujte svoje molbe Bogu.

<span id="an_4:7">4:7</span> I mir Božji koji je iznad svakog razuma
čuvat će srca vaša i vaše misli u Kristu Isusu.

<span id="an_4:8">4:8</span> Uostalom, braćo, što je god istinito, što
god časno, što god pravedno, što god čisto, što god ljubazno, što god
hvalevrijedno; je li što krepost, je li što pohvala - to nek vam je na
srcu!

<span id="an_4:9">4:9</span> Što ste naučili, i primili, i čuli, i
vidjeli na meni - to činite i Bog mira bit će s vama!

<span id="an_4:10">4:10</span> Uvelike se obradovah u Gospodinu što ste
napokon procvali te mislite na me; mislili ste i prije, ali niste imali
prigode.

<span id="an_4:11">4:11</span> Govorim to ne zbog oskudice, ta naučen
sam u svakoj prigodi biti zadovoljan.

<span id="an_4:12">4:12</span> Znam i oskudijevati, znam i obilovati! Na
sve sam i na svašta navikao: i sit biti i gladovati, i obilovati i
oskudijevati.

<span id="an_4:13">4:13</span> Sve mogu u Onome koji me jača!

<span id="an_4:14">4:14</span> Ipak, lijepo je od vas što sa mnom
podijeliste moju nevolju.

<span id="an_4:15">4:15</span> A i vi, Filipljani, znate: u početku
evanđelja, kad otputovah iz Makedonije, nijedna mi se Crkva nije
pridružila u pogledu izdataka i primitaka, doli vi jedini.

<span id="an_4:16">4:16</span> Čak ste mi i u Solun i jednom, i dvaput,
za potrebe poslali.

<span id="an_4:17">4:17</span> Ne, ne tražim dara; tražim samo plod
izobilan u vašu korist.

<span id="an_4:18">4:18</span> Imam svega i u izobilju; namiren sam
otkad po Epafroditu primih ono od vas, miris ugodan, žrtvu milu, ugodnu
Bogu.

<span id="an_4:19">4:19</span> A Bog moj ispunit će svaku vašu potrebu
po bogatstvu svome, veličanstveno, u Kristu Isusu.

<span id="an_4:20">4:20</span> Bogu pak, Ocu našemu, slava u vijeke
vjekova! Amen.

<span id="an_4:21">4:21</span> Pozdravite svakoga svetog u Kristu Isusu.
Pozdravljaju vas braća koja su sa mnom.

<span id="an_4:22">4:22</span> Pozdravljaju vas svi sveti, ponajpače oni
iz careva dvora.

<span id="an_4:23">4:23</span> Milost Gospodina Isusa Krista s duhom
vašim!

------------------------------------------------------------------------

[Next: Colossians](col.md)
