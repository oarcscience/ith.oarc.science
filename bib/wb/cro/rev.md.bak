[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](jde)  [Next](tob.md) 

------------------------------------------------------------------------

### Croatian Bible: Revelation

<span id="an_1:1">1:1</span> Otkrivenje Isusa Krista: njemu ga dade Bog
da on pokaže slugama svojim ono što se ima dogoditi ubrzo. I on to
označi poslavši svog anđela sluzi svomu Ivanu

<span id="an_1:2">1:2</span> koji posvjedoči za riječ Božju i za
svjedočanstvo Isusa Krista - za sve što vidje.

<span id="an_1:3">1:3</span> Blago onomu koji čita i onima što slušaju
riječi ovog proroštva te čuvaju što je u njem napisano. Jer vrijeme je
blizu!

<span id="an_1:4">1:4</span> Ivan sedmerim crkvama u Aziji. Milost vam i
mir od Onoga koji jest i koji bijaše i koji dolazi i od sedam duhova što
su pred Prijestoljem njegovim

<span id="an_1:5">1:5</span> i od Isusa Krista, Svjedoka vjernoga,
Prvorođenca od mrtvih, Vladara nad kraljevima zemaljskim. Njemu koji nas
ljubi, koji nas krvlju svojom otkupi od naših grijeha

<span id="an_1:6">1:6</span> te nas učini kraljevstvom, svećenicima Bogu
i Ocu svojemu: Njemu slava i vlast u vijeke vjekova! Amen!

<span id="an_1:7">1:7</span> Gle, dolazi s oblacima i gledat će ga svako
oko, svi koji su ga proboli, i naricat će nad njim sva plemena
zemaljska. Da! Amen.

<span id="an_1:8">1:8</span> Ja sam Alfa i Omega, govori Gospodin Bog -
Onaj koji jest i koji bijaše i koji dolazi, Svevladar.

<span id="an_1:9">1:9</span> Ja, Ivan, brat vaš i suzajedničar u
nevolji, kraljevstvu i postojanosti, u Isusu: bijah na otoku zvanu
Patmos radi riječi Božje i svjedočanstva Isusova.

<span id="an_1:10">1:10</span> Zanijeh se u duhu u dan Gospodnji i začuh
iza sebe jak glas, kao glas trublje.

<span id="an_1:11">1:11</span> Govoraše: "Što vidiš, napiši u knjigu i
pošalji sedmerim crkvama: U Efez, Smirnu, Pergam, Tijatiru, Sard,
Filadelfiju, Laodiceju."

<span id="an_1:12">1:12</span> Okrenuh se da vidim glas koji govoraše sa
mnom. I okrenuvši se, vidjeh sedam zlatnih svijećnjaka,

<span id="an_1:13">1:13</span> a posred svijećnjaka netko kao Sin
Čovječji, odjeven u dugu haljinu, oko prsiju opasan zlatnim pojasom;

<span id="an_1:14">1:14</span> glava mu i vlasi bijele poput bijele
vune, poput snijega, a oči mu kao plamen ognjeni;

<span id="an_1:15">1:15</span> noge mu nalik mjedi uglađenoj, kao u peći
užarenoj, a glas mu kao šum voda mnogih;

<span id="an_1:16">1:16</span> u desnici mu sedam zvijezda, iz usta mu
izlazi mač dvosječan, oštar, a lice mu kao kad sunce sjaji u svoj svojoj
snazi.

<span id="an_1:17">1:17</span> Kad ga vidjeh, padoh mu k nogama kao
mrtav. A on stavi na me desnicu govoreći: "Ne boj se! Ja sam Prvi i
Posljednji,

<span id="an_1:18">1:18</span> i Živi! Mrtav bijah, a evo živim u vijeke
vjekova te imam ključe Smrti, i Podzemlja.

<span id="an_1:19">1:19</span> Napiši dakle što si vidio: ono što jest i
što se ima dogoditi poslije.

<span id="an_1:20">1:20</span> Glede tajne onih sedam zvijezda koje
vidje u mojoj desnici i sedam zlatnih svijećnjaka: sedam zvijezda anđeli
su sedam crkava, sedam svijećnjaka sedam je crkava."

<span id="an_2:1">2:1</span> Anđelu Crkve u Efezu napiši: "Ovo govori
Onaj koji drži sedam zvijezda u desnici, Onaj koji stupa posred sedam
zlatnih svijećnjaka:

<span id="an_2:2">2:2</span> Znam tvoja djela, tvoj trud i postojanost
tvoju i da ne možeš podnijeti opakih. Iskušao si one koji se prave
apostolima, a nisu, i otkrio si da su lažljivci.

<span id="an_2:3">2:3</span> Postojan si, podnio si za ime moje i nisi
smalaksao.

<span id="an_2:4">2:4</span> Ali imam protiv tebe: prvu si ljubav svoju
ostavio.

<span id="an_2:5">2:5</span> Spomeni se dakle odakle si pao, obrati se i
čini prva djela. Inače dolazim k tebi i - uklonit ću tvoj svijećnjak s
mjesta njegova ako se ne obratiš.

<span id="an_2:6">2:6</span> Ali ovo imaš: mrziš nikolaitska djela koja
i ja mrzim."

<span id="an_2:7">2:7</span> "Tko ima uho, nek posluša što Duh govori
crkvama! Pobjedniku ću dati jesti od stabla života koje je u raju
Božjem."

<span id="an_2:8">2:8</span> I anđelu Crkve u Smirni napiši: "Ovo govori
Prvi i Posljednji, Onaj koji bijaše mrtav i oživje:

<span id="an_2:9">2:9</span> Znam tvoju nevolju i siromaštvo - ali ti si
bogat! - i pogrde od onih koji se nazivaju Židovima, a nisu, nego su
sinagoga Sotonina.

<span id="an_2:10">2:10</span> Ne boj se onoga što ti je trpjeti! Evo,
Sotona, će neke od vas baciti u tamnicu da budete iskušani. Bit ćete u
nevolji deset dana. Budi vjeran do smrti i dat ću ti vijenac života."

<span id="an_2:11">2:11</span> "Tko ima uho, nek posluša što Duh govori
crkvama! Pobjedniku neće nauditi druga smrt."

<span id="an_2:12">2:12</span> I anđelu Crkve u Pergamu napiši: "Ovo
govori Onaj u koga je mač dvosjek, oštar:

<span id="an_2:13">2:13</span> Znam gdje prebivaš - ondje gdje je
Sotonino prijestolje - a čvrsto se držiš moga imena te nisi zanijekao
moje vjere ni u one dane kad je Antipa, moj svjedok, vjerni moj, ubijen
kod vas - gdje Sotona prebiva.

<span id="an_2:14">2:14</span> Ali imam nešto malo protiv tebe: imaš
ondje nekih što drže nauk Bileama što pouči Balaka da stupicu stavi
sinovima Izraelovim te blaguju od mesa žrtvovana idolima i bludu se
podadu.

<span id="an_2:15">2:15</span> Tako i ti imaš takvih koji drže nauk
nikolaitski.

<span id="an_2:16">2:16</span> Obrati se dakle! Inače dolazim ubrzo k
tebi da ratujem s njima mačem usta svojih."

<span id="an_2:17">2:17</span> "Tko ima uho, nek posluša što Duh govori
crkvama! Pobjedniku ću dati mane sakrivene i bijel ću mu kamen dati, a
na kamenu napisano ime novo koje nitko ne zna doli onaj koji ga prima."

<span id="an_2:18">2:18</span> I anđelu Crkve u Tijatiri napiši: "Ovo
govori Sin Božji, Onaj u koga su oči kao plamen ognjeni, a noge mu nalik
na mjed uglađenu:

<span id="an_2:19">2:19</span> Znam tvoja djela: tvoju ljubav, i vjeru,
i služenje, i postojanost - i tvoja posljednja djela obilatija od
prvašnjih.

<span id="an_2:20">2:20</span> Ali imam protiv tebe: puštaš ženu
Jezabelu, koja se pravi proročicom, da uči i zavodi moje sluge te se
bludu podaju i blaguju od mesa žrtvovana idolima.

<span id="an_2:21">2:21</span> Dadoh joj vremena za obraćenje, ali ona
neće da se obrati od bludnosti svoje.

<span id="an_2:22">2:22</span> Evo, bacam je na postelju, a bludne
drugare njene u veliku nevolju ako se ne odvrate od njezinih djela;

<span id="an_2:23">2:23</span> i djecu ću joj smrću pobiti. I znat će
sve crkve: Ja sam Onaj koji istražuje bubrege i srca - i dat ću vam
svakomu po djelima.

<span id="an_2:24">2:24</span> Vama pak velim - vama drugim u Tijatiri
koji ne drže ovog nauka te ne upoznaše takozvanih dubina sotonskih: Ne
stavljam na vas drugoga bremena

<span id="an_2:25">2:25</span> nego - što imate, čvrsto držite dok ne
dođem."

<span id="an_2:26">2:26</span> "Pobjedniku, onomu što do kraja bude
vršio moja djela, dat ću vlast nad narodima

<span id="an_2:27">2:27</span> i vladat će njima palicom gvozdenom, kao
posuđe glineno satirati ih -

<span id="an_2:28">2:28</span> kao što i ja to primih od Oca svoga. I
dat ću mu zvijezdu Danicu.

<span id="an_2:29">2:29</span> Tko ima uho, nek posluša što Duh govori
crkvama!"

<span id="an_3:1">3:1</span> I anđelu Crkve u Sardu napiši: "Ovo govori
Onaj koji ima sedam duhova Božjih i sedam zvijezda: Znam tvoja djela:
imaš ime da živiš, a mrtav si.

<span id="an_3:2">3:2</span> Budan budi i utvrdi ostatak koji tek što ne
umre. Doista, ne nađoh da su ti djela pred Bogom mojim savršena.

<span id="an_3:3">3:3</span> Spomeni se dakle: kako si primio Riječ i
poslušao, tako je i čuvaj - i obrati se. Ne budeš li dakle budan, doći
ću kao tat, a nećeš znati u koji ću čas doći na te.

<span id="an_3:4">3:4</span> Ali imaš u Sardu nekolicinu imena što ne
okaljaše svojih haljina; oni će hoditi sa mnom u bjelini jer su
dostojni."

<span id="an_3:5">3:5</span> "Tako će pobjednik biti odjeven u bijele
haljine i neću izbrisati imena njegova iz knjige života i priznat ću ime
njegovo pred Ocem svojim i anđelima njegovim."

<span id="an_3:6">3:6</span> "Tko ima uho, nek posluša što Duh govori
crkvama!"

<span id="an_3:7">3:7</span> I anđelu Crkve u Filadelfiji napiši: "Ovo
govori Sveti, Istiniti, Onaj koji ima ključ Davidov i kad otvori, nitko
neće zatvoriti; kad zatvori, nitko neće otvoriti:

<span id="an_3:8">3:8</span> Znam tvoja djela. Evo, otvorio sam pred
tobom vrata kojih nitko zatvoriti ne može. Doista, malena je tvoja
snaga, a očuvao si moju riječ i nisi zatajio mog imena.

<span id="an_3:9">3:9</span> Evo, dovest ću neke iz sinagoge Sotonine -
koji sebe zovu Židovi, a nisu, nego lažu - evo, prisilit ću ih da dođu
da ti se do nogu poklone te upoznaju da te ja ljubim.

<span id="an_3:10">3:10</span> Budući da si očuvao moju riječ o
postojanosti, i ja ću očuvati tebe od časa kušnje koji ima doći na sav
svijet da se iskušaju svi pozemljari.

<span id="an_3:11">3:11</span> Dolazim ubrzo. Čvrsto drži što imaš da ti
nitko ne ugrabi vijenca."

<span id="an_3:12">3:12</span> "Pobjednika ću postaviti stupom u hramu
Boga moga i odande on više neće izići i napisat ću na njemu ime Boga
svoga i ime grada Boga svoga, novog Jeruzalema koji siđe s neba od Boga
mojega, i ime moje novo."

<span id="an_3:13">3:13</span> "Tko ima uho, nek posluša što Duh govori
crkvama!"

<span id="an_3:14">3:14</span> I anđelu Crkve u Laodiceji napiši: "Ovo
govori Amen, Svjedok vjerni i istiniti, Početak Božjeg stvorenja:

<span id="an_3:15">3:15</span> Znam tvoja djela: nisi ni studen ni vruć.
O da si studen ili vruć!

<span id="an_3:16">3:16</span> Ali jer si mlak, ni vruć ni studen,
povratit ću te iz usta.

<span id="an_3:17">3:17</span> Govoriš: 'Bogat sam, obogatih se, ništa
mi ne treba!' A ne znaš da si nevolja i bijeda, i ubog, i slijep, i gol.

<span id="an_3:18">3:18</span> Savjetujem ti: kupi od mene zlata u vatri
žežena da se obogatiš i bijele haljine da se odjeneš da se ne vidi tvoja
sramotna golotinja; i pomasti da oči pomažeš i vidiš.

<span id="an_3:19">3:19</span> Ja korim i odgajam one koje ljubim. Revan
budi i obrati se!

<span id="an_3:20">3:20</span> Evo, na vratima stojim i kucam; posluša
li tko glas moj i otvori mi vrata, unići ću k njemu i večerati s njim i
on sa mnom."

<span id="an_3:21">3:21</span> "Pobjednika ću posjesti sa sobom na
prijestolje svoje, kao što i ja, pobijedivši, sjedoh s Ocem svojim na
prijestolje njegovo."

<span id="an_3:22">3:22</span> "Tko ima uho, nek posluša što Duh govori
crkvama!"

<span id="an_4:1">4:1</span> Nakon toga vidjeh: gle, vrata otvorena na
nebu! A onaj prijašnji glas, što ga ono začuh kao glas trublje što
govoraše sa mnom, reče: "Uziđi ovamo i pokazat ću ti što se ima dogoditi
nakon ovoga!"

<span id="an_4:2">4:2</span> I odmah se u duhu zanijeh kad gle:
prijestolje stajaše na nebu i na prijestolje Netko sjede.

<span id="an_4:3">4:3</span> Taj što sjede bijaše nalik na jaspis i
sard. A uokolo prijestolja duga slična smaragdu.

<span id="an_4:4">4:4</span> Uokolo prijestolja dvadeset i četiri
prijestolja, a na prijestolja sjedoše dvadeset i četiri starješine,
obučene u bijele haljine, sa zlatnim vijencima na glavi.

<span id="an_4:5">4:5</span> Od prijestolja izlaze munje, i glasovi, i
gromovi; pred prijestoljem gori sedam ognjenih zubalja, to jest sedam
duhova Božjih,

<span id="an_4:6">4:6</span> a pred prijestoljem kao neko stakleno more,
nalik na prozirac. U sredini prijestolja, oko prijestolja, četiri bića,
sprijeda i straga puna očiju:

<span id="an_4:7">4:7</span> prvo biće slično lavu, drugo biće slično
juncu, treće biće s licem kao čovječjim, četvrto biće slično letećem
orlu.

<span id="an_4:8">4:8</span> Ta su četiri bića - u svakoga po šest krila
- sve naokolo i iznutra puna očiju. Bez predaha dan i noć govore: "Svet!
Svet! Svet Gospodin, Bog Svevladar, Onaj koji bijaše i koji jest i koji
dolazi!"

<span id="an_4:9">4:9</span> I kad god bića dadu slavu i čast pohvalnicu
Onomu koji sjedi na prijestolju, Živomu u vijeke vjekova,

<span id="an_4:10">4:10</span> dvadeset i četiri starješine padnu ničice
pred Onim koji sjedi na prijestolju i poklone se njemu - Živomu u vijeke
vjekova. I stavljaju svoje vijence pred prijestolje govoreći:

<span id="an_4:11">4:11</span> "Dostojan si, Gospodine, Bože naš,
primiti slavu i čast i moć! Jer ti si sve stvorio, i tvojom voljom sve
postade i bi stvoreno!"

<span id="an_5:1">5:1</span> I vidjeh: na desnici Onoga koji sjedi na
prijestolju - knjiga, iznutra i izvana ispisana, zapečaćena sa sedam
pečata!

<span id="an_5:2">5:2</span> I vidjeh snažna anđela gdje iza glasa
proglašuje: "Tko je dostojan otvoriti knjigu i otpečatiti pečate
njezine?"

<span id="an_5:3">5:3</span> I nitko - ni na nebu, ni na zemlji, ni pod
zemljom - nije mogao otvoriti knjige i pogledati u nju.

<span id="an_5:4">5:4</span> Briznem u plač jer se nitko ne nađe
dostojan otvoriti knjigu i pogledati u nju.

<span id="an_5:5">5:5</span> A jedan od starješina reče: "Ne plači! Evo,
pobijedi Lav iz plemena Judina, Korijen Davidov, on će otvoriti knjigu i
sedam pečata njezinih.

<span id="an_5:6">5:6</span> I vidjeh: posred prijestolja i četiriju
bića i posred starješina stoji, kao zaklan, Jaganjac sa sedam rogova i
sedam očiju, to jest sedam duhova Božjih, po svoj zemlji poslanih.

<span id="an_5:7">5:7</span> On pristupi te iz desnice Onoga koji sjedi
na prijestolju uzme knjigu.

<span id="an_5:8">5:8</span> A kad on uze knjigu, četiri bića i dvadeset
i četiri starješine padoše ničice pred Jaganjca. U svakoga bijahu citre
i zlatne posudice pune kada, to jest molitava svetačkih.

<span id="an_5:9">5:9</span> Pjevaju oni pjesmu novu: "Dostojan si uzeti
knjigu i otvoriti pečate njezine jer si bio zaklan i otkupio, krvlju
svojom, za Boga ljude iz svakoga plemena i jezika, puka i naroda;

<span id="an_5:10">5:10</span> učinio si ih Bogu našemu kraljevstvom i
svećenicima i kraljevat će na zemlji."

<span id="an_5:11">5:11</span> I vidjeh, i začuh glas anđela mnogih
uokolo prijestolja, i bića i starješina. Bijaše ih na mirijade mirijada
i tisuće tisuća.

<span id="an_5:12">5:12</span> Klicahu iza glasa: "Dostojan je zaklani
Jaganjac primiti moć, i bogatstvo, i mudrost, i snagu, i čast, i slavu,
i blagoslov!"

<span id="an_5:13">5:13</span> I začujem: sve stvorenje, i na nebu, i na
zemlji, i pod zemljom, i u moru - sve na njima i u njima govori: "Onomu
koji sjedi na prijestolju i Jaganjcu blagoslov i čast, i slava i vlast u
vijeke vjekova!"

<span id="an_5:14">5:14</span> I četiri bića ponavljahu: "Amen!" A
starješine padnu ničice i poklone se.

<span id="an_6:1">6:1</span> I vidjeh: kad Jaganjac otvori prvi od sedam
pečata, začujem gdje prvo od četiri bića govori glasom kao gromovnim:
"Dođi!"

<span id="an_6:2">6:2</span> Pogledam, a ono konj bijelac i u njegova
konjanika luk. I dan mu je vijenac te kao pobjednik pođe da pobijedi.

<span id="an_6:3">6:3</span> Kad Jaganjac otvori drugi pečat, začujem
drugo biće gdje govori: "Dođi!"

<span id="an_6:4">6:4</span> I iziđe drugi konj, riđan. I njegovu je
konjaniku dano dignuti mir sa zemlje da se ljudi među sobom pokolju. I
dan mu je mač velik.

<span id="an_6:5">6:5</span> Kad Jaganjac otvori treći pečat, začujem
treće biće gdje govori: "Dođi!" Pogledam, a ono konj vranac i njegovu
konjaniku u ruci tezulja.

<span id="an_6:6">6:6</span> Tada začujem kao neki glas isred četiriju
bića gdje govori: "Mjera pšenice za denar! Tri mjere ječma za denar! A
ulju i vinu ne udi!"

<span id="an_6:7">6:7</span> Kad Jaganjac otvori četvrti pečat, začujem
glas četvrtoga bića gdje govori: "Dođi!"

<span id="an_6:8">6:8</span> Pogledam, a ono konj sivac; konjaniku
njegovu ime je "Smrt" i prati ga Podzemlje. Dana im je vlast nad
četvrtinom zemlje: ubijati mačem i glađu i smrću i zvijerima zemaljskim.

<span id="an_6:9">6:9</span> Kad Jaganjac otvori peti pečat, vidjeh pod
žrtvenikom duše zaklanih zbog riječi Božje i zbog svjedočanstva što ga
imahu.

<span id="an_6:10">6:10</span> Vikahu iza glasa: "Ta dokle, Gospodaru
sveti i istiniti! Zar nećeš suditi i osvetiti krv našu na pozemljarima?"

<span id="an_6:11">6:11</span> I svakome je od njih dana bijela haljina
i rečeno im je neka se strpe još malo vremena dok se ne ispuni broj
njihovih sudrugova u službi i braće njihove koja imaju biti pobijena kao
i oni.

<span id="an_6:12">6:12</span> I vidjeh: kad Jaganjac otvori šesti
pečat, potres velik nasta. I sunce pocrnje kao dlakava kostrijet, sav
mjesec posta kao krv.

<span id="an_6:13">6:13</span> I zvijezde padoše s neba na zemlju kao
što smokva smokvice stresa kad je potrese žestok vjetar.

<span id="an_6:14">6:14</span> Nebo iščeznu kao savijena knjiga, a sve
se planine i otoci pokrenuše s mjesta.

<span id="an_6:15">6:15</span> Kraljevi zemaljski, i velikaši, i
vojvode, i bogataši, i mogućnici, rob i slobodnjak - svi se sakriše u
spilje i pećine gorske

<span id="an_6:16">6:16</span> govoreći gorama i pećinama: "Padnite na
nas i sakrijte nas od lica Onoga koji sjedi na prijestolju i od srdžbe
Jaganjčeve.

<span id="an_6:17">6:17</span> Jer dođe Dan onaj veliki srdžbe njihove i
tko će opstati!"

<span id="an_7:1">7:1</span> Nakon toga vidjeh: četiri anđela stoje na
četiri kraja zemlje zadržavajući četiri vjetra zemaljska da nikakav
vjetar ne puše ni zemljom ni morem nit ikojim drvećem.

<span id="an_7:2">7:2</span> I vidjeh drugoga jednog anđela gdje uzlazi
od istoka sunčeva s pečatom Boga živoga. On povika iza glasa onoj
četvorici anđela kojima bi dano nauditi zemlji i moru:

<span id="an_7:3">7:3</span> "Ne udite ni zemlji ni moru ni drveću dok
ne opečatimo sluge Boga našega na čelima!"

<span id="an_7:4">7:4</span> I začujem broj opečaćenih - sto četrdeset i
četiri tisuće opečaćenih iz svih plemena sinova Izraelovih:

<span id="an_7:5">7:5</span> iz plemena Judina dvanaest tisuća
opečaćenih, iz plemena Rubenova dvanaest tisuća, iz plemena Gadova
dvanaest tisuća,

<span id="an_7:6">7:6</span> iz plemena Ašerova dvanaest tisuća, iz
plemena Naftalijeva dvanest tisuća, iz plemena Manašeova dvanaest
tisuća,

<span id="an_7:7">7:7</span> iz plemena Šimunova dvanaest tisuća, iz
plemena Levijeva dvanaest tisuća, iz plemena Jisakarova dvanaest tisuća,

<span id="an_7:8">7:8</span> iz plemena Zebulunova dvanaest tisuća, iz
plemena Josipova dvanaest tisuća, iz plemena Benjaminova dvanaest tisuća
opečaćenih.

<span id="an_7:9">7:9</span> Nakon toga vidjeh: eno velikoga mnoštva,
što ga nitko ne mogaše izbrojiti, iz svakoga naroda, i plemena, i puka,
i jezika! Stoje pred prijestoljem i pred Jaganjcem odjeveni u bijele
haljine; palme im u rukama.

<span id="an_7:10">7:10</span> Viču iz glasa: "Spasenje Bogu našemu koji
sjedi na prijestolju i Jaganjcu!"

<span id="an_7:11">7:11</span> I svi anđeli, što stajahu uokolo
prijestolja i starješina i četiriju bića, padoše pred prijestoljem
ničice, na svoja lica,

<span id="an_7:12">7:12</span> i pokloniše se Bogu govoreći: "Amen!
Blagoslov i slava, i mudrost, i zahvalnica, i čast, i moć i snaga Bogu
našemu u vijeke vjekova. Amen."

<span id="an_7:13">7:13</span> I jedan me od starješina upita: "Ovi
odjeveni u bijele haljine, tko su i odakle dođoše?"

<span id="an_7:14">7:14</span> Odgovorih mu: "Gospodine moj, ti to
znaš." A on će mi: "Oni dođoše iz nevolje velike i oprali su haljine
svoje i ubijelili ih u krvi Jaganjčevoj.

<span id="an_7:15">7:15</span> Zato su pred prijestoljem Božjim i služe
mu dan i noć u hramu njegovu, i Onaj koji sjedi na prijestolju razapet
će Šator svoj nad njima.

<span id="an_7:16">7:16</span> Neće više gladovati ni žeđati, neće ih
više paliti sunce nit ikakva žega

<span id="an_7:17">7:17</span> jer - Jaganjac koji je posred prijestolja
bit će pastir njihov i vodit će ih na izvore voda života. I otrt će Bog
svaku suzu s očiju njihovih."

<span id="an_8:1">8:1</span> Kad Jaganjac otvori sedmi pečat, nasta muk
na nebu oko pola sata.

<span id="an_8:2">8:2</span> I vidjeh: sedmorici anđela što stoje pred
Bogom dano je sedam trubalja.

<span id="an_8:3">8:3</span> I drugi jedan anđeo pristupi i sa zlatnom
kadionicom stane na žrtvenik. I dano mu je mnogo kada da ga s molitvama
svih svetih prinese na zlatni žrtvenik pred prijestoljem.

<span id="an_8:4">8:4</span> I vinu se dim kadni s molitvama svetih iz
ruke anđelove pred lice Božje.

<span id="an_8:5">8:5</span> Anđeo uze kadionicu, napuni je vatrom sa
žrtvenika i prosu na zemlju. I udariše gromovi, i glasovi, i munje, i
potres.

<span id="an_8:6">8:6</span> A sedam anđela sa sedam trubalja pripremiše
se da zatrube.

<span id="an_8:7">8:7</span> Prvi zatrubi. I nastadoše tuča i oganj,
pomiješani s krvlju, i budu bačeni na zemlju. I trećina zemlje izgorje,
i trećina stabala izgorje, i sva zelena trava izgorje.

<span id="an_8:8">8:8</span> Drugi anđeo zatrubi. I nešto kao gora
velika, ognjem zapaljena, bačeno bi u more. I trećina se mora pretvori u
krv

<span id="an_8:9">8:9</span> te izginu trećina stvorenja što u moru žive
i trećina lađa propade.

<span id="an_8:10">8:10</span> Treći anđeo zatrubi. I pade s neba
zvijezda velika - gorjela je kao zublja - pade na trećinu rijeka i na
izvore voda.

<span id="an_8:11">8:11</span> Zvijezdi je ime Pelin. I trećina se voda
pretvori u pelin te mnoštvo ljudi poginu od zagorčenih voda.

<span id="an_8:12">8:12</span> Četvrti anđeo zatrubi. I bi udarena
trećina sunca i trećina mjeseca i trećina zvijezda te pomrčaše za
trećinu. I dan izgubi trećinu svoga sjaja, a tako i noć.

<span id="an_8:13">8:13</span> I vidjeh i začuh orla: letio posred neba
i vikao iza glasa: "Jao! Jao! Jao pozemljarima od novih glasova trubalja
preostale trojice anđela koji će sad-na zatrubiti!"

<span id="an_9:1">9:1</span> Peti anđeo zatrubi. I vidjeh: zvijezda je s
neba na zemlju pala i dani su joj ključi zjala Bezdanova.

<span id="an_9:2">9:2</span> Ona otvori zjalo Bezdanovo i vinu se iz
zjala dim kao dim iz peći goleme te pomrča sunce i zrak od dima iz
zjala.

<span id="an_9:3">9:3</span> Iz dima pak iziđoše na zemlju skakavci i
dana im je moć kakvu imaju štipavci zemaljski.

<span id="an_9:4">9:4</span> I zapovjeđeno im je da ne ude travi
zemaljskoj nit ikojem zelenilu nit ikojem stablu, nego samo ljudima koji
nemaju pečata Božjega na čelu.

<span id="an_9:5">9:5</span> I dano im je ne da ih ubijaju, nego samo da
ih muče pet mjeseci, a muka njihova da bude kao muka od uboda štipavaca.

<span id="an_9:6">9:6</span> U one će dane ljudi iskati smrt, ali je
neće naći; poželjet će umrijeti, ali smrt će bježati od njih.

<span id="an_9:7">9:7</span> Skakavci bijahu izgledom nalik na konje za
boj spremne. Na glavama im kao neki zlatni vijenci, lica im kao u ljudi,

<span id="an_9:8">9:8</span> kose kao u žena, a zubi kao u lavova.

<span id="an_9:9">9:9</span> Imahu oklope kao od željeza, a šum krila
njihovih kao štropot bojnih kola s mnogo konja što u boj jure.

<span id="an_9:10">9:10</span> Repovi im kao u štipavaca, sa žalcima, a
u repovima im moć da ude ljudima pet mjeseci.

<span id="an_9:11">9:11</span> Nad njima je kralj, anđeo Bezdana,
hebrejski mu ime Abadon, grčki Apolion - Upropastitelj.

<span id="an_9:12">9:12</span> Prvi Jao prođe. Evo, za njim dolaze još
dva druga Jao.

<span id="an_9:13">9:13</span> Šesti anđeo zatrubi. I začujem neki glas
iz rogova zlatnoga žrtvenika pred Bogom.

<span id="an_9:14">9:14</span> Govoraše šestom anđelu koji je držao
trublju: "Odriješi ona četiri anđela svezana na Rijeci velikoj,
Eufratu."

<span id="an_9:15">9:15</span> I odriješena bijahu četiri anđela,
spremna za taj čas i dan i mjesec i godinu, da pobiju trećinu ljudi.

<span id="an_9:16">9:16</span> A broj četa konjaničkih, kako sam čuo,
bijaše dvije mirijade mirijada.

<span id="an_9:17">9:17</span> Ovako u viđenju vidjeh konje i njihove
jahače: imahu oklope ognjene, plavetne i sumporne boje; glave im kao u
lavova, iz usta im sukljao oganj, dim i sumpor.

<span id="an_9:18">9:18</span> Od ovih triju zala poginu trećina ljudi -
od ognja, dima i sumpora što sukljahu konjima iz usta.

<span id="an_9:19">9:19</span> Doista, snaga je ovim konjima u ustima i
repovima: repovi im kao u zmija, s glavama kojima ude.

<span id="an_9:20">9:20</span> Ipak, preostali ljudi, što ne poginuše od
tih zala, ne obratiše se od djela ruku svojih, da se više ne klanjaju
zlodusima i kumirima - ni zlatnima, ni srebrnima, ni mjedenima, ni
kamenima ni drvenima koji niti vide niti čuju nit hodaju -

<span id="an_9:21">9:21</span> i ne obratiše se od svojih ubojstava ni
od svojih čaranja ni od svoga bluda niti od svojih krađa.

<span id="an_10:1">10:1</span> I vidjeh drugoga jednog, snažnog anđela:
silazio s neba ogrnut oblakom, na glavi mu duga, lice mu kao sunce, a
noge kao ognjeno stupovlje;

<span id="an_10:2">10:2</span> u ruci drži otvorenu knjižicu. I zakorači
desnom nogom na more, lijevom na zemlju pa povika iza glasa kao kad lav
riče.

<span id="an_10:3">10:3</span> I kad povika, oglasi se sedam gromova
tutnjavom.

<span id="an_10:4">10:4</span> A kad se oglasi sedam gromova, htjedoh
pisati, ali začujem glas s neba: "Zapečati to što prozbori sedam
gromova! Toga ne piši!"

<span id="an_10:5">10:5</span> I onaj anđeo što ga vidjeh gdje stoji na
moru i zemlji, podiže k nebu desnicu

<span id="an_10:6">10:6</span> i zakle se Živim u vijeke vjekova, koji
stvori nebo i sve što je na njemu, zemlju i sve što je na njoj, more i
sve što je u njemu: "Neće više biti vremena!

<span id="an_10:7">10:7</span> Nego - u dane kad se oglasi sedmi anđeo,
čim zatrubi, dovršit će se otajstvo Božje kao što on to navijesti
slugama svojim prorocima."

<span id="an_10:8">10:8</span> I glas što ga začuh s neba opet prozbori
sa mnom: "Idi, uzmi otvorenu knjigu iz ruke anđela što stoji na moru i
na zemlji!"

<span id="an_10:9">10:9</span> Pristupim k anđelu i zamolim ga da mi
dade knjižicu. A on će mi: "Uzmi je i progutaj! Zagorčit će ti utrobu,
ali će ti u ustima biti slatka kao med."

<span id="an_10:10">10:10</span> Uzeh knjižicu iz ruke anđelove i
progutah je. I bijaše mi u ustima kao med slatka, ali kad je progutah,
zagorči mi utrobu.

<span id="an_10:11">10:11</span> I rečeno mi je: "Treba da ponovno
prorokuješ proti pucima i narodima i kraljevima mnogim!"

<span id="an_11:1">11:1</span> I dana mi je trska slična palici i rečeno
mi je: "Ustani i izmjeri hram Božji i žrtvenik i poklonike u njemu!

<span id="an_11:2">11:2</span> Vanjsko dvorište hrama mimoiđi, ne mjeri
ga jer je dano poganima: gazit će svetim gradom četrdeset i dva mjeseca.

<span id="an_11:3">11:3</span> I ja ću poslati dva svoja svjedoka da,
obučeni u kostrijet, prorokuju tisuću dvjesta i šezdeset dana.

<span id="an_11:4">11:4</span> Oni su dvije masline i dva svijećnjaka
što stoje pred Gospodarom zemlje.

<span id="an_11:5">11:5</span> Ako im tko hoće nauditi, oganj suče iz
usta njihovih i proždire njihove neprijatelje. Doista, htjedne li im tko
nauditi, tako treba da pogine.

<span id="an_11:6">11:6</span> Oni imaju vlast zaključati nebo da ne
pada kiša dok prorokuju; imaju vlast pretvoriti vode u krv i udariti
zemlju kojim god zlom kad god htjednu.

<span id="an_11:7">11:7</span> A kada dovrše svoje svjedočanstvo, Zvijer
koja izlazi iz Bezdana zaratit će s njima, pobijediti ih i ubiti.

<span id="an_11:8">11:8</span> I njihova će trupla ležati na trgu grada
velikoga koji se duhovno zove Sodoma i Egipat, gdje je i Gospodin njihov
raspet.

<span id="an_11:9">11:9</span> Ljudi iz svih puka i plemena i jezika i
naroda gledat će njihova trupla tri i pol dana i neće dopustiti da im se
trupla u grob polože.

<span id="an_11:10">11:10</span> Pozemljari će se radovati i veseliti
zbog njihove nesreće i darivati jedan drugoga jer su ta dva proroka
zadavala muku pozemljarima.

<span id="an_11:11">11:11</span> Ali nakon tri i pol dana duh životni od
Boga uđe u njih i stadoše na noge te strah velik obuze one koji ih
promatrahu.

<span id="an_11:12">11:12</span> I začuše glas s neba silan: "Uziđite
ovamo!" I uziđoše na oblaku u nebo na očigled svojih neprijatelja.

<span id="an_11:13">11:13</span> U taj čas nasta velik potres: pade
desetina grada, a u potresu poginu sedam tisuća ljudi. Preživjele
spopade strah te proslaviše Boga nebeskoga.

<span id="an_11:14">11:14</span> Drugi Jao prođe. Evo, treći Jao dolazi
ubrzo!

<span id="an_11:15">11:15</span> I sedmi anđeo zatrubi. I na nebu
odjeknuše silni glasovi: "Uspostavljeno je nad svijetom kraljevstvo
Gospodara našega i Pomazanika njegova i kraljevat će u vijeke vjekova!"

<span id="an_11:16">11:16</span> Tada dvadeset i četiri starješine, što
pred Bogom sjedoše na prijestolja,

<span id="an_11:17">11:17</span> padoše ničice i pokloniše se Bogu
govoreći. "Zahvaljujemo ti, Gospodaru, Bože, Svevladaru, koji jesi i
koji bijaše, zato što uze u ruke moć svoju veliku i zakralji se!

<span id="an_11:18">11:18</span> Gnjevili se narodi, ali dođe srdžba
tvoja i čas da se sudi mrtvima i naplata dade slugama tvojim prorocima i
svetima i svima koji se boje imena tvojega, malima i velikima; i da se
unište oni koji kvare zemlju."

<span id="an_11:19">11:19</span> I otvori se hram Božji na nebu i pokaza
se Kovčeg saveza njegova u hramu njegovu te udare munje i glasovi i
gromovi i potres i tuča velika.

<span id="an_12:1">12:1</span> I znamenje veliko pokaza se na nebu: Žena
odjevena suncem, mjesec joj pod nogama, a na glavi vijenac od dvanaest
zvijezda.

<span id="an_12:2">12:2</span> Trudna viče u porođajnim bolima i mukama
rađanja.

<span id="an_12:3">12:3</span> I pokaza se drugo znamenje na nebu: gle,
Zmaj velik, ognjen, sa sedam glava i deset rogova; na glavama mu sedam
kruna,

<span id="an_12:4">12:4</span> a rep mu povlači trećinu zvijezda
nebeskih - i obori ih na zemlju. Zmaj stade pred Ženu koja imaše roditi
da joj, čim rodi, proždre Dijete.

<span id="an_12:5">12:5</span> I ona porodi sina, muškića, koji će
vladati svim narodima palicom gvozdenom. I Dijete njeno bi uzeto k Bogu
i prijestolju njegovu.

<span id="an_12:6">12:6</span> A Žena pobježe u pustinju gdje joj Bog
pripravi sklonište da se ondje hrani tisuću dvjesta i šezdeset dana.

<span id="an_12:7">12:7</span> I nasta rat na nebu: Mihael i njegovi
anđeli zarate se sa Zmajem. Zmaj uđe u rat i anđeli njegovi,

<span id="an_12:8">12:8</span> ali ne nadvlada. I ne bijaše im više
mjesta na nebu.

<span id="an_12:9">12:9</span> Zbačen je Zmaj veliki, Stara zmija -
imenom Ðavao, Sotona, zavodnik svega svijeta. Bačen je na zemlju, a s
njime su bačeni i anđeli njegovi.

<span id="an_12:10">12:10</span> I začujem glas na nebu silan: "Sada
nasta spasenje i snaga i kraljevstvo Boga našega i vlast Pomazanika
njegova! Jer zbačen je tužitelj braće naše koji ih je dan i noć
optuživao pred Bogom našim.

<span id="an_12:11">12:11</span> Ali oni ga pobijediše krvlju
Jaganjčevom i riječju svojega svjedočanstva: nisu ljubili života svoga -
sve do smrti.

<span id="an_12:12">12:12</span> Zato veselite se, nebesa i svi
nebesnici! A jao vama, zemljo i more, jer Ðavao siđe k vama, gnjevan
veoma, znajući da ima malo vremena!"

<span id="an_12:13">12:13</span> Kad Zmaj vidje da je zbačen na zemlju,
stade progoniti Ženu koja rodi muškića.

<span id="an_12:14">12:14</span> No Ženi bijahu dana dva velika krila
orlujska da odleti u pustinju, u svoje sklonište gdje se, sklonjena od
Zmije, hrani jedno vrijeme i dva vremena i polovicu vremena.

<span id="an_12:15">12:15</span> I Zmija iz usta pusti za Ženom vodu
poput rijeke da je rijeka odnese.

<span id="an_12:16">12:16</span> Ali zemlja priteče u pomoć Ženi: otvori
usta i popi rijeku što je Zmaj pusti iz usta.

<span id="an_12:17">12:17</span> I razgnjevi se Zmaj na Ženu pa ode i
zarati se s ostatkom njezina potomstva, s onima što čuvaju Božje
zapovijedi i drže svjedočanstvo Isusovo.

<span id="an_12:18">12:18</span> I stade na morski žal.

<span id="an_13:1">13:1</span> I vidjeh: iz mora Zvijer izlazi sa deset
rogova i sedam glava; na rogovima joj deset kruna, na glavama bogohulna
imena.

<span id="an_13:2">13:2</span> Ta Zvijer što je vidjeh bijaše nalik na
leoparda, noge joj kao medvjeđe, usta kao usta lavlja. Zmaj joj dade
svoju silu i prijestolje i vlast veliku.

<span id="an_13:3">13:3</span> Jedna joj glava bijaše kao na smrt
zaklana, ali joj se smrtna rana zaliječila. Sva se zemlja, začuđena,
zanijela za Zvijeri

<span id="an_13:4">13:4</span> i svi se pokloniše Zmaju koji dade takvu
vlast Zvijeri. Pokloniše se i Zvijeri govoreći: "Tko je kao Zvijer! Tko
bi smio ratovati s njom?"

<span id="an_13:5">13:5</span> I dana su joj usta da govori drskosti i
hule i dana joj je vlast da to čini četrdeset i dva mjeseca.

<span id="an_13:6">13:6</span> I ona otvori usta da huli Boga, da huli
ime njegovo, njegov Šator i nebesnike.

<span id="an_13:7">13:7</span> I dano joj je da se zarati sa svecima i
da ih pobijedi. Dana joj je vlast nad svakim plemenom i pukom i jezikom
i narodom:

<span id="an_13:8">13:8</span> da joj se poklone svi pozemljari, oni
kojima ime nije zapisano u knjizi života zaklanog Jaganjca, od postanka
svijeta.

<span id="an_13:9">13:9</span> Tko ima uho, nek posluša!

<span id="an_13:10">13:10</span> Je li tko za progonstvo, u progonstvo
će ići! Je li tko za mač, da bude pogubljen, mačem će biti pogubljen! U
tom je postojanost i vjera svetih.

<span id="an_13:11">13:11</span> I vidjeh: druga jedna Zvijer uzlazi iz
zemlje, ima dva roga poput jaganjca, a govori kao Zmaj.

<span id="an_13:12">13:12</span> Vrši svu vlast one prve Zvijeri, u
njenoj nazočnosti. Prisiljava zemlju i sve pozemljare da se poklone
prvoj Zvijeri kojoj ono zacijeli smrtna rana.

<span id="an_13:13">13:13</span> Čini znamenja velika: i oganj spušta s
neba na zemlju naočigled ljudi.

<span id="an_13:14">13:14</span> Tako zavodi pozemljare znamenjima koja
joj je dano činiti u nazočnosti Zvijeri: svjetuje pozemljarima da načine
kip Zvijeri koja bijaše udarena mačem, ali preživje.

<span id="an_13:15">13:15</span> I dano joj je udahnuti život kipu
Zvijeri te kip Zvijeri progovori i poubija sve koji se god ne klanjaju
kipu Zvijeri.

<span id="an_13:16">13:16</span> Ona postiže da se svima - malima i
velikima, bogatima i ubogima, slobodnjacima i robovima - udari žig na
desnicu ili na čelo,

<span id="an_13:17">13:17</span> i da nitko ne mogne kupovati ili
prodavati osim onog koji nosi žig s imenom Zvijeri ili s brojem imena
njezina.

<span id="an_13:18">13:18</span> U ovome je mudrost: u koga je uma, nek
odgoneta broj Zvijeri. Broj je to jednog čovjeka, a broj mu je šest
stotina šezdeset i šest.

<span id="an_14:1">14:1</span> I vidjeh: gle, Jaganjac stoji na gori
Sionu, a s njime sto četrdeset i četiri tisuće - na čelima im napisano
ime njegovo i ime Oca njegova!

<span id="an_14:2">14:2</span> I začujem s neba glas, kao šum voda
mnogih i tutnjavu silna groma; glas taj koji začuh bijaše kao glas
citraša što sviraju na citrama.

<span id="an_14:3">14:3</span> Pjevali su pjesmu novu pred prijestoljem
i pred četiri bića i pred starješinama. Nitko ne mogaše naučiti te
pjesme doli one sto četrdeset i četiri tisuće - otkupljeni sa zemlje.

<span id="an_14:4">14:4</span> Ti se ne okaljaše sa ženama, djevci su!
Oni prate Jaganjca kamo god pođe. Otkupljeni su od ljudi kao prvine Bogu
i Jaganjcu;

<span id="an_14:5">14:5</span> na ustima se njihovim laž ne nađe,
neporočni su.

<span id="an_14:6">14:6</span> I vidjeh: drugi jedan anđeo leti posred
neba s evanđeljem vječnim da ga proglasi svim pozemljarima, svakom
narodu i plemenu i jeziku i puku.

<span id="an_14:7">14:7</span> Viče iza glasa: "Bojte se Boga i dajte mu
slavu jer dođe čas suda njegova! I poklonite se njemu koji stvori nebo i
zemlju i more i izvore voda!"

<span id="an_14:8">14:8</span> Za njim eto drugog anđela koji govori:
"Pade, pade Babilon, veliki koji vinom gnjeva i bluda svojega opi sve
narode!"

<span id="an_14:9">14:9</span> Za njima eto i trećeg anđela koji vikaše
iza glasa: "Tko god se klanja Zvijeri i kipu njezinu te primi žig na
čelo ili ruku,

<span id="an_14:10">14:10</span> pit će vino gnjeva Božjega,
nerazvodnjeno, natočeno već u čaši srdžbe njegove! I bit će udaren na
muke u ognju i sumporu svetim anđelima naočigled i naočigled Jaganjcu.

<span id="an_14:11">14:11</span> Dim muke njihove suklja u vijeke
vjekova. Ni danju ni noću nemaju počinka oni koji se klanjaju Zvijeri i
kipu njezinu i tko god primi žig s imenom njezinim."

<span id="an_14:12">14:12</span> U tom je postojanost svetih - onih što
čuvaju zapovijedi Božje i vjeru Isusovu.

<span id="an_14:13">14:13</span> I začujem glas s neba: "Piši! Od sada
blaženi mrtvi koji umiru u Gospodinu! Da, govori Duh, neka otpočinu od
svojih trudova! Jer prate ih djela njihova!"

<span id="an_14:14">14:14</span> I vidjeh: gle, bijel oblak, a na oblak
sjede Netko kao Sin Čovječji; na glavi mu zlatan vijenac, u ruci oštar
srp.

<span id="an_14:15">14:15</span> I drugi jedan anđeo iziđe iz hrama
vičući iza glasa onomu što sjedi na oblaku: "Mahni srpom i žanji jer
dođe čas žetvi, zrela je žetva zemaljska!"

<span id="an_14:16">14:16</span> I onaj što sjedi na oblaku baci srp na
zemlju i zemlja bi požnjevena.

<span id="an_14:17">14:17</span> I drugi jedan anđeo iziđe iz hrama
nebeskoga. I on imaše oštar srp.

<span id="an_14:18">14:18</span> I od žrtvenika iziđe drugi anđeo - onaj
koji ima vlast nad ognjem - pa povika iza glasa onomu, s oštrim srpom:
"Mahni oštrim srpom i poberi grozdove u vinogradu zemaljskom jer sazri
grožđe!"

<span id="an_14:19">14:19</span> I anđeo baci srp na zemlju i obra
vinograd zemaljski, a obrano baci u veliku kacu gnjeva Božjega.

<span id="an_14:20">14:20</span> Gazila se kaca izvan grada te poteče
krv iz kace konjima do uzda, tisuću i šest stotina stadija uokolo.

<span id="an_15:1">15:1</span> I vidjeh drugo znamenje na nebu, veliko i
čudesno: sedam anđela sa sedam zala posljednjih - s njima se navršuje
gnjev Božji.

<span id="an_15:2">15:2</span> I vidjeh kao neko more od prozirca
pomiješano s ognjem. Oni koji pobijediše Zvijer i kip njezin i broj
imena njezina stoje u moru od prozirca s citrama Božjim u ruci.

<span id="an_15:3">15:3</span> Pjevaju pjesmu Mojsija, sluge Božjega, i
pjesmu Jaganjčevu: "Velika su i čudesna djela tvoja, Gospodine, Bože,
Svevladaru! Pravedni su i istiniti putovi tvoji, Kralju naroda!

<span id="an_15:4">15:4</span> Tko da te se ne boji, Gospodine, tko da
ne slavi ime tvoje! Ti si jedini svet! I zato svi će narodi doći i
klanjati se pred tobom jer se očitovahu pravedna djela tvoja!"

<span id="an_15:5">15:5</span> Nakon toga vidjeh: otvori se hram Šatora
svjedočanstva na nebu!

<span id="an_15:6">15:6</span> Iziđe sedam anđela sa sedam zala iz
hrama; odjeveni bijahu u blistav bijeli lan, oko prsiju opasani zlatnim
pojasom.

<span id="an_15:7">15:7</span> Jedno od četiri bića dade sedmorici
anđela sedam zlatnih čaša, punih gnjeva Boga koji živi u vijeke vjekova.

<span id="an_15:8">15:8</span> I hram se napuni dimom od Slave Božje i
od njegove snage te nitko ne mogaše ući u hram dok se ne navrši sedam
zala sedmorice anđela.

<span id="an_16:1">16:1</span> I začujem iz hrama jak glas koji viknu
sedmorici anđela: "Hajdete, izlijte sedam čaša gnjeva Božjega na
zemlju!"

<span id="an_16:2">16:2</span> Ode prvi i izli svoju čašu na zemlju. I
pojavi se čir, koban i bolan, na ljudima što nose žig Zvijerin i
klanjaju se kipu njezinu.

<span id="an_16:3">16:3</span> Drugi izli svoju čašu na more. I ono
posta krv kao krv mrtvačeva te izginu sve živo u moru.

<span id="an_16:4">16:4</span> Treći izli svoju čašu na rijeke i izvore
voda. I postadoše krv.

<span id="an_16:5">16:5</span> I začujem anđela voda gdje govori:
"Pravedan si, Ti koji jesi i koji bijaše, Sveti, što si tako dosudio!

<span id="an_16:6">16:6</span> Oni su prolili krv svetih i proroka i
stoga ih krvlju napajaš! Zavrijedili su!"

<span id="an_16:7">16:7</span> I začujem žrtvenik kako govori: "Da,
Gospode, Bože, Svevladaru! Istiniti su i pravedni sudovi tvoji!"

<span id="an_16:8">16:8</span> Četvrti izli svoju čašu na sunce. I suncu
je dano da pali ljude ognjem.

<span id="an_16:9">16:9</span> I silna je žega palila ljude te su hulili
ime Boga koji ima vlast nad tim zlima, ali se ne obratiše da mu slavu
dadu.

<span id="an_16:10">16:10</span> Peti izli svoju čašu na prijestolje
Zvijeri. I kraljevstvo joj prekriše tmine. Ljudi su grizli jezike od
muke

<span id="an_16:11">16:11</span> i hulili Boga nebeskoga zbog muka i
čireva, ali se ne obratiše od djela svojih.

<span id="an_16:12">16:12</span> Šesti izli svoju čašu na Eufrat, rijeku
veliku. I presahnu voda te načini prolaz kraljima s istoka sunčeva.

<span id="an_16:13">16:13</span> I vidjeh: iz usta Zmajevih i iz usta
Zvijerinih i iz usta Lažnoga proroka izlaze tri duha nečista, kao žabe.

<span id="an_16:14">16:14</span> To su dusi zloduha što čine znamenja, a
pođoše sabrati kraljeve svega svijeta na rat za Dan veliki Boga
Svevladara.

<span id="an_16:15">16:15</span> Evo dolazim kao tat! Blažen onaj koji
bdije i čuva haljine svoje da ne ide gol te mu se ne vidi sramota!

<span id="an_16:16">16:16</span> I skupiše ih na mjesto koje se
hebrejski zove Harmagedon.

<span id="an_16:17">16:17</span> I sedmi izli svoju čašu na zrak. Uto iz
hrama, s prijestolja, iziđe jak glas i viknu: "Svršeno je!"

<span id="an_16:18">16:18</span> I udariše munje i glasovi i gromovi i
nasta potres velik, kakva ne bijaše otkako je ljudi - tako bijaše silan
potres taj.

<span id="an_16:19">16:19</span> I prasnu natroje grad veliki i gradovi
naroda padoše. Spomenu se Bog Babilona velikoga da mu dade piti iz čaše
vina gnjevne srdžbe Božje.

<span id="an_16:20">16:20</span> I pobjegoše svi otoci, iščezoše gore,

<span id="an_16:21">16:21</span> a iz neba se spusti na ljude tuča
velika, poput talenta. Ljudi su hulili Boga zbog zla tuče jer zlo
njezino bijaše silno veliko.

<span id="an_17:1">17:1</span> I dođe jedan od sedam anđela što nose
sedam čaša i prozbori mi: "Dođi pokazat ću ti sud nad Bludnicom velikom
što sjedi nad vodama velikim,

<span id="an_17:2">17:2</span> s kojom su bludničili kraljevi zemlje i
pozemljari se opiše vinom bluda njezina."

<span id="an_17:3">17:3</span> I odnese me u duhu u pustinju. Tu vidjeh
Ženu koja sjede na skrletnu Zvijer, punu bogohulnih imena, sa sedam
glava i deset rogova.

<span id="an_17:4">17:4</span> Žena bijaše odjevena u grimiz i skrlet,
sva u zlatu, dragom kamenju i biserju. U ruci joj zlatna čaša puna
gnusobe i nečisti bluda njezina.

<span id="an_17:5">17:5</span> Na čelo joj napisano ime - tajna:
"Babilon veliki, mati bludnica i gnusoba zemljinih."

<span id="an_17:6">17:6</span> I vidjeh: Žena je pijana od krvi svetih i
od krvi svjedoka Isusovih. Kad je vidjeh, čudom se silnim začudih.

<span id="an_17:7">17:7</span> Nato će mi anđeo: "Što se čudiš? Ja ću ti
kazati tajnu te žene i Zvijeri koja je nosi, Zvijeri sa sedam glava i
deset rogova."

<span id="an_17:8">17:8</span> "Zvijer koju vidje bijaše i više nije;
zamalo izlazi iz Bezdana i ide u propast. I zapanjit će se pozemljari -
oni kojima ime, od postanka svijeta, nije zapisano u knjigu života - kad
vide da Zvijer bijaše i više nije, a opet je tu.

<span id="an_17:9">17:9</span> Tu se hoće mudre pameti! Sedam glava
sedam je bregova na kojima žena sjedi. A i sedam kraljeva:

<span id="an_17:10">17:10</span> pet ih već pade, jedan jest, a jedan
još ne dođe: kada dođe, ostati mu je zamalo.

<span id="an_17:11">17:11</span> I Zvijer koja bijaše i više nije, osma
je, a iz broja je njih sedmero, i ide u propast.

<span id="an_17:12">17:12</span> Deset rogova što ih vidje deset je
kraljeva; oni još ne primiše kraljevstva, ali će - samo za jedan sat -
primiti vlast kao kraljevi zajedno sa Zvijeri.

<span id="an_17:13">17:13</span> Jedne su misli: svu svoju silu i vlast
predati Zvijeri.

<span id="an_17:14">17:14</span> Ratovat će protiv Jaganjca, ali će ih
pobijediti Jaganjac - i njegovi pozvanici, izabranici, vjernici - jer on
je Gospodar gospodara i Kralj kraljeva."

<span id="an_17:15">17:15</span> I reče mi anđeo: "Vode što ih vidje, na
kojima Bludnica sjedi, to su puci i mnoštva i narodi i jezici.

<span id="an_17:16">17:16</span> I onih deset rogova što ih vidje i
Zvijer - oni će zamrziti Bludnicu, opustošiti je i ogoliti, najesti se
mesa njezina i ognjem je spaliti.

<span id="an_17:17">17:17</span> Jer Bog im u srce stavi izvršiti naum
njegov: da jednodušno predadu kraljevstvo svoje Zvijeri dok se ne ispune
riječi Božje.

<span id="an_17:18">17:18</span> Žena koju vidje grad je veliki što
kraljuje nad kraljevima zemaljskim."

<span id="an_18:1">18:1</span> Nakon toga vidjeh: jedan drugi anđeo
silazi s neba s moći velikom! Sva se zemlja zasvijetlila od njegova
sjaja.

<span id="an_18:2">18:2</span> On povika iza glasa: "Pade, pade Babilon
veliki - Bludnica - i postade prebivalištem zloduha, nastambom svih
duhova nečistih, nastambom svih ptica nečistih mrskih

<span id="an_18:3">18:3</span> jer se gnjevnim vinom bluda njezina opiše
narodi; s njom su bludničili svi kraljevi zemaljski, a trgovci se
zemaljski obogatiše od silna raskošja njezina."

<span id="an_18:4">18:4</span> Začujem i drugi glas s neba: "Iziđite iz
nje, narode moj, da vas ne zadese zla njezina te ne budete suzajedničari
grijeha njezinih!

<span id="an_18:5">18:5</span> Jer njezini grijesi do neba dopriješe i
spomenu se Bog zločina njezinih.

<span id="an_18:6">18:6</span> Vratite joj milo za drago, naplatite joj
dvostruko po djelima! U čašu u koju je ona natakala natočite dvostruko!

<span id="an_18:7">18:7</span> Koliko se razmetala sjajem i raskoši,
toliko joj zadajte muka i jada! Jer u srcu je svome govorila: 'Na
prijestolju sjedim kao kraljica i nikad neću obudovjeti, jad me nikada
zadesiti neće!'

<span id="an_18:8">18:8</span> Stoga u isti će je dan zla zadesiti: smrt
i jad i glad te će sva u ognju biti spaljena. Jer silan je Gospod, Bog,
Sudac njezin!"

<span id="an_18:9">18:9</span> I plakat će i naricati za njom kraljevi
zemlje što su s njome bludničili i raskošno živjeli kad gledali budu dim
požara njezina.

<span id="an_18:10">18:10</span> Prestrašeni mukama njezinim, izadaleka
će stajati i naricati: "Jao, jao, grade veliki, Babilone, grade silni!
Kako li te u tren oka stiže osuda!"

<span id="an_18:11">18:11</span> I trgovci zemaljski plaču nad njom i
tuguju jer im trga nitko više ne kupuje:

<span id="an_18:12">18:12</span> ni zlata, ni srebra, ni dragoga
kamenja, ni biserja, ni tanana lana, ni grimiza, ni svile, ni skrleta:
nit ikakva mirisava drveta, nit ikakva predmeta od slonove kosti, nit
ikakva predmeta od skupocjena drveta, nit od mjedi, nit od željeza, nit
od mramora;

<span id="an_18:13">18:13</span> ni cimeta, ni balzama, ni miomirisa, ni
pomasti, ni tamjana, ni vina, ni ulja, ni bijeloga brašna, ni pšenice;
ni goveda, ni ovaca, ni konja, ni kočija, ni roblja nit ikoje žive duše.

<span id="an_18:14">18:14</span> "Voće za kojim ti duša žudjela pobježe
od tebe, sav raskoš i sjaj propade ti - ne, nema ga više!"

<span id="an_18:15">18:15</span> Trgovci što svim tim trgovahu, što ih
ona obogati, izdaleka će stajati, prestrašeni mukama njezinim, plakat će
i tugovati:

<span id="an_18:16">18:16</span> "Jao, jao, grade veliki, odjeveni nekoć
u lan tanan i grimiz i skrlet, nakićeni zlatom i dragim kamenjem i
biserjem!

<span id="an_18:17">18:17</span> U tren oka opustje toliko bogatstvo!" I
svi kormilari i putnici, svi mornari i moreplovci izdaleka stoje

<span id="an_18:18">18:18</span> i, gledajući dim njezina požara,
zapomažu: "Koji li je grad sličan gradu ovom velikom?"

<span id="an_18:19">18:19</span> I posuše glavu pepelom te plačući i
tugujući viknuše: "Jao, jao, grada li velikoga! Dragocjenostima se
njegovim obogatiše svi posjednici morskih brodova, a evo - u tren oka
opustje!"

<span id="an_18:20">18:20</span> Veseli se nad njom, nebo, i svi sveti i
apostoli i proroci jer Bog osudivši nju, vama pravo dosudi!

<span id="an_18:21">18:21</span> I jedan snažan anđeo uze kamen, velik
poput mlinskoga kamena, i baci ga u more govoreći: "Tako će silovito
biti strovaljen Babilon, grad veliki, i nikada ga više biti neće!"

<span id="an_18:22">18:22</span> "Glas citraša i pjevača i svirača i
trubljača u tebi se više neće čuti! Obrtnik vješt kojem god umijeću u
tebi se više neće naći! Klopot žrvnja u tebi se više neće čuti!

<span id="an_18:23">18:23</span> Svjetlost svjetiljke u tebi više neće
sjati! Glas zaručnika i zaručnice u tebi se više neće čuti! Jer trgovci
tvoji bijahu velikaši zemlje i čaranja tvoja zavedoše sve narode;

<span id="an_18:24">18:24</span> i u tebi se našla krv proroka i svetaca
i svih zaklanih na zemlji."

<span id="an_19:1">19:1</span> Nakon toga začujem kao jak glas silnoga
mnoštva na nebu: "Aleluja! Spasenje i slava i moć Bogu našemu!

<span id="an_19:2">19:2</span> Doista, istiniti su i pravedni sudovi
njegovi jer osudi veliku Bludnicu, što pokvari zemlju bludom svojim, i
osveti na njoj krv slugu svojih!"

<span id="an_19:3">19:3</span> I ponove: "Aleluja! Dim njezin suklja u
vijeke vjekova!"

<span id="an_19:4">19:4</span> Nato starješine, njih dvadesetčetvorica,
i ona četiri bića padoše ničice i p okloniše se Bogu, koji sjedi na
prijestolju, govoreći: "Amen! Aleluja!"

<span id="an_19:5">19:5</span> I s prijestolja iziđe glas: "Hvalite Boga
našega, sve sluge njegove, svi koji se njega bojite, i mali i veliki!"

<span id="an_19:6">19:6</span> I začuh kao glas silna mnoštva i kao šum
voda mnogih i kao prasak gromova silnih: "Aleluja! Zakraljeva Gospod,
Bog naš Svevladar!

<span id="an_19:7">19:7</span> Radujmo se i kličimo i slavu mu dajmo jer
dođe svadba Jaganjčeva, opremila se Zaručnica njegova!

<span id="an_19:8">19:8</span> Dano joj je odjenuti se u lan tanan,
blistav i čist!" A lan - pravedna su djela svetih.

<span id="an_19:9">19:9</span> I reče mi: "Piši! Blago onima koji su
pozvani na svadbenu gozbu Jaganjčevu!" I reče mi: "Ove su riječi
istinite, Božje."

<span id="an_19:10">19:10</span> Padoh mu pred noge da mu se poklonim. A
on će mi: "Nipošto! Sluga sam kao i ti i braća tvoja koja imaju
svjedočanstvo Isusovo. Bogu se pokloni!" Jer svjedočanstvo Isusovo duh
je proročki.

<span id="an_19:11">19:11</span> I vidjeh: nebo otvoreno - i gle, konj
bijelac, a na nj sjeo On, zvani Vjerni i Istiniti, a sudi i vojuje po
pravdi;

<span id="an_19:12">19:12</span> oči mu plamen ognjeni, na glavi mu
mnoge krune; nosi napisano ime kojeg nitko ne zna doli on sam;

<span id="an_19:13">19:13</span> ogrnut je ogrtačem krvlju natopljenim;
ime mu: Riječ Božja.

<span id="an_19:14">19:14</span> Prate ga na bijelcima Vojske nebeske,
odjevene u lan tanan, bijel i čist.

<span id="an_19:15">19:15</span> Iz usta mu izlazi oštar mač kojim će
posjeći narode. Vladat će njima palicom gvozdenom. On gazi u kaci
gnjevne srdžbe Boga Svevladara.

<span id="an_19:16">19:16</span> Na ogrtač, o boku, napisano mu ime:
"Kralj kraljeva i Gospodar gospodara."

<span id="an_19:17">19:17</span> I vidjeh jednog anđela: stajaše na
suncu vičući iza glasa svim pticama što nebom lete: "Ovamo! Skupite se
na veliku gozbu Božju

<span id="an_19:18">19:18</span> da se najedete mesa kraljeva, i mesa
vojvoda, i mesa mogućnika, i mesa konja i konjanika njihovih, i mesa
svih mogućih ljudi, slobodnjaka i robova, malih i velikih!"

<span id="an_19:19">19:19</span> I vidjeh: Zvijer i kraljevi zemlje i
vojske njihove skupiše se u boj da se zarate s Onim što sjedi na konju i
s vojskom njegovom.

<span id="an_19:20">19:20</span> I Zvijer bi uhvaćena, a s njom i Lažni
prorok koji je u njenoj nazočnosti činio znamenja i njima zavodio one
što su primili žig Zvijeri i klanjali se njezinu kipu. Živi su oboje
bačeni u ognjeno jezero što gori sumporom.

<span id="an_19:21">19:21</span> A drugi su posječeni mačem što iziđe iz
usta Onoga koji sjedi na konju i sve se ptice nasitiše mesa njihova.

<span id="an_20:1">20:1</span> I vidjeh anđela: siđe s neba s ključima
Bezdana i s velikim okovima u ruci.

<span id="an_20:2">20:2</span> Zgrabi Zmaja, Staru zmiju, to jest Ðavla,
Sotonu, i okova ga za tisuću godina.

<span id="an_20:3">20:3</span> Baci ga u Bezdan koji nad njim zatvori i
zapečati da više ne zavodi narode dok se ne navrši tisuću godina. Nakon
toga ima biti odriješen za malo vremena.

<span id="an_20:4">20:4</span> I vidjeh prijestolja - onima što sjedoše
na njih dano je suditi - i duše pogubljenih zbog svjedočanstva Isusova i
zbog Riječi Božje i sve koji se ne pokloniše Zvijeri ni kipu njezinu te
ne primiše žiga na čela svoja ni na ruke. Oni oživješe i zakraljevaše s
Kristom tisuću godina.

<span id="an_20:5">20:5</span> Drugi mrtvi ne oživješe dok se ne navrši
tisuću godina. To je ono prvo uskrsnuće.

<span id="an_20:6">20:6</span> Blažen i svet onaj tko je dionik toga
prvog uskrsnuća! Nad njim druga smrt nema vlasti: oni će biti svećenici
Božji i Kristovi i s njime će kraljevati tisuću godina.

<span id="an_20:7">20:7</span> A kad se navrši tisuću godina, Sotona će
iz svoga zatvora biti pušten:

<span id="an_20:8">20:8</span> izići će zavesti narode sa četiri kraja
zemlje, Goga i Magoga, i skupiti ih u boj. Bit će ih kao pijeska
morskoga.

<span id="an_20:9">20:9</span> Skupiše se na prostrano polje zemlje i
opkoliše tabor svetih i ljubljeni grad. Ali oganj siđe s neba te ih
proguta.

<span id="an_20:10">20:10</span> A njihov zavodnik, Ðavao, bačen bi u
jezero ognjeno i sumporno, gdje se nalaze i Zvijer i Lažni prorok: ondje
će se mučiti danju i noću u vijeke vjekova.

<span id="an_20:11">20:11</span> I vidjeh veliko bijelo prijestolje i
Onoga što sjede na nj: pred licem njegovim pobježe zemlja i nebo; ni
mjesta im se više ne nađe.

<span id="an_20:12">20:12</span> I vidjeh mrtve, velike i male: stoje
pred prijestoljem, a knjige se otvoriše. I otvori se jedna druga knjiga,
knjiga života. I mrtvi bijahu suđeni po onome što stoji napisano u
knjigama, po djelima svojim.

<span id="an_20:13">20:13</span> More predade svoje mrtvace, a Smrt i
Podzemlje svoje: i svaki bi suđen po djelima svojim.

<span id="an_20:14">20:14</span> A Smrt i Podzemlje bili su bačeni u
jezero ognjeno. Jezero ognjeno - to je druga smrt:

<span id="an_20:15">20:15</span> tko se god ne nađe zapisan u knjizi
života, bio je bačen u jezero ognjeno.

<span id="an_21:1">21:1</span> I vidjeh novo nebo i novu zemlju jer -
prvo nebo i prva zemlja uminu; ni mora više nema.

<span id="an_21:2">21:2</span> I Sveti grad, novi Jeruzalem, vidjeh:
silazi s neba od Boga, opremljen kao zaručnica nakićena za svoga muža.

<span id="an_21:3">21:3</span> I začujem jak glas s prijestolja: "Evo
Šatora Božjeg s ljudima! On će prebivati s njima: oni će biti narod
njegov, a on će biti Bog s njima.

<span id="an_21:4">21:4</span> I otrt će im svaku suzu s očiju te smrti
više neće biti, ni tuge, ni jauka, ni boli više neće biti jer -
prijašnje uminu."

<span id="an_21:5">21:5</span> Tada Onaj što sjedi na prijestolju reče:
"Evo, sve činim novo!" I doda: "Napiši: Ove su riječi vjerne i
istinite."

<span id="an_21:6">21:6</span> I još mi reče: "Svršeno je! Ja sam Alfa i
Omega, Početak i Svršetak! Ja ću žednomu dati s izvora vode života
zabadava.

<span id="an_21:7">21:7</span> To će biti baština pobjednikova. I ja ću
njemu biti Bog, a on meni sin.

<span id="an_21:8">21:8</span> Kukavicama pak, nevjernima i okaljanima,
ubojicama, bludnicima, vračarima i idolopoklonicima i svim lažljivcima
udio je u jezeru što gori ognjem i sumporom. To je druga smrt."

<span id="an_21:9">21:9</span> I dođe jedan od sedam anđela što imaju
sedam čaša punih zala konačnih te progovori sa mnom: "Dođi, pokazat ću
ti Zaručnicu, Ženu Jaganjčevu!"

<span id="an_21:10">21:10</span> I prenese me u duhu na goru veliku,
visoku i pokaza mi sveti grad Jeruzalem: silazi s neba od Boga,

<span id="an_21:11">21:11</span> sav u slavi Božjoj, blistav poput
dragoga kamena, kamena slična kristalnom jaspisu;

<span id="an_21:12">21:12</span> okružen zidinama velikim i visokim, sa
dvanaest vrata: na vratima dvanaest anđela i napisana imena dvanaest
plemena Izraelovih.

<span id="an_21:13">21:13</span> Od istoka vrata troja, od sjevera vrata
troja, od juga vrata troja, od zapada vrata troja.

<span id="an_21:14">21:14</span> Gradske su zidine imale dvanaest
temelja, a na njima dvanaest imena dvanaestorice apostola Jaganjčevih.

<span id="an_21:15">21:15</span> Moj subesjednik imaše mjeru, zlatnu
trsku, da izmjeri grad, vrata njegova i zidine.

<span id="an_21:16">21:16</span> Grad se stere u četvorini: dužina mu
jednaka širini. On izmjeri trskom grad: dvanaest tisuća stadija - dužina
mu i širina i visina jednaka.

<span id="an_21:17">21:17</span> Izmjeri i njegove zidine: sto četrdeset
i četiri lakta po čovjekovoj mjeri kojom je mjerio anđeo.

<span id="an_21:18">21:18</span> Zidine su gradske sagrađene od jaspisa,
a sam grad od čistoga zlata, slična čistu staklu.

<span id="an_21:19">21:19</span> Temelji su gradskih zidina urešeni
svakovrsnim dragim kamenjem: prvi je temelj od jaspisa, drugi od safira,
treći od kalcedona, četvrti od smaragda,

<span id="an_21:20">21:20</span> peti od sardoniksa, šesti od sarda,
sedmi od krizolita, osmi od berila, deveti od topaza, deseti od
krizopraza, jedanaesti od hijacinta, dvanaesti od ametista.

<span id="an_21:21">21:21</span> Dvanaest vrata - dvanaest bisera: svaka
od svoga bisera. A gradski trg - čisto zlato, kao prozirno staklo.

<span id="an_21:22">21:22</span> Hrama u gradu ne vidjeh. Ta Gospod,
Bog, Svevladar, hram je njegov - i Jaganjac!

<span id="an_21:23">21:23</span> I gradu ne treba ni sunca ni mjeseca da
mu svijetle. Ta Slava ga Božja obasjala i svjetiljka mu Jaganjac!

<span id="an_21:24">21:24</span> Narodi će hoditi u svjetlosti njegovoj,
a kraljevi zemaljski u nj donositi slavu svoju.

<span id="an_21:25">21:25</span> Vrata mu se ne zatvaraju obdan, a noći
ondje i nema.

<span id="an_21:26">21:26</span> U nj će se donijeti slava i čast
naroda.

<span id="an_21:27">21:27</span> Ali u nj neće unići ništa nečisto i
nijedan tko čini gadost i laž, nego samo oni koji su zapisani u
Jaganjčevoj knjizi života.

<span id="an_22:1">22:1</span> I pokaza mi rijeku vode života, bistru
kao prozirac: izvire iz prijestolja Božjeg i Jaganjčeva.

<span id="an_22:2">22:2</span> Posred gradskoga trga, s obje strane
rijeke, stablo života što rodi dvanaest puta, svakog mjeseca svoj rod. A
lišće stabla za zdravlje je narodima.

<span id="an_22:3">22:3</span> I neće više biti nikakva prokletstva. I
prijestolje će Božje i Jaganjčevo biti u gradu i sluge će mu se njegove
klanjati

<span id="an_22:4">22:4</span> i gledati lice njegovo, a ime će im
njegovo biti na čelima.

<span id="an_22:5">22:5</span> Noći više biti neće i neće trebati
svjetla od svjetiljke ni svjetla sunčeva: obasjavat će ih Gospod Bog i
oni će kraljevati u vijeke vjekova.

<span id="an_22:6">22:6</span> I reče mi: "Ove su riječi vjerne i
istinite jer Gospod Bog, nadahnitelj proroka, posla svoga anđela da on
pokaže slugama njegovim što se ima dogoditi ubrzo.

<span id="an_22:7">22:7</span> I evo, dolazim ubrzo! Blago onomu koji
čuva riječi proroštva ove knjige!"

<span id="an_22:8">22:8</span> Ja, Ivan, čuo sam i vidio sve ovo. I kad
sam to vidio i čuo, padoh pred noge anđelu koji mi to pokaza da mu se
poklonim.

<span id="an_22:9">22:9</span> A on će mi: "Nipošto! Sluga sam kao i ti
i braća tvoja proroci i svi koji čuvaju riječi ove knjige. Bogu se
pokloni!"

<span id="an_22:10">22:10</span> A zatim će mi: "Ne zapečati riječi
proroštva ove knjige jer - vrijeme je blizu!

<span id="an_22:11">22:11</span> Nepravednik neka samo i dalje čini
nepravdu! Okaljan neka se i dalje kalja! Pravednik neka i dalje živi
pravedno! Svet neka se i dalje posvećuje!"

<span id="an_22:12">22:12</span> "Evo, dolazim ubrzo i plaća moja sa
mnom: naplatit ću svakom po njegovu djelu!"

<span id="an_22:13">22:13</span> "Ja sam Alfa i Omega, Prvi i
Posljednji, Početak i Svršetak!

<span id="an_22:14">22:14</span> Blago onima koji peru svoje haljine:
imat će pravo na stablo života i na vrata će smjeti u grad!

<span id="an_22:15">22:15</span> Vani pak ostaju psi i vračari,
bludnice, ubojice i idolopoklonici i tko god ljubi i čini laž."

<span id="an_22:16">22:16</span> "Ja, Isus, poslah anđela svoga
posvjedočiti ovo po crkvama. Ja sam korijen i izdanak Davidov, sjajna
zvijezda Danica."

<span id="an_22:17">22:17</span> I Duh i Zaručnica govore: "Dođi!" I tko
ovo čuje, neka rekne: "Dođi!" Tko je žedan, neka dođe; tko hoće, neka
zahvati vode života zabadava!

<span id="an_22:18">22:18</span> Ja svjedočim svakomu tko sluša riječi
proroštva u ovoj knjizi: Tko ovomu što doda, Bog će njemu dodati zla
napisana u ovoj knjizi.

<span id="an_22:19">22:19</span> I tko oduzme od riječi proroštva u ovoj
knjizi, Bog će mu oduzeti udio na stablu života i na svetom gradu - na
svemu što je napisano u ovoj knjizi.

<span id="an_22:20">22:20</span> Svjedok za sve ovo govori: "Da, dolazim
ubrzo!" Amen! Dođi, Gospodine Isuse!

<span id="an_22:21">22:21</span> Milost Gospodina Isusa sa svima!

------------------------------------------------------------------------

[Next: Tobias](tob.md)
