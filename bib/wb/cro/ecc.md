[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](pro)  [Next](sol) 

------------------------------------------------------------------------

### Croatian Bible: Ecclesiastes

<span id="an_1:1">1:1</span> Misli Propovjednika, Davidova sina, kralja
u Jeruzalemu.

<span id="an_1:2">1:2</span> Ispraznost nad ispraznošću, veli
Propovjednik, ispraznost nad ispraznošću, sve je ispraznost!

<span id="an_1:3">1:3</span> Kakva je korist čovjeku od svega truda
njegova kojim se trudi pod suncem?

<span id="an_1:4">1:4</span> Jedan naraštaj odlazi, drugi dolazi, a
zemlja uvijek ostaje.

<span id="an_1:5">1:5</span> Sunce izlazi, sunce zalazi i onda hiti
svojem mjestu odakle izlazi.

<span id="an_1:6">1:6</span> Vjetar puše na jug i okreće se na sjever,
kovitla sad ovamo sad onamo i vraća se u novom vrtlogu.

<span id="an_1:7">1:7</span> Sve rijeke teku u more i more se ne
prepunja; odakle teku rijeke, onamo se vraćaju da ponovo počnu svoj tok.

<span id="an_1:8">1:8</span> Sve je mučno. Nitko ne može reći da se oči
nisu do sita nagledale i uši dovoljno naslušale.

<span id="an_1:9">1:9</span> Što je bilo, opet će biti, i što se činilo,
opet će se činiti, i nema ništa novo pod suncem.

<span id="an_1:10">1:10</span> Ima li išta o čemu bi se moglo reći:
"Gle, ovo je novo!" Sve je već davno prije nas postojalo.

<span id="an_1:11">1:11</span> Samo, od prošlosti ne ostade ni spomena,
kao što ni u budućnosti neće biti sjećanja na ono što će poslije doći.

<span id="an_1:12">1:12</span> Ja, Propovjednik, bijah kralj nad
Izraelom u Jeruzalemu.

<span id="an_1:13">1:13</span> I trudih se da mudrošću istražim i
dokučim sve što biva pod nebom; o, kako mučnu zadaću zadade Bog sinovima
ljudskim.

<span id="an_1:14">1:14</span> Vidjeh sve što se čini pod suncem: kakve
li ispraznosti i puste tlapnje!

<span id="an_1:15">1:15</span> Što je krivo, ne može se ispraviti; čega
nema, izbrojiti se ne može.

<span id="an_1:16">1:16</span> Rekoh onda sam sebi: "Gle, stekao sam
veću mudrost nego bilo tko od mojih prethodnika u Jeruzalemu. Duh moj
sabrao je golemu mudrost i znanje."

<span id="an_1:17">1:17</span> Mudrost pomnjivo proučih, a tako i
glupost i ludost, ali sam spoznao da je to pusta tlapnja.

<span id="an_1:18">1:18</span> Mnogo mudrosti - mnogo jada; što više
znanja, to više boli.

<span id="an_2:1">2:1</span> Tad rekoh u srcu svom: "Daj da okušam
užitak i vidim što naslada pruža" - ali gle: i to je ispraznost!

<span id="an_2:2">2:2</span> O smijehu rekoh: "Ludost je"; o užitku:
"Čemu valja?"

<span id="an_2:3">2:3</span> Odlučih tijelo krijepiti vinom, a srce
posvetiti mudrosti; poželjeh prigrliti i ludost, kako bih spoznao
usrećava li ljude ono što pod nebesima čine za izbrojenih dana svojega
života.

<span id="an_2:4">2:4</span> Učinih velika djela: sazidah sebi palače,
zasadih vinograde;

<span id="an_2:5">2:5</span> uredih perivoje i voćnjake, nasadih u njima
voćke svakojake.

<span id="an_2:6">2:6</span> Načinih jezera da plodna sadišta natapam.

<span id="an_2:7">2:7</span> Nakupovah robova i robinja, imadoh i sluge
domaće, a tako i stada krupne i sitne stoke više no itko prije mene u
Jeruzalemu.

<span id="an_2:8">2:8</span> Nagomilah srebro i zlato i blago kraljeva i
pokrajina, nabavih pjevače i pjevačice i svakoga raskošja ljudskog, sve
škrinju na škrinji.

<span id="an_2:9">2:9</span> I postadoh tako velik, veći no bilo tko
prije mene u Jeruzalemu; a nije me ni mudrost moja ostavila.

<span id="an_2:10">2:10</span> I što god su mi oči poželjele, nisam im
uskratio, niti branih srcu svojemu kakva veselja, već se srce moje
veselilo svakom trudu mojem, i takva bi nagrada svakom mojem naporu.

<span id="an_2:11">2:11</span> A onda razmotrih sva svoja djela, sve
napore što uložih da do njih dođem - i gle, sve je to opet ispraznost i
pusta tlapnja! I ništa nema valjano pod suncem.

<span id="an_2:12">2:12</span> Okrenuh zatim misao svoju mudrosti,
gluposti i ludosti. Što, na priliku, čini kraljev nasljednik? Ono što je
već učinjeno.

<span id="an_2:13">2:13</span> I spoznadoh da je bolja mudrost od
ludosti, kao što je svjetlost bolja od tame.

<span id="an_2:14">2:14</span> Mudracu su oči u glavi, a bezumnik luta u
tami. Ali također znam da obojicu stiže ista kob.

<span id="an_2:15">2:15</span> Zato rekoh u sebi: "Kakva je sudbina
luđaku, takva je i meni. Čemu onda žudjeti za mudrošću?" I rekoh u srcu:
"I to je ispraznost!"

<span id="an_2:16">2:16</span> Jer trajna spomena nema ni mudru ni
bezumniku: obojicu će poslije nekog vremena prekriti zaborav! I, jao,
mudrac mora umrijeti kao i bezumnik.

<span id="an_2:17">2:17</span> Omrznuh život, jer mi se učini mučnim sve
što se zbiva pod suncem: sve je ispraznost i pusta tlapnja.

<span id="an_2:18">2:18</span> Zamrzih sve za što sam se pod suncem
trudio i što sad ostavljam svome nasljedniku.

<span id="an_2:19">2:19</span> Tko zna hoće li on biti mudar ili lud? Pa
ipak on će biti gospodar sve moje muke u koju uložih sav svoj napor i
mudrost pod suncem. I to je ispraznost.

<span id="an_2:20">2:20</span> I stao sam srcem očajavati zbog velikog
napora kojim sam se trudio pod suncem.

<span id="an_2:21">2:21</span> Jer čovjek se trudi mudro i umješno i
uspješno, pa sve to mora ostaviti u baštinu drugomu koji se oko toga
nije uopće trudio. I to je ispraznost i velika nevolja.

<span id="an_2:22">2:22</span> Jer što on dobiva za sav svoj napor i
trud koji je pod suncem podnio?

<span id="an_2:23">2:23</span> Jer svi su njegovi dani doista mukotrpni,
poslovi mu puni brige; čak ni noću ne miruje srce njegovo. I to je
ispraznost.

<span id="an_2:24">2:24</span> Nema čovjeku druge sreće već jesti i piti
i biti zadovoljan svojim poslom. I to je, vidim, dar Božje ruke.

<span id="an_2:25">2:25</span> Jer tko bi mogao jesti, tko li
nezadovoljan biti, osim po njemu.

<span id="an_2:26">2:26</span> Mudrost, spoznaju, radost on daruje onom
tko mu je po volji, a grešniku nameće zadaću da sabira i skuplja za
onoga tko je po volji Bogu. I to je ispraznost i pusta tlapnja.

<span id="an_3:1">3:1</span> Sve ima svoje doba i svaki posao pod nebom
svoje vrijeme.

<span id="an_3:2">3:2</span> Vrijeme rađanja i vrijeme umiranja; vrijeme
sađenja i vrijeme čupanja posađenog.

<span id="an_3:3">3:3</span> Vrijeme ubijanja i vrijeme liječenja;
vrijeme rušenja i vrijeme građenja.

<span id="an_3:4">3:4</span> Vrijeme plača i vrijeme smijeha; vrijeme
tugovanja i vrijeme plesanja.

<span id="an_3:5">3:5</span> Vrijeme bacanja kamenja i vrijeme sabiranja
kamenja; vrijeme grljenja i vrijeme kad se ostavlja grljenje.

<span id="an_3:6">3:6</span> Vrijeme traženja i vrijeme gubljenja;
vrijeme čuvanja i vrijeme odbacivanja.

<span id="an_3:7">3:7</span> Vrijeme deranja i vrijeme š§ijenja; vrijeme
šutnje i vrijeme govorenja.

<span id="an_3:8">3:8</span> Vrijeme ljubljenja i vrijeme mržnje;
vrijeme rata i vrijeme mira.

<span id="an_3:9">3:9</span> Koja je posleniku korist od njegovih
napora?

<span id="an_3:10">3:10</span> Razmišljam o mučnoj zadaći što je Bog
zadade sinovima ljudskim.

<span id="an_3:11">3:11</span> Sve što on čini prikladno je u svoje
vrijeme; ali iako je dopustio čovjeku uvid u vjekove, čovjek ne može
dokučiti djela koja Boga čini od početka do kraja.

<span id="an_3:12">3:12</span> Znam da nije druge sreće čovjeku osim da
se veseli i čini dobro za svojega života.

<span id="an_3:13">3:13</span> I kad čovjek jede i pije i uživa u svojem
radu, i to je Božji dar.

<span id="an_3:14">3:14</span> I znam da sve što Bog čini, čini za
stalno. Tome se ništa dodati ne može niti mu se može oduzeti; a Bog čini
tako da ga se boje.

<span id="an_3:15">3:15</span> Što biva, već bijaše, i što će biti, već
je bilo; a Bog obnavlja što je prohujalo.

<span id="an_3:16">3:16</span> Još vidim kako pod suncem umjesto pravice
vlada nepravda i umjesto pravednika zločinac.

<span id="an_3:17">3:17</span> Zato rekoh u sebi: "Bog će suditi i
pravedniku i zločincu, jer ovdje ima vrijeme za svaku namjeru i čin."

<span id="an_3:18">3:18</span> Još rekoh u sebi: "Ljudi se ponašaju tako
da Bog može pokazati kakvi su uistinu, da su jedni drugima poput
zvijeri."

<span id="an_3:19">3:19</span> Jer zaista, kob ljudi i zvijeri jedna je
te ista. Kako ginu oni, tako ginu i one; i dišu jednakim dahom, i čovjek
ničim ne nadmašuje zvijer, jer sve je ispraznost.

<span id="an_3:20">3:20</span> I jedni i drugi odlaze na isto mjesto;
svi su postali od praha i u prah se vraćaju.

<span id="an_3:21">3:21</span> Tko zna da li dah ljudski uzlazi gore, a
dah zvijeri silazi dolje k zemlji?

<span id="an_3:22">3:22</span> Uviđam da čovjeku druge sreće nema osim
radosti u svome djelu, jer to je ljudska sudbina. A tko će ga dovesti do
toga da dozna što će biti poslije njega?

<span id="an_4:1">4:1</span> Opet stadoh promatrati sva nasilja koja se
čine pod suncem, i gle, suze potlačenih, i nikog nema da ih utre; i
nasilje iz tlačiteljske ruke, a zaštitnika niotkuda.

<span id="an_4:2">4:2</span> Zato sretnima smatram mrtve koji su već
pomrli; sretniji su od živih što još žive.

<span id="an_4:3">4:3</span> A od obojih je sretniji onaj koji još nije
postao, koji nije vidio zlih djela što se čine pod suncem.

<span id="an_4:4">4:4</span> Nadalje iskusih da svaki napor i svaki
uspjeh pribavlja čovjeku zavist njegova bližnjeg. I to je ispraznost i
pusta tlapnja.

<span id="an_4:5">4:5</span> Bezumnik prekriži ruke i izjeda sebe.

<span id="an_4:6">4:6</span> Bolja je puna šaka u miru nego obje
pregršti mučna rada i puste tlapnje.

<span id="an_4:7">4:7</span> I još jednu opazih ispraznost pod suncem:

<span id="an_4:8">4:8</span> Čovjek potpun samac - bez sina, bez brata,
i opet nema kraja njegovu trudu; oči mu se ne mogu nasititi blaga; a ne
misli: za koga se mučim i uskraćujem dobro sebi? I to je ispraznost i
zla briga.

<span id="an_4:9">4:9</span> Bolje je dvojici nego jednome, jer imaju
bolju plaću za svoj trud.

<span id="an_4:10">4:10</span> Padne li jedan, drugi će ga podići; a
teško jednomu! Ako padne, nema nikoga da ga podigne.

<span id="an_4:11">4:11</span> Pa ako se i spava udvoje, toplije je; a
kako će se samac zagrijati?

<span id="an_4:12">4:12</span> I ako tko udari na jednoga, dvojica će mu
se oprijeti; i trostruko se uže ne kida brzo.

<span id="an_4:13">4:13</span> Bolji je mladić siromašan a mudar nego
kralj star a lud, koji više ne zna za savjet.

<span id="an_4:14">4:14</span> Jer mladić može izići iz tamnice i
postati kraljem, iako se rodio kao prosjak u svom kraljevstvu.

<span id="an_4:15">4:15</span> Opazih kako svi koji žive i hode pod
suncem pristaju uz mladića, uz nastupnika koji ga naslijedi.

<span id="an_4:16">4:16</span> On stupa na čelo bezbrojnih podanika i
kasniji se naraštaji ne mogahu zbog njega radovati. I to je zacijelo
ispraznost i pusta tlapnja.

<span id="an_4:17">4:17</span> Kad odlaziš u Božji dom, pazi na korake
svoje. Priđi da mogneš čuti - žrtva je valjanija nego prinos luđaka, jer
oni i ne znaju da čine zlo.

<span id="an_5:1">5:1</span> Ne nagli ustima svojim i ne žuri se s
riječima pred Bogom, jer je Bog na nebu, a ti si na zemlji; zato štedi
svoje riječi.

<span id="an_5:2">5:2</span> San dolazi od mnogih briga, a lud govor od
mnoštva riječi.

<span id="an_5:3">5:3</span> Kad zavjetuješ štogod Bogu, odmah to
izvrši, jer njemu nisu mili bezumnici. Zato ispuni svaki svoj zavjet.

<span id="an_5:4">5:4</span> Bolje je ne zavjetovati, nego zavjetovati a
ne izvršiti zavjeta.

<span id="an_5:5">5:5</span> Ne daj ustima svojim da te navode na grijeh
i ne reci kasnije pred anđelom da je bilo nehotice. Zašto pružati Bogu
priliku da se srdi na riječ tvoju i uništi djelo tvojih ruku?

<span id="an_5:6">5:6</span> Koliko sanja, toliko i ispraznosti; mnogo
riječi - isprazna tlapnja. Zato boj se Boga.

<span id="an_5:7">5:7</span> Ako vidiš gdje tlače siromaha i gaze pravo
i pravicu u zemlji, ne čudi se tomu, jer nad visokim straži viši, a nad
njim najviši.

<span id="an_5:8">5:8</span> Korist zemlje je nada sve; i kralj ovisi o
zemljištu.

<span id="an_5:9">5:9</span> Tko novce ljubi, nikad ih dosta nema; tko
bogatstvo ljubi, nikad mu dosta probitka. I to je ispraznost.

<span id="an_5:10">5:10</span> Gdje je mnogo bogatstva, mnogo je i
gotovana, pa kakva je korist od toga gospodaru, osim što ga očima gleda?

<span id="an_5:11">5:11</span> Sladak je dan radiši, jeo malo ili mnogo,
dok bogatstvo ne da bogatašu zaspati.

<span id="an_5:12">5:12</span> I vidjeh teško zlo pod suncem: skupljeno
blago što je na propast svojemu vlasniku.

<span id="an_5:13">5:13</span> Jer zlom nezgodom propadne takvo
bogatstvo te sinu što mu se rodi ne ostane ništa.

<span id="an_5:14">5:14</span> Gol je izašao iz utrobe majke svoje i
tako će gol i otići kakav je i došao; ništa nema od svega svojeg truda
da ponese.

<span id="an_5:15">5:15</span> I to je teško zlo što tako odlazi kako je
i došao; pa kakva mu je korist što se u vjetar mučio.

<span id="an_5:16">5:16</span> Sve svoje dane živi u tami, nevolji,
brizi, bolesti i srdžbi.

<span id="an_5:17">5:17</span> Ovo, stoga, zaključujem: prava je sreća
čovjeku jesti i piti i biti zadovoljan sa svim svojim trudom kojim se
muči pod suncem za kratka vijeka koji mu je dao Bog, jer takva mu je
sudbina dosuđena.

<span id="an_5:18">5:18</span> Pa ako je čovjeku Bog dao bogatstvo i
imanje da ih uživa i bude zadovoljan svojim djelom - i to je dar od
Boga.

<span id="an_5:19">5:19</span> Jer tada barem ne misli mnogo na dane
svog života, kad mu Bog daje da mu se srce veseli.

<span id="an_6:1">6:1</span> I vidjeh: ima još jedno zlo pod suncem i
teško tišti ljude.

<span id="an_6:2">6:2</span> Nekomu Bog udijeli bogatstvo i blago i
počasti te ima sve što mu duša poželi, ali mu ne udijeli da to i uživa,
nego uživa tuđinac. To je ispraznost i grdna nevolja.

<span id="an_6:3">6:3</span> I velim: bolje je nedonošče od onoga koji
bi rodio stotinu djece i živio mnogo godina, a sam se ne bi naužio dobra
niti bi imao pogreba;

<span id="an_6:4">6:4</span> jer je nedonošče uzalud došlo i u tamu
otišlo i ime mu je tamom pokriveno;

<span id="an_6:5">6:5</span> sunca čak ne vidje niti spozna - a
spokojnije je od onoga.

<span id="an_6:6">6:6</span> Pa kad bi takav živio i dvije tisuće
godina, a svojeg dobra ne bi uživao, zar ne odlaze obojica jednako na
isto mjesto?

<span id="an_6:7">6:7</span> Čovjek se trudi samo da bi jeo, a želudac
njegov nikad da se nasiti.

<span id="an_6:8">6:8</span> Jer po čemu je mudrac bolji od luđaka i što
reći o siromahu koji se umije držati pred ljudima?

<span id="an_6:9">6:9</span> Bolje je očima vidjeti nego duhom lutati. I
to je ispraznost i pusta tlapnja.

<span id="an_6:10">6:10</span> Što je već bilo, ime ima; i zna se što je
čovjek; i on se ne može parbiti s jačim od sebe.

<span id="an_6:11">6:11</span> Što više riječi, to veća ispraznost
svega, i koja je od toga korist čovjeku?

<span id="an_6:12">6:12</span> Tko zna što je dobro čovjeku u životu
njegovu, za ono malo dana koje tako isprazno živi, koji mu prolaze kao
sjena? Tko će kazati čovjeku što će biti poslije njega pod suncem?

<span id="an_7:1">7:1</span> Bolji je dobar glas nego skupocjeno ulje, i
smrtni dan nego dan rođenja.

<span id="an_7:2">7:2</span> Bolje je ići u kuću gdje je žalost nego u
kuću gdje je gozba, jer ondje je kraj svakoga čovjeka, i tko je živ,
nek' primi k srcu!

<span id="an_7:3">7:3</span> Bolji je jad nego smijeh, jer pod žalosnim
licem srce je radosno.

<span id="an_7:4">7:4</span> Srce je mudrih ljudi u kući žalosti, a srce
bezumnih u kući veselja.

<span id="an_7:5">7:5</span> Bolje je poslušati ukor mudra čovjeka
negoli slušati hvalospjev luđaka.

<span id="an_7:6">7:6</span> Jer kao prasak trnja ispod kotla, takav je
smijeh luđaka, i to je ispraznost.

<span id="an_7:7">7:7</span> Jer smijeh od mudraca čini luđaka i veselje
kvari srce.

<span id="an_7:8">7:8</span> Bolji je svršetak stvari nego njezin
početak i bolja je strpljivost od oholosti.

<span id="an_7:9">7:9</span> Ne nagli u srdžbu, jer srdžba počiva u srcu
luđaka.

<span id="an_7:10">7:10</span> Ne pitaj zašto su negdašnja vremena bila
bolja od ovih, jer to nije mudro pitanje.

<span id="an_7:11">7:11</span> Mudrost je dragocjena baština i probitak
onima na koje sunce sja.

<span id="an_7:12">7:12</span> Jer kao što je novac zaštita, tako je i
mudrost; a prednost je mudrosti u tome što izbavlja onoga tko je ima.

<span id="an_7:13">7:13</span> Pogledaj djela Božja; tko može ispraviti
što je on iskrivio?

<span id="an_7:14">7:14</span> U sretan dan uživaj sreću, a u zao dan
razmišljaj: Bog je stvorio jedno kao i drugo - da čovjek ne otkrije
ništa od svoje budućnosti.

<span id="an_7:15">7:15</span> Svašta vidjeh u svojemu ništavnom životu:
pravednik propada unatoč svojoj pravednosti, a bezbožnik i dalje živi
unatoč svojoj bezbožnosti.

<span id="an_7:16">7:16</span> Ne budi prepravedan i ne budi premudar;
zašto da se uništavaš?

<span id="an_7:17">7:17</span> Ne budi preopak i ne budi lud; zašto bi
umro prije vremena?

<span id="an_7:18">7:18</span> Dobro je da držiš jedno, ali ni drugo ne
puštaj iz ruke, jer tko se boji Boga, izbavlja se od svega.

<span id="an_7:19">7:19</span> Mudrost mudraca veću moć daje gradu nego
deset mogućnika.

<span id="an_7:20">7:20</span> Na zemlji nema pravednika koji, čineći
dobro, ne bi nikad sagriješio.

<span id="an_7:21">7:21</span> I još jedno: nemoj se obazirati na
govorkanje; čut ćeš možda da te sluga tvoj proklinjao;

<span id="an_7:22">7:22</span> a zna tvoje srce kako si i ti često druge
proklinjao.

<span id="an_7:23">7:23</span> Sve sam to mudrošću iskušao. Mislio sam
da sam mudar, ali mi je mudrost bila nedokučiva.

<span id="an_7:24">7:24</span> Ono što jest, daleko je i duboko, tako
duboko - tko da i pronađe?

<span id="an_7:25">7:25</span> I još jednom pokušah istražiti i shvatiti
mudrost i smisao, da spoznam opačinu kao ludost, a ludost kao bezumlje.

<span id="an_7:26">7:26</span> Otkrih da ima nešto gorče od smrti -
žena, ona je zamka, srce joj je mreža, a ruke okovi; tko je Bogu drag,
izmiče joj, a grešnik je njezin sužanj.

<span id="an_7:27">7:27</span> Eto, to sam sve u svemu otkrio, veli
Propovjednik.

<span id="an_7:28">7:28</span> I još sam tražio, ali bez uspjeha. Nađoh
čovjeka - jednog od tisuću, a žene ne nađoh među svima nijedne.

<span id="an_7:29">7:29</span> Otkrih ovo: Bog stvori čovjeka
jednostavnim, a on snuje nebrojene spletke.

<span id="an_8:1">8:1</span> Tko je kao mudrac? Tko još umije tumačiti
stvari? Mudrost čovjeku razvedruje lice i mijenja njegov namršteni lik.

<span id="an_8:2">8:2</span> Zato velim: slušaj kraljevu zapovijed zbog
Božje zakletve.

<span id="an_8:3">8:3</span> Ne nagli da je prekršiš: ne budi tvrdoglav
kad razlog nije dobar, jer on čini kako mu odgovara.

<span id="an_8:4">8:4</span> Jer kraljeva je riječ najjača, i tko ga
smije pitati: "Što činiš?"

<span id="an_8:5">8:5</span> Tko se drži zapovijedi, ne poznaje nevolju,
i mudrac zna za vrijeme i sud.

<span id="an_8:6">8:6</span> Jer postoji vrijeme i sud za sve, i čovjeka
veoma tereti nedjelo njegovo

<span id="an_8:7">8:7</span> jer on ne zna što će biti; a tko mu može
kazati kad će što biti?

<span id="an_8:8">8:8</span> Vjetar nitko ne može svladati, niti
gospodariti nad danom smrtnim, niti ima odgode u ratu; niti opačina
izbavlja onoga koji je čini.

<span id="an_8:9">8:9</span> Sve ovo vidjeh pazeći na sve što se čini
pod suncem, kad čovjek vlada nad čovjekom na njegovu nesreću.

<span id="an_8:10">8:10</span> Dalje vidjeh kako opake nose na groblje,
i ljudi iz svetog mjesta izlaze da ih slave zbog toga što su tako
činili. I to je ispraznost.

<span id="an_8:11">8:11</span> Kad nema brze osude za zlo djelo, ljudsko
je srce sklono činiti zlo.

<span id="an_8:12">8:12</span> I grešnik koji čini zlo i sto puta, dugo
živi. Ja ipak znam da će biti sretni oni koji se boje Boga jer ga se
boje.

<span id="an_8:13">8:13</span> Ali opak čovjek neće biti sretan i neće
produljivati svoje dane ni kao sjena jer se ne boji Boga.

<span id="an_8:14">8:14</span> Ali je na zemlji ispraznost te pravednike
stiže sudbina opakih, a opake sudbina pravednika. Velim: i to je
ispraznost.

<span id="an_8:15">8:15</span> Zato slavim veselje, jer nema čovjeku
sreće pod suncem nego u jelu, pilu i nasladi. I to neka ga prati u
njegovoj muci za života koji mu Bog dade pod suncem.

<span id="an_8:16">8:16</span> Poslije svih napora da dokučim mudrost,
pokušah spoznati što se radi na zemlji. Uistinu, čovjek ne nalazi
spokojstva ni danju ni noću.

<span id="an_8:17">8:17</span> Promatram cjelokupno djelo Božje: i
odista - nitko ne može dokučiti ono što se zbiva pod suncem. Jer ma
koliko se čovjek trudio da otkrije, nikad ne može otkriti. Pa ni mudrac
to ne može otkriti, iako misli da zna.

<span id="an_9:1">9:1</span> Razmišljah o svemu tome i shvatih kako su i
pravednici i mudraci, sa djelima svojim, u Božjoj ruci; i čovjek ne
razumije ni ljubavi ni mržnje, i njemu su obje ispraznost.

<span id="an_9:2">9:2</span> Svima je ista kob, pravednomu kao i opakom,
čistomu i nečistomu, onomu koji žrtvuje kao i onomu koji ne žrtvuje;
jednako dobru kao i grešniku, onomu koji se zaklinje kao i onomu koji se
boji zakletve.

<span id="an_9:3">9:3</span> Najgore je od svega što biva pod suncem
ovo: ista je kob svima, ljudsko je srce puno zla, ludost je u srcima
ljudi dok žive, a potom se pridružuju mrtvima.

<span id="an_9:4">9:4</span> Jer onaj tko je među živima, ima nade: i
živ pas više vrijedi nego mrtav lav.

<span id="an_9:5">9:5</span> Živi barem znaju da će umrijeti, a mrtvi ne
znaju ništa niti imaju više nagrade, jer se zaboravlja i spomen na njih.

<span id="an_9:6">9:6</span> Davno je nestalo i njihove ljubavi, i
mržnje, i zavisti, i više nemaju udjela ni u čem što biva pod suncem.

<span id="an_9:7">9:7</span> Zato s radošću jedi svoj kruh i vesela srca
pij svoje vino, jer se Bogu već prije svidjelo tvoje djelo.

<span id="an_9:8">9:8</span> U svako doba nosi haljine bijele i ulja
nek' ne ponestane na tvojoj glavi.

<span id="an_9:9">9:9</span> Uživaj život sa ženom koju ljubiš u sve
dane svojega ispraznog vijeka koji ti Bog daje pod suncem, jer to je
tvoj udio u životu i u trudu kojim se trudiš pod suncem.

<span id="an_9:10">9:10</span> I što god nakaniš učiniti, učini dok
možeš, jer nema ni djela, ni umovanja, ni spoznaje, ni mudrosti u
Podzemlju u koje ideš.

<span id="an_9:11">9:11</span> Osim toga, vidjeh pod suncem: ne dobivaju
trku hitri, ni boj hrabri; nema kruha za mudraca, ni bogatstva za
razumne, ni milosti za učene, jer vrijeme i kob sve ih dostiže.

<span id="an_9:12">9:12</span> Čovjek ne zna svoga časa: kao ribe
ulovljene u podmukloj mreži, i kao ptice u zamku uhvaćene, tako se
hvataju sinovi ljudski u vrijeme nevolje koja ih iznenada spopada.

<span id="an_9:13">9:13</span> Još vidjeh pod suncem i ovu "mudrost"
koja mi se učini velikom:

<span id="an_9:14">9:14</span> Bi jedan malen grad i u njem malo ljudi,
a na nj udari velik kralj, opkoli ga i podiže oko njega velike opsadne
tornjeve.

<span id="an_9:15">9:15</span> Ali se u njemu nađe čovjek siromah mudar
koji spasi grad svojom mudrošću, a poslije se nitko nije sjećao toga
čovjeka.

<span id="an_9:16">9:16</span> Ipak ja velim: bolja je mudrost nego
jakost, ali se ne cijeni mudrost siromaha i ne slušaju njegove riječi.

<span id="an_9:17">9:17</span> Blage se riječi mudraca bolje čuju nego
vika zapovjednika nad luđacima.

<span id="an_9:18">9:18</span> Mudrost više vrijedi nego bojno oružje,
ali jedan jedini grešnik pokvari mnogo dobra.

<span id="an_10:1">10:1</span> Uginula muha usmrdi mirisno ulje, a i
malo ludosti jače je od mudrosti i časti.

<span id="an_10:2">10:2</span> Mudrac kroči pravim putem, a luđak
krivim.

<span id="an_10:3">10:3</span> Dovoljno je da luđak pođe putem: kako
razbora nema, svakomu pokazuje da je lud.

<span id="an_10:4">10:4</span> Ako se na te digne vladaočev gnjev, ne
ostavljaj svoga mjesta, jer blagost sprečava velike grijehe.

<span id="an_10:5">10:5</span> Ima zlo što ga vidjeh pod suncem kao
prestupak koji dolazi od vladaoca:

<span id="an_10:6">10:6</span> ludost se podiže na najviša mjesta, a
veliki zauzimaju niske položaje.

<span id="an_10:7">10:7</span> Vidjeh sluge na konjima, a knezove gdje
idu pješice kao sluge.

<span id="an_10:8">10:8</span> Tko jamu kopa, u nju pada; i tko ruši
zid, ujeda ga zmija.

<span id="an_10:9">10:9</span> Tko lomi kamenje, ono ga ranjava; tko
cijepa drva, može nastradati.

<span id="an_10:10">10:10</span> Kad zatupi željezo i oštrica mu nije
nabrušena, tada treba više snage; a nagrada mudrosti je uspjeh.

<span id="an_10:11">10:11</span> Ako zmija ujede prije čaranja, ništa
onda opčaratelj ne koristi.

<span id="an_10:12">10:12</span> Pune su miline riječi iz usta mudraca,
a bezumnika upropašćuju njegove usne.

<span id="an_10:13">10:13</span> On počinje svoje besjede ludošću i
svršava ih potpunim bezumljem.

<span id="an_10:14">10:14</span> Luđak previše govori: čovjek ne poznaje
budućnost, i tko mu može kazati što će poslije njega biti?

<span id="an_10:15">10:15</span> Luđake mori njihov trud; tko ne zna
puta, ne može u grad.

<span id="an_10:16">10:16</span> Jao tebi, zemljo, kad ti je kralj
premlad i knezovi se već ujutro goste.

<span id="an_10:17">10:17</span> Blago tebi, zemljo, kad ti je kralj
plemenit i knezovi ti u svoje vrijeme blaguju da se okrijepe, a ne da se
opiju.

<span id="an_10:18">10:18</span> S lijenosti se ugiblju grede, zbog
nebrige prokišnjava kuća.

<span id="an_10:19">10:19</span> Ali su gozbe radi zabave i vino
uveseljava život, a novci pribavljaju sve.

<span id="an_10:20">10:20</span> Ni u svojoj misli ne kuni kralja, ni u
svojoj ložnici ne kuni bogataša, jer će ptice odnijeti glas i kleveta
lako okrilati.

<span id="an_11:1">11:1</span> Baci kruh svoj na vodu i naći ćeš ga
poslije mnogo vremena.

<span id="an_11:2">11:2</span> Podijeli sedmorici ili osmorici, jer ne
znaš kakvo će zlo zadesiti zemlju.

<span id="an_11:3">11:3</span> Kad se oblaci napune kišom, prosiplju je
na zemlju, a padne li drvo na jug ili na sjever, svejedno: gdje padne,
ondje i ostaje.

<span id="an_11:4">11:4</span> Tko pazi na vjetar, ne sije, i tko gleda
na oblake, ne žanje.

<span id="an_11:5">11:5</span> Kao što ne znaš koji je put vjetru ni
kako postaju kosti u utrobi trudne žene, tako ne znaš ni djela Boga koji
sve tvori.

<span id="an_11:6">11:6</span> Ujutro sij svoje sjeme, a navečer nek' ti
ruka ne počiva. Jer ne znaš da li će biti bolje ovo ili ono, ili će
oboje biti jednako dobro.

<span id="an_11:7">11:7</span> Ljupka je svjetlost i ugodno je očima
vidjeti sunce.

<span id="an_11:8">11:8</span> Ali ako čovjek živi i mnogo godina, neka
se uvijek veseli, a neka se sjeti da će tamnih dana biti mnogo.
Ispraznost je sve što će doći.

<span id="an_11:9">11:9</span> Zato se raduj, mladiću, za svoje
mladosti, i veseli se u danima svoga mladenaštva; idi putovima svoga
srca i slijedi želje svojih očiju; ali znaj da će ti za sve to suditi
Bog.

<span id="an_11:10">11:10</span> Ukloni dakle jad iz svoga srca i udalji
bol od svojega tijela. Ali je isprazna i mladost i doba tamnih kosa.

<span id="an_12:1">12:1</span> I sjećaj se svoga Stvoritelja u danima
svoje mladosti prije nego dođu zli dani i prispiju godine kad ćeš reći:
"Ne mile mi se."

<span id="an_12:2">12:2</span> Prije nego potamni sunce i svjetlost,
mjesec i zvijezde, i vrate se oblaci iza kiše.

<span id="an_12:3">12:3</span> U dan kad zadrhte čuvari kuće i pognu se
junaci, i dosađuju se mlinarice jer ih je premalo, i potamne oni koji
gledaju kroz prozore;

<span id="an_12:4">12:4</span> kad se zatvore ulična vrata, oslabi šum
mlina, kad utihne pjev ptice i zamru zvuci pjesme.

<span id="an_12:5">12:5</span> Kad je put uzbrdo muka i svaki izlazak
prijetnja; a badem je u cvatu, i skakavac ne skače više, i koprov plot
puca, jer čovjek ide u svoj vječni dom! A narikače već se kreću ulicama.

<span id="an_12:6">12:6</span> Prije nego se prekine srebrna vrpca i
zlatna se svjetiljka razbije i razlupa se vrč na izvoru i slomi točak na
bunaru;

<span id="an_12:7">12:7</span> i vrati se prah u zemlju kao što je iz
nje i došao, a duh se vrati Bogu koji ga je dao.

<span id="an_12:8">12:8</span> Ispraznost nad ispraznostima, veli
Propovjednik, sve je ispraznost.

<span id="an_12:9">12:9</span> A osim toga što je sam Propovjednik bio
mudar, on je i narod učio mudrosti te je odmjerio, ispitao i sastavio
mnogo mudrih izreka.

<span id="an_12:10">12:10</span> Ujedno se Propovjednik trudio pronaći
prikladne riječi i izravno izraziti istinu.

<span id="an_12:11">12:11</span> Besjede su mudrih ljudi kao ostani i
kao pobodeni kolci: pastir se njima služi na dobro svojega stada.

<span id="an_12:12">12:12</span> I na kraju, sine moj, znaj da je
neizmjerno mnogo truda potrebno da se napiše knjiga i da mnogo učenje
umara tijelo.

<span id="an_12:13">12:13</span> Čujmo svemu završnu riječ: "Boj se
Boga, izvršuj njegove zapovijedi, jer - to je sav čovjek."

<span id="an_12:14">12:14</span> Jer sva će skrivena djela, bila dobra
ili zla, Bog izvesti na sud.

------------------------------------------------------------------------

[Next: Song of Solomon](sol)
