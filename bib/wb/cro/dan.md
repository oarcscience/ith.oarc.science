[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](eze)  [Next](hos.md) 

------------------------------------------------------------------------

### Croatian Bible: Daniel

<span id="an_1:1">1:1</span> Treće godine kraljevanja Jojakima, kralja
Judeje, dođe Nabukodonozor, kralj Babilona, na Jeruzalem te ga opsjede.

<span id="an_1:2">1:2</span> Gospodin mu dade u ruke Jojakima, kralja
judejskog, i dio predmeta iz Doma Božjega; on ih dopremi u zemlju Šinear
i pohrani predmete u riznici svojih bogova.

<span id="an_1:3">1:3</span> Kralj naredi Ašfenazu, starješini svojih
dvorjanika, da dovede od Izraelaca nekoliko dječaka kraljevskoga ili
velikaškog roda:

<span id="an_1:4">1:4</span> neka budu bez nedostatka, lijepi, vrsni u
svakoj mudrosti, dobro poučeni i bistri, prikladni da stoje na kraljevu
dvoru; Ašfenaz neka ih nauči pismu i jeziku Kaldejaca.

<span id="an_1:5">1:5</span> Kralj im odredi dnevni obrok od kraljevskih
jela i od vina sa svoga stola. Neka se odgajaju tri godine, a poslije
toga imali bi stajati pred kraljem.

<span id="an_1:6">1:6</span> Među njima bijahu Judejci: Daniel,
Hananija, Mišael i Azarja.

<span id="an_1:7">1:7</span> Dvorjanički starješina nadjene im imena:
Daniel će se zvati Baltazar, Hananija Šadrak, Mišael Mešak, Azarja Abed
Nego.

<span id="an_1:8">1:8</span> Daniel je u srcu odlučio da se neće
okaljati kraljevim jelima i vinom s njegova stola, pa zamoli
dvorjaničkog starješinu da ga poštedi te se ne okalja.

<span id="an_1:9">1:9</span> Bog dade Danielu te nađe dobrohotnost i
smilovanje u dvorjaničkog starješine.

<span id="an_1:10">1:10</span> Starješina reče Danielu: "Bojim se svoga
gospodara kralja; on vam je odredio jelo i pilo, pa ako vidi da su vam
lica mršavija nego u drugih dječaka vaše dobi, ja ću zbog vas biti kriv
pred kraljem."

<span id="an_1:11">1:11</span> Tada reče Daniel čuvaru koga bijaše
dvorjanički starješina odredio Danielu, Hananiji, Mišaelu i Azarji:

<span id="an_1:12">1:12</span> "Molim te, pokušaj sa svojim slugama
deset dana: neka nam se daje povrće za jelo i voda za pilo.

<span id="an_1:13">1:13</span> Vidjet ćeš onda kakvi ćemo biti mi a
kakvi dječaci koji jedu od kraljevih jela, pa učini sa svojim slugama po
onome što budeš vidio."

<span id="an_1:14">1:14</span> On pristade i stavi ih na kušnju deset
dana.

<span id="an_1:15">1:15</span> A nakon deset dana oni bijahu ljepši i
ugojeniji nego svi dječaci koji jeđahu od kraljevih jela.

<span id="an_1:16">1:16</span> Od tada čuvar dokinu njihova jela i obrok
vina što su imali piti te im davaše povrća.

<span id="an_1:17">1:17</span> Ovoj četvorici dječaka dade Bog znanje i
razumijevanje svih knjiga i mudrosti. Daniel razumijevaše viđenja i sne.

<span id="an_1:18">1:18</span> Pošto se navršilo vrijeme određeno od
kralja da mu ih dovedu, dvorjanički starješina uvede ih pred
Nabukodonozora.

<span id="an_1:19">1:19</span> Kralj razgovaraše s njima i među svima ne
nađe se nijedan kao Daniel, Hananija, Mišael i Azarja. I tako oni
ostadoše pred kraljem.

<span id="an_1:20">1:20</span> I u svemu mudrom i umnom o čemu ih
ispitivaše kralj nađe da su deset puta vrsniji od svih čarobnika i
gatalaca što ih bijaše u svem njegovu kraljevstvu.

<span id="an_1:21">1:21</span> Daniel ostade ondje do prve godine kralja
Kira.

<span id="an_2:1">2:1</span> Druge godine Nabukodonozorova kraljevanja
usni Nabukodonozor sanje: njegov se duh zbog toga uznemiri, a san ga
ostavi.

<span id="an_2:2">2:2</span> Kralj naredi da se pozovu čarobnici i
gataoci, zaklinjači i zvjezdari da protumače kralju njegove sanje.

<span id="an_2:3">2:3</span> Dođoše dakle te stadoše pred kralja. Kralj
im reče: "Usnih jednu sanju i moj se duh uznemiri od želje da razumijem
sanju."

<span id="an_2:4">2:4</span> Kaldejci odgovoriše kralju (aramejski): "O
kralju, živ bio dovijeka! Pripovjedi svoju sanju slugama svojim, a mi
ćemo ti otkriti njezino značenje."

<span id="an_2:5">2:5</span> Kralj odgovori i reče zvjezdarima: "Moja je
odluka neopoziva: ako mi ne kažete što sam snio i što san znači, bit
ćete rastrgani u komade, a vaše će kuće postati smetišta.

<span id="an_2:6">2:6</span> No ako mi otkrijete moju sanju i njezino
značenje, dobit ćete od mene darove i poklone i velike časti. Otkrijte
mi dakle što sam snio i što san znači."

<span id="an_2:7">2:7</span> Oni opet odgovoriše: "Neka kralj rekne
svoju sanju slugama svojim, a mi ćemo mu otkriti njezino značenje."

<span id="an_2:8">2:8</span> A kralj: "Dobro ja znam da želite dobiti na
vremenu jer znate da je moja odluka neopoziva.

<span id="an_2:9">2:9</span> Ako mi ne kažete što sam snio, znači da me
namjeravate obmanjivati varavim riječima i izmišljotinama dok nekako ne
prođe vrijeme. Stoga, recite mi moj san, pa ću znati da li mi možete
kazati i njegovo značenje!"

<span id="an_2:10">2:10</span> Zvjezdari odgovoriše pred kraljem: "Nema
na svijetu čovjeka koji bi takvo što mogao otkriti kralju. I stoga
nijedan kralj, ma kako velik i moćan, takvo što ne traži od čarobnika,
gataoca ili zvjezdara.

<span id="an_2:11">2:11</span> Što tražiš, kralju, teško je, i nema ga
tko bi to mogao otkriti kralju osim bogova, koji ne borave među
smrtnicima."

<span id="an_2:12">2:12</span> Tada se kralj silno razgnjevi i razbjesni
te naredi da se pogube svi mudraci babilonski.

<span id="an_2:13">2:13</span> Pošto je objavljena naredba da se ubiju
mudraci, potražiše i Daniela i njegove drugove da ih pogube.

<span id="an_2:14">2:14</span> No Daniel se mudrim i umnim riječima
obrati na Arjoka, zapovjednika kraljevskih straža, koji bijaše izišao da
pogubi mudrace babilonske.

<span id="an_2:15">2:15</span> On reče Arjoku, zapovjedniku kraljevu:
"Zašto je kralj izdao tako strogu naredbu?" Arjok pripovjedi Danielu,

<span id="an_2:16">2:16</span> a Daniel otiđe kralju i zamoli da mu dade
vremena te će kralju otkriti što san znači.

<span id="an_2:17">2:17</span> Daniel uđe u svoju kuću te sve kaza
Hananiji, Mišaelu i Azarji, svojim drugovima,

<span id="an_2:18">2:18</span> da mole milosrđe u Boga Nebeskoga radi te
tajne, da Daniel i njegovi drugovi ne poginu s drugim mudracima
babilonskim.

<span id="an_2:19">2:19</span> I objavi se tajna Danielu u noćnom
viđenju. A Daniel blagoslovi Boga Nebeskoga.

<span id="an_2:20">2:20</span> Daniel prihvati riječ i reče: "Bilo ime
Božje blagoslovljeno odvijeka dovijeka, njegova je mudrost i sila.

<span id="an_2:21">2:21</span> On mijenja doba i vremena, ruši i
postavlja kraljeve, daje mudrost mudrima a znanje pronicavima.

<span id="an_2:22">2:22</span> On otkriva dubine i tajne, zna što je u
tminama i svjetlost prebiva u njega.

<span id="an_2:23">2:23</span> Tebe, o Bože otaca mojih, slavim i hvalim
što si mi dao mudrost i jakost! Evo, objavio si mi ono što smo te
molili, objavio si nam što kralj traži."

<span id="an_2:24">2:24</span> Daniel ode k Arjoku, kome bijaše kralj
naredio da smakne mudrace babilonske. Uđe i reče mu: "Ne ubijaj mudraca
babilonskih! Odvedi me kralju, pa ću mu otkriti što san znači."

<span id="an_2:25">2:25</span> Arjok žurno odvede Daniela kralju i reče:
"Našao sam među izgnanicima judejskim čovjeka koji će kralju kazati što
san znači."

<span id="an_2:26">2:26</span> Kralj reče Danielu (koji se zvaše
Baltazar): "Jesi li kadar kazati mi san koji sam usnio i što znači?"

<span id="an_2:27">2:27</span> Daniel odgovori pred kraljem: "Tajnu koju
istražuje kralj ne mogahu kralju otkriti mudraci, čarobnici, gataoci i
zaklinjači;

<span id="an_2:28">2:28</span> ali ima na nebu Bog koji objavljuje tajne
i on je saopćio kralju Nabukodonozoru ono što će biti na svršetku dana.
Evo tvoje sanje i onoga što ti se prividjelo na postelji:

<span id="an_2:29">2:29</span> O kralju, na tvojoj ti postelji dođoše
misli o tome što će se dogoditi kasnije, a Otkrivatelj tajna saopćio ti
je ono što će biti.

<span id="an_2:30">2:30</span> Iako nemam mudrosti više nego ostali
smrtnici, ta mi je tajna objavljena samo zato da njezino značenje
saopćim kralju i da upoznaš misli svoga srca.

<span id="an_2:31">2:31</span> Ti si, o kralju, imao viđenje: gle, kip,
golem kip, vrlo blistav, stajaše pred tobom, strašan za oči.

<span id="an_2:32">2:32</span> Tome kipu glava bijaše od čistog zlata,
prsa i ruke od srebra, trbuh i bedra od mjedi,

<span id="an_2:33">2:33</span> gnjati od željeza, a stopala dijelom od
željeza, dijelom od gline.

<span id="an_2:34">2:34</span> Ti si promatrao: iznenada se odvali kamen
a da ga ne dodirnu ruka, pa udari u kip, u stopala od željeza i gline te
ih razbi.

<span id="an_2:35">2:35</span> Tada se smrvi najednom željezo i glina,
mjed, srebro i zlato, i sve postade kao pljeva na gumnu ljeti i vjetar
sve odnese bez traga. A kamen koji bijaše u kip udario postade veliko
brdo te napuni svu zemlju.

<span id="an_2:36">2:36</span> To bijaše sanja; a njezino ćemo značenje
reći pred kraljem."

<span id="an_2:37">2:37</span> "Ti, o kralju, kralju kraljeva, komu Bog
Nebeski dade kraljevstvo, silu moć i slavu -

<span id="an_2:38">2:38</span> i u čije je ruke stavio, gdje god se
našli, sinove ljudske, životinje poljske, ptice nebeske i postavio te
gospodarom nad svim time - ti si glava od zlata.

<span id="an_2:39">2:39</span> Poslije tebe ustat će drugo kraljevstvo,
slabije od tvoga, pa treće, od mjedi, koje će gospodariti svom zemljom.

<span id="an_2:40">2:40</span> A četvrto kraljevstvo bit će tvrdo poput
željeza, poput željeza koje sve satire i mrvi; kao željezo koje razbija,
skršit će i razbit sva ona kraljevstva.

<span id="an_2:41">2:41</span> Stopala koja si vidio, dijelom glina a
dijelom željezo, jesu podijeljeno kraljevstvo; imat će nešto od čvrstoće
željeza prema onome što si vidio željezo izmiješano s glinom.

<span id="an_2:42">2:42</span> Prsti stopala, dijelom željezo a dijelom
glina: kraljevstvo će biti dijelom čvrsto a dijelom krhko.

<span id="an_2:43">2:43</span> A što si vidio željezo izmiješano s
glinom: oni će se miješati ljudskim sjemenom, ali se neće držati
zajedno, kao što se ni željezo ne da pomiješati s glinom.

<span id="an_2:44">2:44</span> U vrijeme ovih kraljeva Bog Nebeski
podići će kraljevstvo koje neće nikada propasti i neće prijeći na neki
drugi narod. Ono će razbiti i uništiti sva ona kraljevstva, a samo će
stajati dovijeka -

<span id="an_2:45">2:45</span> kao što si vidio da se kamen s brijega
odvalio a da ga ne dodirnu ruka te smrvio željezo, mjed, glinu, srebro i
zlato. Veliki je Bog saopćio kralju što se ima dogoditi. Sanja je
istinita, a tumačenje joj pouzdano."

<span id="an_2:46">2:46</span> Nato kralj Nabukodonozor pade ničice i
pokloni se pred Danielom. Naredi da mu prinesu dar i kad.

<span id="an_2:47">2:47</span> I reče kralj Danielu: "Zaista, vaš je bog
Bog nad bogovima i gospodar nad kraljevima, Otkrivatelj tajna, kad si
mogao otkriti ovu tajnu."

<span id="an_2:48">2:48</span> Kralj uzvisi Daniela i dariva ga mnogim
blistavim darovima. Postavi ga upraviteljem sve pokrajine babilonske i
starješinom svih mudraca babilonskih.

<span id="an_2:49">2:49</span> Daniel zamoli kralja da odredi za
upravitelje pokrajine babilonske Šadraka, Mešaka i Abed Nega, a Daniel
ostade na kraljevu dvoru.

<span id="an_3:1">3:1</span> Kralj Nabukodonozor odredi da se načini
zlatni kip, visok šezdeset lakata i širok šest, i da ga postave u
ravnici Duri, u pokrajini babilonskoj.

<span id="an_3:2">3:2</span> Kralj Nabukodonozor pozva satrape,
namjesnike, upravitelje, savjetnike, rizničare, suce i zakonoznance i
sve namjesnike pokrajina da dođu na posvetu kipa što ga podiže kralj
Nabukodonozor.

<span id="an_3:3">3:3</span> Tada se sakupiše satrapi, namjesnici,
upravitelji, savjetnici, rizničari, suci i zakonoznanci i svi namjesnici
pokrajinske vlasti na posvetu kipa što ga podiže kralj Nabukodonozor. I
stadoše pred kip što podiže Nabukodonozor.

<span id="an_3:4">3:4</span> Glasnik proglasi: "O narodi, plemena i
jezici, evo što vam se naređuje:

<span id="an_3:5">3:5</span> u času kad začujete zvuke roga, frule,
citre, sambuke, psaltira, gajda i svakovrsnih drugih glazbala, bacite se
na tlo i poklonite se zlatnome kipu što ga podiže kralj Nabukodonozor!

<span id="an_3:6">3:6</span> Tko se ne baci na tlo i ne pokloni, bit će
smjesta bačen u peć užarenu."

<span id="an_3:7">3:7</span> Zato, čim začuše zvuk roga, frule, citre,
sambuke, psaltira, gajda i svakovrsnih drugih glazbala, baciše se na tlo
svi narodi, plemena i jezici klanjajući se zlatnome kipu što ga podiže
kralj Nabukodonozor.

<span id="an_3:8">3:8</span> Uto dođoše neki Kaldejci i optužiše
Judejce.

<span id="an_3:9">3:9</span> Rekoše kralju Nabukodonozoru: "O kralju,
živ bio dovijeka!

<span id="an_3:10">3:10</span> Ti si, kralju, naredio svakom čovjeku
koji začuje zvuke roga, frule, citre, sambuke, psaltira, gajda i
svakovrsnih drugih glazbala da se baci na tlo i da se pokloni zlatnome
kipu;

<span id="an_3:11">3:11</span> a tko se ne baci na tlo i ne pokloni, da
bude bačen u peć užarenu.

<span id="an_3:12">3:12</span> A evo, ovdje su Judejci koje si postavio
za upravitelje pokrajine babilonske: Šadrak, Mešak i Abed Nego. Ti ljudi
ne mare za te, o kralju; oni ne štuju tvojih bogova i nisu se poklonili
zlatnome kipu što si ga podigao."

<span id="an_3:13">3:13</span> Nabukodonozor, bijesan i gnjevan, pozva
Šadraka, Mešaka i Abed Nega. Odmah ih dovedoše pred kralja.

<span id="an_3:14">3:14</span> A Nabukodonozor im reče: "Je li istina,
Šadrače, Mešače i Abed Nego, da vi ne štujete mojih bogova i da se ne
klanjate zlatnome kipu što ga podigoh?

<span id="an_3:15">3:15</span> Jeste li voljni, čim začujete zvuk roga,
frule, citre, sambuke, psaltira, gajda i svakovrsnih drugih glazbala,
baciti se na tlo i pokloniti se kipu što ga načinih? Ako li mu se ne
poklonite, bit ćete smjesta bačeni u peć užarenu; i koji je taj bog koji
bi vas izbavio iz ruke moje?"

<span id="an_3:16">3:16</span> Šadrak, Mešak i Abed Nego odgovoriše
kralju Nabukodonozoru: "Ne treba da ti odgovorimo na to.

<span id="an_3:17">3:17</span> Bog naš, kome služimo, može nas izbaviti
iz užarene peći i od ruke tvoje, kralju; on će nas i izbaviti.

<span id="an_3:18">3:18</span> No ako toga i ne učini, znaj, o kralju:
mi nećemo služiti tvojemu bogu niti ćemo se pokloniti kipu što si ga
podigao."

<span id="an_3:19">3:19</span> Na te riječi kralj Nabukodonozor uskipje
bijesom, a lice mu se iznakazi na Šadraka, Mešaka i Abed Nega.

<span id="an_3:20">3:20</span> On naredi da se peć ugrije sedam puta
jače no inače i jakim ljudima iz svoje vojske zapovjedi da svežu
Šadraka, Mešaka i Abed Nega i bace u peć punu žarkoga ognja.

<span id="an_3:21">3:21</span> Svezaše ih, dakle, i u plaštevima, obući
i kapama baciše u zažarenu peć.

<span id="an_3:22">3:22</span> Kako kraljeva zapovijed bijaše žurna a
peć preko mjere užarena, plamen ubi ljude koji su bacali Šadraka, Mešaka
i Abed Nega.

<span id="an_3:23">3:23</span> A tri čovjeka - Šadrak, Mešak i Abed Nego
- padoše svezani u zažarenu peć.

<span id="an_3:24">3:24</span> I hodahu posred plamena hvaleći Boga,
slaveći Gospoda.

<span id="an_3:25">3:25</span> Stavši Azarja otvori usta i pomoli se
usred ognja ovako:

<span id="an_3:26">3:26</span> "Blagoslovljen i hvaljen budi, Gospode,
Bože otaca naših, i neka ime tvoje bude slavljeno dovijeka!

<span id="an_3:27">3:27</span> Pravedan si u svemu što učini nama, sva
su tvoja djela istinita, svi tvoji putovi pravi, svi tvoji sudovi
istina.

<span id="an_3:28">3:28</span> Po pravdi si presudio u svemu što si
poslao na nas i na sveti grad otaca naših, Jeruzalem: zbog naših si
grijeha ovako postupio s nama, u istini i pravednosti.

<span id="an_3:29">3:29</span> Zgriješili smo i počinili bezakonje
odmetnuvši se od tebe, sagriješili teško; ne slušasmo naredbe tvoje.

<span id="an_3:30">3:30</span> Nismo ih čuvali i nismo vršili što nam
bijaše naređeno za naše dobro.

<span id="an_3:31">3:31</span> Sve što si poslao na nas, sve što si nam
učinio, pravedno si učinio.

<span id="an_3:32">3:32</span> Kad si nas predao u ruke bezakonika,
dušmana naših, najgorih odmetnika, i kralju nepravednom, najgorem na
zemlji,

<span id="an_3:33">3:33</span> te danas ne smijemo otvoriti usta:
sramota i ruglo pokrivaju one koji ti služe i tebi se klanjaju.

<span id="an_3:34">3:34</span> O, ne zapusti nas zauvijek, zbog imena
svoga, i ne razvrgni Saveza svoga,

<span id="an_3:35">3:35</span> ne uskrati nam svoje milosrđe zbog
Abrahama, miljenika svoga; zbog Izaka, sluge svojega; zbog Izraela,
sveca svojega,

<span id="an_3:36">3:36</span> kojima si obećao umnožit' potomstvo kao
zvijezde nebeske i kao pijesak na obali morskoj.

<span id="an_3:37">3:37</span> Gospode, postadosmo najmanji među
narodima, prezreni po svoj zemlji poradi grijeha svojih.

<span id="an_3:38">3:38</span> Nemamo sada vojvode, proroka, kneza,
paljenice, klanice, prinosa, kada, ni mjesta gdje da prinesemo prvence
tebi

<span id="an_3:39">3:39</span> Üi da nađemo milosrđe. No primi nas
slomljene duše, duha ponizna!

<span id="an_3:40">3:40</span> Kao paljenice ovnova i bikova, kao tisuće
pretilih janjaca - takva nek' bude žrtva naša pred tobom danas da nas
pomiri s tobom - jer se neće postidjeti oni koji se u te uzdaju.

<span id="an_3:41">3:41</span> Odsada ćemo svim srcem slijediti tebe,
tebe se bojati i tražiti lice tvoje.

<span id="an_3:42">3:42</span> Ne postidi nas, već postupaj s nama po
blagosti svojoj, po velikoj ljubavi svojoj!

<span id="an_3:43">3:43</span> Izbavi nas, kao nekoć, čudesima svojim,
proslavi ime svoje, Gospode!

<span id="an_3:44">3:44</span> Neka se postide oni koji zlo čine slugama
tvojim: neka se postide svoga nasilja i neka im sila skršena bude!

<span id="an_3:45">3:45</span> Nek' znaju da si ti jedini Bog i Gospod,
slavan po svoj zemlji!" Anđeo Gospodnji u užarenoj peći

<span id="an_3:46">3:46</span> Kraljeve sluge koje ih bijahu bacile u
peć neprestano poticahu oganj zemnim uljem, smolom, kučinama i vinjagom,

<span id="an_3:47">3:47</span> tako te plamen lizaše četrdeset i devet
lakata iznad peći.

<span id="an_3:48">3:48</span> Buknuvši, spali Kaldejce koji se nađoše
oko peći.

<span id="an_3:49">3:49</span> No Anđeo Gospodnji siđe u peć k Azarji i
njegovim drugovima; izagna plamen ognja iz peći

<span id="an_3:50">3:50</span> te usred peći puhaše kao rosni lahor, a
oganj ih ne dodirnu niti im zadade bol ili kakvu neugodnost. Pjesma
triju mladića

<span id="an_3:51">3:51</span> Tada sva trojica zapjevaše u peći jednim
glasom, slaveći i blagoslivljajući Boga:

<span id="an_3:52">3:52</span> "Blagoslovljen budi, Gospodine, Bože
otaca naših, hvaljen i uzvisivan dovijeka! Blagoslovljeno, slavno i
sveto ime tvoje, hvaljeno i uzvisivano dovijeka!

<span id="an_3:53">3:53</span> Blagoslovljen budi u Domu svete slave
svoje, hvaljen i slavljen dovijeka!

<span id="an_3:54">3:54</span> Blagoslovljen budi na prijestolju
kraljevstva svoga, hvaljen i uzvisivan dovijeka!

<span id="an_3:55">3:55</span> Blagoslovljen, ti što istražuješ bezdane
i sjediš nad kerubima, hvaljen i uzvisivan dovijeka!

<span id="an_3:56">3:56</span> Blagoslovljen budi na svodu nebeskom,
hvaljen i slavljen dovijeka!

<span id="an_3:57">3:57</span> Sva djela Gospodnja, blagoslivljajte
Gospoda: hvalite i uzvisujte ga dovijeka!

<span id="an_3:58">3:58</span> Anđeli Gospodnji, blagoslivljajte
Gospoda: hvalite i uzvisujte ga dovijeka!

<span id="an_3:59">3:59</span> Nebesa, blagoslivljajte Gospoda: hvalite
i uzvisujte ga dovijeka!

<span id="an_3:60">3:60</span> Sve vode nad nebesima, blagoslivljajte
Gospoda: hvalite i uzvisujte ga dovijeka!

<span id="an_3:61">3:61</span> Sve sile Gospodnje, blagoslivljajte
Gospoda: hvalite i uzvisujte ga dovijeka!

<span id="an_3:62">3:62</span> Sunce i mjeseče, blagoslivljajte Gospoda:
hvalite i uzvisujte ga dovijeka!

<span id="an_3:63">3:63</span> Zvijezde nebeske, blagoslivljajte
Gospoda: hvalite i uzvisujte ga dovijeka!

<span id="an_3:64">3:64</span> Sve kiše i rose, blagoslivljajte Gospoda:
hvalite i uzvisujte ga dovijeka!

<span id="an_3:65">3:65</span> Svi vjetrovi, blagoslivljajte Gospoda:
hvalite i uzvisujte ga dovijeka!

<span id="an_3:66">3:66</span> Ognju i žare, blagoslivljajte Gospoda:
hvalite i uzvisujte ga dovijeka!

<span id="an_3:67">3:67</span> Studeni i vrućino, blagoslivljajte
Gospoda: hvalite i uzvisujte ga dovijeka!

<span id="an_3:68">3:68</span> Rose i mrazovi, blagoslivljajte Gospoda:
hvalite i uzvisujte ga dovijeka!

<span id="an_3:69">3:69</span> Lede i studeni, blagoslivljajte Gospoda:
hvalite i uzvisujte ga dovijeka!

<span id="an_3:70">3:70</span> Tuče i snijezi, blagoslivljajte Gospoda:
hvalite i uzvisujte ga dovijeka!

<span id="an_3:71">3:71</span> Noći i dani, blagoslivljajte Gospoda:
hvalite i uzvisujte ga dovijeka!

<span id="an_3:72">3:72</span> Svjetlo i tmino, blagoslivljajte Gospoda:
hvalite i uzvisujte ga dovijeka!

<span id="an_3:73">3:73</span> Munje i oblaci, blagoslivljajte Gospoda:
hvalite i uzvisujte ga dovijeka!

<span id="an_3:74">3:74</span> Zemlja neka blagoslivlje Gospoda: neka ga
hvali i uzvisuje dovijeka!

<span id="an_3:75">3:75</span> Bregovi i brežuljci, blagoslivljajte
Gospoda: hvalite i uzvisujte ga dovijeka!

<span id="an_3:76">3:76</span> Sve raslinstvo na zemlji, blagoslivljaj
Gospoda: hvalite i uzvisujte ga dovijeka!

<span id="an_3:77">3:77</span> Izvori, blagoslivljajte Gospoda: hvalite
i uzvisujte ga dovijeka!

<span id="an_3:78">3:78</span> Mora i rijeke, blagoslivljajte Gospoda:
hvalite i uzvisujte ga dovijeka!

<span id="an_3:79">3:79</span> Kitovi i sve što se miče u vodama,
blagoslivljajte Gospoda: hvalite i uzvisujte ga dovijeka!

<span id="an_3:80">3:80</span> Ptice nebeske, blagoslivljajte Gospoda:
hvalite i uzvisujte ga dovijeka!

<span id="an_3:81">3:81</span> Sve divlje i pitome životinje,
blagoslivljajte Gospoda: hvalite i uzvisujte ga dovijeka!

<span id="an_3:82">3:82</span> Sinovi ljudski, blagoslivljajte Gospoda:
hvalite i uzvisujte ga dovijeka!

<span id="an_3:83">3:83</span> Izraele, blagoslivljaj Gospoda: hvali i
uzvisuj ga dovijeka!

<span id="an_3:84">3:84</span> Svećenici Gospodnji, blagoslivljajte
Gospoda: hvalite i uzvisujte ga dovijeka!

<span id="an_3:85">3:85</span> Sluge Gospodnje, blagoslivljajte Gospoda:
hvalite i uzvisujte ga dovijeka!

<span id="an_3:86">3:86</span> Dusi i duše pravednih, blagoslivljajte
Gospoda: hvalite i uzvisujte ga dovijeka!

<span id="an_3:87">3:87</span> Sveti i ponizni srcem, blagoslivljajte
Gospoda: hvalite i uzvisujte ga dovijeka!

<span id="an_3:88">3:88</span> Hananijo, Azarjo, Mišaele,
blagoslivljajte Gospoda: hvalite i uzvisujte ga dovijeka! Jer on nas je
spasio od Podzemlja, on nas je istrgao iz ruke smrti, on nas je izbavio
iz peći užarene, on nas je izbavio iz plamena.

<span id="an_3:89">3:89</span> Slavite Gospoda jer je dobar, jer je
vječna ljubav njegova!

<span id="an_3:90">3:90</span> Svi štovatelji Gospodnji, blagoslivljajte
Boga nad bogovima, hvalite i zahvaljujte, jer vječna je ljubav
njegova!"\]

<span id="an_3:24">3:24</span> Tada se kralj Nabukodonozor zaprepasti i
brzo ustade. Zapita svoje savjetnike: "Nismo li bacili ova tri čovjeka
svezana u oganj?" Oni odgovoriše: "Jesmo, kralju!"

<span id="an_3:25">3:25</span> On reče: "Ali ja vidim četiri čovjeka,
odriješeni šeću po vatri i ništa im se zlo ne događa; četvrti je sličan
sinu Božjemu."

<span id="an_3:26">3:26</span> Nabukodonozor priđe vratima užarene peći
i viknu: "Šadrače, Mešače i Abed Nego, sluge Boga Višnjega, iziđite i
dođite ovamo!" Tada iziđoše iz ognja Šadrak, Mešak i Abed Nego.

<span id="an_3:27">3:27</span> Sakupiše se satrapi, starješine,
upravitelji i kraljevi savjetnici da vide te ljude: oganj ne bijaše
naudio njihovu tijelu, kosa im na glavi neopaljena, plaštevi im
neoštećeni, nikakav se zadah ognja ne bijaše uhvatio njih.

<span id="an_3:28">3:28</span> Nabukodonozor viknu: "Blagoslovljen bio
Bog Šadrakov, Mešakov i Abed Negov, koji je poslao svog anđela i izbavio
svoje sluge, one koji se uzdahu u njega te se ne pokoriše kraljevoj
naredbi, već radije predadoše svoje tijelo ognju negoli da štuju ili se
klanjaju drugome osim svome Bogu!

<span id="an_3:29">3:29</span> Naređujem dakle: O narodi, plemena i
jezici, svatko između vas tko bi pogrdio Boga Šadrakova, Mešakova i Abed
Negova neka bude raskomadan, a njegova kuća pretvorena u smetlište, jer
nema boga koji bi mogao izbaviti kao ovaj."

<span id="an_3:30">3:30</span> Tada kralj uzvisi Šadraka, Mešaka i Abed
Nega na visoke položaje u pokrajini babilonskoj.

<span id="an_3:31">3:31</span> Nabukodonozor, kralj, svim plemenima,
narodima i jezicima po svoj zemlji: Obilovali mirom!

<span id="an_3:32">3:32</span> Svidjelo mi se obznaniti vam znakove i
čudesa što ih na meni učini Bog Svevišnji.

<span id="an_3:33">3:33</span> Znakovi njegovi kako su veliki! Čudesa
njegova kako silna! Kraljevstvo njegovo - kraljevstvo vječno! Vlast
njegova za sva pokoljenja!

<span id="an_4:1">4:1</span> Ja, Nabukodonozor, življah mirno u svojoj
kući i sretno u svojoj palači,

<span id="an_4:2">4:2</span> kad vidjeh sanju koja me uplašila. Utvare i
viđenja što su mi se na mom ležaju vrzla po glavi uznemiriše me.

<span id="an_4:3">4:3</span> I naredih: neka mi pozovu sve mudrace
babilonske da mi kažu što sanja znači.

<span id="an_4:4">4:4</span> Dođoše gataoci, čarobnici, zvjezdari i
tumači znakova: ja im rekoh svoju sanju, a oni mi ne znadoše reći
njezino značenje.

<span id="an_4:5">4:5</span> Tada dođe preda me Daniel, koji je nazvan
Baltazar prema imenu moga boga, i u komu prebiva duh Boga Svetoga. Ja mu
pripovjedih svoju sanju:

<span id="an_4:6">4:6</span> "Baltazare, starješino gatalaca, znam da u
tebi prebiva duh Boga Svetoga i da ti nijedna tajna nije preteška: evo
sanje što je imah: daj mi njezino značenje.

<span id="an_4:7">4:7</span> Evo viđenja što mi se na postelji vrzlo po
glavi: Pogledam, kad evo jedno stablo usred zemlje vrlo veliko.

<span id="an_4:8">4:8</span> Stablo poraste, postade snažno, visina mu
doseže nebo, vidjelo se s krajeva zemlje.

<span id="an_4:9">4:9</span> Krošnja mu bijaše lijepa, plodovi obilni;
na njemu je bilo hrane za sve, u njegovoj sjeni počivaše zvijerje
poljsko, na njegovim se granama gnijezdile ptice nebeske i svako se
tijelo hranilo od njega.

<span id="an_4:10">4:10</span> Ja promatrah viđenja što su mi se na
mojoj postelji vrzla po glavi kad, evo, Stražar, Svetac, silazi s neba,

<span id="an_4:11">4:11</span> silnim glasom viče: 'Posijecite stablo,
okrešite mu grane, počupajte mu lišće, pobacajte plodove! Neka se
životinje razbjegnu ispod njega i ptice s grana njegovih!

<span id="an_4:12">4:12</span> U zemlji ostavite panj i korijenje u
gvozdenim i mjedenim okovima, u travi poljskoj! Neka ga pere rosa
nebeska, i travu zemaljsku neka dijeli sa zvijerjem poljskim!

<span id="an_4:13">4:13</span> Neka mu se promijeni srce čovječje, srce
životinjsko nek' mu se dade! Sedam vremena neka prođe nad njim!

<span id="an_4:14">4:14</span> Tako su presudili Stražari, tako su
odlučili Sveci, da sve živo upozna kako Svevišnji ima vlast nad
kraljevstvom ljudskim: on ga daje kome hoće i postavlja nad njim
najnižega od ljudi!'

<span id="an_4:15">4:15</span> Ovo je sanja što je vidjeh ja, kralj
Nabukodonozor. A ti, Baltazare, reci mi njezino značenje, jer mi nijedan
od mudraca moga kraljevstva to ne može reći; ti možeš, jer u tebi je duh
Boga Svetoga."

<span id="an_4:16">4:16</span> Tada se Daniel, nazvan Baltazar, načas
smete i prestraši u svojim mislima. Kralj reče: "Baltazare, ne daj se
zbuniti ovom sanjom i njezinim značenjem!" Baltazar odgovori: "Gospodaru
moj, ova sanja neka bude tvojim dušmanima i njezino značenje tvojim
mrziteljima!

<span id="an_4:17">4:17</span> Stablo koje si vidio, veliko i snažno,
koje seže sve do neba i vidi se po svoj zemlji,

<span id="an_4:18">4:18</span> krošnje lijepe i plodova obilnih na kojem
bijaše hrane za sve i pod kojim počiva zvijerje poljsko, a na njegovim
se granama gnijezde ptice nebeske:

<span id="an_4:19">4:19</span> to si ti, o kralju, koji si velik i
moćan, veličina ti se povećala i dosegla do neba, a tvoja vlast do
krajeva zemlje.

<span id="an_4:20">4:20</span> A što je vidio kralj kako Stražar,
Svetac, silazi s neba te govori: 'Posijecite stablo, raskomadajte ga, no
njegov panj i korijenje ostavite u zemlji, u gvozdenim i mjedenim
okovima, u travi poljskoj, neka ga pere rosa nebeska i dio neka mu bude
sa zvijerjem poljskim dok ne prođe sedam vremena nad njim' -

<span id="an_4:21">4:21</span> ovo je značenje, o kralju, odluka
Svevišnjega što će se ispuniti na mom gospodaru kralju:

<span id="an_4:22">4:22</span> Izagnat će te iz društva ljudi i sa
životinjama ćeš poljskim boraviti; hranit ćeš se travom kao goveda, tebe
će prati rosa nebeska; sedam će vremena proći nad tobom dok ne upoznaš
da Svevišnji ima vlast nad kraljevstvom ljudskim i da ga daje kome on
hoće.

<span id="an_4:23">4:23</span> A što se reklo 'Ostavite panj i korijenje
stabla' - tvoje će se kraljevstvo obnoviti čim spoznaš da Nebesa imaju
svu vlast.

<span id="an_4:24">4:24</span> Zato, kralju, neka ti bude mio moj
savjet: iskupi svoje grijehe pravednim djelima i svoja bezakonja
milosrđem prema siromasima, da bi ti potrajala sreća."

<span id="an_4:25">4:25</span> Sve se to dogodi kralju Nabukodonozoru.

<span id="an_4:26">4:26</span> Dvanaest mjeseci kasnije, šetajući
babilonskim kraljevskim dvorom,

<span id="an_4:27">4:27</span> kralj govoraše: "Nije li to taj veliki
Babilon što ga ja sagradih da mi bude kraljevskom prijestolnicom -
snagom svoje moći, na slavu svoga veličanstva?"

<span id="an_4:28">4:28</span> Još bijahu te riječi u ustima njegovim
kad s neba dođe glas: "Tebi se objavljuje, kralju Nabukodonozore!
Kraljevstvo ti se oduzelo;

<span id="an_4:29">4:29</span> bit ćeš izagnan iz društva ljudi, sa
životinjama ćeš poljskim boraviti; hranit ćeš se travom kao goveda, i
sedam će vremena proći nad tobom dok ne spoznaš da Svevišnji ima vlast
nad kraljevstvom ljudskim, i da ga on daje kome hoće."

<span id="an_4:30">4:30</span> I smjesta se riječ izvrši na
Nabukodonozoru: bi izagnan iz društva ljudi, jeđaše travu kao goveda,
prala ga rosa nebeska; vlasi mu narastoše poput orlova perja, a njegovi
nokti kao ptičje pandže.

<span id="an_4:31">4:31</span> "Pošto se navršiše određeni dani, ja,
Nabukodonozor, podigoh oči prema nebu, razum mi se vrati, tada
blagoslovih Svevišnjega hvaleći i uzvisujući onoga koji živi dovijeka:
njegovo je kraljevstvo - kraljevstvo vječno, njegova je vlast za sva
pokoljenja.

<span id="an_4:32">4:32</span> Stanovnici zemlje - upravo kao da ih i
nema: po svojoj volji postupa on s vojskom nebeskom i sa žiteljima
zemaljskim. Nitko ne može zaustaviti njegovu ruku ili mu kazati: 'Što to
radiš?'

<span id="an_4:33">4:33</span> U isti čas razum mi se vrati, i na slavu
moje kraljevske časti vrati mi se veličanstvo i sjaj; moji me savjetnici
i velikaši potražiše, bih uspostavljen u kraljevsku čast i moja veličina
još poraste.

<span id="an_4:34">4:34</span> Sada ja, Nabukodonozor, hvalim, uzvisujem
i slavim Kralja nebeskoga, čija su sva djela istina, svi putovi pravda i
koji može poniziti one koji hode u oholosti."

<span id="an_5:1">5:1</span> Kralj Baltazar priredi veliku gozbu tisući
svojih velikaša; s njima je pio vino.

<span id="an_5:2">5:2</span> Opijen vinom, Baltazar naredi da se donese
zlatno i srebrno suđe koje njegov otac Nabukodonozor bijaše oteo iz
jeruzalemskog Svetišta, pa da iz njega pije kralj, njegovi velikaši,
njegove žene i suložnice.

<span id="an_5:3">5:3</span> Donesoše dakle zlatno i srebrno suđe oteto
iz Božjega doma u Jeruzalemu i stadoše piti iz njega kralj i njegovi
velikaši, njegove žene i suložnice.

<span id="an_5:4">5:4</span> Pili su vino i slavili svoje bogove od
zlata i srebra, mjedi i željeza, drva i kamena.

<span id="an_5:5">5:5</span> Iznenada se pojaviše prsti čovječje ruke
koji stadoše pisati, nasuprot velikom svijećnjaku, po okrečenu zidu
kraljevskog dvora, i kralj vidje dlan ruke koja pisaše.

<span id="an_5:6">5:6</span> Kralj problijedje, misli ga uznemiriše,
zglobovi njegovih kukova popustiše i koljena mu stadoše udarati jedno o
drugo.

<span id="an_5:7">5:7</span> Glasno dozva čarobnike, zvjezdare i
gataoce. I reče kralj mudracima babilonskim: "Tko pročita ovo pismo i
otkrije mi njegov smisao, bit će obučen u grimiz, oko vrata nosit će
zlatan lanac i bit će treći u kraljevstvu."

<span id="an_5:8">5:8</span> Pristupe svi mudraci kraljevi, ali ne
mogoše pročitati pismo niti mu otkriti značenje.

<span id="an_5:9">5:9</span> Kralj se Baltazar zbog toga silno uplaši,
problijedje, a njegovi velikaši ostadoše zbunjeni.

<span id="an_5:10">5:10</span> Kraljica, čuvši riječi kralja i velikaša,
uđe u gozbenu dvoranu i reče: "Kralju, živ bio dovijeka! Neka se tvoje
misli ne uznemiruju i tvoje lice neka ne blijedi!

<span id="an_5:11">5:11</span> Ima u tvome kraljevstvu čovjek u kome
prebiva duh Boga Svetoga. Još za vremena tvoga oca nađe se u njemu
svjetlo, razum i mudrost slična mudrosti bogova. I zato ga kralj
Nabukodonozor, otac tvoj, imenova starješinom čarobnika, gatalaca,
zvjezdara i mudraca.

<span id="an_5:12">5:12</span> Budući da se u tom Danielu - koga kralj
bijaše nazvao Baltazarom - našao duh izvanredan, znanje, bistrina,
vještina da tumači sanje, da rješava zagonetke i da razrješuje teškoće,
pozovi stoga Daniela i on će ti kazati značenje."

<span id="an_5:13">5:13</span> Dovedoše Daniela pred kralja, a kralj ga
upita: "Jesi li ti Daniel, jedan od izgnanika judejskih koje dovede iz
Judeje kralj moj otac?

<span id="an_5:14">5:14</span> Čujem da duh Božji prebiva na tebi i da
je u tebi svjetlo, razum i mudrost izvanredna.

<span id="an_5:15">5:15</span> Dovedoše mi mudrace i čarobnike da
pročitaju ovo pismo i da mi reknu njegovo značenje, ali oni nisu kadri
otkriti mi njegov smisao.

<span id="an_5:16">5:16</span> A čujem da si ti kadar dati tumačenja i
da razrješuješ teškoće. Ako si dakle kadar pročitati ovo pismo i reći mi
njegovo značenje, bit ćeš odjeven u grimiz i nosit ćeš zlatan lanac oko
vrata i bit ćeš treći u kraljevstvu."

<span id="an_5:17">5:17</span> Daniel prihvati riječ i odgovori kralju:
"Tvoji darovi neka ti ostanu, i svoje poklone daj drugima! A ja ću
pročitati ovo pismo kralju i kazat ću mu njegovo značenje.

<span id="an_5:18">5:18</span> O kralju, Bog je Svevišnji dao
kraljevstvo, veličinu, veličanstvo i slavu Nabukodonozoru, ocu tvome.

<span id="an_5:19">5:19</span> Zbog veličine koju mu bijaše dao drhtahu
od straha pred njim narodi, plemena i jezici: on ubijaše po svojoj
volji, ostavljaše na životu koga je htio, uzdizaše koga je htio,
ponizivaše koga je htio.

<span id="an_5:20">5:20</span> No kad mu se srce uzdiglo i duh
uzobijestio do drskosti, tada bi oboren sa svoga kraljevskog prijestolja
i slava mu bijaše oduzeta.

<span id="an_5:21">5:21</span> Bi izagnan iz ljudskog društva i srce mu
posta slično životinjskom: prebivaše s divljim magarcima; poput goveda
jeđaše travu; nebeska je rosa prala njegovo tijelo, dok ne spozna da
Svevišnji Bog ima vlast nad kraljevstvom ljudskim i stavlja mu na čelo
onoga koga on hoće.

<span id="an_5:22">5:22</span> No ti, Baltazare, sine njegov, nisi
ponizio srce svoje, iako si znao sve ovo:

<span id="an_5:23">5:23</span> ti si se podigao protiv Gospoda
Nebeskoga, dao si da ti donesu suđe iz njegova Doma i pili ste vino iz
njega ti, tvoji velikaši, tvoje žene i tvoje suložnice, hvaleći bogove
od zlata i srebra, od mjedi i željeza, od drva i kamena, koji ne vide,
ne čuju niti razumiju, a nisi dao slavu Bogu koji u svojoj ruci drži dah
tvoj i sve tvoje putove.

<span id="an_5:24">5:24</span> I zato on posla ovu ruku koja napisa ovo
pismo."

<span id="an_5:25">5:25</span> "A evo što je napisano: Mene, Mene,
Tekel, Parsin.

<span id="an_5:26">5:26</span> A te riječi znače: Mene: izmjerio je Bog
tvoje kraljevstvo i učinio mu kraj;

<span id="an_5:27">5:27</span> Tekel: bio si vagnut na tezulji i nađen
si prelagan;

<span id="an_5:28">5:28</span> Parsin: razdijeljeno je tvoje kraljevstvo
i predano Medijcima i Perzijancima."

<span id="an_5:29">5:29</span> Tada Baltazar naredi da Daniela obuku u
grimiz, da mu oko vrata objese zlatan lanac i da ga proglase trećim u
kraljevstvu.

<span id="an_5:30">5:30</span> Iste te noći kaldejski kralj Baltazar bi
ubijen.

<span id="an_6:1">6:1</span> A Darije Medijac preuze kraljevstvo, star
već šezdeset i dvije godine.

<span id="an_6:2">6:2</span> Svidjelo se Dariju da postavi nad svojim
kraljevstvom stotinu i dvadeset satrapa da budu nad svim kraljevstvom.

<span id="an_6:3">6:3</span> Njima na čelo stavi tri pročelnika - Daniel
bijaše jedan od njih - kojima će satrapi polagati račun da se ne bi
dosađivalo kralju.

<span id="an_6:4">6:4</span> Daniel se toliko isticaše svojim
izvanrednim duhom iznad pročelnika i satrapa te kralj mišljaše da ga
postavi nad svim kraljevstvom.

<span id="an_6:5">6:5</span> Tada pročelnici i satrapi stadoše tražiti
povod, štogod oko državne uprave, zbog čega bi mogli optužiti Daniela;
ali ne mogoše na njemu naći ništa takvo, ništa zbog čega bi ga
prekorili, jer bijaše vjeran, na njemu ni nemara ni ogrešenja.

<span id="an_6:6">6:6</span> Ti ljudi rekoše tada: "Nećemo naći nikakva
povoda protiv Daniela, osim da nađemo nešto protiv njega u zakonu
njegova Boga."

<span id="an_6:7">6:7</span> Tada pročelnici i satrapi navališe na
kralja te mu rekoše: "O kralju Darije, živ bio dovijeka!

<span id="an_6:8">6:8</span> Svi pročelnici kraljevstva, predstojnici i
satrapi, savjetnici i namjesnici složiše se u tome da bi trebalo da
kralj izda naredbu i zabranu: svaki onaj koji bi u roku od trideset dana
upravio molbu bilo na kojega boga ili čovjeka, osim na tebe, o kralju,
bit će bačen u lavsku jamu.

<span id="an_6:9">6:9</span> O kralju, potvrdi tu zabranu i potpiši
naredbu da bude neopoziva prema nepromjenljivom medijsko-perzijskom
zakonu!"

<span id="an_6:10">6:10</span> Nato kralj Darije potpisa pismo i
zabranu.

<span id="an_6:11">6:11</span> Saznavši Daniel da je spis potpisan,
otiđe u svoju kuću. Prozori gornje sobe bijahu otvoreni prema
Jeruzalemu. Tu je on tri puta na dan padao na koljena blagoslivljajući,
moleći i hvaleći Boga, kako je uvijek činio.

<span id="an_6:12">6:12</span> Oni ljudi nahrupiše i nađoše Daniela gdje
moli i zaziva svoga Boga.

<span id="an_6:13">6:13</span> Tada odoše i pred kraljem se pozvaše na
kraljevsku zabranu: "Zar ti nisi potpisao zabranu prema kojoj će svaki
onaj koji bi u vremenu od trideset dana upravio molbu na nekoga boga ili
čovjeka, osim na tebe, o kralju, biti bačen u lavsku jamu?" Kralj
odgovori: "Tako je odlučeno po nepromjenljivom medijsko-perzijskom
zakonu."

<span id="an_6:14">6:14</span> Tada rekoše kralju: "Daniel, onaj od
izgnanika judejskih, ne mari za tebe, o kralju, ni za tvoju zabranu koju
si potpisao: tri puta na dan obavlja svoju molitvu."

<span id="an_6:15">6:15</span> Čuvši te riječi, kralj se vrlo ražalosti
i odluči spasiti Daniela. Sve do sunčeva zalaza nastojaše da ga spasi.

<span id="an_6:16">6:16</span> Ali oni ljudi navališe na kralja
govoreći: "Znaj, o kralju, da prema medijsko-perzijskom zakonu nijedna
kraljevska zabrana ili odluka ne može biti opozvana!"

<span id="an_6:17">6:17</span> Tada kralj naredi da dovedu Daniela i da
ga bace u lavsku jamu. Kralj reče Danielu: "Bog tvoj, kome tako
postojano služiš, neka te izbavi."

<span id="an_6:18">6:18</span> Donesoše kamen i staviše ga jami na
otvor. Kralj ga zapečati prstenom svojim i prstenom svojih velikaša, da
se ništa ne mijenja za Daniela.

<span id="an_6:19">6:19</span> Kralj se vrati u svoj dvor i provede noć
ne okusivši jela i ne dopustivši da mu dovedu suložnice. Nije mogao
usnuti.

<span id="an_6:20">6:20</span> Kralj ustade u ranu zoru, kad se danilo,
i pođe brzo k lavskoj jami.

<span id="an_6:21">6:21</span> Kad se primače blizu, viknu žalosnim
glasom Danielu: "Daniele, slugo Boga živoga, je li te Bog, kome
postojano služiš, mogao izbaviti od lavova?"

<span id="an_6:22">6:22</span> Daniel odgovori: "O kralju, živ bio
dovijeka!

<span id="an_6:23">6:23</span> Moj je Bog poslao svog Anđela; zatvorio
je ralje lavovima te mi ne naudiše, jer sam nedužan pred njim. Pa i pred
tobom, o kralju, ja sam bez krivice."

<span id="an_6:24">6:24</span> Kralj se vrlo obradova i naredi da
Daniela izvade iz jame. Izvadiše Daniela iz jame neozlijeđena, jer se
bijaše uzdao u svoga Boga.

<span id="an_6:25">6:25</span> Kralj zapovjedi da dovedu one ljude koji
bijahu optužili Daniela i da ih bace u lavsku jamu - njih, njihove žene
i njihovu djecu: i prije nego dodirnuše tlo, lavovi ih zgrabiše i
smrviše im kosti.

<span id="an_6:26">6:26</span> Nato kralj Darije napisa svim plemenima,
narodima i jezicima što stanuju po svoj zemlji: "Obilovali mirom!

<span id="an_6:27">6:27</span> Evo naredbe koju donosim: u svemu mojem
kraljevstvu neka se ljudi boje i neka dršću pred Bogom Danielovim: On je
Bog živi, on ostaje dovijeka! Njegovo kraljevstvo neće propasti,
njegovoj vlasti nema kraja!

<span id="an_6:28">6:28</span> On izbavlja i spasava, čini znake i
čudesa na nebesima i na zemlji! On je spasio Daniela iz šapa lavljih!"

<span id="an_6:29">6:29</span> Daniel bijaše sretan za vladanja Darija i
za vladanja Kira Perzijanca.

<span id="an_7:1">7:1</span> Prve godine Baltazara, kralja babilonskoga,
usni Daniel san: utvare mu se na postelji vrzle glavom. Sažeto zapisa
što je usnio.

<span id="an_7:2">7:2</span> Kazivaše ovako: Noću u viđenju pogledah,
kad eno: četiri vjetra nebeska uzbibaše veliko more.

<span id="an_7:3">7:3</span> Četiri goleme nemani iziđoše iz mora, svaka
drukčija. Prva bijaše kao lav, a krila joj orlovska.

<span id="an_7:4">7:4</span> Dok je promatrah, krila joj se iščupaše,
diže se ona sa zemlje i uspravi na noge kao čovjek, i bijaše joj dano
srce čovječje.

<span id="an_7:5">7:5</span> Kad eno druga neman: gle, sasvim drukčija:
kao medvjed, s jedne strane uspravljena, tri joj rebra u raljama, među
zubima. I bijaše joj rečeno: "Ustani, nažderi se mesa!"

<span id="an_7:6">7:6</span> Gledah dalje, i evo: treća neman kao
leopard, na leđima joj četiri ptičja krila: imaše četiri glave, i dana
joj je moć.

<span id="an_7:7">7:7</span> Zatim, u noćnim viđenjima, pogledah, kad
eno: četvrta neman, strahovita, užasna, izvanredno snažna: imaše velike
gvozdene zube; ona žderaše, mrvljaše, a što preostade, gazila je nogama.
Razlikovala se od prijašnjih nemani i imaše deset rogova.

<span id="an_7:8">7:8</span> Promatrah joj rogove, i gle: među njima
poraste jedan mali rog; i pred tim se rogom iščupaše tri prijašnja roga.
I gle, na tome rogu oči kao oči čovječje i usta koja govorahu velike
hule.

<span id="an_7:9">7:9</span> Gledao sam: Prijestolja bjehu postavljena i
Pradavni sjede. Odijelo mu bijelo poput snijega; vlasi na glavi kao
čista vuna. Njegovo prijestolje kao plamenovi ognjeni i točkovi kao
žarki oganj.

<span id="an_7:10">7:10</span> Rijeka ognjena tekla, izvirala ispred
njega. Tisuću tisuća služahu njemu, mirijade stajahu pred njim. Sud
sjede, knjige se otvoriše.

<span id="an_7:11">7:11</span> Ja gledah tada, zbog buke velikih hula
što ih govoraše rog, i dok gledah, neman bi ubijena, njezino tijelo
raskomadano i predano ognju.

<span id="an_7:12">7:12</span> Ostalim nemanima vlast bi oduzeta, ali im
duljina života bi na jedno vrijeme i rok.

<span id="an_7:13">7:13</span> Gledah u noćnim viđenjima i gle, na
oblacima nebeskim dolazi kao Sin čovječji. On se približi Pradavnome i
dovedu ga k njemu.

<span id="an_7:14">7:14</span> Njemu bi predana vlast, čast i
kraljevstvo, da mu služe svi narodi, plemena i jezici. Vlast njegova
vlast je vječna i nikada neće proći, kraljevstvo njegovo neće propasti.

<span id="an_7:15">7:15</span> Meni, Danielu, smete se zbog toga sav
duh, viđenja mi se vrzoše glavom, svega me prestraviše.

<span id="an_7:16">7:16</span> Pristupih jednome od onih koji stajahu
ondje i zamolih ga da mi rekne istinu o svemu tome. On mi odgovori i
kaza mi značenje:

<span id="an_7:17">7:17</span> "One četiri goleme nemani jesu četiri
kralja koji će se dići na zemlji.

<span id="an_7:18">7:18</span> Ali će od njih kraljevstvo preuzeti Sveci
Svevišnjega i oni će ga posjedovati za vijeke vjekova."

<span id="an_7:19">7:19</span> Zaželjeh tada saznati istinu o četvrtoj
nemani, onoj koja se razlikovaše od svih drugih, bila izvanredno
strašna, imala gvozdene zube i mjedene pandže i koja je žderala i mrvila
i nogama gazila što preostajaše;

<span id="an_7:20">7:20</span> i o deset rogova što bijahu na njezinoj
glavi, i o drugom rogu koji poraste dok tri prva otpadoše - o rogu koji
imaše oči i usta što govorahu velike hule i koji bijaše veći nego drugi
rogovi.

<span id="an_7:21">7:21</span> I gledao sam kako ovaj rog ratuje protiv
Svetaca te ih nadvladava,

<span id="an_7:22">7:22</span> dok ne dođe Pradavni, koji dosudi pravdu
Svecima Svevišnjega, i dok ne dođe vrijeme kad Sveci zaposjedoše
kraljevstvo.

<span id="an_7:23">7:23</span> On reče: "Četvrta neman bit će četvrto
kraljevstvo na zemlji, različito od svih kraljevstava. Progutat će svu
zemlju, zgazit' je i smrviti.

<span id="an_7:24">7:24</span> A deset rogova: Od ovoga kraljevstva
nastat će deset kraljeva, a iza njih će se podići jedan drugi različit
od onih prvih - i oborit će tri kralja.

<span id="an_7:25">7:25</span> On će huliti na Svevišnjega, zatirati
Svece Svevišnjega; pomišljat će da promijeni blagdane i Zakon, i Sveci
će biti predani u njegove ruke na jedno vrijeme i dva vremena i polovinu
vremena.

<span id="an_7:26">7:26</span> Tada će sjesti Sud, vlast mu oduzeti,
razoriti, sasvim uništiti.

<span id="an_7:27">7:27</span> A kraljevstvo, vlast i veličanstvo pod
svim nebesima dat će se puku Svetaca Svevišnjega. Kraljevstvo njegovo
kraljevstvo je vječno, i sve vlasti služit će mu i pokoravati se njemu."

<span id="an_7:28">7:28</span> Ovdje se završava izvještaj. Ja, Daniel,
bijah vrlo potresen u svojim mislima i lice mi problijedje, ali sve ovo
sačuvah u srcu svojemu.

<span id="an_8:1">8:1</span> Treće godine kralja Baltazara ukaza se
meni, Danielu, viđenje poslije onoga koje mi se ukazalo prije.

<span id="an_8:2">8:2</span> Gledah viđenje, i dok gledah, nađoh se u
Šušanu, čvrstu gradu u pokrajini Elamu; i u viđenju se vidjeh na rijeci
Ulaju.

<span id="an_8:3">8:3</span> Podigoh oči, i gle: ovan stajaše kraj
rijeke. Imaše dva roga: oba roga visoka, no jedan viši nego drugi, a
onaj viši narastao poslije.

<span id="an_8:4">8:4</span> Gledah kako ovan bode na zapad, na sjever i
jug. Nijedna mu se životinja ne mogaše oprijeti, ništa mu ne mogaše
izbjeći. Činio je što je htio, osilio se.

<span id="an_8:5">8:5</span> Dok sam promatrao, gle: jarac dolazi sa
zapada povrh sve zemlje, ne dodirujući tla; jarac imaše silan rog među
očima.

<span id="an_8:6">8:6</span> Približi se dvorogom ovnu kojega bijah
vidio gdje stoji kraj rijeke i potrča na njega u svoj žestini svoje
snage.

<span id="an_8:7">8:7</span> Vidjeh kako se približi ovnu: bijesno udari
na ovna i slomi mu oba roga, a ovan nije imao snage da mu se opre; obori
ga jarac na zemlju i stade ga nogama gaziti; nikoga ne bijaše da spasi
ovna.

<span id="an_8:8">8:8</span> Jarac osili veoma, ali kad osili, veliki se
rog slomi, a na njegovu mjestu izrastoše četiri velika roga prema četiri
vjetra nebeska.

<span id="an_8:9">8:9</span> Iz jednoga od njih izbi malen rog, ali taj
silno poraste prema jugu i istoku, prema Divoti.

<span id="an_8:10">8:10</span> On poraste sve do Nebeske vojske, obori
na zemlju neke iz Vojske i od zvijezda pa ih zgazi nogama.

<span id="an_8:11">8:11</span> Poraste sve do Zapovjednika Vojske, oduze
mu svagdašnju žrtvu i razori mu njegovo Sveto mjesto.

<span id="an_8:12">8:12</span> Vojska se digla na žrtvu svagdašnju zbog
opačine, na zemlju oborila istinu i uspje u svemu što činjaše.

<span id="an_8:13">8:13</span> Tada čuh gdje jedan Svetac govori, a
drugi Svetac upita onoga koji govoraše: "Dokle će trajati ovo viđenje o
svagdašnjoj žrtvi i o opačini što pustoši i gazi Svetište i Vojsku?"

<span id="an_8:14">8:14</span> Odgovori: "Još dvije tisuće i tri stotine
večeri i jutara; tada će Svetište biti očišćeno."

<span id="an_8:15">8:15</span> Kad sam ja, Daniel, gledajući ovo
viđenje, tražio da ga razumijem, gle, preda me stade kao neki čovjek.

<span id="an_8:16">8:16</span> Začuh glas čovječji gdje viče preko
Ulaja: "Gabriele, objasni mu to viđenje!"

<span id="an_8:17">8:17</span> On pođe onamo gdje stajah i kad mi se
približi, strah me obuze i padoh na lice. On mi reče: "Sine čovječji,
razumij: jer ovo je viđenje za vrijeme posljednje."

<span id="an_8:18">8:18</span> On još govoraše, a ja se onesvijestih,
padoh na zemlju. On me dotače i uspravi na mom mjestu.

<span id="an_8:19">8:19</span> I reče: "Evo, kazat ću ti što će doći na
kraju gnjeva, najavljeni svršetak.

<span id="an_8:20">8:20</span> Ovan što si ga vidio - njegova dva roga -
to su kraljevi Medije i Perzije.

<span id="an_8:21">8:21</span> Rutavi jarac jest kralj Grčke; veliki rog
među njegovim očima jest prvi kralj;

<span id="an_8:22">8:22</span> slomljeni rog i četiri roga što izbiše na
njegovu mjestu, to su četiri kraljevstva što će izići iz njegova naroda,
ali neće imati njegovu moć.

<span id="an_8:23">8:23</span> I potkraj njihova kraljevanja, kad
bezakonici navrše mjeru, ustat će kralj, drzak i lukav.

<span id="an_8:24">8:24</span> Njegova će moć porasti, ali ne svojom
snagom; nesmiljeno će pustošiti, uspijevat će u svojim pothvatima,
zatirat' junake i narod Svetaca.

<span id="an_8:25">8:25</span> Zbog njegove lukavosti prijevara će
uspijevati u njegovoj ruci. On će se uznijeti u svome srcu, iz čista
mira upropastit će mnoge. Suprotstavit će se Knezu nad knezovima, ali će
- ne rukom - biti skršen.

<span id="an_8:26">8:26</span> Viđenje o večerima i jutrima o kojem je
bilo govora istinito je; no ti ga zapečati, jer je za daleke dane."

<span id="an_8:27">8:27</span> Tada ja, Daniel, obnemogoh i bijah
bolestan više dana. Zatim ustadoh da vršim kraljevske poslove. Bijah
smeten zbog viđenja, no nitko to nije dokučio.

<span id="an_9:1">9:1</span> Prve godine Darija, sina Artakserksova, iz
roda Medijaca, koji vladaše kraljevstvom kaldejskim,

<span id="an_9:2">9:2</span> prve dakle godine njegova kraljevanja, ja,
Daniel, istraživah u Pismima broj godina koje se - prema riječi koju
Jahve uputi proroku Jeremiji - imaju ispuniti nad ruševinama Jeruzalema:
sedamdeset godina.

<span id="an_9:3">9:3</span> Ja obratih svoje lice prema Gospodinu Bogu
nastojeći moliti se i zaklinjati u postu, kostrijeti i pepelu.

<span id="an_9:4">9:4</span> Ja se moljah Jahvi, Bogu svome,
priznavajući: "Ah, Gospodine moj, Bože veliki i strahoviti, koji čuvaš
Savez i naklonost onima koji tebe ljube i čuvaju zapovijedi tvoje!

<span id="an_9:5">9:5</span> Mi sagriješismo, mi bezakonje počinismo,
zlo učinismo, odmetnusmo se i udaljismo od zapovijedi i naredaba tvojih.

<span id="an_9:6">9:6</span> Nismo slušali sluge tvoje, proroke koji
govorahu u tvoje ime našim kraljevima, našim knezovima, našim očevima,
svemu puku zemlje.

<span id="an_9:7">9:7</span> U tebe je, Gospodine, pravednost, a u nas
stid na obrazu, kao u ovaj dan, u nas Judejaca, Jeruzalemaca, svega
Izraela, blizu i daleko, u svim zemljama kuda si ih rastjerao zbog
nevjernosti kojom ti se iznevjeriše.

<span id="an_9:8">9:8</span> Jahve, stid na obraz nama, našim
kraljevima, našim knezovima, našim očevima, jer sagriješismo protiv
tebe!

<span id="an_9:9">9:9</span> U Gospoda je Boga našega smilovanje i
oproštenje jer smo se odmetnuli od njega

<span id="an_9:10">9:10</span> i nismo slušali glas Jahve, Boga našega,
da slijedimo njegove zakone što nam ih dade po svojim slugama,
prorocima.

<span id="an_9:11">9:11</span> Sav je Izrael prestupio Zakon tvoj,
odmetnuo se ne slušajući tvoj glas. Zato se na nas izlila kletva i
prokletstvo, kako je zapisano u Zakonu Mojsija, sluge Božjega - jer
sagriješismo protiv Njega.

<span id="an_9:12">9:12</span> Izvršio je prijetnje kojima je zaprijetio
nama i sucima koji su nam sudili: svalio je na nas tešku nesreću te se
ne dogodi pod nebom što se dogodi u Jeruzalemu.

<span id="an_9:13">9:13</span> Sva ova nesreća, kao što je zapisano u
Zakonu Mojsijevu, došla je na nas, a mi nismo umilostivili lice Jahve,
Boga svojega: nismo se obratili od svojih bezakonja pa da prionemo uz
istinu tvoju.

<span id="an_9:14">9:14</span> Jahve je bdio nad nesrećom, on je dovede
na nas. Jer je pravedan Jahve, Bog naš, u svim djelima koja učini, a mi
nismo slušali glas njegov.

<span id="an_9:15">9:15</span> A sada, Gospode, Bože naš, koji si moćnom
svojom rukom izveo narod svoj iz zemlje egipatske - i time sebi stekao
ime koje traje do danas: mi sagriješismo, mi zlo učinismo.

<span id="an_9:16">9:16</span> Gospode, po svoj pravednosti svojoj
odvrati svoj gnjev i svoju jarost od Jeruzalema, grada svojega, Svete
gore svoje, jer zbog naših grijeha i zlodjela naših otaca Jeruzalem i
tvoj narod ruglo su svima koji nas okružuju."

<span id="an_9:17">9:17</span> "A sada poslušaj, o Bože naš, molitvu
sluge svoga i usrdne molbe njegove. Neka tvoje lice zasja nad svetištem
tvojim opustošenim - zbog tebe, Gospode!

<span id="an_9:18">9:18</span> Prikloni uho svoje, Bože moj, i slušaj!
Otvori oči te pogledaj našu pustoš i grad koji se tvojim zove imenom!
Jer mi te ne molimo zbog svoje pravednosti, već zbog velikih smilovanja
tvojih.

<span id="an_9:19">9:19</span> Gospode, čuj! Gospode, oprosti! Gospode,
poslušaj i čini! Ne oklijevaj - zbog sebe, Bože moj, jer se tvojim
imenom zove grad tvoj i narod tvoj!"

<span id="an_9:20">9:20</span> Ja sam još govorio, moleći se i
priznavajući grijehe svoje i grijehe svog naroda Izraela i usrdno
zaklinjući Jahvu, svoga Boga, za Svetu goru Boga svoga.

<span id="an_9:21">9:21</span> Dok sam dakle ja još govorio moleći se,
onaj čovjek Gabriel, koga vidjeh na početku viđenja, doletje u brzu
letu, dotače me se u vrijeme večernjeg prinosa

<span id="an_9:22">9:22</span> i pouči me: "Daniele, evo me: dođoh da te
poučim.

<span id="an_9:23">9:23</span> Od početka tvoje molitve izišla je riječ,
i ja dođoh da ti je navijestim. Ti si miljenik. Pazi dobro na riječ,
razumij viđenje."

<span id="an_9:24">9:24</span> "Sedamdeset je sedmica određeno tvom
narodu i tvom svetom gradu da se dokrajči opačina, da se stavi pečat
grijehu, da se zadovolji za bezakonje, da se uvede vječna pravednost, da
se stavi pečat viđenju i prorocima, da se pomaže Sveti nad svetima.

<span id="an_9:25">9:25</span> Znaj i razumij: Od časa kad izađe riječ
'Neka se vrate i neka opet sagrade Jeruzalem' pa do Kneza Pomazanika:
sedam sedmica, a onda šezdeset i dvije sedmice, i bit će opet sagrađeni
trg i opkop, i to u teško vrijeme.

<span id="an_9:26">9:26</span> A poslije šezdeset i dvije sedmice bit će
Pomazanik pogubljen, ali ne za sebe. Narod jednog kneza koji će doći
razorit će Grad i Svetište: svršetak im je u propasti, a do svršetka rat
i određena pustošenja.

<span id="an_9:27">9:27</span> I sklopit će savez s mnogima za jednu
sedmicu: a u polovici sedmice prestat će žrtva i prinos: na vrhu Hrama
bit će grozota pustoši sve do svršetka, dok se određeno pustošenje ne
obori na pustošnika."

<span id="an_10:1">10:1</span> Treće godine Kira, kralja perzijskoga,
Danielu, prozvanome Baltazar, bi objavljena riječ - riječ istinita:
velik rat. On je nastojao razumjeti riječ, i razumijevanje bi mu dano u
viđenju.

<span id="an_10:2">10:2</span> U te dane ja, Daniel, žalovao sam tri
sedmice:

<span id="an_10:3">10:3</span> nisam jeo tečnih jela; meso ni vino nije
ulazilo u moja usta i nisam se mazao uljem dok ne prođoše te tri
sedmice.

<span id="an_10:4">10:4</span> Dvadeset i četvrtoga dana prvog mjeseca
bijah na obali velike rijeke Tigrisa;

<span id="an_10:5">10:5</span> podigoh oči da vidim, i gle: Čovjek
odjeven u lanene haljine, oko pasa mu pojas od zlata ofirskoga,

<span id="an_10:6">10:6</span> tijelo mu poput krizolita, lice kao
munja, oči kao baklje ognjene, ruke i noge poput mjedi uglađene, zvuk
riječi njegovih kao žamor mnoštva.

<span id="an_10:7">10:7</span> Jedini ja, Daniel, gledah ovo viđenje,
ljudi koji bijahu sa mnom ne vidješe ga, ali ih spopade silan strah te
pobjegoše da se sakriju.

<span id="an_10:8">10:8</span> Ostadoh sam gledajući to veliko viđenje;
onemoćah, lice mi problijedje, iznakazi se, snaga me ostavi.

<span id="an_10:9">10:9</span> Začuh glas njegovih riječi, i kad
razabrah glas, onesvijestih se i padoh licem na zemlju.

<span id="an_10:10">10:10</span> I gle: ruka me dotače i pomože mi da se
uprem na koljena i na dlanove.

<span id="an_10:11">10:11</span> On mi reče: "Daniele, miljeniče,
pripazi na riječi koje ću ti kazati! Ustani, jer ja sam evo k tebi
poslan." To reče, a ja ustadoh dršćući.

<span id="an_10:12">10:12</span> I kaza mi: "Ne boj se, Daniele, jer od
prvoga dana kad si odlučio da se poniziš pred svojim Bogom da bi
razumio, tvoje su riječi uslišane i ja sam došao zbog tvojih riječi.

<span id="an_10:13">10:13</span> Knez kraljevstva perzijskoga protivio
mi se dvadeset i jedan dan, ali Mihael, jedan od prvih Knezova, dođe mi
u pomoć. Ostavih ga nasuprot Knezu perzijskome,

<span id="an_10:14">10:14</span> a ja dođoh da ti kažem što će zadesiti
tvoj narod na svršetku dana. Jer još će jedno viđenje biti za one dane."

<span id="an_10:15">10:15</span> Pošto mi to reče, ja oborih pogled na
zemlju, bez riječi.

<span id="an_10:16">10:16</span> I gle: onaj, sličan sinu čovječjem
dotače se mojih usana. Otvorih usta da govorim te rekoh onome koji
stajaše preda mnom: "Gospodaru moj, zbog ovog viđenja obuzeše me
tjeskobe i onemoćah.

<span id="an_10:17">10:17</span> I kako će sluga Gospodina svoga
govoriti s Gospodinom kad posve onemoćah i dah me ostavi?"

<span id="an_10:18">10:18</span> Tada me se opet dotače onaj što bijaše
kao čovjek te me okrijepi.

<span id="an_10:19">10:19</span> On reče: "Ne boj se, miljeniče! Mir
tebi! Budi jak! Ohrabri se!" I dok mi to govoraše, ja se ohrabrih pa
rekoh: "Govori, Gospodine, jer si me ohrabrio!"

<span id="an_10:20">10:20</span> Tada će on: "Znaš li zašto sam došao k
tebi? Sad ću se vratiti da se borim protiv Kneza Perzije; a čim svršim,
doći će Knez Grčke.

<span id="an_10:21">10:21</span> Ali ću ti prije otkriti što je zapisano
u Knjizi istine. Nema nikoga tko bi se sa mnom protiv njih borio, osim
Mihaela, Kneza vašega,

<span id="an_11:1">11:1</span> moje potpore i moga okrilja.

<span id="an_11:2">11:2</span> A sada ću ti otkriti istinu. Evo: još će
tri kralja ustati za Perziju: četvrti će biti bogatiji od svih ostalih,
pa kad se zbog svoga bogatstva osili, sve će podići protiv kraljevstva
grčkoga.

<span id="an_11:3">11:3</span> Ustat će junački kralj, vladat će silnom
moću i činiti što ga bude volja.

<span id="an_11:4">11:4</span> A čim se ustane, njegovo će se
kraljevstvo raspasti i bit će razdijeljeno na četiri vjetra nebeska, ali
ne među njegove potomke; i neće više biti tako moćno kao za njegove
vladavine, jer će njegovo kraljevstvo biti razoreno i predano drugima, a
ne njima.

<span id="an_11:5">11:5</span> Kralj će Juga postati moćan; jedan će od
njegovih zapovjednika biti moćniji od njega i zavladat će većom moću
nego što je njegova.

<span id="an_11:6">11:6</span> Nekoliko godina kasnije oni će se
udružiti, a kći kralja Juga doći će kralju Sjevera da sklope ugovor. Ali
ona tim neće sačuvati snagu svoje mišice i njezino se potomstvo neće
održati: bit će predana ona, i njezina pratnja, i njezino dijete, i
njezin pomagač u tim vremenima.

<span id="an_11:7">11:7</span> No jedan će se izdanak njezina korijena
podići na njezino mjesto, navalit će na vojsku, prodrijet će u tvrđavu
kralja Sjevera, postupati s njima po miloj volji i pobijediti ih.

<span id="an_11:8">11:8</span> Pa i njihove bogove, njihove kipove i
njihovo dragocjeno suđe, srebrno i zlatno, odnijet će kao plijen u
Egipat. Nekoliko godina bit će jači od kralja Sjevera,

<span id="an_11:9">11:9</span> koji će onda prodrijeti u kraljevstvo
kralja Juga, odakle će se vratiti u svoju zemlju.

<span id="an_11:10">11:10</span> Ali će se onda njegovi sinovi
naoružati, skupit će silnu vojsku, odlučno će navaliti i poput poplave
proći, zatim će se opet zametnuti rat sve do njegove utvrde.

<span id="an_11:11">11:11</span> Tada će se kralj Juga razgnjeviti i
zavojštiti na kralja Sjevera; podići će silnu vojsku i nadvladati vojsku
njegovu.

<span id="an_11:12">11:12</span> Mnoštvo će biti uništeno, a on će se
zbog toga uzoholiti; pobit će desetke tisuća, ali se neće održati:

<span id="an_11:13">11:13</span> kralj će Sjevera opet dići vojsku veću
nego prije, i poslije nekoliko godina navalit će s velikom, dobro
opremljenom vojskom.

<span id="an_11:14">11:14</span> U to vrijeme mnogi će se podići protiv
kralja Juga; ustat će i nasilnici iz tvog naroda da se ispuni viđenje,
ali će propasti.

<span id="an_11:15">11:15</span> Doći će kralj Sjevera: podići će nasipe
da zauzme jedan utvrđeni grad. Mišice Juga neće odoljeti, pa ni izabrane
čete neće imati snage da se odupru.

<span id="an_11:16">11:16</span> Onaj će navaliti protiv njega i učinit
će s njime kako mu se prohtije - nitko mu se neće oprijeti: zaustavit će
se u Divoti, uništenje je u njegovim rukama.

<span id="an_11:17">11:17</span> Čvrsto odlučivši da se pošto-poto
domogne svega njegova kraljevstva, sklopit će s njim ugovor dajući mu
jednu kćer za ženu da ga upropasti, ali mu neće uspjeti, neće se to
zbiti.

<span id="an_11:18">11:18</span> Zatim će se okrenuti prema otocima i
mnoge će osvojiti, ali će jedan zapovjednik dokrajčiti tu sramotu,
sramotu mu sramotom vratiti.

<span id="an_11:19">11:19</span> Brže će nagnuti prema utvrdama svoje
zemlje, ali će posrnuti, pasti, više ga neće biti.

<span id="an_11:20">11:20</span> Na njegovo će mjesto doći jedan koji će
u diku kraljevstva poslati poreznika, ali će u kratko vrijeme poginuti
bez gnjeva i boja.

<span id="an_11:21">11:21</span> Na njegovo će se mjesto uzdići nitkov
kome ne pripada kraljevska čast. Ali on će iznenada doći i spletkama se
domoći kraljevstva.

<span id="an_11:22">11:22</span> Pred njim će biti preplavljene i
skršene navalne snage i sam knez Saveza.

<span id="an_11:23">11:23</span> Unatoč sporazumu s njime, izdajnički će
navaliti i svladati ga s malo ljudi.

<span id="an_11:24">11:24</span> Iznenada će upasti u bogate pokrajine i
postupat će kako nisu postupali njegovi očevi ni očevi njegovih otaca,
rasipajući među svoje plijen, pljačku i bogatstvo, smišljat će osnove
protiv tvrdih gradova, ali samo za neko vrijeme.

<span id="an_11:25">11:25</span> Pokrenut će, s velikom vojskom, svoju
snagu i hrabrost protiv kralja Juga. Kralj Juga krenut će u rat s mnogom
i moćnom vojskom, ali neće izdržati, jer će se protiv njega skovati
spletke.

<span id="an_11:26">11:26</span> I oni koji jeđahu za njegovim stolom
skršit će ga: njegova će vojska biti uništena i mnogi će posječeni
popadati.

<span id="an_11:27">11:27</span> Oba će kralja smišljati zlo; sjedeći za
istim stolom, govorit će laži jedan drugome: ali neće uspjeti, jer je
svršetak odložen do određenog vremena.

<span id="an_11:28">11:28</span> Vratit će se on u svoju zemlju s
velikim blagom; srcem protiv svetoga Saveza, učinit će svoje i vratiti
se u svoju zemlju.

<span id="an_11:29">11:29</span> U određeno vrijeme opet će krenuti
protiv Juga, ali sada neće biti kao prvi put.

<span id="an_11:30">11:30</span> Kitimski će brodovi navaliti na njega,
i on će se uplašiti. Vratit će se, bjesnjeti protiv svetoga Saveza i
opet će se sporazumjeti s onima koji napustiše sveti Savez.

<span id="an_11:31">11:31</span> Čete će njegove doći i oskvrnuti
svetište-tvrđu, dokinut' svagdašnju žrtvu i ondje postaviti grozotu
pustoši.

<span id="an_11:32">11:32</span> Svojim će spletkama navesti na otpad
one koji se ogrešuju o Savez, ali ljudi koji ljube Boga ostat će
postojani i vršit će svoje.

<span id="an_11:33">11:33</span> Umnici u narodu poučavat će mnoštvo,
ali će ih jedno vrijeme zatirati mačem i ognjem, izgnanstvom i
pljačkanjem.

<span id="an_11:34">11:34</span> Dok ih budu zatirali, samo će im
nekolicina pomagati, a mnogi će im se pridružiti prijevarno.

<span id="an_11:35">11:35</span> Od umnika neki će pasti, da se
prokušaju, probrani, čisti do vremena svršetka, jer još nije došlo
određeno vrijeme.

<span id="an_11:36">11:36</span> Kralj će raditi što god mu se prohtije,
uznoseći i uzdižući sebe iznad svih bogova: protiv Boga nad bogovima
govorit će hule i uspijevat će dok se gnjev ne navrši - jer ono što je
određeno, to će se ispuniti.

<span id="an_11:37">11:37</span> Neće mariti za bogove svojih otaca ni
za Miljenika ženÄa niti za kojega drugog boga: samog će sebe izdizati
iznad sviju.

<span id="an_11:38">11:38</span> Mjesto njih častit će boga tvrđava,
boga koga nisu poznavali njegovi očevi, častiti ga zlatom i srebrom,
dragim kamenjem i drugim dragocjenostima.

<span id="an_11:39">11:39</span> Navalit će na tvrđave gradova pomoću
stranog boga: one koji njega priznaju obasut će počastima i dat će im
vlast nad mnoštvom i dijelit će im zemlju za nagradu.

<span id="an_11:40">11:40</span> U vrijeme svršetka kralj će se Juga
zaratiti s njime; kralj će Sjevera navaliti na nj svojim kolima, svojim
konjanicima i svojim mnogim brodovima. Provalit će u zemlje i proći
njima poput poplave.

<span id="an_11:41">11:41</span> Prodrijet će u Divotu i mnogi će pasti.
Njegovim će rukama izmaći Edom i Moab i glavnina sinova Amonovih.

<span id="an_11:42">11:42</span> Pružit će svoju ruku za zemljama:
Egipat mu neće izmaći.

<span id="an_11:43">11:43</span> On će se domoći zlatnog i srebrnog
blaga i svih dragocjenosti Egipta. Pratit će ga Libijci i Etiopljani.

<span id="an_11:44">11:44</span> Ali će ga uznemiriti vijesti s istoka i
sa sjevera te će poći vrlo gnjevan da uništi i zatre mnoštvo.

<span id="an_11:45">11:45</span> Postavit će svoje dvorske šatore između
mora i Svete gore Divote. Ali će i njemu doći kraj, i nitko mu neće
pomoći.

<span id="an_12:1">12:1</span> U ono će vrijeme ustati Mihael, veliki
knez koji štiti sinove tvog naroda. Bit će to vrijeme tjeskobe kakve ne
bijaše otkako je ljudi pa do toga vremena. U ono vrijeme tvoj će se
narod spasiti - svi koji se nađu zapisani u Knjizi.

<span id="an_12:2">12:2</span> Tada će se probuditi mnogi koji snivaju u
prahu zemljinu; jedni za vječni život, drugi za sramotu, za vječnu
gadost.

<span id="an_12:3">12:3</span> Umnici će blistati kao sjajni nebeski
svod, i koji su mnoge učili pravednosti, kao zvijezde navijeke, u svu
vječnost.

<span id="an_12:4">12:4</span> A ti, Daniele, drži u tajnosti ove riječi
i zapečati ovu knjigu do vremena svršetka! Mnogi će tumarati, i
bezakonja će rasti."

<span id="an_12:5">12:5</span> Ja, Daniel, pogledah, kad eno: druga
dvojica stajahu jedan s jedne, drugi s druge strane rijeke.

<span id="an_12:6">12:6</span> Jedan upita čovjeka odjevena u lanene
haljine koji stajaše iznad voda rijeke: "Kada će doći kraj tim
čudesima?"

<span id="an_12:7">12:7</span> Začuh čovjeka odjevena u lanene haljine,
koji stajaše iznad voda rijeke; on podiže k nebu desnicu i ljevicu,
kunući se Vječno živim. "Nakon jednog vremena, dva vremena i pola
vremena - kada dođe kraj rasulu snage svetoga naroda - sve će se to
svršiti."

<span id="an_12:8">12:8</span> Ja slušah, ali ne razumjeh, pa upitah:
"Gospodaru, kako će to svršiti?"

<span id="an_12:9">12:9</span> On reče: "Idi, Daniele, ove su riječi
tajne i zapečaćene do vremena svršetka.

<span id="an_12:10">12:10</span> Mnogi će se očistiti, ubijeliti i
prokušati; a bezbožnici će i dalje biti bezbožni; bezbožnici se neće
urazumjeti, a umnici će razumjeti.

<span id="an_12:11">12:11</span> Od časa kad bude dokinuta svagdašnja
žrtva i postavljena grozota pustoši: tisuću dvjesta i devedeset dana.

<span id="an_12:12">12:12</span> Blago onomu koji dočeka i dosegne
tisuću trista trideset i pet dana!

<span id="an_12:13">12:13</span> A ti idi i otpočini; ustat ćeš da
primiš svoju baštinu na kraju dana."

<span id="an_13:1">13:1</span> U Babilonu življaše neki čovjek po imenu
Jojakim.

<span id="an_13:2">13:2</span> On se oženi Suzanom, kćerju Hilkijinom,
veoma lijepom i bogobojaznom.

<span id="an_13:3">13:3</span> Njezini roditelji bijahu pravednici i
odgojiše svoju kćer po Zakonu Mojsijevu.

<span id="an_13:4">13:4</span> Jojakim bijaše vrlo bogat: uz kuću imaše
vrt. Judejci se skupljahu kod njega jer bijaše poštovaniji od svih.

<span id="an_13:5">13:5</span> One godine izabraše za suce dva starca iz
naroda. O takvima reče Gospod: "Bezakonje izađe iz Babilona po
starješinama, sucima koji su se smatrali upravljačima naroda."

<span id="an_13:6">13:6</span> Ovi posjećivahu kuću Jojakimovu, i svi
koji imahu kakvu parnicu obraćahu se njima.

<span id="an_13:7">13:7</span> Kad bi se narod, oko podneva, razišao,
Suzana bi dolazila šetati u vrt svog muža.

<span id="an_13:8">13:8</span> Ona je dva starca svaki dan promatrahu
gdje ulazi i šeta, pa je poželješe.

<span id="an_13:9">13:9</span> Izgubiše od toga razum, odvratiše svoje
oči od Neba i zaboraviše njegove pravedne sudove.

<span id="an_13:10">13:10</span> Obojica njome ranjena, skrivahu jedan
od drugoga svoju muku,

<span id="an_13:11">13:11</span> jer su se stidjeli priznati svoju
pohotu za njom,

<span id="an_13:12">13:12</span> ali su živo nastojali da je svaki dan
vide.

<span id="an_13:13">13:13</span> Jednom se rastadoše rekavši: "Hajdemo
kući, doba je ručku." I svaki ode na svoju stranu,

<span id="an_13:14">13:14</span> ali se vratiše i nađoše na istom
mjestu. Ispitujući se za povod, priznaše pohotu za njom, i tada
ugovoriše priliku kad bi mogli zateći Suzanu samu.

<span id="an_13:15">13:15</span> I dok su tako vrebali zgodan dan, uđe
ona jednom, kao i minulih dana, samo sa dvije djevojke: htjede se
okupati u vrtu, jer bijaše vruće.

<span id="an_13:16">13:16</span> Ondje ne bijaše nikoga: osim ona dva
starca, koji je, skriveni, vrebahu.

<span id="an_13:17">13:17</span> Ona reče djevojkama: "Donesite mi ulja
i pomasti pa zaključajte vrtna vrata da se okupam!"

<span id="an_13:18">13:18</span> One učine kako im zapovjedi: zaključaše
vrtna vrata te iziđoše na pokrajna vrata da donesu što im je
zapovjedila; ništa nisu znale o starcima, jer bijahu skriveni.

<span id="an_13:19">13:19</span> Čim djevojke izađoše, oni ustadoše i
pritrčaše k njoj.

<span id="an_13:20">13:20</span> "Evo, rekoše, vrtna su vrata
zaključana, nitko nas ne vidi. Mi te se poželjesmo, podaj nam se i budi
naša!

<span id="an_13:21">13:21</span> Ako li nećeš, mi ćemo protiv tebe
svjedočiti da je neki mladić bio s tobom i da si zbog toga udaljila od
sebe svoje djevojke."

<span id="an_13:22">13:22</span> Suzana zastenja: "Odasvud sam
pritisnuta: učinim li to, smrt me čeka; ne učinim li, neću vam ruci
umaći.

<span id="an_13:23">13:23</span> Milije mi je da nedužna padnem u vaše
ruke nego da sagriješim pred Gospodom."

<span id="an_13:24">13:24</span> I povika iza glasa. Okrenuše vikati i
oba starca na nju,

<span id="an_13:25">13:25</span> a jedan potrča i otvori vrtna vrata.

<span id="an_13:26">13:26</span> Kad ukućani čuše krikove u vrtu,
dotrčaše na pokrajnja vrata da vide što se dogodilo.

<span id="an_13:27">13:27</span> Pošto starci ispripovjediše svoju
pripovijest, postidješe se sluge veoma, jer se o Suzani takvo što nikad
ne ču.

<span id="an_13:28">13:28</span> Sutradan se narod sabra kod Jojakima,
njezina muža. Dođoše onamo starci, puni bezbožne namjere da Suzanu
usmrte.

<span id="an_13:29">13:29</span> Rekoše skupljenu narodu: "Pošaljite po
Suzanu, kćer Hilkijinu, ženu Jojakimovu!" Poslaše po nju.

<span id="an_13:30">13:30</span> Ona dođe sa svojim roditeljima, djecom
i svim rođacima.

<span id="an_13:31">13:31</span> A Suzana bijaše veoma ljupka i
ljepolika.

<span id="an_13:32">13:32</span> Kako bijaše pod koprenom, oni
bezakonici narediše da skine koprenu da bi se nasitili njezine ljepote.

<span id="an_13:33">13:33</span> Svi njezini plakahu, a tako i svi koji
je gledahu.

<span id="an_13:34">13:34</span> Oba starca ustadoše usred naroda i
staviše joj ruke na glavu.

<span id="an_13:35">13:35</span> Ona plačući, srca zaufana u Gospoda,
pogleda prema nebu.

<span id="an_13:36">13:36</span> Starci rekoše: "Dok mi šetasmo sami po
vrtu, uđe ona sa dvije djevojke, zaključa vrtna vrata i otpusti
djevojke.

<span id="an_13:37">13:37</span> Priđe k njoj mladić koji bijaše skriven
i leže s njom.

<span id="an_13:38">13:38</span> Mi bijasmo u kutu vrta; videći to
bezakonje, potrčasmo k njima.

<span id="an_13:39">13:39</span> Vidjesmo ih zajedno, ali ne mogosmo
uhvatiti mladića jer bijaše jači od nas pa otvori vrata i pobježe.

<span id="an_13:40">13:40</span> Ali ovu uhvatismo i zapitasmo tko ono
bijaše.

<span id="an_13:41">13:41</span> Ne htjede nam kazati. Za to
svjedočimo." Povjerova im zbor - tÓa oni bijahu starješine narodne,
suci, i osudiše je na smrt.

<span id="an_13:42">13:42</span> Suzana povika iza glasa: "Bože vječni,
ti koji poznaješ tajne, koji znaš sve prije negoli se zbude,

<span id="an_13:43">13:43</span> ti znadeš da su lažno svjedočili protiv
mene. I evo umrijet' mi je, a da ne učinih ništa od onoga što je njihova
pakost izmislila protiv mene."

<span id="an_13:44">13:44</span> Gospod usliši njezin vapaj.

<span id="an_13:45">13:45</span> Dok su je vodili u smrt, probudi Bog
sveti duh mladog momčića Daniela.

<span id="an_13:46">13:46</span> On povika iza glasa: "Ja sam čist od
krvi njezine!"

<span id="an_13:47">13:47</span> Sav se narod okrenu prema njemu i
zapita: "Što si to kazao?"

<span id="an_13:48">13:48</span> Stade posred njih i reče: "Tako li ste
ludi, sinovi Izraelovi? Bez istrage i bez uvida u istinu osudiste kćer
Izraelovu?

<span id="an_13:49">13:49</span> Vratite se u sudnicu, jer lažno ovi
svjedočiše protiv nje."

<span id="an_13:50">13:50</span> Sav se narod brzo vrati, a starješine
mu rekoše: "Dođi, sjedni među nas i reci nam, jer tebi Bog dade
starješinstvo!"

<span id="an_13:51">13:51</span> Tada im reče Daniel: "Rastavite daleko
jednoga od drugoga, i ja ću ih ispitati."

<span id="an_13:52">13:52</span> Rastaviše ih, pa Daniel dozva jednoga
od njih i reče mu: "Stari zlikovče, sada dođoše na te grijesi koje nekoć
učini,

<span id="an_13:53">13:53</span> donoseći nepravedne presude, osuđujući
nedužne i oslobađajući krivce, dok Gospod govori: 'Nedužna i pravedna da
nisi ubio.'

<span id="an_13:54">13:54</span> Sada, dakle, ako si ovu doista vidio,
reci nam: pod kojim si ih drvetom vidio zajedno?" On odgovori: "Pod
jednom trišljom."

<span id="an_13:55">13:55</span> Daniel reče: "Zaista, slagao si na
svoju glavu. Evo, Anđeo je Božji već dobio od Boga zapovijed da te
rasiječe po sredini."

<span id="an_13:56">13:56</span> I otpusti ovoga, a dade dovesti drugoga
te mu reče: "Sjeme Kanaanovo, a ne Judino, ljepota te zaludila, strast
ti srce okrenula!

<span id="an_13:57">13:57</span> Ovako ste radili sa kćerima Izraelovim,
a one su vam se od straha podavale. Ali se kći Judina ne podloži vašem
bezakonju.

<span id="an_13:58">13:58</span> Reci mi dakle pod kojim si ih drvetom
zatekao zajedno!" On odgovori: "Pod jasikom."

<span id="an_13:59">13:59</span> Daniel mu reče: "Pravo si i ti lagao na
svoju glavu. Anđeo Božji čeka s mačem u ruci da te rasiječe po sredini
te vas obojicu zatre."

<span id="an_13:60">13:60</span> Tada sav zbor stade iza glasa vikati i
blagoslivljati Boga koji spasava one što se u nj uzdaju.

<span id="an_13:61">13:61</span> I okrenuše se protiv one dvojice
staraca kojima je Daniel iz njihovih usta dokazao lažno svjedočenje.

<span id="an_13:62">13:62</span> I učiniše njima kako u svojoj pakosti
oni smisliše bližnjemu: pogubiše ih prema zakonu Mojsijevu. Tako onoga
dana bi spašena jedna nedužna krv.

<span id="an_13:63">13:63</span> Hilkija i njegova žena dadoše hvalu
Bogu za svoju kćer Suzanu, a tako i Jojakim, muž njezin, i svi njezini
rođaci, što se na njoj ne nađe ništa sramotno.

<span id="an_13:64">13:64</span> I od onoga dana Daniel postade velik u
očima naroda.

<span id="an_14:1">14:1</span> Kralj Astijag bi pridružen svojim ocima,
a naslijedi ga Kir Perzijanac.

<span id="an_14:2">14:2</span> Daniel življaše kod kralja, koji ga
poštivaše više nego bilo kojega od svojih prijatelja.

<span id="an_14:3">14:3</span> A imali su u Babilonu kumira imenom Bela
i prinosili mu svaki dan po dvanaest artaba najboljeg brašna, četrdeset
ovaca i šest metreta vina.

<span id="an_14:4">14:4</span> I kralj ga je štovao i svaki dan išao da
mu se klanja. A Daniel se klanjaše svome Bogu.

<span id="an_14:5">14:5</span> Stoga mu reče kralj: "Zašto se ti ne
klanjaš Belu?" On odgovori: "Jer ne štujem rukotvorenih kumira, nego
Boga živoga, koji stvori nebo i zemlju i koji gospodari svakim tijelom!"

<span id="an_14:6">14:6</span> Tada će kralj: "Ti dakle misliš da Bel
nije živi bog? Zar ne vidiš što sve pojede i popije svaki dan?"

<span id="an_14:7">14:7</span> I reče Daniel smiješeći se: "Ne varaj se,
kralju; iznutra je od gline, izvana od mjedi; nikada taj još nije ni jeo
ni pio."

<span id="an_14:8">14:8</span> Kralj, bijesan, dozva Belove svećenike te
im reče: "Ako mi ne reknete tko jede ovu hranu, umrijet ćete; no ako
dokažete da to Bel jede, umrijet će Daniel što pogrdi Bela."

<span id="an_14:9">14:9</span> I reče Daniel kralju: "Neka bude po
tvojoj riječi!" A svećenika Belovih bijaše sedamdeset, ne brojeći žene i
djecu.

<span id="an_14:10">14:10</span> Kralj tako uđe s Danielom u hram Belov.

<span id="an_14:11">14:11</span> Svećenici mu Belovi rekoše: "Mi ćemo
izići, a ti, o kralju, naredi da se postave jela i donese miješano vino:
zatim zaključaj vrata i zapečati ih svojim prstenom; ako ujutro dođeš i
ne nađeš da je Bel sve pojeo, neka umremo - mi ili Daniel, naš
klevetnik."

<span id="an_14:12">14:12</span> Nisu se bojali, jer bijahu načinili pod
stolom tajni ulaz kojim bi svaki dan dolazili i trošili jelo.

<span id="an_14:13">14:13</span> Ali kad oni izađoše i kralj dade
postaviti jela Belu,

<span id="an_14:14">14:14</span> Daniel naredi svojim slugama da donesu
pepela i njime pospu sav hram pred očima kraljevim. Tada iziđoše,
zaključaše vrata, zapečatiše ih kraljevim prstenom te otiđoše.

<span id="an_14:15">14:15</span> Svećenici, po običaju, dođoše noću sa
ženama i djecom: sve izjedoše i popiše.

<span id="an_14:16">14:16</span> Kralj sutradan urani, a tako i Daniel.

<span id="an_14:17">14:17</span> I kralj ga zapita: "Daniele, jesu li
pečati nepovrijeđeni?" - "Nepovrijeđeni su, kralju", odgovori Daniel.

<span id="an_14:18">14:18</span> Čim se otvoriše vrata, kralj pogleda na
stol i povika iza glasa: "Velik li si, Bele, i nema nikakve prijevare u
tebe!"

<span id="an_14:19">14:19</span> Daniel se nasmija; zadrža kralja da ne
uđe, pa mu reče: "Pogledaj pod, istraži čije su ovo stope!"

<span id="an_14:20">14:20</span> "Vidim stope muškaraca, žena i djece"
reče kralj.

<span id="an_14:21">14:21</span> I bijesan, dade uhvatiti svećenike,
žene i djecu njihovu. Tada mu pokazaše tajna vrata na koja su ulazili i
trošili ono što bijaše na stolu.

<span id="an_14:22">14:22</span> Kralj ih dade pogubiti, a Bela predade
Danielu, koji razori njega i njegov hram.

<span id="an_14:23">14:23</span> A bijaše i velik zmaj koga štovahu
Babilonci.

<span id="an_14:24">14:24</span> Kralj reče Danielu: "Hoćeš reći da je
mjeden? Gle! Živi, jede, pije: nećeš valjda kazati da ovo nije živi bog.
Pokloni mu se!"

<span id="an_14:25">14:25</span> Daniel odgovori: "Ja se klanjam Gospodu
Bogu svome; on je Bog živi. A ti, kralju, daj mi vlast, i ja ću ubiti
ovu zmiju bez mača i bez toljage."

<span id="an_14:26">14:26</span> I reče kralj: "Dajem ti!"

<span id="an_14:27">14:27</span> Tada Daniel uze smole, masti i dlaka,
sve to ispeče, načini od toga kuglice te ih baci zmaju u ždrijelo. Zmaj
proguta i rasprsnu se. A Daniel reče: "Gledajte čemu se klanjate!"

<span id="an_14:28">14:28</span> Kad to čuše Babilonci, silno se
razbjesnješe i pobuniše se protiv kralja. Rekoše: "Kralj postade Židov:
Bela sruši, zmaja ubi, svećenike pokla."

<span id="an_14:29">14:29</span> Navališe dakle kralju i rekoše: "Predaj
nam Daniela, inače ćemo ubiti tebe i tvoj dom!"

<span id="an_14:30">14:30</span> I vidje kralj da žestoko navaljuju;
prisiljen, preda im Daniela.

<span id="an_14:31">14:31</span> Oni ga baciše u lavlju jamu: i ostade
ondje šest dana.

<span id="an_14:32">14:32</span> U jami bijaše sedam lavova kojima
davahu svaki dan po dva trupla i dvije ovce: tada im ne dadoše ništa da
bi proždrli Daniela.

<span id="an_14:33">14:33</span> A prorok Habakuk bijaše u Judeji:
upravo bijaše skuhao kašu i nadrobio kruha u posudu te pošao da odnese
žeteocima u polje.

<span id="an_14:34">14:34</span> I Anđeo Gospodnji reče Habakuku:
"Odnesi ručak koji imaš u Babilon, Danielu u lavljoj jami!"

<span id="an_14:35">14:35</span> Habakuk odgovori: "Gospodine, Babilon
ne vidjeh i za jamu ne znam!"

<span id="an_14:36">14:36</span> Anđeo ga Gospodnji uhvati za vrh glave
i noseći za kiku spusti ga u Babilonu povrh jame hitrinom svoga duha.

<span id="an_14:37">14:37</span> I povika Habakuk: "Daniele, Daniele,
uzmi ručak što ti ga šalje Bog!"

<span id="an_14:38">14:38</span> A Daniel reče: "Spomenuo si se mene,
Bože, i nisi zapustio one koji tebe ljube."

<span id="an_14:39">14:39</span> I ustade Daniel i blagova, a Anđeo
Gospodnji odmah vrati Habakuka u njegovu zemlju.

<span id="an_14:40">14:40</span> Sedmoga dana dođe kralj da oplače
Daniela; priđe jami, pogleda, kad ono: Daniel sjedi.

<span id="an_14:41">14:41</span> Tada kralj povika iza glasa: "Velik si,
Gospode Bože Danielov, i nema drugoga Boga osim tebe!"

<span id="an_14:42">14:42</span> I zapovjedi da Daniela izvade iz jame i
da onamo bace one koji su njega htjeli upropastiti: lavovi ih učas
požderaše pred njegovim očima.

------------------------------------------------------------------------

[Next: Hosea](hos.md)
