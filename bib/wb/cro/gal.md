[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](co2)  [Next](eph) 

------------------------------------------------------------------------

### Croatian Bible: Galatians

<span id="an_1:1">1:1</span> Pavao, apostol - ne od ljudi ni po kojem
čovjeku, nego po Isusu Kristu i Bogu Ocu koji ga uskrisi od mrtvih -

<span id="an_1:2">1:2</span> i sva braća koja su sa mnom: Crkvama u
Galaciji.

<span id="an_1:3">1:3</span> Milost vam i mir od Boga, Oca našega, i
Gospodina Isusa Krista,

<span id="an_1:4">1:4</span> koji sam sebe dade za grijehe naše da nas
istrgne iz sadašnjega svijeta opakoga kao što je volja Boga i Oca
našega,

<span id="an_1:5">1:5</span> komu slava u vijeke vjekova! Amen.

<span id="an_1:6">1:6</span> Čudim se da od Onoga koji vas pozva na
milost Kristovu tako brzo prelazite na neko drugo evanđelje,

<span id="an_1:7">1:7</span> koje uostalom i ne postoji. Postoje samo
neki koji vas zbunjuju i hoće prevratiti evanđelje Kristovo.

<span id="an_1:8">1:8</span> Ali kad bismo vam mi, ili kad bi vam anđeo
s neba navješćivao neko evanđelje mimo onoga koje vam mi navijestismo,
neka je proklet!

<span id="an_1:9">1:9</span> Što smo već rekli, to sad i ponavljam:
navješćuje li vam tko neko evanđelje mimo onoga koje primiste, neka je
proklet.

<span id="an_1:10">1:10</span> Doista, nastojim li ovo pridobiti ljude
ili Boga? Ili idem li za tim da ljudima ugodim? Kad bih sveudilj
nastojao ljudima ugađati, ne bih bio Kristov sluga.

<span id="an_1:11">1:11</span> Obznanjujem vam, braćo: evanđelje koje
sam navješćivao nije od ljudi,

<span id="an_1:12">1:12</span> niti ga ja od kojeg čovjeka primih ili
naučih, nego objavom Isusa Krista.

<span id="an_1:13">1:13</span> Ta čuli ste za moje negdašnje ponašanje u
židovstvu: preko svake sam mjere progonio i pustošio Crkvu Božju

<span id="an_1:14">1:14</span> te sam u židovstvu, prerevno odan otačkim
predajama, nadmašio mnoge vršnjake u svojem narodu.

<span id="an_1:15">1:15</span> Ali kad se Onomu koji me odvoji već od
majčine utrobe i pozva milošću svojom, svidjelo

<span id="an_1:16">1:16</span> otkriti mi Sina svoga da ga navješćujem
među poganima, odmah, ne posavjetovah se s tijelom i krvlju

<span id="an_1:17">1:17</span> i ne uziđoh u Jeruzalem k onima koji
bijahu apostoli prije mene, nego odoh u Arabiju pa se opet vratih u
Damask.

<span id="an_1:18">1:18</span> Onda nakon tri godine uziđoh u Jeruzalem
potražiti Kefu i ostadoh kod njega petnaest dana.

<span id="an_1:19">1:19</span> Od apostola ne vidjeh nikoga drugog osim
Jakova, brata Gospodinova.

<span id="an_1:20">1:20</span> Što vam pišem, Bog mi je svjedok, ne
lažem.

<span id="an_1:21">1:21</span> Zatim dođoh u krajeve sirijske i
cilicijske.

<span id="an_1:22">1:22</span> Osobno pak bijah nepoznat Kristovim
crkvama u Judeji.

<span id="an_1:23">1:23</span> One su samo čule: "Negdašnji naš
progonitelj sada navješćuje vjeru koju je nekoć pustošio"

<span id="an_1:24">1:24</span> i slavile su Boga zbog mene.

<span id="an_2:1">2:1</span> Zatim nakon četrnaest godina opet uziđoh u
Jeruzalem s Barnabom, a povedoh sa sobom i Tita.

<span id="an_2:2">2:2</span> Uziđoh po objavi i izložih im - napose
uglednijima - evanđelje koje propovijedam među poganima da ne bih možda,
ili da nisam, trčao uzalud.

<span id="an_2:3">2:3</span> Čak ni Tit, pratilac moj, premda Grk, nije
bio prisiljen obrezati se,

<span id="an_2:4">2:4</span> i to radi uljeza, lažne braće, koja se
ušuljaše da vrebaju slobodu koju imamo u Kristu Isusu, ne bi li nas
učinili robovima.

<span id="an_2:5">2:5</span> Ne, ni načas im nismo popustili, nismo se
podložili: da istina evanđelja ostane kod vas!

<span id="an_2:6">2:6</span> A oni koji štogod znače - bili oni što
bili, nije mi do toga, Bog ne gleda tko je tko - ti uglednici, uistinu,
ništa nisu pridometnuli.

<span id="an_2:7">2:7</span> Nego naprotiv, vidjevši da mi je povjereno
evanđelje za neobrezane, kao Petru za obrezane -

<span id="an_2:8">2:8</span> jer Onaj koji je bio na djelu po Petrovu
apostolstvu među obrezanima, bio je na djelu i po meni među poganima -

<span id="an_2:9">2:9</span> i spoznavši milost koja mi je dana, Jakov,
Kefa i Ivan, smatrani stupovima, pružiše meni i Barnabi desnice
zajedništva: mi ćemo među pogane, a oni među obrezane!

<span id="an_2:10">2:10</span> Samo neka se sjećamo siromaha, što sam
revno i činio.

<span id="an_2:11">2:11</span> A kad Kefa stiže u Antiohiju, u lice mu
se usprotivih jer je zavrijedio osudu:

<span id="an_2:12">2:12</span> doista, prije nego stigoše neki od
Jakova, blagovao je zajedno s poganima; a kad oni dođoše, počeo se
povlačiti i odvajati bojeći se onih iz obrezanja.

<span id="an_2:13">2:13</span> Za njim se povedoše i ostali Židovi te je
i Barnaba zaveden tom prijetvornošću.

<span id="an_2:14">2:14</span> Ali kad vidjeh da ne hode ravno, po
istini evanđelja, rekoh Kefi pred svima: "Ako ti, Židov, poganski živiš,
a ne židovski, kako možeš siliti pogane da se požidove?"

<span id="an_2:15">2:15</span> Mi smo podrijetlom Židovi, a ne "grešnici
iz poganstva".

<span id="an_2:16">2:16</span> Ali znamo: čovjek se ne opravdava po
djelima Zakona, nego vjerom u Isusa Krista. Zato i mi u Krista Isusa
povjerovasmo da se opravdamo po vjeri u Krista, a ne po djelima Zakona
jer se po djelima Zakona nitko neće opravdati.

<span id="an_2:17">2:17</span> Ako se pak po tome što zaiskasmo
opravdati se u Kristu očitovalo da smo i mi grešnici, nije li onda Krist
u službi grijeha? Nipošto!

<span id="an_2:18">2:18</span> Doista, ako ponovno gradim što sam bio
srušio, pokazujem da sam prijestupnik.

<span id="an_2:19">2:19</span> Ta po Zakonu ja Zakonu umrijeh da Bogu
živim. S Kristom sam razapet.

<span id="an_2:20">2:20</span> Živim, ali ne više ja, nego živi u meni
Krist. A što sada živim u tijelu, u vjeri živim u Sina Božjega koji me
ljubio i predao samoga sebe za mene.

<span id="an_2:21">2:21</span> Ne dokidam milosti Božje! Doista, ako je
opravdanje po Zakonu, onda je Krist uzalud umro.

<span id="an_3:1">3:1</span> O bezumni Galaćani, tko li vas opčara? A
pred očima vam je Isus Krist bio ocrtan kao Raspeti.

<span id="an_3:2">3:2</span> Ovo bih samo htio doznati od vas: jeste li
primili Duha po djelima Zakona ili po vjeri u Poruku?

<span id="an_3:3">3:3</span> Tako li ste bezumni? Započeli ste u Duhu pa
da sada u tijelu dovršite?

<span id="an_3:4">3:4</span> Zar ste toliko toga uzalud doživjeli? A kad
bi doista bilo uzalud!

<span id="an_3:5">3:5</span> Onaj dakle koji vam daje Duha i čini među
vama silna djela, čini li to zbog djela Zakona ili zbog vjere u Poruku?

<span id="an_3:6">3:6</span> Tako Abraham povjerova Bogu i uračuna mu se
u pravednost.

<span id="an_3:7">3:7</span> Shvatite dakle: oni od vjere, to su sinovi
Abrahamovi.

<span id="an_3:8">3:8</span> A Pismo, predvidjevši da Bog po vjeri
opravdava pogane, unaprijed navijesti Abrahamu: U tebi će blagoslovljeni
biti svi narodi.

<span id="an_3:9">3:9</span> Tako: oni od vjere blagoslivlju se s
vjernikom Abrahamom.

<span id="an_3:10">3:10</span> Doista, koji su god od djela Zakona, pod
prokletstvom su. Ta pisano je: Proklet tko se god ne drži i tko ne vrši
svega što je napisano u Knjizi Zakona.

<span id="an_3:11">3:11</span> A da se pred Bogom nitko ne opravdava
Zakonom, očito je jer: Pravednik će od vjere živjeti.

<span id="an_3:12">3:12</span> Zakon pak nije od vjere, nego veli: Tko
ga vrši, u njemu će naći život.

<span id="an_3:13">3:13</span> Krist nas otkupi od prokletstva Zakona,
postavši za nas prokletstvom - jer pisano je: Proklet je tko god visi na
drvetu -

<span id="an_3:14">3:14</span> da u Kristu Isusu na pogane dođe
blagoslov Abrahamov: da Obećanje, Duha, primimo po vjeri.

<span id="an_3:15">3:15</span> Braćo, po ljudsku govorim: već i ljudski
valjan savez nitko ne poništava niti mu što dodaje.

<span id="an_3:16">3:16</span> A ova su obećanja dana Abrahamu i
potomstvu njegovu. Ne veli se: "i potomcima" kao o mnogima, nego kao o
jednomu: I potomstvu tvojem, to jest Kristu.

<span id="an_3:17">3:17</span> Ovo hoću kazati: Saveza koji je Bog
valjano sklopio ne obeskrepljuje Zakon, koji je nastao četiri stotine i
trideset godina poslije, i ne dokida obećanja.

<span id="an_3:18">3:18</span> Doista, ako se baština zadobiva po
Zakonu, ne zadobiva se po obećanju. A Abrahama je Bog po obećanju
obdario.

<span id="an_3:19">3:19</span> Čemu onda Zakon? Dometnut je poradi
prekršaja dok ne dođe potomstvo komu je namijenjeno obećanje; sastavljen
je po anđelima preko posrednika.

<span id="an_3:20">3:20</span> Posrednika pak nema gdje je samo jedan. A
Bog je jedan.

<span id="an_3:21">3:21</span> Zar je dakle Zakon protiv obećanja
Božjih? Nipošto! Jer da je dan Zakon koji bi mogao oživljavati,
pravednost bi doista proizlazila iz Zakona.

<span id="an_3:22">3:22</span> Ali je Pismo sve zatvorilo pod grijeh da
se, po vjeri u Isusa Krista, obećano dade onima koji vjeruju.

<span id="an_3:23">3:23</span> Prije dolaska vjere, pod Zakonom
zatvoreni, bili smo čuvani za vjeru koja se imala objaviti.

<span id="an_3:24">3:24</span> Tako nam je Zakon bio nadzirateljem sve
do Krista da se po vjeri opravdamo.

<span id="an_3:25">3:25</span> A otkako je nadošla vjera, nismo više pod
nadzirateljem.

<span id="an_3:26">3:26</span> Uistinu, svi ste sinovi Božji, po vjeri u
Kristu Isusu.

<span id="an_3:27">3:27</span> Doista, koji ste god u Krista kršteni,
Kristom se zaodjenuste.

<span id="an_3:28">3:28</span> Nema više: Židov - Grk! Nema više: rob -
slobodnjak! Nema više: muško - žensko! Svi ste vi Jedan u Kristu Isusu!

<span id="an_3:29">3:29</span> Ako li ste Kristovi, onda ste Abrahamovo
potomstvo, baštinici po obećanju.

<span id="an_4:1">4:1</span> Hoću reći: sve dok je baštinik maloljetan,
ništa se ne razlikuje od roba premda je gospodar svega:

<span id="an_4:2">4:2</span> pod skrbnicima je i upraviteljima sve do
dana koji je odredio otac.

<span id="an_4:3">4:3</span> Tako i mi: dok bijasmo maloljetni,
robovasmo počelima svijeta.

<span id="an_4:4">4:4</span> A kada dođe punina vremena, odasla Bog Sina
svoga: od žene bi rođen, Zakonu podložan

<span id="an_4:5">4:5</span> da podložnike Zakona otkupi te primimo
posinstvo.

<span id="an_4:6">4:6</span> A budući da ste sinovi, odasla Bog u srca
vaša Duha Sina svoga koji kliče: "Abba! Oče!"

<span id="an_4:7">4:7</span> Tako više nisi rob nego sin; ako pak sin,
onda i baštinik po Bogu.

<span id="an_4:8">4:8</span> Onda dok još niste poznavali Boga, služili
ste bogovima koji po naravi to nisu.

<span id="an_4:9">4:9</span> Ali sada kad ste spoznali Boga - zapravo,
kad je Bog spoznao vas - kako se sad opet vraćate k nemoćnim i bijednim
počelima i opet im, ponovno, hoćete robovati?

<span id="an_4:10">4:10</span> Dane pomno opslužujete, i mjesece, i
vremena, i godine!

<span id="an_4:11">4:11</span> Sve se bojim za vas! Da se možda nisam
uzalud trudio oko vas!

<span id="an_4:12">4:12</span> Postanite, braćo, molim vas, kao ja jer i
ja postadoh kao vi. Ničim me niste povrijedili.

<span id="an_4:13">4:13</span> Znate: prvi sam vam put za bolesti
navješćivao evanđelje.

<span id="an_4:14">4:14</span> Svoju kušnju, moje tijelo, niste ni
prezreli ni odbacili, nego ste me primili kao anđela Božjega, kao Krista
Isusa.

<span id="an_4:15">4:15</span> Gdje je sada ono vaše blaženstvo?
Svjedočim vam doista: kad bi bilo moguće, oči biste svoje bili iskopali
i dali mi ih.

<span id="an_4:16">4:16</span> Tako? Postadoh li vam neprijateljem
propovijedajući vam istinu?

<span id="an_4:17">4:17</span> Oni revnuju za vas, ne časno, nego -
odvojiti vas hoće da onda vi za njih revnujete.

<span id="an_4:18">4:18</span> Dobro je da se za vas revnuje u dobru
uvijek, a ne samo kad sam nazočan kod vas,

<span id="an_4:19">4:19</span> dječice moja, koju ponovno u trudovima
rađam dok se Krist ne oblikuje u vama.

<span id="an_4:20">4:20</span> Htio bih sada biti kod vas, pa i jezik
promijeniti, jer ne znam što bih s vama.

<span id="an_4:21">4:21</span> Recite mi vi, koji želite biti pod
Zakonom, zar ne čujete Zakona?

<span id="an_4:22">4:22</span> Ta pisano je da je Abraham imao dva sina,
jednoga od ropkinje i jednoga od slobodne.

<span id="an_4:23">4:23</span> Ali onaj od ropkinje rođen je po tijelu,
a onaj od slobodne snagom obećanja.

<span id="an_4:24">4:24</span> To je slika. Doista, te žene dva su
Saveza: jedan s brda Sinaja, koji rađa za ropstvo - to je Hagara.

<span id="an_4:25">4:25</span> Jer Hagara znači brdo Sinaj u Arabiji i
odgovara sadašnjem Jeruzalemu jer robuje zajedno sa svojom djecom.

<span id="an_4:26">4:26</span> Onaj pak Jeruzalem gore slobodan je; on
je majka naša.

<span id="an_4:27">4:27</span> Pisano je doista: Kliči, nerotkinjo, koja
ne rađaš, podvikuj od radosti, ti što ne znaš za trudove! Jer osamljena
više djece ima negoli udana.

<span id="an_4:28">4:28</span> Vi ste, braćo, kao Izak, djeca obećanja.

<span id="an_4:29">4:29</span> I kao što je onda onaj po tijelu rođeni
progonio onoga po duhu rođenoga, tako je i sada.

<span id="an_4:30">4:30</span> Nego, što veli Pismo? Otjeraj sluškinju i
sina njezina jer sin sluškinje ne smije biti baštinik sa sinom slobodne.

<span id="an_4:31">4:31</span> Zato, braćo, nismo djeca ropkinje nego
slobodne.

<span id="an_5:1">5:1</span> Za slobodu nas Krist oslobodi! Držite se
dakle i ne dajte se ponovno u jaram ropstva!

<span id="an_5:2">5:2</span> Evo ja, Pavao, velim vam: ako se obrežete,
Krist vam ništa neće koristiti.

<span id="an_5:3">5:3</span> I ponovno jamčim svakom čovjeku koji se
obreže: dužan je opsluživati sav Zakon.

<span id="an_5:4">5:4</span> Prekinuli ste s Kristom vi koji se u Zakonu
mislite opravdati; iz milosti ste ispali.

<span id="an_5:5">5:5</span> Jer mi po Duhu iz vjere očekujemo
pravednost, nadu svoju.

<span id="an_5:6">5:6</span> Uistinu, u Kristu Isusu ništa ne vrijedi ni
obrezanje ni neobrezanje, nego - vjera ljubavlju djelotvorna.

<span id="an_5:7">5:7</span> Dobro ste trčali; tko li vas je samo
spriječio da se više ne pokoravate istini?

<span id="an_5:8">5:8</span> Ta pobuda nije od Onoga koji vas zove!

<span id="an_5:9">5:9</span> Malo kvasca cijelo tijesto ukvasa.

<span id="an_5:10">5:10</span> Ja se uzdam u vas u Gospodinu: vi nećete
drukčije misliti. A tko vas zbunjuje, snosit će osudu, tko god bio.

<span id="an_5:11">5:11</span> A ja, braćo, ako sveudilj propovijedam
obrezanje, zašto me sveudilj progone? Onda je obeskrijepljena sablazan
križa!

<span id="an_5:12">5:12</span> Uškopili se oni koji vas podbunjuju!

<span id="an_5:13">5:13</span> Doista vi ste, braćo, na slobodu pozvani!
Samo neka ta sloboda ne bude izlikom tijelu, nego - ljubavlju služite
jedni drugima.

<span id="an_5:14">5:14</span> Ta sav je Zakon ispunjen u jednoj jedinoj
riječi, u ovoj: Ljubi bližnjega svoga kao sebe samoga!

<span id="an_5:15">5:15</span> Ako li pak jedni druge grizete i glođete,
pazite da jedni druge ne proždrete.

<span id="an_5:16">5:16</span> Hoću reći: po Duhu živite pa nećete
ugađati požudi tijela!

<span id="an_5:17">5:17</span> Jer tijelo žudi protiv Duha, a Duh protiv
tijela. Doista, to se jedno drugomu protivi da ne činite što hoćete.

<span id="an_5:18">5:18</span> Ali ako vas Duh vodi, niste pod Zakonom.

<span id="an_5:19">5:19</span> A očita su djela tijela. To su: bludnost,
nečistoća, razvratnost,

<span id="an_5:20">5:20</span> idolopoklonstvo, vračanje,
neprijateljstva, svađa, ljubomor, srdžbe, spletkarenja, razdori,
strančarenja,

<span id="an_5:21">5:21</span> zavisti, pijančevanja, pijanke i tome
slično. Unaprijed vam kažem, kao što vam već rekoh: koji takvo što čine,
kraljevstva Božjega neće baštiniti.

<span id="an_5:22">5:22</span> Plod je pak Duha: ljubav, radost, mir,
velikodušnost, uslužnost, dobrota, vjernost,

<span id="an_5:23">5:23</span> blagost, uzdržljivost. Protiv tih nema
zakona.

<span id="an_5:24">5:24</span> Koji su Kristovi, razapeše tijelo sa
strastima i požudama.

<span id="an_5:25">5:25</span> Ako živimo po Duhu, po Duhu se i
ravnajmo!

<span id="an_5:26">5:26</span> Ne hlepimo za taštom slavom! Ne
izazivajmo jedni druge, ne zaviđajmo jedni drugima!

<span id="an_6:1">6:1</span> Braćo, ako se tko i zatekne u kakvu
prijestupu, vi, duhovni, takva ispravljajte u duhu blagosti. A pazi na
samoga sebe da i ti ne podlegneš napasti.

<span id="an_6:2">6:2</span> Nosite jedni bremena drugih i tako ćete
ispuniti zakon Kristov!

<span id="an_6:3">6:3</span> Jer misli li tko da jest štogod, a nije
ništa, sam sebe vara.

<span id="an_6:4">6:4</span> Svatko neka ispita sam svoje djelo pa će
onda u samom sebi imati čime se dičiti, a ne u usporedbi s drugim.

<span id="an_6:5">6:5</span> Ta svatko će nositi svoj teret.

<span id="an_6:6">6:6</span> Koji se uči Riječi, neka sva dobra dijeli
sa svojim učiteljem.

<span id="an_6:7">6:7</span> Ne varajte se: Bog se ne da izrugivati! Što
tko sije, to će i žeti!

<span id="an_6:8">6:8</span> Doista, tko sije u tijelo svoje, iz tijela
će žeti raspadljivost, a tko sije u duh, iz duha će žeti život vječni.

<span id="an_6:9">6:9</span> Neka nam ne dozlogrdi činiti dobro: ako ne
sustanemo, u svoje ćemo vrijeme žeti!

<span id="an_6:10">6:10</span> Dakle, dok imamo vremena, činimo dobro
svima, ponajpače domaćima u vjeri.

<span id="an_6:11">6:11</span> Gledajte kolikim vam slovima pišem svojom
rukom.

<span id="an_6:12">6:12</span> Svi koji se hoće praviti važni tijelom,
sile vas na obrezanje, samo da zbog križa Kristova ne bi trpjeli
progonstvo.

<span id="an_6:13">6:13</span> Ta ni sami obrezani ne opslužuju Zakona,
ali hoće da se vi obrežete da bi se mogli ponositi vašim tijelom.

<span id="an_6:14">6:14</span> A ja, Bože sačuvaj da bih se ičim ponosio
osim križem Gospodina našega Isusa Krista po kojem je meni svijet raspet
i ja svijetu.

<span id="an_6:15">6:15</span> Uistinu, niti je što obrezanje niti
neobrezanje, nego - novo stvorenje.

<span id="an_6:16">6:16</span> A na sve koji se ovoga pravila budu
držali, i na sveg Izraela Božjega - mir i milosrđe!

<span id="an_6:17">6:17</span> Ubuduće neka mi nitko ne dodijava jer ja
na svom tijelu nosim biljege Isusove!

<span id="an_6:18">6:18</span> Milost Gospodina našega Isusa Krista s
duhom vašim, braćo! Amen

------------------------------------------------------------------------

[Next: Ephesians](eph)
