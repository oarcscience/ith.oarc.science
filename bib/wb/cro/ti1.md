[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](th2)  [Next](ti2) 

------------------------------------------------------------------------

### Croatian Bible: 1 Timothy

<span id="an_1:1">1:1</span> Pavao, apostol Krista Isusa po nalogu Boga,
Spasitelja našega, i Krista Isusa, nade naše,

<span id="an_1:2">1:2</span> Timoteju, pravomu sinu u vjeri: milost,
milosrđe i mir od Boga Oca i Krista Isusa, Gospodina našega!

<span id="an_1:3">1:3</span> Kao što sam te zamolio kad sam odlazio u
Makedoniju, ostani u Efezu da zapovijediš nekima neka ne naučavaju
drugih nauka

<span id="an_1:4">1:4</span> i neka se ne zanose beskrajnim bajkama i
rodoslovljima, koja više pogoduju rasprama negoli rasporedbi Božjoj po
vjeri.

<span id="an_1:5">1:5</span> Svrha je te zapovijedi ljubav iz čista
srca, dobre savjesti i vjere neprijetvorne.

<span id="an_1:6">1:6</span> To su neki promašili i zastranili u
praznorječje;

<span id="an_1:7">1:7</span> htjeli bi biti učitelji Zakona, a ne
razumiju ni što govore ni što tvrde.

<span id="an_1:8">1:8</span> A mi znamo da je Zakon dobar ako se tko
njime služi zakonito,

<span id="an_1:9">1:9</span> svjestan toga da je Zakon tu ne za
pravednika nego za bezakonike i nepokornike, nepobožnike i grešnike,
bezbožnike i svetogrdnike, ocoubojice i materoubojice, koljače,

<span id="an_1:10">1:10</span> bludnike, muškoložnike, trgovce ljudima,
varalice, krivokletnike, i ima li još što protivno zdravom nauku -

<span id="an_1:11">1:11</span> po evanđelju Slave blaženoga Boga koje je
meni povjereno.

<span id="an_1:12">1:12</span> Zahvalan sam Onome koji mi dade snagu -
Kristu Isusu, Gospodinu našemu - jer me smatrao vrijednim povjerenja,
kad u službu postavi mene

<span id="an_1:13">1:13</span> koji prije bijah hulitelj, progonitelj i
nasilnik. Ali pomilovan sam jer sam to u neznanju učinio, još u nevjeri.

<span id="an_1:14">1:14</span> I milost Gospodina našega preobilovala je
zajedno s vjerom i ljubavlju, u Kristu Isusu.

<span id="an_1:15">1:15</span> Vjerodostojna je riječ i vrijedna da se
posve prihvati: Isus Krist dođe na svijet spasiti grešnike, od kojih sam
prvi ja.

<span id="an_1:16">1:16</span> A pomilovan sam zato da na meni prvome
Isus Krist pokaže svu strpljivost i pruži primjer svima koji će
povjerovati u njega za život vječni.

<span id="an_1:17">1:17</span> A Kralju vjekova, besmrtnome,
nevidljivome, jedinome Bogu čast i slava u vijeke vjekova. Amen.

<span id="an_1:18">1:18</span> Taj ti zadatak predajem, sine Timoteju, u
skladu s proroštvima nekoć nad tobom izrečenima: na njih oslonjen, bij
boj plemeniti

<span id="an_1:19">1:19</span> imajući vjeru i dobru savjest, koju su
neki odbacili i doživjeli brodolom vjere.

<span id="an_1:20">1:20</span> Među njima je Himenej i Aleksandar, koje
sam predao Sotoni da nauče ne huliti.

<span id="an_2:1">2:1</span> Dakle, preporučujem prije svega da se
obavljaju prošnje, molitve, molbenice i zahvalnice za sve ljude,

<span id="an_2:2">2:2</span> za kraljeve i sve koji su na vlasti, da
provodimo miran i spokojan život u svoj bogoljubnosti i ozbiljnosti.

<span id="an_2:3">2:3</span> To je dobro i ugodno pred Spasiteljem našim
Bogom,

<span id="an_2:4">2:4</span> koji hoće da se svi ljudi spase i dođu do
spoznanja istine.

<span id="an_2:5">2:5</span> Jer jedan je Bog, jedan je i posrednik
između Boga i ljudi, čovjek - Krist Isus,

<span id="an_2:6">2:6</span> koji sebe samoga dade kao otkup za sve. To
je u svoje vrijeme dano svjedočanstvo,

<span id="an_2:7">2:7</span> za koje sam ja postavljen propovjednikom i
apostolom - istinu govorim, ne lažem - učiteljem naroda u vjeri i
istini.

<span id="an_2:8">2:8</span> Hoću dakle da muškarci mole na svakome
mjestu, podižući čiste ruke bez srdžbe i raspre;

<span id="an_2:9">2:9</span> isto tako žene - u doličnu držanju: neka se
rese stidljivošću i razborom, ne pletenicama i zlatom ili biserjem ili
skupocjenim odijelom,

<span id="an_2:10">2:10</span> nego - dobrim djelima, kako dolikuje
ženama koje ispovijedaju bogoljubnost.

<span id="an_2:11">2:11</span> Žena neka u miru prima pouku sa svom
podložnošću.

<span id="an_2:12">2:12</span> Poučavati pak ženi ne dopuštam, ni
vladati nad mužem, nego - neka bude na miru.

<span id="an_2:13">2:13</span> Jer prvi je oblikovan Adam, onda Eva;

<span id="an_2:14">2:14</span> i Adam nije zaveden, a žena je, zavedena,
učinila prekršaj.

<span id="an_2:15">2:15</span> A spasit će se rađanjem djece ako ustraje
u vjeri, ljubavi i posvećivanju, s razborom.

<span id="an_3:1">3:1</span> Vjerodostojna je riječ: teži li tko za
nadgledništvom, časnu službu želi.

<span id="an_3:2">3:2</span> Treba stoga da nadglednik bude
besprijekoran, jedne žene muž, trijezan, razuman, sređen, gostoljubiv,
sposoban poučavati,

<span id="an_3:3">3:3</span> ne vinu sklon, ne nasilan nego popustljiv,
ne ratoboran, ne srebroljubac;

<span id="an_3:4">3:4</span> da svojom kućom dobro upravlja i sinove
drži u pokornosti sa svom ozbiljnošću -

<span id="an_3:5">3:5</span> a ne zna li netko svojom kućom upravljati,
kako će se brinuti za Crkvu Božju? -

<span id="an_3:6">3:6</span> ne novoobraćenik da se ne bi uzoholio i pao
pod osudu đavlovu.

<span id="an_3:7">3:7</span> A treba da ima i lijepo svjedočanstvo od
onih vani, da ne bi u rug upao i zamku đavlovu.

<span id="an_3:8">3:8</span> Ðakoni isto tako treba da budu ozbiljni, ne
dvolični, ne odani mnogom vinu ni prljavu dobitku -

<span id="an_3:9">3:9</span> imajući otajstvo vjere u čistoj savjesti.

<span id="an_3:10">3:10</span> I neka se najprije iskušavaju, pa onda,
budu li besprigovorni, neka obavljaju službu.

<span id="an_3:11">3:11</span> Žene isto tako neka budu ozbiljne, ne
klevetnice nego trijezne, vjerne u svemu.

<span id="an_3:12">3:12</span> đakoni neka budu jedne žene muževi, neka
dobro upravljaju djecom i svojim kućama.

<span id="an_3:13">3:13</span> Jer oni koji dobro obavljaju službu,
stječu častan položaj i veliku smjelost u vjeri, vjeri u Isusu Kristu.

<span id="an_3:14">3:14</span> Ovo ti pišem u nadi da ću ubrzo doći k
tebi,

<span id="an_3:15">3:15</span> a okasnim li, da znaš kako se treba
vladati u kući Božjoj, koja je Crkva Boga živoga, stup i uporište
istine.

<span id="an_3:16">3:16</span> Da, po sveopćem uvjerenju, veliko je
Otajstvo pobožnosti: On, očitovan u tijelu, opravdan u Duhu, viđen od
anđela, propovijedan među narodima, vjerovan u svijetu, uznesen u slavu.

<span id="an_4:1">4:1</span> Duh izričito govori da će u posljednja
vremena neki otpasti od vjere i prikloniti se prijevarnim duhovima i
zloduhovskim naucima.

<span id="an_4:2">4:2</span> A sve to pod utjecajem himbe lažljivaca
otupjele savjesti

<span id="an_4:3">4:3</span> koji zabranjuju ženiti se i nameću
uzdržavati se od jela što ih je Bog stvorio da ih sa zahvalnošću uzimaju
oni koji vjeruju i znaju istinu.

<span id="an_4:4">4:4</span> Doista, svako je Božje stvorenje dobro i ne
valja odbaciti ništa što se uzima sa zahvalnošću

<span id="an_4:5">4:5</span> jer se posvećuje riječju Božjom i molitvom.

<span id="an_4:6">4:6</span> To izlaži braći i bit ćeš dobar poslužitelj
Krista Isusa, hranjen riječima vjere i dobroga nauka za kojim postojano
ideš.

<span id="an_4:7">4:7</span> Svjetovne pak i bablje priče odbijaj!
Vježbaj se u pobožnosti!

<span id="an_4:8">4:8</span> Uistinu, tjelesno vježbanje malo čemu
koristi, a pobožnost je svemu korisna jer joj je obećan život - sadašnji
i budući.

<span id="an_4:9">4:9</span> Vjerodostojna je to riječ i vrijedna da se
posve prihvati.

<span id="an_4:10">4:10</span> Ta za to se trudimo i borimo jer se
pouzdajemo u Boga živoga koji je Spasitelj svih ljudi, ponajpače
vjernika.

<span id="an_4:11">4:11</span> Zapovijedaj to i naučavaj!

<span id="an_4:12">4:12</span> Nitko neka ne prezire tvoje mladosti,
nego budi uzor vjernicima u riječi, u vladanju, u ljubavi, u vjeri, u
čistoći.

<span id="an_4:13">4:13</span> Dok ne dođem, posveti se čitanju,
poticanju, poučavanju.

<span id="an_4:14">4:14</span> Ne zanemari milosnog dara koji je u tebi,
koji ti je dan po proroštvu zajedno s polaganjem ruku starješinstva.

<span id="an_4:15">4:15</span> Oko toga nastoj, sav u tom budi da tvoj
napredak bude svima očit.

<span id="an_4:16">4:16</span> Pripazi na samog sebe i na poučavanje!
Ustraj u tome! Jer to vršeći, spasit ćeš i sebe i one koji te slušaju.

<span id="an_5:1">5:1</span> Na starca se ne otresaj, nego ga nagovaraj
kao oca, mladiće kao braću,

<span id="an_5:2">5:2</span> starice kao majke, djevojke kao sestre - u
svoj čistoći.

<span id="an_5:3">5:3</span> Udovice poštuj - one koje su zaista
udovice.

<span id="an_5:4">5:4</span> Ako li ipak koja udovica ima djecu ili
unuke, neka najprije oni znaju očitovati svoju pobožnost prema vlastitom
domu i uzdarjem uzvraćati roditeljima jer to je ugodno Bogu.

<span id="an_5:5">5:5</span> A ona koja je zaista udovica, posve sama,
pouzdaje se u Boga, odana prošnjama i molitvama noć i dan;

<span id="an_5:6">5:6</span> ona, naprotiv, koja provodi lagodan život,
živa je već umrla.

<span id="an_5:7">5:7</span> I to naglašuj da budu besprijekorne.

<span id="an_5:8">5:8</span> Ako li se tkogod za svoje, navlastito za
ukućane, ne stara, zanijekao je vjeru i gori je od nevjernika.

<span id="an_5:9">5:9</span> U popis neka se unosi udovica ne mlađa od
šezdeset godina, jednog muža žena,

<span id="an_5:10">5:10</span> koja ima svjedočanstvo dobrih djela: da
je djecu odgojila, da je bila gostoljubiva, da je svetima noge prala, da
je nevoljnima pomagala, da se svakom dobru djelu posvećivala.

<span id="an_5:11">5:11</span> Mlađe pak udovice odbijaj jer kad ih
požuda odvrati od Krista, hoće se udati,

<span id="an_5:12">5:12</span> pa zasluže osudu što su pogazile prvotnu
vjernost.

<span id="an_5:13">5:13</span> A uz to se, obilazeći po kućama, nauče
biti besposlene, i ne samo besposlene, nego i brbljave i nametljive,
govoreći što ne bi smjele.

<span id="an_5:14">5:14</span> Hoću dakle da se mlađe udaju, djecu
rađaju, da budu kućevne te ne daju protivniku nikakva povoda za
pogrđivanje.

<span id="an_5:15">5:15</span> Jer već su neke zastranile za Sotonom.

<span id="an_5:16">5:16</span> Ako koja vjernica ima udovica, neka im
pomaže, a neka se ne opterećuje Crkva, da uzmogne pomoći onima koje su
zaista udovice.

<span id="an_5:17">5:17</span> Starješine koji su dobri predstojnici
dostojni su dvostruke časti, ponajpače oni koji se trude oko Riječi i
poučavanja.

<span id="an_5:18">5:18</span> Pismo doista veli: Volu koji vrši ne
zavezuj usta! I: Vrijedan je radnik plaće svoje.

<span id="an_5:19">5:19</span> Protiv starješine ne primaj tužbe, osim
na osnovi dvaju ili triju svjedoka.

<span id="an_5:20">5:20</span> One koji griješe, pred svima ukori da i
drugi imaju straha!

<span id="an_5:21">5:21</span> Zaklinjem te pred Bogom i Kristom Isusom
i izabranim anđelima da se toga držiš bez predrasude i ništa ne činiš po
naklonosti.

<span id="an_5:22">5:22</span> Ruku prebrzo ni na koga ne polaži i ne
budi dionikom tuđih grijeha! Sebe čistim čuvaj!

<span id="an_5:23">5:23</span> Ne pij više samo vode, nego uzimaj malo
vina poradi želuca i čestih svojih slabosti.

<span id="an_5:24">5:24</span> Grijesi nekih ljudi očiti su i prije
suda, nekih pak samo nakon njega.

<span id="an_5:25">5:25</span> Tako su i dobra djela očita, a bila i
drukčija, ne mogu se sakriti.

<span id="an_6:1">6:1</span> Koji su pod jarmom, robovi, neka svoje
gospodare smatraju svake časti dostojnima da se ne bi pogrđivalo ime
Božje i nauk.

<span id="an_6:2">6:2</span> A oni kojima su gospodari vjernici, neka ih
ne cijene manje zato što su braća, nego neka im još više služe jer ti
koji primaju njihovo dobročinstvo vjernici su i ljubljena braća. To
naučavaj i preporučuj!

<span id="an_6:3">6:3</span> A tko drukčije naučava i ne prianja uza
zdrave riječi, riječi Gospodina našega Isusa Krista, i nauk u skladu s
pobožnošću,

<span id="an_6:4">6:4</span> nadut je, puka neznalica, samo boluje od
raspra i rječoborstava, od kojih nastaje zavist, svađa, pogrde, zla
sumnjičenja,

<span id="an_6:5">6:5</span> razračunavanja ljudi pokvarene pameti i
lišenih istine, što pobožnost smatraju dobitkom.

<span id="an_6:6">6:6</span> Pa i jest dobitak velik pobožnost,
zadovoljna onim što ima!

<span id="an_6:7">6:7</span> Ta ništa nismo donijeli na svijet te iz
njega ništa ni iznijeti ne možemo!

<span id="an_6:8">6:8</span> Imamo li dakle hranu i odjeću, zadovoljimo
se time.

<span id="an_6:9">6:9</span> Jer oni koji se hoće bogatiti, upadaju u
napast, zamku i mnoge nerazumne i štetne požude što ljude strovaljuju u
zator i propast.

<span id="an_6:10">6:10</span> Zaista, korijen svih zala jest
srebroljublje; njemu odani, mnogi odlutaše od vjere i sami sebe
isprobadaše mukama mnogima.

<span id="an_6:11">6:11</span> A ti se, Božji čovječe, toga kloni! Teži
za pravednošću, pobožnošću, vjerom, ljubavlju, postojanošću, krotkošću!

<span id="an_6:12">6:12</span> Bij dobar boj vjere, osvoji vječni život
na koji si pozvan i radi kojega si dao ono lijepo svjedočanstvo pred
mnogim svjedocima!

<span id="an_6:13">6:13</span> Zapovijedam pred Bogom koji svemu život
daje i pred Kristom Isusom koji pred Poncijem Pilatom posvjedoči lijepo
svjedočanstvo:

<span id="an_6:14">6:14</span> čuvaj Zapovijed, neokaljano i
besprijekorno, do Pojavka Gospodina našega Isusa Krista.

<span id="an_6:15">6:15</span> Njega će u svoje vrijeme pokazati On,
Blaženi i jedini Vladar, Kralj kraljeva i Gospodar gospodara,

<span id="an_6:16">6:16</span> koji jedini ima besmrtnost, prebiva u
svjetlu nedostupnu, koga nitko od ljudi ne vidje niti ga vidjeti može.
Njemu čast i vlast vjekovječna! Amen.

<span id="an_6:17">6:17</span> Onima koji su u sadašnjem svijetu bogati
zapovijedaj neka ne budu bahati i neka se ne uzdaju u nesigurno
bogatstvo, nego u Boga koji nam sve bogato daje na uživanje;

<span id="an_6:18">6:18</span> neka dobro čine, neka se bogate dobrim
djelima, neka budu darežljivi, zajedničari -

<span id="an_6:19">6:19</span> prikupljajući sebi lijepu glavnicu za
budućnost da osvoje onaj pravi život.

<span id="an_6:20">6:20</span> Timoteju, poklad čuvaj kloneći se
svjetovnoga praznoglasja i proturječja nekog nazovispoznanja,

<span id="an_6:21">6:21</span> koje su neki ispovijedali pa od vjere
zastranili. Milost s vama

------------------------------------------------------------------------

[Next: 2 Timothy](ti2)
