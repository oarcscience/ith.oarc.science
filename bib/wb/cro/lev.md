[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](exo)  [Next](num) 

------------------------------------------------------------------------

### Croatian Bible: Leviticus

<span id="an_1:1">1:1</span> Zovnu Jahve Mojsija te mu iz Šatora
sastanka reče:

<span id="an_1:2">1:2</span> "Govori Izraelcima i kaži im: 'Kad tko od
vas želi prinijeti Jahvi žrtvu od stoke, prinijet će je ili od krupne
ili od sitne stoke.

<span id="an_1:3">1:3</span> Ako njegov prinos za žrtvu paljenicu bude
od krupne stoke, neka prinese muško bez mane. Neka ga dovede k ulazu u
Šator sastanka da pred Jahvom bude primljen.

<span id="an_1:4">1:4</span> Neka stavi svoju ruku na glavu žrtve
paljenice da mu za njegovo ispaštanje bude primljena.

<span id="an_1:5">1:5</span> Neka zatim zakolje junca pred Jahvom. A
Aronovi sinovi, svećenici, neka prinesu krv. Neka njome zapljusnu sve
strane žrtvenika koji stoji pred ulazom u Šator sastanka.

<span id="an_1:6">1:6</span> Potom neka se žrtva sadre i rasiječe na
dijelove.

<span id="an_1:7">1:7</span> Neka sinovi Aronovi, svećenici, nalože
vatru na žrtveniku i na vatru metnu drva.

<span id="an_1:8">1:8</span> Neka zatim sinovi Aronovi, svećenici,
naslažu dijelove, s glavom i lojem, na drva što su na vatri na
žrtveniku.

<span id="an_1:9">1:9</span> Drobina i noge neka se operu u vodi. A onda
neka svećenik sve sažeže u kad na žrtveniku. To je žrtva paljenica,
žrtva paljena Jahvi na ugodan miris.'

<span id="an_1:10">1:10</span> Ako bi htio prinijeti za žrtvu paljenicu
od sitne stoke - od ovaca ili koza - neka prinese muško bez mane.

<span id="an_1:11">1:11</span> Neka ga zakolje pred Jahvom, na žrtveniku
sa sjeverne strane. Neka zatim Aronovi sinovi, svećenici, zapljusnu
žrtvenik krvlju sa svih strana.

<span id="an_1:12">1:12</span> Potom neka je rasijeku na dijelove, a
svećenik neka ih, s glavom i lojem, naslaže na drva što su na vatri na
žrtveniku.

<span id="an_1:13">1:13</span> Drobina i noge neka se operu u vodi. Onda
svećenik neka sve prinese i na žrtveniku sažeže. To je žrtva paljenica,
žrtva paljena Jahvi na ugodan miris.

<span id="an_1:14">1:14</span> Ako bi hto prinijeti Jahvi ptice kao
žrtvu paljenicu, neka onda prinese grlicu ili golubića.

<span id="an_1:15">1:15</span> Neka ga svećenik prinese k žrtveniku i,
zavrnuvši mu vratom, otkine glavu i na žrtveniku sažeže. Zatim neka mu
krv iscijedi žrtveniku sa strane.

<span id="an_1:16">1:16</span> Neka mu gušu i perje ukloni i pobaca ih
na istočnu stranu žrtvenika, na mjesto za otpatke.

<span id="an_1:17">1:17</span> Neka ga raspori duž obaju krila, ali neka
ih ne rastavlja. Onda neka ga svećenik na žrtveniku sažeže na drvima što
su na vatri. To je žrtva paljenica, žrtva paljena Jahvi na ugodan
miris."

<span id="an_2:1">2:1</span> "Kad tko želi prinijeti Jahvi žrtvu
prinosnicu, neka njegov dar bude od najboljeg brašna; neka ga polije
uljem i na nj stavi tamjana.

<span id="an_2:2">2:2</span> Neka ga onda donese Aronovim sinovima,
svećenicima. Zatim neka zagrabi šaku od toga brašna i ulja i sav tamjan,
pa neka svećenik na žrtveniku to sažeže u kad za spomen-žrtvu. To je
žrtva paljena Jahvi na ugodan miris.

<span id="an_2:3">2:3</span> A što od žrtve prinosnice ostane, neka
pripadne Aronu i njegovim sinovima - najsvetije od žrtava Jahvi
paljenih.

<span id="an_2:4">2:4</span> Ako za žrtvu prinosnicu želiš prinijeti
tijesta pečena u peći, neka to budu beskvasne pogače od najboljeg
brašna, zamiješene u ulju, ili beskvasne prevrte uljem namazane.

<span id="an_2:5">2:5</span> Ako tvoj dar bude žrtva prinosnica pečena
na tavi, neka bude od najboljeg brašna, neukvasana i u ulju zamiješena.

<span id="an_2:6">2:6</span> U komade je izlomi i po njima ulja polij:
žrtva je to prinosnica.

<span id="an_2:7">2:7</span> Bude li tvoja prinosnica kuhana u kotluši,
neka bude od najboljeg brašna, pripravljena s uljem.

<span id="an_2:8">2:8</span> Donosi Jahvi žrtvu prinosnicu tako
pripravljenu! Neka se preda svećeniku, a on će je polagati na žrtvenik.

<span id="an_2:9">2:9</span> Neka svećenik odvoji od žrtve prinosnice
dio kao spomen-žrtvu, pa neka ga sažeže u kad na žrtveniku - kao žrtvu
paljenu Jahvi na ugodan miris!

<span id="an_2:10">2:10</span> A što od žrtve prinosnice ostane, neka
pripadne Aronu i njegovim sinovima - najsvetije od žrtava Jahvi
paljenih.

<span id="an_2:11">2:11</span> Nikakva žrtva prinosnica koju budeš
prinosio Jahvi neka ne bude priređivana s kvasom, jer ne smiješ u kad
sažigati ni kvasa ni meda kao žrtvu paljenicu.

<span id="an_2:12">2:12</span> Prinosite ih Jahvi kao prvine plodova,
ali neka se sa žrtvenika ne viju na ugodan miris.

<span id="an_2:13">2:13</span> Svaku svoju žrtvu prinosnicu posoli. Ne
ostavljaj svoje žrtve prinosnice bez soli Saveza sa svojim Bogom: sa
svakim svojim prinosom prinesi i sol.

<span id="an_2:14">2:14</span> Ako prinosiš Jahvi žrtvu prinosnicu od
prvina, prinesi tu žrtvu od prvina svojih plodova u obliku klasa pržena
na vatri ili brašna od samljevenog zrnja.

<span id="an_2:15">2:15</span> Dodaj još ulja i na nju stavi tamjana. To
je žrtva prinosnica.

<span id="an_2:16">2:16</span> Onda neka svećenik sažeže u kad za
spomen-žrtvu dio kruha i ulja i sav tamjan kao žrtvu Jahvi paljenu."

<span id="an_3:1">3:1</span> "Ako tko prinosi žrtvu pričesnicu te ako
prinosi goveče - žensko ili muško - neka je bez mane što prinosi pred
Jahvom.

<span id="an_3:2">3:2</span> Neka stavi svoju ruku na glavu svoje žrtve
i zakolje je na ulazu u Šator sastanka. Neka zatim Aronovi sinovi,
svećenici, zapljusnu krvlju sve strane žrtvenika.

<span id="an_3:3">3:3</span> Od žrtve pričesne, kao žrtvu paljenu, neka
prinese loj što omotava drobinu, sav loj što je oko drobine;

<span id="an_3:4">3:4</span> oba bubrega i loj što je na njima i na
slabinama; pa privjesak s jetre: neka i njega s bubrezima izvadi.

<span id="an_3:5">3:5</span> Zatim neka Aronovi sinovi te dijelove
sažegu na žrtveniku sa žrtvom paljenicom koja bude na drvima na vatri.
To neka je žrtva paljena Jahvi na ugodan miris.

<span id="an_3:6">3:6</span> Ako tko prinosi za žrtvu pričesnicu od
sitne stoke Jahvi, neka prinese bez mane, bilo muško ili žensko.

<span id="an_3:7">3:7</span> Ako na dar prinosi ovcu, neka je prinese
pred Jahvom.

<span id="an_3:8">3:8</span> Neka stavi svoju ruku na glavu svoje žrtve
i neka je zakolje pred Šatorom sastanka. Zatim neka Aronovi sinovi
zapljusnu njezinom krvlju sve strane žrtvenika.

<span id="an_3:9">3:9</span> Od žrtve pričesnice neka prinesu žrtvu
paljenu Jahvi: njezin loj, cio pretili rep, otkinuvši ga tik uz
hrptenjaču; loj što omotava drobinu, sav loj što je oko drobine;

<span id="an_3:10">3:10</span> oba bubrega i loj što je na njima i na
slabinama; pa privjesak s jetre: neka i njega s bubrezima izvadi.

<span id="an_3:11">3:11</span> Onda neka svećenik to sažeže na žrtveniku
u kad - kao hranu vatre u čast Jahvi.

<span id="an_3:12">3:12</span> Ako li prinosi kozu, neka je prinese pred
Jahvom:

<span id="an_3:13">3:13</span> neka stavi svoju ruku na glavu svoje
žrtve i neka je zakolje pred Šatorom sastanka. Neka zatim Aronovi sinovi
zapljusnu njezinom krvlju sve strane žrtvenika.

<span id="an_3:14">3:14</span> Onda neka od nje prinese, kao paljenu
žrtvu Jahvi, loj što omotava drobinu, sav loj što je oko drobine;

<span id="an_3:15">3:15</span> oba bubrega i loj što je na njima i na
slabinama; pa privjesak s jetre; neka i njega s bubrezima izvadi.

<span id="an_3:16">3:16</span> Onda neka ih svećenik sažeže na žrtveniku
- žrtvu paljenu Jahvi na ugodan miris. Sav loj pripada Jahvi.

<span id="an_3:17">3:17</span> Neka ovo bude zakon za sva vremena svim
vašim naraštajima u kojem god mjestu budete boravili: nipošto ne smijete
jesti ni loja ni krvi."

<span id="an_4:1">4:1</span> Jahve reče Mojsiju:

<span id="an_4:2">4:2</span> "Ovako kaži Izraelcima: 'Ako se tko
nehotice ogriješi o bilo koju Jahvinu zapovijed te učini što je
zabranjeno činiti:

<span id="an_4:3">4:3</span> Bude li to pomazanjem posvećeni svećenik
koji pogriješi i navuče tako krivnju na narod, onda za grijeh koji učini
neka prinese Jahvi jedno grlo krupne stoke, jednoga junca bez mane, kao
žrtvu okajnicu.

<span id="an_4:4">4:4</span> Neka junca dovede pred Jahvu do ulaza u
Šator sastanka; neka juncu na glavu položi svoju ruku i onda junca
zakolje pred Jahvom.

<span id="an_4:5">4:5</span> Zatim neka pomazanjem posvećeni svećenik
uzme krvi od junca i donese je u Šator sastanka.

<span id="an_4:6">4:6</span> Onda neka svećenik zamoči svoj prst u krv i
tom krvlju neka sedam puta poškropi prednju stranu zavjese Svetišta,
pred Jahvom.

<span id="an_4:7">4:7</span> Potom neka svećenik stavi te krvi na rogove
žrtvenika za miomirisni kad koji se dimi pred Jahvom u Šatoru sastanka.
Svu ostalu krv od junca neka izlije podno žrtvenika za žrtve paljenice
što se nalazi na ulazu u Šator sastanka.

<span id="an_4:8">4:8</span> Iz junca što ga prinosi kao žrtvu okajnicu
neka izvadi: loj što omotava drobinu, sav loj što je oko drobine;

<span id="an_4:9">4:9</span> oba bubrega i loj što je na njima i na
slabinama, privjesak s jetre; neka i njega izvadi s bubrezima;

<span id="an_4:10">4:10</span> onako kako se uzima dio iz vola žrtve
pričesnice. Neka ih zatim svećenik sažeže u kad na žrtveniku za žrtve
paljenice.

<span id="an_4:11">4:11</span> Kožu od junca, sve meso od njega, njegovu
glavu, njegove noge, drobinu i njegovu nečist

<span id="an_4:12">4:12</span> - svega junca - neka iznese na čisto
mjesto izvan tabora gdje se pepeo izasiplje i neka ga spali na vatri od
drva; tu na pepelu neka se junac spali.'"

<span id="an_4:13">4:13</span> "Ako sva izraelska zajednica nehotično
pogriješi počinivši štogod što je Jahve zabranio pa tako postanu krivi a
ne budu svjesni krivnje,

<span id="an_4:14">4:14</span> onda, kad se sazna za učinjeni prijestup,
neka zajednica prinese jedno grlo krupne stoke - jednoga junca bez mane
- kao žrtvu okajnicu. Neka ga dovedu pred Šator sastanka.

<span id="an_4:15">4:15</span> Tu pred Jahvom neka starješine zajednice
polože svoje ruke juncu na glavu. Neka se onda junac zakolje pred
Jahvom.

<span id="an_4:16">4:16</span> Neka zatim pomazanjem posvećeni svećenik
donese krvi od junca u Šator sastanka;

<span id="an_4:17">4:17</span> neka svećenik zamoči svoj prst u krv i
sedam puta poškropi prednju stranu zavjese, pred Jahvom.

<span id="an_4:18">4:18</span> Neka zatim stavi krvi na rogove žrtvenika
koji se nalazi pred Jahvom u Šatoru sastanka. Svu ostalu krv neka izlije
podno žrtvenika za žrtve paljenice što se nalazi na ulazu u Šator
sastanka.

<span id="an_4:19">4:19</span> S junca neka skine sav loj i sažeže ga u
kad na žrtveniku.

<span id="an_4:20">4:20</span> I s juncem neka uradi kako je uradio s
onim juncem žrtve okajnice - tako neka učini i s tim. I pošto svećenik
nad članovima zajednice izvrši obred pomirenja, bit će im oprošteno.

<span id="an_4:21">4:21</span> Neka odnese junca izvan tabora i spali ga
kako je spalio i prvoga junca. To je žtrva za prijestup zajednice."

<span id="an_4:22">4:22</span> "Ako nehotično pogriješi glavar i učini
štogod što je Jahve, Bog njegov, zabranio i tako sagriješi,

<span id="an_4:23">4:23</span> onda, kad ga obznane o prijestupu koji je
počinio, neka kao svoj prinos donese muško jare bez mane.

<span id="an_4:24">4:24</span> Položivši svoju ruku jaretu na glavu,
neka ga zakolje na mjestu gdje se kolju pred Jahvom žrtve paljenice. To
je žrtva okajnica.

<span id="an_4:25">4:25</span> Svećenik neka uzme na svome prstu krvi od
žrtve okajnice pa je stavi na rogove žrtvenika za žrtve paljenice. A svu
ostalu krv neka izlije podno žrtvenika za žrtve paljenice.

<span id="an_4:26">4:26</span> Sav loj neka sažeže u kad na žrtveniku
kao i loj sa žrtve pričesnice. Neka tako svećenik nad glavarom izvrši
obred pomirenja za njegov grijeh, pa će mu biti oprošteno."

<span id="an_4:27">4:27</span> "Ako tko od običnoga puka nehotično
pogriješi učinivši štogod što je Jahve zabranio i tako sagriješi,

<span id="an_4:28">4:28</span> onda, kad ga obznane o prijestupu koji je
počinio, neka kao svoj prinos za grijeh koji je počinio donese žensko
jare bez mane.

<span id="an_4:29">4:29</span> Neka stavi svoju ruku na glavu okajnice i
zakolje žrtvu okajnicu na mjestu za žrtve paljenice.

<span id="an_4:30">4:30</span> Neka svećenik uzme krvi na svome prstu pa
je stavi na rogove žrtvenika za žrtve paljenice. A svu ostalu krv neka
izlije podno žrtvenika.

<span id="an_4:31">4:31</span> Neka zatim izvadi sav njezin loj kao što
se vadi loj iz žrtve pričesnice; neka ga onda svećenik sažeže u kad na
žrtveniku kao ugodan miris Jahvi. Kad svećenik izvrši nad tim čovjekom
obred pomirenja, bit će mu oprošteno.

<span id="an_4:32">4:32</span> Ako bi tko htio dovesti janje kao žrtvu
okajnicu, neka dovede žensko bez mane.

<span id="an_4:33">4:33</span> Položivši svoju ruku na glavu žrtve
okajnice, neka je zakolje kao žrtvu okajnicu na mjestu gdje se kolju
žrtve paljenice.

<span id="an_4:34">4:34</span> Neka onda svećenik uzme krvi od žrtve
okajnice na svome prstu pa je stavi na rogove žrtvenika za žrtve
paljenice. A svu ostalu krv neka izlije podno žrtvenika.

<span id="an_4:35">4:35</span> Neka zatim izvadi sav njezin loj kao što
se vadi loj iz žrtve pričesnice. Neka to svećenik sažeže u kad povrh
žrtava paljenih Jahvi u čast. Neka tako svećenik izvrši nad tim čovjekom
obred pomirenja za grijeh koji je počinio, pa će mu biti oprošteno."

<span id="an_5:1">5:1</span> "Zgriješi li tko tako što čuje riječi
proklinjanja a odbije da svjedoči iako je mogao biti svjedokom jer je
ili sam vidio ili doznao pa tako nosi krivnju na sebi;

<span id="an_5:2">5:2</span> ili ako tko dirne kakav nečist predmet,
strv nečiste zvijeri, strv nečista živinčeta ili strv nečista puzavca -
i u neznanju postane nečist i odgovoran;

<span id="an_5:3">5:3</span> ili kad se tko dotakne nečistoće čovječje,
bilo to što mu drago od čega se nečistim postaje i toga ne bude
svjestan, kad dozna, biva odgovoran;

<span id="an_5:4">5:4</span> nadalje, kad tko nepromišljeno izusti
zakletvu na dobro ili zlo - na što se već čovjek nepromišljeno zaklinje
- i toga ne bude svjestan, onda, kad dozna, biva odgovoran;

<span id="an_5:5">5:5</span> ako, dakle, tko postane odgovoran u bilo
čemu od toga, neka prizna počinjeni grijeh.

<span id="an_5:6">5:6</span> I neka prinese Jahvi kao žrtvu naknadnicu
za počinjeni grijeh jednu ženku od sitne stoke, janje ili kozle, kao
žrtvu okajnicu. Neka svećenik izvrši nad njim obred pomirenja koji će ga
osloboditi od njegova grijeha."

<span id="an_5:7">5:7</span> "Ako mu sredstva ne dopuštaju da pribavi
glavu sitne stoke, neka Jahvi, kao naknadnicu za počinjeni grijeh,
prinese dvije grlice ili dva golubića; jedno kao žrtvu okajnicu, a drugo
kao žrtvu paljenicu.

<span id="an_5:8">5:8</span> Neka ih donese svećeniku, a on neka
najprije prinese ono što je određeno kao žrtva okajnica. Stisnuvši ga za
vrat, neka mu slomi šiju, ali neka glave ne otkida.

<span id="an_5:9">5:9</span> Neka krvlju žrtve poškropi žrtvenik sa
strane, a ostatak krvi neka se iscijedi podno žrtvenika. To je žrtva
okajnica.

<span id="an_5:10">5:10</span> Onda neka drugo prinese kao žrtvu
paljenicu prema propisu. Neka tako svećenik nad tim čovjekom izvrši
obred pomirenja za grijeh koji je počinio, i bit će mu oprošteno.

<span id="an_5:11">5:11</span> Ako mu sredstva ne dopuštaju da pribavi
dvije grlice ili dva golubića, neka Jahvi, u zadovoljštinu za počinjeni
grijeh, prinese jednu desetinu efe njaboljeg brašna. Ulja u nj neka ne
ulijeva niti na nj tamjana stavlja jer je žrtva okajnica.

<span id="an_5:12">5:12</span> Kada to donese svećeniku, neka svećenik
zagrabi punu pregršt kao spomen-žrtvu i na žrtveniku sažeže u čast Jahvi
povrh paljenih žrtava. To je žrtva okajnica.

<span id="an_5:13">5:13</span> Neka tako svećenik izvrši nad tim
čovjekom obred pomirenja za grijeh koji je počinio u bilo kojem od tih
slučajeva, pa će mu biti oprošteno. Ono ostalo neka pripadne svećeniku
kao i od žrtve prinosnice."

<span id="an_5:14">5:14</span> Još reče Jahve Mojsiju:

<span id="an_5:15">5:15</span> "Ako tko počini pronevjerenje ogriješivši
se nehotično o svete stvari Jahvine, neka za naknadu, kao žrtvu
naknadnicu, prinese Jahvi, iz svoga stada, ovna bez mane, vrijedna - po
tvojoj procjeni - najmanje dva šekela srebra - prema cijeni hramskog
šekela.

<span id="an_5:16">5:16</span> Neka nadoknadi koliko se ogriješio o
svete stvari i tome doda još petinu i neka dadne svećeniku. Neka
svećenik nad njim izvrši obred pomirenja ovnom žrtve naknadnice, i bit
će mu oprošteno.

<span id="an_5:17">5:17</span> Ako tko i ne znajući pogriješi i učini
štogod što je Jahve zabranio, kriv je, pa neka snosi posljedice svoje
krivnje.

<span id="an_5:18">5:18</span> Neka svećeniku dovede za naknadnicu iz
svoga stada ovna bez mane, prema tvojoj procjeni. Neka svećenik nad tim
čovjekom izvrši obred pomirenja za pogrešku što je počinio u neznanju, i
bit će mu oprošteno.

<span id="an_5:19">5:19</span> To je žrtva naknadnica; on je doista bio
odgovoran Jahvi."

<span id="an_5:20">5:20</span> Jahve još reče Mojsiju:

<span id="an_5:21">5:21</span> "Kad se tko ogriješi i počini pronevjeru
prema Jahvi prevarivši svoga bližnjega u pologu ili pohrani, a tako i
krađom ili iskorištavanjem svoga bližnjega;

<span id="an_5:22">5:22</span> ili, nađe li što je bilo izgubljeno pa
slaže i krivo se zakune u bilo kojem grijehu što ga čovjek može učiniti;

<span id="an_5:23">5:23</span> ako tko tako pogriješi i kriv postane,
onda ono što je krađom oduzeo ili što je iskorištavanjem namakao; ili
polog što mu je bio povjeren; ili izgubljenu stvar što ju je našao;

<span id="an_5:24">5:24</span> ili ono za što se bio krivo zakleo - neka
u cijelosti vrati i, dodavši tome petinu, neka dadne onome kome pripada
istoga dana kad spozna svoju krivnju.

<span id="an_5:25">5:25</span> Neka potom svećeniku za naknadu, kao
žrtvu naknadnicu Jahvi, dovede iz svog stada jednoga ovna bez mane,
prema tvojoj procjeni,

<span id="an_5:26">5:26</span> a svećenik neka nad tim čovjekom izvrši
obred pomirenja pred Jahvom, i bit će mu oprošteno, ma kakvo bilo
nedjelo kojega je krivac."

<span id="an_6:1">6:1</span> Jahve još reče Mojsiju:

<span id="an_6:2">6:2</span> "Naredi Aronu i njegovim sinovima: 'Ovakav
je obred za žrtvu paljenicu: žrtva paljenica neka ostane na žeravi na
žrtveniku svu noć do jutra; i vatra neka neprestano gori na žrtveniku.

<span id="an_6:3">6:3</span> Neka svećenik stavi na se lanenu košulju,
na svoje tijelo neka navuče lanene gaće; zatim neka zgrne zamašćeni
pepeo u što je vatra pretvorila žrtvu paljenicu na žrtveniku i neka ga
stavi pokraj žrtvenika.

<span id="an_6:4">6:4</span> Potom neka svuče svoje ruho i na se obuče
drugo te neka odnese zamašćeni pepeo na čisto mjesto izvan tabora.

<span id="an_6:5">6:5</span> Vatra na žrtveniku mora uvijek gorjeti; ne
smije se gasiti. Neka svako jutro svećenik na nju naloži drva i onda na
nju naslaže žrtvu paljenicu. Tu neka u kad sažiže loj sa žrtava
pričesnica.

<span id="an_6:6">6:6</span> Neka na žrtveniku trajno gori vatra; neka
se ne gasi.'"

<span id="an_6:7">6:7</span> "Ovo je obred za žrtvu prinosnicu: neka je
Aronovi sinovi pronose u nazočnosti Jahve pred žrtvenikom.

<span id="an_6:8">6:8</span> Pošto jedan od njih zagrabi pregršt
najboljeg brašna i ulja sa žrtve prinosnice i sav tamjan što bude na
njoj, pošto to sažeže na žrtveniku kao spomen-žrtvu, ugodan miris Jahvi,

<span id="an_6:9">6:9</span> neka ostatak u obliku beskvasnih kruhova
pojedu Aron i njegovi sinovi; neka ga jedu na posvećenu mjestu - u
dvorištu Šatora sastanka.

<span id="an_6:10">6:10</span> Neka se ne peče s kvascem. To je dio
žrtava meni paljenih što im ga ja dajem - dio najsvetiji, jednako kao i
žrtva okajnica i kao žrtva naknadnica.

<span id="an_6:11">6:11</span> Svaki muškarac Aronova potomstva može
jesti taj dio od žrtava paljenih Jahvi, i to je vječni zakon za sve vaše
naraštaje: i tko ih se god dotakne, bit će posvećen."

<span id="an_6:12">6:12</span> Jahve još reče Mojsiju:

<span id="an_6:13">6:13</span> "Neka Aron i njegovi sinovi na dan svoga
pomazanja prinesu Jahvi ovaj prinos: desetinu efe najboljeg brašna kao
redovitu žrtvu prinosnicu, polovinu ujutro, a polovinu uvečer.

<span id="an_6:14">6:14</span> Neka bude pripravljena u tavi na ulju.
Donesi je dobro namočenu i prinesi Jahvi kao ugodan miris, kao žrtvu
prinosnicu od više komada.

<span id="an_6:15">6:15</span> Neka je tako pripravi svećenik koji od
njegovih sinova bude pomazan da ga naslijedi. To je vječni zakon. Neka
se ta žrtva Jahvi sva sažeže!

<span id="an_6:16">6:16</span> Svaka svećenička žrtva prinosnica treba
da bude posve spaljena; neka se od nje ne jede."

<span id="an_6:17">6:17</span> Još reče Jahve Mojsiju:

<span id="an_6:18">6:18</span> "Kaži Aronu i njegovim sinovima: 'Ovo je
obred žrtvovanja za grijeh: žrtva okajnica neka se zakolje pred Jahvom
na mjestu gdje se kolje žrtva paljenica - presveta je!

<span id="an_6:19">6:19</span> Svećenik koji prinosi tu žrtvu okajnicu
neka od nje i jede; neka se ona jede na posvećenu mjestu, u dvorištu
Šatora sastanka.

<span id="an_6:20">6:20</span> Tko se god dotakne njezina mesa bit će
posvećen; ako krv poštrapa odijelo, poštrapani dio neka se ispere na
posvećenu mjestu.

<span id="an_6:21">6:21</span> A posuda od ilovače u kojoj bude meso
kuhano neka se razbije; a ako bude kuhano u posudi od tuča, neka se
istare i vodom ispere.

<span id="an_6:22">6:22</span> Svaki muški od svećeničke loze može od
nje jesti - presveta je!

<span id="an_6:23">6:23</span> Ali nijedna žrtva okajnica od koje je krv
donesena u Šator sastanka za obred pomirenja u Svetištu neka se ne jede,
nego na vatri spali.'"

<span id="an_7:1">7:1</span> "Ovo je obred za žrtvu naknadnicu.

<span id="an_7:2">7:2</span> Nadasve je sveta! Neka se žrtva naknadnica
zakolje na mjestu gdje se kolju žrtve paljenice, a njezinom krvlju neka
svećenik zapljusne sve strane žtrvenika.

<span id="an_7:3">7:3</span> Zatim neka prinese sav loj s nje: pretili
rep, loj što omotava drobinu,

<span id="an_7:4">7:4</span> oba bubrega i loj što je na njima i na
slabinama; pa privjesak s jetre: neka i njega izvadi s bubrezima!

<span id="an_7:5">7:5</span> Neka ih svećenik sažeže na žrtveniku kao
žrtvu u čast Jahvi paljenu. To je žrtva naknadnica.

<span id="an_7:6">7:6</span> Svaki muški od svećeničke loze može od nje
jesti. Neka je jedu na posvećenu mjestu - presveta je!

<span id="an_7:7">7:7</span> Kakva je žrtva okajnica, takva je i žrtva
naknadnica; jedno je pravilo za njih: neka pripadne svećeniku koji njome
vrši obred pomirenja.

<span id="an_7:8">7:8</span> Tako isto koža od žrtve koju tko preda
svećeniku da bude prinesena za žrtvu paljenicu neka pripadne svećeniku.

<span id="an_7:9">7:9</span> Nadalje, svaka žrtva prinosnica što bude
pečena u peći, kao i svaka što bude zgotovljena u kotluši ili na tavi,
neka pripadne svećeniku koji je prinosi.

<span id="an_7:10">7:10</span> A svaka žrtva prinosnica, zamiješena s
uljem ili nasuho, neka pripadne svim Aronovim sinovima bez razlike!"

<span id="an_7:11">7:11</span> "Ovo je obred za žrtvu pričesnicu koja će
se prinositi Jahvi.

<span id="an_7:12">7:12</span> Ako se prinosi u zahvalu, neka se zajedno
sa žrtvom zahvalnicom prinesu i beskvasne pogače uljem zamiješene;
beskvasne prevrte uljem namazane i kolači od najboljeg brašna,
zamiješeni uljem.

<span id="an_7:13">7:13</span> Ovaj prinos, nadopunjen kolačima od
ukvasanoga tijesta, neka se prinosi zajedno sa žrtvom pričesnicom u
zahvalu.

<span id="an_7:14">7:14</span> Od svake ovakve žrtve neka se prinese po
jedan kolač na dar Jahvi. To neka bude za svećenika koji zapljuskuje krv
od žrtve pričesnice.

<span id="an_7:15">7:15</span> A meso žrtve pričesnice neka se pojede
istoga dana kad bude žrtvovana; neka se od nje ne ostavlja ništa za
sutradan.

<span id="an_7:16">7:16</span> A bude li prinos žrtva zavjetnica ili
žrtva dragovoljna, neka se jede na dan kad se žrtva prinosi. Što ostane
od nje neka se jede sutradan.

<span id="an_7:17">7:17</span> A što još mesa od žrtve preteče, neka se
treći dan na vatri spali."

<span id="an_7:18">7:18</span> "Ako bi tko jeo meso žrtve pričesnice i
treći dan, žrtva neće biti primljena niti će onome koji je prinosi biti
uračunata. To je meso kvarno, i onaj koji od toga jede neka i posljedice
krivnje snosi!

<span id="an_7:19">7:19</span> Meso koje se dotakne bilo čega nečista
neka se ne jede nego na vatri spali! Inače, tko je god čist može jesti
meso.

<span id="an_7:20">7:20</span> A tko bi nečist jeo mesa od žrtve
pričesnice što je bila Jahvi prinesena takav neka se iskorijeni iz svoga
naroda.

<span id="an_7:21">7:21</span> Kad se tko dotakne bilo čega nečista -
bila to nečist čovječja, kakva nečista životinja ili bilo kakvo nečisto
stvorenje - pa pojede mesa od žrtve pričesnice koja je prinesena Jahvi
takav neka se iskorijeni iz svoga naroda!"

<span id="an_7:22">7:22</span> Reče Jahve Mojsiju:

<span id="an_7:23">7:23</span> "Ovako kaži Izraelcima: 'Ne jedite loja
ni volujskoga, ni ovčjega, ni kozjega.

<span id="an_7:24">7:24</span> Loj sa životinje koja ugine, ili koju
divlje zvijeri razderu, može se upotrijebiti za bilo što, ali ga ne
smijete jesti.

<span id="an_7:25">7:25</span> Tko god jede loj od životinje koja se
može prinijeti Jahvi kao žrtva paljenica takav neka se iskorijeni iz
svoga naroda.

<span id="an_7:26">7:26</span> Ne smijete uživati krvi ni od ptica ni od
stoke ni u kojem svome prebivalištu.

<span id="an_7:27">7:27</span> Tko bi god uživao bilo kakvu krv neka se
iskorijeni iz svoga naroda.'"

<span id="an_7:28">7:28</span> Jahve još reče Mojsiju:

<span id="an_7:29">7:29</span> "Ovako kaži Izraelcima: 'Prinos Jahvi od
žrtve pričesnice mora donijeti onaj koji Jahvi prinosi žrtvu pričesnicu.

<span id="an_7:30">7:30</span> Svojim vlastitim rukama neka prinese
Jahvi žrtvu paljenicu; neka prinese loj i grudi; grudi neka se prinesu
pred Jahvom kao žrtva prikaznica.

<span id="an_7:31">7:31</span> Neka svećenik sažeže loj na žrtveniku, a
grudi neka pripadnu Aronu i njegovim sinovima.

<span id="an_7:32">7:32</span> Desno pleće od svojih žrtava pričesnica
dajte svećeniku na dar.

<span id="an_7:33">7:33</span> Onome Aronovu sinu koji bude prinosio krv
i loj sa žrtve pričesnice neka u dio pripadne desno pleće.

<span id="an_7:34">7:34</span> Jer ja uzimam od Izraelaca grudi od
žrtava pričesnica što se prinose kao žrtva prikaznica i pleće žrtve
podizanice te ih predajem svećeniku Aronu i njegovim sinovima. To je
trajna odredba za Izraelce.

<span id="an_7:35">7:35</span> To je dohodak Aronov i njegovih sinova od
žrtava paljenih u čast Jahvi; dodjeljuje im se od onog dana kad se
dovedu da vrše svećeničku službu u čast Jahvi.

<span id="an_7:36">7:36</span> Jahve je naredio da im se od dana kad
budu pomazani to daje kao pristojbina od Izraelaca. To je trajna odredba
za njihove naraštaje'."

<span id="an_7:37">7:37</span> To je obred za žrtvu paljenicu,
prinosnicu, okajnicu, naknadnicu, žrtvu posvetnicu i žrtvu pričesnicu

<span id="an_7:38">7:38</span> koji je Jahve naredio Mojsiju na
Sinajskom brdu kad je zapovjedio Izraelcima da Jahvi u Sinajskoj
pustinji prinose žrtve.

<span id="an_8:1">8:1</span> Jahve reče Mojsiju:

<span id="an_8:2">8:2</span> "Uzmi Arona, a s njim i njegove sinove;
ruho, ulje pomazanja, junca žrtve okajnice, dva ovna i košaru beskvasnih
kruhova

<span id="an_8:3">8:3</span> te skupi svu zajednicu na ulazu u Šator
sastanka."

<span id="an_8:4">8:4</span> Mojsije učini kako mu je Jahve naredio, i
zajednica se sabra na ulazu u Šator sastanka.

<span id="an_8:5">8:5</span> Tada Mojsije progovori zajednici: "Ovo je
Jahve zpovjedio da se učini."

<span id="an_8:6">8:6</span> Izvede zatim Mojsije Arona i njegove sinove
pa ih u vodi opra.

<span id="an_8:7">8:7</span> Obuče na nj haljinu, opasa ga pojasom,
ogrnu ga ogrtačem i stavi mu oplećak. Zatim ga opasa tkanicom oplećka i
njome pritegnu uza nj oplećak.

<span id="an_8:8">8:8</span> Stavi mu naprsnik, a u naprsnik metnu Urim
i Tumim.

<span id="an_8:9">8:9</span> Na glavu mu stavi mitru, a sprijeda na
mitru postavi zlatnu pločicu - sveti vijenac - kako je Jahve naredio
Mojsiju.

<span id="an_8:10">8:10</span> Uzme zatim Mojsije ulje pomazanja te
pomaže Prebivalište i sve što je u njemu da ih posveti.

<span id="an_8:11">8:11</span> Sedam puta poškropi njime žrtvenik te
pomaže žrtvenik i sav njegov pribor, umivaonik s njegovim stalkom da ih
posveti.

<span id="an_8:12">8:12</span> Izlije ulja pomazanja Aronu na glavu te
ga pomaže da ga posveti.

<span id="an_8:13">8:13</span> Potom Mojsije dovede Aronove sinove; na
njih obuče haljine, pasovima ih opaše i poveze im zavije, kako je Jahve
Mojsiju naredio.

<span id="an_8:14">8:14</span> Dovede potom junce žrtve okajnice. Aron i
njegovi sinovi stave svoje ruke na glavu juncu žrtve okajnice.

<span id="an_8:15">8:15</span> Zatim ga Mojsije zakolje. Onda uzme krvi
pa je svojim prstom stavi na rogove oko žrtvenika. Tako žrtvenik očisti.
Zatim izlije krv podno žrtvenika; posveti ga, izvršivši na njemu obred
pomirenja.

<span id="an_8:16">8:16</span> Zatim Mojsije uzme sav loj što je bio oko
drobine, privjesak s jetre, oba bubrega i njihov loj, pa to sažeže u kad
na žrtveniku.

<span id="an_8:17">8:17</span> A kožu od junca, njegovo meso i njegovu
nečist spali u vatri izvan tabora, kako je Jahve naredio Mojsiju.

<span id="an_8:18">8:18</span> Dovede potom ovna za žrtvu paljenicu.
Aron i njegovi sinovi stave svoje ruke ovnu na glavu.

<span id="an_8:19">8:19</span> Sad ga Mojsije zakolje. Onda krvlju
zapljusne žrtvenik sa svih strana.

<span id="an_8:20">8:20</span> Pošto isiječe ovna na dijelove, Mojsije
sažeže u kad glavu, dijelove i loj.

<span id="an_8:21">8:21</span> U vodi opere drobinu i noge pa u kad
sažeže na žrtveniku svega ovna. Bila je to žrtva paljenica na ugodan
miris - žrtva u čast Jahvi paljena - kako je Jahve naredio Mojsiju.

<span id="an_8:22">8:22</span> Zatim dovede drugoga ovna, ovna za žrtvu
posvetnicu. Aron i njegovi sinovi stave svoje ruke ovnu na glavu.

<span id="an_8:23">8:23</span> Mojsije ga zakolje. Onda uzme krvi pa
stavi na resu Aronova desnog uha, na palac njegove desne ruke i na palac
njegove desne noge.

<span id="an_8:24">8:24</span> Potom Mojsije dovede Aronove sinove, pa
im stavi iste krvi na resu desnog uha, na palac desne ruke i na palac
desne noge. Zatim Mojsije krvlju zapljusne žrtvenik sa svih strana.

<span id="an_8:25">8:25</span> Poslije toga uzme loj, pretili rep, loj
što je bio oko drobine, privjesak s jetre, oba bubrega i njihov loj - i
desno pleće;

<span id="an_8:26">8:26</span> a iz košare beskvasnih kruhova, što je
stajala pred Jahvom, uzme jednu beskvasnu pogaču, jednu prevrtu s uljem
i jedan kolač i postavi ih na loj i desno pleće.

<span id="an_8:27">8:27</span> Sve to položi na ruke Arona i na ruke
njegovih sinova pa to prinese kao žrtvu prikaznicu pred Jahvom.

<span id="an_8:28">8:28</span> Potom Mojsije opet to uzme s njihovih
ruku i sažeže u kad na žrtveniku povrh žrtve paljenice. Bila je to žrtva
posvetnica na ugodan miris, žrtva u čast Jahvi paljena.

<span id="an_8:29">8:29</span> Naposljetku Mojsije uzme grudi i prinese
ih kao žrtvu prikaznicu pred Jahvom. To je bila pristojbina Mojsiju od
ovna žrtve posvetnice, kako je Jahve Mojsiju naredio.

<span id="an_8:30">8:30</span> Zatim Mojsije uze ulja za pomazanje i
krvi što je bila na žrtveniku te poškropi Arona i njegove haljine, a
tako i njegove sinove i njihove haljine. Tako posveti Arona i njegove
haljine; njegove sinove i njihove haljine.

<span id="an_8:31">8:31</span> Onda reče Mojsije Aronu i njegovim
sinovima: "Skuhajte to meso na ulazu u Šator sastanka i ondje ga
blagujte s kruhom što je u košari za žrtvu posvetnicu, kako sam naredio.
Neka ga jedu Aron i njegovi sinovi!

<span id="an_8:32">8:32</span> A što od mesa i kruha ostane, spalite na
vatri.

<span id="an_8:33">8:33</span> Sedam dana ne odlazite s ulaza Šatora
sastanka - do dana kad se navrši rok vašega svećeničkog posvećenja. Jer
sedam dana treba za vaše posvećenje.

<span id="an_8:34">8:34</span> Kako se radilo danas, Jahve je naredio da
se tako radi dalje, da se nad vama izvrši obred pomirenja.

<span id="an_8:35">8:35</span> Zato ostanite na ulazu Šatora sastanka
sedam dana, danju i noću vršeći što je Jahve naredio, da ne pomrete.
Takvu sam ja zapovijed dobio."

<span id="an_8:36">8:36</span> Aron i njegovi sinovi učiniše sve što je
Jahve naredio preko Mojsija.

<span id="an_9:1">9:1</span> Osmoga dana Mojsije pozva Arona, njegove
sinove i starješine Izraelove

<span id="an_9:2">9:2</span> i reče Aronu: "Uzmi jedno tele za žrtvu
okajnicu, jednoga ovna za žrtvu paljenicu, oboje bez mane, i dovedi ih
pred Jahvu.

<span id="an_9:3">9:3</span> A Izraelcima reci ovako: 'Uzmite jednoga
jarca za žrtvu okajnicu, tele i janje od godine, oboje bez mane, za
žrtvu paljenicu;

<span id="an_9:4">9:4</span> a junca i ovna za žrtvu pričesnicu da
žrtvujete pred Jahvom; napokon prinosnicu, s uljem zamiješenu; jer će
vam se danas Jahve ukazati.'"

<span id="an_9:5">9:5</span> Dovedu oni pred Šator sastanka što je
Mojsije naredio; naprijed stupi sva zajednica i stane pred Jahvu.

<span id="an_9:6">9:6</span> "Ovo je zapovijed", reče Mojsije, "koju je
Jahve izdao. Izvršite je, da vam se pokaže slava Jahvina."

<span id="an_9:7">9:7</span> Zatim Mojsije reče Aronu: "Stupi k
žrtveniku, prinesi svoju žrtvu okajnicu i svoju žrtvu paljenicu i tako
izvrši obred pomirenja za se i svoj dom; onda prinesi dar naroda i za nj
izvrši obred pomirenja, kako je Jahve naredio."

<span id="an_9:8">9:8</span> Aron se primače žrtveniku i zakla tele
žrtve za svoj vlastiti grijeh.

<span id="an_9:9">9:9</span> Zatim mu Aronovi sinovi donesu krvi. On u
nju zamoči svoj prst i stavi je na rogove žrtvenika. Potom ostalu krv
izli podno žrtvenika.

<span id="an_9:10">9:10</span> A loj, bubrege i privjesak s jetre žrtve
okajnice sažeže u kad na žrtveniku, kako je Jahve naredio Mojsiju.

<span id="an_9:11">9:11</span> Meso i kožu spali na vatri izvan tabora.

<span id="an_9:12">9:12</span> Zakolje poslije toga žrtvu paljenicu, od
koje mu sinovi Aronovi pruže krv. On njome zapljusne žrtvenik sa svih
strana.

<span id="an_9:13">9:13</span> Dodaju mu i žrtvu paljenicu, dio po dio,
a tako i glavu, i on je sažeže u kad na žrtveniku.

<span id="an_9:14">9:14</span> Drobinu i noge opere pa i njih na
žrtveniku sažeže u kad povrh žrtve paljenice.

<span id="an_9:15">9:15</span> Zatim prinese dar naroda. Uze jarca žrtve
okajnice za grijehe naroda, zakla ga i prinese kao žrtvu okajnicu, isto
onako kao i prijašnju.

<span id="an_9:16">9:16</span> Donese potom žrtvu paljenicu i prinese je
prema propisu.

<span id="an_9:17">9:17</span> Donijevši poslije toga žrtvu prinosnicu,
od nje zagrabi pregršt i sažeže na žrtveniku u kad povrh jutarnje žrtve
paljenice.

<span id="an_9:18">9:18</span> Napokon zakolje junca i ovna kao žrtvu
pričesnicu za narod. Aronovi mu sinovi pruže krv, a on zapljusne
žrtvenik sa svih strana;

<span id="an_9:19">9:19</span> dodaju mu i loj s junca i ovna, pretili
rep, loj oko drobine, bubrege i privjesak s jetre.

<span id="an_9:20">9:20</span> Metnuvši te masne dijelove na grudi,
sažga ih u kad na žrtveniku.

<span id="an_9:21">9:21</span> A grudi i desno pleće Aron prinese kao
žrtvu prikaznicu pred Jahvom, kako je Mojsije naredio.

<span id="an_9:22">9:22</span> Tada Aron podiže ruke spram naroda i
blagoslovi ga. Pošto prinese žrtvu okajnicu, paljenicu i pričesnicu,
siđe.

<span id="an_9:23">9:23</span> Poslije toga Mojsije i Aron uđoše u Šator
sastanka. Kad iziđoše, blagosloviše narod. Slava Jahvina pokaza se svemu
narodu.

<span id="an_9:24">9:24</span> Ispred Jahve izbi oganj i sažga žrtvu
paljenicu i masne komade na žrtveniku. A sav narod, vidjevši to, viknu
od veselja i pade ničice.

<span id="an_10:1">10:1</span> A sinovi Aronovi Nadab i Abihu uzmu svaki
svoj kadionik; stave u nj vatre i na nju metnu tamjana da prinesu pred
Jahvom neposvećenu vatru, koju im on ne bijaše propisao.

<span id="an_10:2">10:2</span> Ali izbije plamen ispred Jahve te ih
proguta - poginuše oni pred Jahvom.

<span id="an_10:3">10:3</span> Nato će Mojsije Aronu: "To je ono što je
Jahve navijestio: Po onima koji su mi blizu svetim ću se pokazati; pred
svim ću se pukom proslaviti." Aron je šutio.

<span id="an_10:4">10:4</span> Mojsije zovnu Mišaela i Elsafana, sinove
Aronova strica Uziela, pa im reče: "Dođite i odnesite svoju braću ispred
Svetišta u polje izvan tabora!"

<span id="an_10:5">10:5</span> Oni dođu i odnesu ih u njihovim košuljama
u polje izvan tabora, kako je Mojsije rekao.

<span id="an_10:6">10:6</span> Poslije toga Mojsije reče Aronu i
njegovim sinovima, Eleazaru i Itamaru: "Ne raščupavajte svoje kose niti
razdirite svojih haljina da ne poginete i da se On ne razljuti na
svekoliku zajednicu. Vaša braća i sav dom Izraelov neka oplakuje one
koje je vatra Jahvina sažegla.

<span id="an_10:7">10:7</span> Ne smijete odlaziti s ulaza u Šator
sastanka da ne pomrete, jer na vama je Jahvino ulje pomazanja." Oni
učine po riječi Mojsijevoj.

<span id="an_10:8">10:8</span> Jahve reče Aronu:

<span id="an_10:9">10:9</span> "Kad ulazite u Šator sastanka, nemojte
piti vina niti opojnoga pića, ni ti ni tvoji sinovi s tobom! Tako nećete
poginuti. To je trajan zakon za vaše naraštaje;

<span id="an_10:10">10:10</span> da možete lučiti posvećeno od običnoga,
čisto od nečistoga;

<span id="an_10:11">10:11</span> da možete učiti Izraelce svim zakonima
što ih je Jahve predao preko Mojsija."

<span id="an_10:12">10:12</span> Onda Mojsije rekne Aronu i njegovim
preživjelim sinovima, Eleazaru i Itamaru: "Uzimajte od žrtve prinosnice
što preostaje nakon prinesene žrtve u čast Jahvi paljene i beskvasnu je
uza žrtvenik jedite jer je vrlo sveta.

<span id="an_10:13">10:13</span> Blagujte je u svetom mjestu, jer to je
- tako je meni naređeno - pristojbina tvoja i pristojbina tvojih sinova
od žrtava paljenih u čast Jahvi.

<span id="an_10:14">10:14</span> A grudi žrtve prikaznice i pleće žrtve
podizanice ti i tvoji sinovi i tvoje kćeri s tobom jedite na bilo kojem
čistom mjestu. Jer to je dodijeljeno za pristojbinu tebi i tvojim
sinovima od izraelskih žrtava pričesnica.

<span id="an_10:15">10:15</span> Pleće žrtve podizanice i grudi žrtve
prikaznice što se donose zajedno s lojem, na vatri paljenim - pošto budu
prineseni za žrtvu prikaznicu pred Jahvom - neka pripadnu tebi i tvojim
sinovima s tobom. To je, kako je Jahve naredio, trajan zakon."

<span id="an_10:16">10:16</span> Potom se Mojsije potanje raspita o
jarcu žrtve okajnice. Već je bio spaljen. On se razljuti na Eleazara i
Itamara, Aronove preživjele sinove, pa rekne:

<span id="an_10:17">10:17</span> "Zašto ste jeli žrtvu okajnicu na
svetome mjestu? Vrlo ja sveta! To vam je dao Jahve da uklanjate krivnju
sa zajednice vršeći nad njom obred pomirenja pred Jahvom.

<span id="an_10:18">10:18</span> Budući da krv žrtve nije bila unesena
unutar Svetišta, morali ste je blagovati u Svetištu, kako mi je bilo
zapovjeđeno."

<span id="an_10:19">10:19</span> Nato će Aron Mojsiju: "Danas su, eto,
prinijeli svoju žrtvu okajnicu i svoju žrtvu paljenicu pred Jahvom! Što
bi se meni dogodilo da sam ja danas jeo od žrtve okajnice? Bi li to bilo
milo Jahvi?"

<span id="an_10:20">10:20</span> Kad Mojsije to ču, odobri.

<span id="an_11:1">11:1</span> Jahve reče Mojsiju i Aronu:

<span id="an_11:2">11:2</span> "Ovako kažite Izraelcima: 'Ovo su
životinje koje između svih četveronožaca na zemlji možete jesti:

<span id="an_11:3">11:3</span> svaku koja ima papke, ali papke
razdvojene, i koja preživa možete jesti.

<span id="an_11:4">11:4</span> Ali ove, iako preživaju ili papke imaju,
ne smijete jesti: devu, jer iako preživa, razdvojena papka nema - za vas
je nečista;

<span id="an_11:5">11:5</span> svisca, jer iako preživa, razdvojena
papka nema - za vas je nečist;

<span id="an_11:6">11:6</span> arnebeta, iako preživa, razdvojena papka
nema - za vas je nečist.

<span id="an_11:7">11:7</span> A svinja, iako ima papak, i to papak
razdvojen, ne preživa - za vas je nečista.

<span id="an_11:8">11:8</span> Njihova mesa nemojte jesti niti se
njihove strvine doticati - za vas su one nečiste.'"

<span id="an_11:9">11:9</span> Od svih vodenih životinja ove možete
jesti: sve što živi u vodi, bilo u morima, bilo u rijekama, a ima peraje
i ljuske možete jesti.

<span id="an_11:10">11:10</span> A što u morima i rijekama nema peraja i
ljusaka - sve životinjice u vodi, sva živa vodena bića - neka su vam
odvratna

<span id="an_11:11">11:11</span> i odvratna neka vam ostanu! Mesa od
njih nemojte jesti, a njihove strvine držite za odvratnost.

<span id="an_11:12">11:12</span> Sve, dakle, što je u vodi a nema peraja
i ljusaka neka je za vas odvratno."

<span id="an_11:13">11:13</span> "Od ptica neka su vam ove odvratne i
neka se ne jedu - odvratnost su: orao, orao strvinar i jastreb,

<span id="an_11:14">11:14</span> tetrijeb i sokol bilo koje vrste;

<span id="an_11:15">11:15</span> gavran svih vrsta;

<span id="an_11:16">11:16</span> noj, kobac i galeb; lastavica svake
vrste;

<span id="an_11:17">11:17</span> sova, gnjurac, ušara,

<span id="an_11:18">11:18</span> labud, pelikan, droplja;

<span id="an_11:19">11:19</span> roda, čaplja svake vrste; pupavac i
šišmiš."

<span id="an_11:20">11:20</span> "Svi krilati kukci što hodaju
četveronoške neka su vam odvratni!

<span id="an_11:21">11:21</span> Od svih tih krilatih kukaca što hodaju
četveronoške možete jesti samo one koji imaju na svojim nožicama listove
za skakutanje po zemlji.

<span id="an_11:22">11:22</span> Od njih možete jesti: svaku vrstu
skakavaca, cvrčaka i zrikavaca.

<span id="an_11:23">11:23</span> A svi drugi krilati kukci na četiri
nožice neka su vam odvratni!

<span id="an_11:24">11:24</span> I od njih ćete se onečistiti: tko se
god dotakne njihove crkotine, neka je nečist do večeri;

<span id="an_11:25">11:25</span> tko god ponese crkotinu bilo koje od
njih, neka opere svoju odjeću i nečistim se smatra do večeri;

<span id="an_11:26">11:26</span> i životinje s nerazdvojenim papkom što
ne preživaju za vas su nečiste, i tko ih se dotakne neka je nečist!

<span id="an_11:27">11:27</span> Onda, četveronožne životinje koje
hodaju na četiri šape za vas su nečiste. Tko se dotakne njihova strva,
neka je nečist do večeri.

<span id="an_11:28">11:28</span> A onaj koji ponese njihov strv, neka
opere svoju odjeću i bude nečist do večeri. Za vas su one nečiste."

<span id="an_11:29">11:29</span> "Od životinja što po zemlji gmižu neka
su za vas ove nečiste: krtica, miš i svaka vrsta guštera;

<span id="an_11:30">11:30</span> zidni macaklin, kameleon, daždevnjak,
zelembać i tinšamet.

<span id="an_11:31">11:31</span> Te su životinje od svih što gmižu za
vas nečiste. Tko ih se mrtvih dotakne neka je nečist do večeri.

<span id="an_11:32">11:32</span> A na što koja od njih mrtva padne, neka
je onečišćeno: bio to kakav drveni predmet ili odjeća, koža ili vreća.
Svaki takav predmet koji se upotrebljava neka se zamoči u vodu i ostane
nečist do večeri. Onda će postati čist.

<span id="an_11:33">11:33</span> Upadne li što od njih u kakvu zemljanu
posudu, razbijte je; sve je u njoj onečišćeno.

<span id="an_11:34">11:34</span> A bilo kakva hrana što se jede, ako na
nju kapne voda iz te posude, bit će onečišćena. Svaka tekućina što se
pije u svakoj takvoj posudi neka se smatra nečistom.

<span id="an_11:35">11:35</span> A sve na što padne bilo što od njihove
crkotine neka je nečisto; bude li to peć ili ognjište, neka se sruše:
onečišćeni su za vas i neka nečisti budu.

<span id="an_11:36">11:36</span> A vrelo ili čatrnja koja drži vodu neka
se smatraju čistima. Ali tko dirne strvinu životinje neka je nečist.

<span id="an_11:37">11:37</span> Ako što od njihova strva padne na žitno
sjemenje što će se sijati, ono ostaje čisto;

<span id="an_11:38">11:38</span> ali ako se sjemenje nakvasi vodom, a
onda na nj padne što od njihove crkotine, neka je za vas nečisto.

<span id="an_11:39">11:39</span> Ako ugine koja životinja što vam služi
za hranu, onaj koji dotakne njezinu strvinu neka je nečist do večeri;

<span id="an_11:40">11:40</span> a koji pojede od njezine strvine neka
opere svoju odjeću i bude nečist do večeri; koji ponese njezinu strvinu
neka opere svoju odjeću i bude nečist do večeri.

<span id="an_11:41">11:41</span> Svaka životinja što po tlu gmiže
odvratna je. Neka se ne jede!

<span id="an_11:42">11:42</span> Ništa što puže na trbuhu, ništa što god
ide na četiri noge ili na više nogu - nikakve puzavce što po tlu gmižu
nemojte jesti jer su odvratni!

<span id="an_11:43">11:43</span> Nemojte sami sebe poganiti svim tim
puzavcima što gmižu; ne prljajte se njima, da i vi zbog njih ne
postanete nečisti.

<span id="an_11:44">11:44</span> Ta ja - Jahve - Bog sam vaš! Posvećujte
se, dakle, da sveti budete, jer svet sam ja! Nijednim se puzavcem što po
tlu gmiže ne prljajte!

<span id="an_11:45">11:45</span> Jest, ja sam Jahve; izveo sam vas iz
zemlje egipatske da vam budem Bog. Budite, dakle, sveti jer sam svet
ja!"

<span id="an_11:46">11:46</span> To je odredba koja se odnosi na ptice i
sva živa bića što se u vodi kreću i na sve stvorove koji po zemlji
gmižu.

<span id="an_11:47">11:47</span> Svrha joj je da se razlikuje nečisto od
čistoga; životinja koja se može jesti od životinje koja se ne smije
jesti.

<span id="an_12:1">12:1</span> Jahve reče Mojsiju:

<span id="an_12:2">12:2</span> "Kaži Izraelcima: 'Kad koja žena zatrudni
i rodi muško čedo, neka je nečista sedam dana, kako je nečista u vrijeme
svoga mjesečnog pranja.

<span id="an_12:3">12:3</span> Osmoga dana neka se dijete obreže.

<span id="an_12:4">12:4</span> A ona neka ostane još trideset i tri dana
da se očisti od svoje krvi; ne smije dirati ništa posvećeno niti
dolaziti u Svetište dok se ne navrši vrijeme njezina čišćenja.

<span id="an_12:5">12:5</span> Ako rodi žensko čedo, neka je nečista dva
tjedna, kao za svoga mjesečnog pranja, i neka ostane još šezdeset i šest
dana da se očisti od svoje krvi.

<span id="an_12:6">12:6</span> A kad se navrši vrijeme njezina čišćenja
- bilo za sinčića, bilo za kćerkicu - neka donese svećeniku na ulaz u
Šator sastanka jednogodišnje janje za žrtvu paljenicu i jednoga golubića
ili grlicu za žrtvu okajnicu.

<span id="an_12:7">12:7</span> Neka on to prinese pred Jahvom i nad njom
izvrši obred pomirenja. Tako će ona biti očišćena od svoga krvarenja. To
je odredba koja se odnosi na ženu kad rodi bilo muško bilo žensko čedo.

<span id="an_12:8">12:8</span> Ali ako ne može da nađe dovoljno
sredstava za grlo od sitnoga stada, neka onda uzme dvije grlice ili dva
golubića - jedno za žrtvu paljenicu, a drugo za žrtvu okajnicu. Neka
svećenik izvrši nad njom obred pomirenja, i ona će biti očišćena'."

<span id="an_13:1">13:1</span> Reče Jahve Mojsiju i Aronu:

<span id="an_13:2">13:2</span> "Ako se kome na koži pojavi oteklina ili
lišaj ili bjelkasta pjega što bi bila nagovještaj gube na koži njegova
tijela, neka se takav dovede svećeniku Aronu ili kojemu od njegovih
sinova svećenika.

<span id="an_13:3">13:3</span> Neka svećenik pregleda zaraženo mjesto na
koži njegova tijela. Ako je dlaka na zaraženom mjestu postala bijela i
učini se da je ono dublje od kože njegova tijela, onda je to guba. Pošto
ga svećenik pregleda, neka ga proglasi nečistim.

<span id="an_13:4">13:4</span> Ali ako se pokaže da bjelkasta pjega na
koži njegova tijela nije dublja nego i koža, a dlaka na njoj nije
pobijeljela, neka onda svećenik bolesnika osami sedam dana.

<span id="an_13:5">13:5</span> Neka ga sedmoga dana opet svećenik
pregleda. Ako ustanovi svojim očima da zaraza još postoji, ali da se po
koži dalje ne širi, neka ga osami još sedam dana.

<span id="an_13:6">13:6</span> Sedmoga dana neka ga opet pregleda. Bude
li zaraženo mjesto manje upadno, a bolest se kožom ne bude proširila,
neka ga proglasi čistim: to je samo lišaj. Pošto opere svoje haljine,
bit će čist.

<span id="an_13:7">13:7</span> Ali ako se lišaj kožom proširi, pošto je
svećenik bolesnika pregledao i proglasio ga čistim, neka se ponovo
pokaže svećeniku.

<span id="an_13:8">13:8</span> Neka ga svećenik pregleda. Bude li se
lišaj proširio po koži, neka ga svećenik proglasi nečistim: to je guba.

<span id="an_13:9">13:9</span> Ako se na čovjeku pokaže guba, neka ga
dovedu svećeniku.

<span id="an_13:10">13:10</span> Neka ga svećenik pregleda. Ako po koži
bude bjelkasta oteklina s pobijeljelom dlakom i napetim čirom,

<span id="an_13:11">13:11</span> to je duboko ukorijenjena guba po koži
njegova tijela. Neka ga svećenik proglasi nečistim. Ne treba ga
osamljivati, jer je sigurno nečist.

<span id="an_13:12">13:12</span> Ako guba izbije po koži tako da
bolesniku prekrije svu kožu od glave do pete - sve što svećenikove oči
vide -

<span id="an_13:13">13:13</span> neka svećenik obavi pregled. Bude li
guba prekrila sve njegovo tijelo, neka ga proglasi čistim. Budući da je
sav pobijelio, čist je.

<span id="an_13:14">13:14</span> Ali onog dana kad se na njemu pokaže
čir, bit će nečist.

<span id="an_13:15">13:15</span> Kad svećenik vidi taj čir, neka
bolesnika proglasi nečistim: čir je nečista stvar, to je guba.

<span id="an_13:16">13:16</span> Ali ako se čir promijeni u bijelo, neka
čovjek dođe k svećeniku.

<span id="an_13:17">13:17</span> Svećenik neka ga pregleda. Bude li rana
postala bijela, neka svećenik proglasi bolesnika čistim - čist i jest."

<span id="an_13:18">13:18</span> "Kad se kome na koži napne čir i
zacijeli,

<span id="an_13:19">13:19</span> i ondje gdje je bio čir pojavi se
bjelkasta oteklina ili mjesto izblijedi i postane bjelkasto, ili izbije
bijelocrvenkasta pjega, neka se taj čovjek pokaže svećeniku.

<span id="an_13:20">13:20</span> Neka ga svećenik pregleda. Pronađe li
da je tu koža udubljenija a dlaka pobijeljela, neka ga svećenik proglasi
nečistim - to je onda guba što je izbila u čiru.

<span id="an_13:21">13:21</span> Ali ako svećenik ustanovi da tu dlaka
nije pobijeljela, da koža nije udubljenija nego drugdje, da mjesto
tamni, neka bolesnika osami sedam dana.

<span id="an_13:22">13:22</span> Proširi li mu se bolest po koži, neka
ga svećenik proglasi nečistim - to je guba.

<span id="an_13:23">13:23</span> Ako pjega ostane na mjestu i ne proširi
se, to je ožiljak od čira. Neka toga čovjeka svećenik proglasi čistim."

<span id="an_13:24">13:24</span> "Kome na koži bude opeklina, pa mjesto
opekline postane pjega bijelocrvenkasta ili bjelkasta,

<span id="an_13:25">13:25</span> neka to svećenik pregleda. Ako dlaka na
mjestu bude pobijeljela i učini se da je to mjesto udubljenije od kože,
onda je to guba što je u opeklini izbila. Neka ga svećenik proglasi
nečistim; to je guba.

<span id="an_13:26">13:26</span> Ali ako svećenik ustanovi da dlaka nije
pobijeljela, da mjesto nije udubljenije od kože i da tamni, neka ga
osami sedam dana.

<span id="an_13:27">13:27</span> Sedmoga dana neka ga pregleda. Ako se
pjega po koži proširi, neka ga svećenik proglasi nečistim: to je guba.

<span id="an_13:28">13:28</span> Ostane li ozljeda na mjestu i proširi
se po koži, to je onda oteklina od opekline. Neka čovjeka svećenik
proglasi čistim: to je ožiljak od opekline."

<span id="an_13:29">13:29</span> "Ako se na glavi ili na bradi kojega
čovjeka ili žene pokaže bolest,

<span id="an_13:30">13:30</span> neka svećenik bolest pregleda. Ustanovi
li se da je dublje od kože i da je tu dlaka požutjela i otančala, neka
bolesnika svećenik proglasi nečistim. To je šuga, to jest guba na glavi
ili na bradi.

<span id="an_13:31">13:31</span> Ali ako svećenik, pregledavši oboljelo
mjesto, ustanovi da nije dublje od kože, ali da tu ipak nema crne dlake,
neka svećenik odstrani šugavca sedam dana.

<span id="an_13:32">13:32</span> Sedmoga dana neka ga svećenik pregleda.
Ako se šuga nije proširila niti dlaka požutjela, te ako se čini da šuga
nije dublja od kože,

<span id="an_13:33">13:33</span> neka se bolesnik obrije - ali ošugano
mjesto da ne brije! - i neka ga svećenik odstrani od drugih sedam dana.

<span id="an_13:34">13:34</span> Sedmoga dana neka opet svećenik
pregleda šugavo mjesto. Ako se šuga kožom ne bude proširila i učini se
da nije dublja od kože, neka tog bolesnika svećenik proglasi čistim. On
neka opere svoju odjeću i bude čist.

<span id="an_13:35">13:35</span> Proširi li se šuga po koži pošto je bio
čistim proglašen,

<span id="an_13:36">13:36</span> neka ga svećenik ponovo pregleda. Ako
se šuga kožom bude proširila - svećenik neka više i ne traži žute dlake
- bolesnik ja nečist.

<span id="an_13:37">13:37</span> Ali ako opazi da je šuga stala i da je
nikla crna dlaka, šuga je zacijeljela - on je čist. Neka ga svećenik
proglasi čistim."

<span id="an_13:38">13:38</span> "Ako se na koži kojeg čovjeka ili žene
pokažu pjege te ako su te pjege bijele,

<span id="an_13:39">13:39</span> neka ih svećenik pregleda. Ako te pjege
po koži budu tamnobijele, onda je to osip što je izbio po koži: bolesnik
je čist."

<span id="an_13:40">13:40</span> "Ako čovjeku opadne kosa s glave,
oćelavio mu je zatiljak, ali je čist.

<span id="an_13:41">13:41</span> Ako mu sprijeda opadne kosa s glave,
oćelavio je na čelu, ali je čist.

<span id="an_13:42">13:42</span> Ali ako se po ćelavu zatiljku ili po
oćelavljelu čelu pojavi crvenkastobijela bolest, to je guba što je
izbila po njegovu ćelavom zatiljku ili oćelavljelu čelu.

<span id="an_13:43">13:43</span> Neka ga svećenik pregleda. Ako ustanovi
da je osip na ćelavu zatiljku ili po oćelavljelu čelu bjelkastocrvenkast
- naizgled kao i guba na koži tijela -

<span id="an_13:44">13:44</span> čovjek se ogubavio, nečist je. Svećenik
ga mora proglasiti nečistim - guba mu je na glavi."

<span id="an_13:45">13:45</span> "Onaj koji se bude ogubavio, neka nosi
rasparanu odjeću; kosa neka mu je raščupana; gornju usnu neka prekrije i
viče: "Nečist! Nečist!"

<span id="an_13:46">13:46</span> Sve dok na njemu bude bolest, neka
nečistim ostane, a kako je nečist, neka stanuje nasamo: neka mu je stan
izvan tabora."

<span id="an_13:47">13:47</span> "Kad se zaraza gube pokaže na odijelu,
bilo vunenu bilo lanenu,

<span id="an_13:48">13:48</span> na osnovi ili na potki od lana ili
vune; ili na koži; ili na bilo kakvu predmetu od kože;

<span id="an_13:49">13:49</span> pa ako mrlja na odijelu ili koži, na
osnovi ili na potki, ili na bilo kakvu predmetu od kože, bude zelenkasta
ili crvenkasta, to je guba i neka se svećeniku pokaže.

<span id="an_13:50">13:50</span> Neka svećenik, pošto pregleda što je
zaraženo, to stavi na osamu sedam dana.

<span id="an_13:51">13:51</span> Onda neka sedmoga dana zarazu pregleda.
Ako se zaraza proširi po odijelu, po osnovi ili potki, ili po koži, ili
po kakvu god predmetu od kože, to je zarazna guba. Stvar je nečista.

<span id="an_13:52">13:52</span> To odijelo - bilo osnova bilo potka, od
vune ili lana - ili kakav kožni predmet za koji je zaraza prionula,
gubom se zarazio; neka na vatri izgori.

<span id="an_13:53">13:53</span> Ali ako svećenik opazi da se zaraza
nije proširila na odijelu - na osnovi ni na potki - niti na bilo kakvu
kožnom predmetu,

<span id="an_13:54">13:54</span> onda neka naredi da se zaražena stvar
opere. Neka je zatim stavi nasamo drugih sedam dana.

<span id="an_13:55">13:55</span> A ako, pošto je stvar bila oprana,
svećenik opazi da se zaraženo mjesto nije promijenilo, ipak, mada se
bolest nije raširila, stvar je nečista. Neka se na vatri spali: trula je
i iznutra i izvana.

<span id="an_13:56">13:56</span> Opazi li svećenik da se bolest smanjuje
nakon pranja, neka to mjesto izreže, bilo ono na odijelu ili na koži, na
osnovi ili na potki.

<span id="an_13:57">13:57</span> Ako se na odijelu opet pojavi, u osnovi
ili potki, ili bilo kakvu kožnom predmetu, onda je to zaraza, i zaraženi
predmet neka u vatri izgori.

<span id="an_13:58">13:58</span> Ako li bolest nestane s odijela -
osnove ili potke - ili bilo kakva kožnoga predmeta pošto je bio opran,
neka se opere opet, pa neka je čist."

<span id="an_13:59">13:59</span> To su propisi za bolest gube na odijelu
od vune ili lana - u osnovi ili potki - ili bilo kakvu predmetu od kože
da se proglase čistim ili nečistim.

<span id="an_14:1">14:1</span> Jahve reče Mojsiju:

<span id="an_14:2">14:2</span> "Neka ovo bude obred za gubavca na dan
njegova čišćenja: neka se dovede svećeniku;

<span id="an_14:3">14:3</span> neka svećenik iziđe iz tabora i obavi
pregled. Ako ustanovi da je gubavac od gube ozdravio,

<span id="an_14:4">14:4</span> neka naredi da se za čovjeka koji se ima
čistiti uzmu dvije ptice, čiste i žive, cedrovine, grimiznog prediva i
izopa.

<span id="an_14:5">14:5</span> Neka zatim svećenik naredi da se jedna
ptica zakolje nad živom vodom u zemljanoj posudi.

<span id="an_14:6">14:6</span> Potom neka uzme živu pticu, a onda
zajedno živu pticu, cedrovinu, grimizno predivo i izop zamoči u krv
ptice što je bila zaklana povrh žive vode.

<span id="an_14:7">14:7</span> Sada neka sedam puta poškropi onoga koji
se od gube čisti, a onda ga čistim proglasi. Poslije toga neka pusti
živu pticu na otvorenu polju.

<span id="an_14:8">14:8</span> Onaj koji se čisti neka opere svoju
odjeću, obrije sve svoje dlake i u vodi se okupa. Tako neka je čist.
Poslije toga neka uđe u tabor, ali sedam dana neka stanuje izvan svoga
šatora.

<span id="an_14:9">14:9</span> Sedmi dan neka obrije sve svoje dlake:
kosu, bradu i obrve; neka obrije sve ostale svoje dlake. Pošto u vodi
opere svoju odjeću i okupa se, neka je čist.

<span id="an_14:10">14:10</span> Osmoga dana neka uzme muško janje bez
mane, jedno žensko janje od godine dana, također bez mane, tri desetine
efe najboljeg brašna zamiješena u ulju za žrtvu prinosnicu i jedan log
ulja.

<span id="an_14:11">14:11</span> Svećenik koji vrši čišćenje neka ih
stavi pred Jahvu na ulazu u Šator sastanka s čovjekom koji se ima
čistiti.

<span id="an_14:12">14:12</span> Neka zatim svećenik uzme jedno muško
janje pa ga s ono ulja u logu prinese kao žrtvu naknadnicu. Neka ih
prinese pred Jahvom kao žrtvu prikaznicu.

<span id="an_14:13">14:13</span> Neka janje zakolje ondje gdje se kolju
žrtve okajnice i žrtve paljenice - na svetome mjestu, jer žrtva
naknadnica kao i okajnica pripada svećeniku: vrlo je sveta!

<span id="an_14:14">14:14</span> Potom neka svećenik uzme krvi od žrtve
naknadnice, pa neka njome namaže resicu desnoga uha, palac desne ruke i
palac desne noge onoga koji se čisti.

<span id="an_14:15">14:15</span> Poslije toga neka uzme log s uljem i
izlije na dlan svoje lijeve ruke.

<span id="an_14:16">14:16</span> Zamočivši svećenik svoj desni prst u
ulje na svojoj lijevoj ruci, neka uljem sa svoga prsta obavi škropljenje
pred Jahvom sedam puta.

<span id="an_14:17">14:17</span> Od ulja što mu preostane u ruci neka
svećenik, po krvi od žrtve naknadnice, pomaže resicu desnoga uha, palac
desne ruke i palac desne noge onoga koji se čisti.

<span id="an_14:18">14:18</span> Ostatak ulja sa svoje ruke neka
svećenik metne na glavu onoga koji se čisti. Tako će svećenik nad njim
izvršiti obred pomirenja pred Jahvom.

<span id="an_14:19">14:19</span> Neka svećenik poslije toga prinese
žrtvu okajnicu i nad onim koji se čisti neka obavi obred pomirenja za
njegovu nečistoću. Napokon neka zakolje žrtvu paljenicu,

<span id="an_14:20">14:20</span> a onda neka svećenik žrtvu paljenicu i
žrtvu prinosnicu podigne na žrtvenik. Kad tako svećenik nad njim obavi
obred pomirenja, neka je čist.

<span id="an_14:21">14:21</span> Ako bude siromašan te ne mogne to
priskrbiti, neka uzme samo jedno muško janje za žrtvu naknadnicu i neka
se ono prinese kao žrtva prinosnica da se nad tim čovjekom izvrši obred
pomirenja. I neka uzme samo desetinu efe najboljeg brašna zamiješena u
ulju za žrtvu prinosnicu, jedan log ulja,

<span id="an_14:22">14:22</span> k tome dvije grlice ili dva golubića -
prema svojim mogućnostima - jedno za žrtvu okajnicu, a drugo za žrtvu
paljenicu.

<span id="an_14:23">14:23</span> Osam dana nakon svoga očišćenja neka ih
donese svećeniku na ulaz u Šator sastanka pred Jahvu.

<span id="an_14:24">14:24</span> Neka svećenik uzme janje za žrtvu
naknadnicu i log s uljem pa ih prinese pred Jahvom kao žrtvu prikaznicu.

<span id="an_14:25">14:25</span> Neka se onda zakolje janje žrtve
naknadnice, a svećenik neka uzme njegove krvi i neka njome namaže resicu
desnoga uha, palac desne ruke i palac desne noge onoga koji se čisti.

<span id="an_14:26">14:26</span> Poslije toga neka svećenik izlije ulje
na dlan svoje lijeve ruke.

<span id="an_14:27">14:27</span> A onda neka od ulja što mu je na dlanu
lijeve ruke obavi škropljenje sedam puta prstom svoje desne ruke pred
Jahvom.

<span id="an_14:28">14:28</span> Od ulja iz svoje ruke neka svećenik, po
krvi žrtve naknadnice, namaže resicu desnog uha, palac desne ruke i
palac desne noge onoga koji se čisti.

<span id="an_14:29">14:29</span> Ostatak ulja što bude na dlanu neka
svećenik stavi na glavu onoga koji se čisti, vršeći nad njim obred
pomirenja pred Jahvom.

<span id="an_14:30">14:30</span> Neka zatim prinese jednu od dviju
grlica ili jednoga od dvaju golubića - što je već mogao pribaviti -

<span id="an_14:31">14:31</span> kao žrtvu okajnicu, a drugu kao žrtvu
paljenicu zajedno sa žrtvom prinosnicom. Neka tako svećenik izvrši obred
pomirenja pred Jahvom nad onim koji se čisti."

<span id="an_14:32">14:32</span> To je propis za onoga koji je gubom
zaražen a ne može priskrbiti sve za svoje očišćenje.

<span id="an_14:33">14:33</span> Jahve reče Mojsiju i Aronu:

<span id="an_14:34">14:34</span> "Kad uđete u kanaansku zemlju koju ću
vam dati u posjed, a ja pustim gubu na koju kuću u zemlji što je budete
zaposjeli,

<span id="an_14:35">14:35</span> onda onaj čija je kuća neka dođe
svećeniku i kaže: 'Čini mi se da je moja kuća zaražena gubom.'

<span id="an_14:36">14:36</span> Neka svećenik naredi da se kuća
isprazni prije nego on dođe da bolest pregleda, da ne bi sve što je u
kući bilo proglašeno nečistim; poslije toga neka svećenik uđe da kuću
pregleda.

<span id="an_14:37">14:37</span> Ako nakon pregleda zapazi da je bolest
na kućnim zidovima od zelenkastih ili crvenkastih udubina i pričini mu
se da idu dublje od površine zida,

<span id="an_14:38">14:38</span> neka svećenik iziđe iz kuće na kućna
vrata i neka kuću zatvori sedam dana.

<span id="an_14:39">14:39</span> Sedmi dan neka svećenik opet dođe i
pregleda: ako se bolest bude proširila po zidovima kuće,

<span id="an_14:40">14:40</span> neka svećenik naredi da se povadi
zaraženo kamenje i baci na koje nečisto mjesto izvan grada.

<span id="an_14:41">14:41</span> Zatim neka zapovjedi da se svi
unutarnji zidovi kuće ostružu i da se sastrugani prah baci na koje
nečisto mjesto izvan grada.

<span id="an_14:42">14:42</span> Onda neka se uzme drugo kamenje i
umetne namjesto onoga kamenja. Potom neka se uzme druga žbuka i kuća
ponovo ožbuka.

<span id="an_14:43">14:43</span> Ako se pošast na kući opet pojavi pošto
je kamenje bilo povađeno i kuća ostrugana i opet ožbukana,

<span id="an_14:44">14:44</span> neka svećenik ode da pregleda: bude li
se bolest po kući proširila, to je onda u kući zarazna guba; kuća je
nečista.

<span id="an_14:45">14:45</span> Neka se kuća poruši, a njezino kamenje,
njezina drvena građa i sva žbuka s kuće neka se odnese izvan grada na
koje nečisto mjesto.

<span id="an_14:46">14:46</span> Tko uđe u kuću dok je zatvorena, neka
je nečist do večeri.

<span id="an_14:47">14:47</span> Tko u kući legne, mora oprati svoju
odjeću. I tko u kući objeduje, mora svoju odjeću oprati.

<span id="an_14:48">14:48</span> Ako li svećenik dođe i vidi da se
bolest po kući nije proširila pošto je kuća opet bila ožbukana, neka
svećenik kuću proglasi čistom, jer se bolest izliječila.

<span id="an_14:49">14:49</span> A za očišćenje kuće neka uzme: dvije
ptice, cedrovine, grimizna prediva i izopa.

<span id="an_14:50">14:50</span> Jednu od ptica neka zakolje nad živom
vodom u zemljanoj posudi.

<span id="an_14:51">14:51</span> Potom neka uzme: cedrovinu, izop,
grimizno predivo i pticu živu te ih zamoči u krv ptice zaklane i u živu
vodu pa kuću poškropi sedam puta.

<span id="an_14:52">14:52</span> Očistivši tako od grijeha kuću krvlju
ptice, živom vodom, živom pticom, cedrovinom, izopom i grimiznim
predivom,

<span id="an_14:53">14:53</span> neka pticu živu pusti izvan grada na
otvorenu polju. Kad tako obavi obred pomirenja nad kućom, bit će čista."

<span id="an_14:54">14:54</span> To je propis za svaku vrst gube i šuge,

<span id="an_14:55">14:55</span> za gubu odjeće ili kuće,

<span id="an_14:56">14:56</span> za otekline, lišaje ili pjege.

<span id="an_14:57">14:57</span> On određuje vrijeme nečistoće i
čistoće. To je zakon o gubi.

<span id="an_15:1">15:1</span> Jahve reče Mojsiju i Aronu:

<span id="an_15:2">15:2</span> "Govorite Izraelcima i kažite im: 'Kad
koji čovjek imadne izljev iz svoga tijela, njegov je izljev nečist.

<span id="an_15:3">15:3</span> Evo u čemu je njegova nečistoća ako ima
taj izljev: ispusti li njegovo tijelo izljev ili ga zadrži, on je
nečist.

<span id="an_15:4">15:4</span> Svaka postelja na koju legne onaj koji
ima izljev neka je nečista; i svaki predmet na koji sjedne neka je
nečist.

<span id="an_15:5">15:5</span> A svaki koji se dotakne njegove
posteljine neka opere svoju odjeću, u vodi se okupa i nečistim ostane do
večeri.

<span id="an_15:6">15:6</span> Tko god sjedne na predmet na kojemu je
sjedio onaj koji je imao izljev neka opere svoju odjeću, u vodi se okupa
i nečistim ostane do večeri.

<span id="an_15:7">15:7</span> Tko se dotakne tijela onoga koji je imao
izljev neka opere svoju odjeću, u vodi se okupa i do večeri nečistim
ostane.

<span id="an_15:8">15:8</span> Ako onaj koji ima izljev pljune na koga
tko je čist neka taj opere svoju odjeću, u vodi se okupa i nečistim
ostane do večeri.

<span id="an_15:9">15:9</span> Neka je nečisto i svako sjedalo na koje
za vožnje sjedne onaj koji ima izljev;

<span id="an_15:10">15:10</span> i tko se dotakne čega što je pod tim
bolesnikom bilo neka je nečist do večeri. Tko ponese štogod takvo neka
svoju odjeću opere, u vodi se okupa i ostane nečistim do večeri.

<span id="an_15:11">15:11</span> A svaki koga se onaj koji ima izljev
dotakne neopranih ruku neka svoju odjeću opere, u vodi se okupa i ostane
nečistim do večeri.

<span id="an_15:12">15:12</span> Zemljana posuda koje se dotakne onaj s
izljevom neka se razbije, a svaki drveni sud neka se vodom ispere.

<span id="an_15:13">15:13</span> Kad se onaj koji ima izljev od toga
izliječi, neka onda nabroji sedam dana za svoje oćišćenje; neka opere
svoju odjeću, okupa se u živoj vodi i neka je čist.

<span id="an_15:14">15:14</span> Osmoga pak dana neka uzme dvije grlice
ili dva golubića, dođe pred Jahvu na ulaz u Šator sastanka pa ih
svećeniku preda.

<span id="an_15:15">15:15</span> Neka ih svećenik prinese jedno kao
žrtvu okajnicu, a drugo kao žrtvu paljenicu. Time će svećenik izvršiti
obred pomirenja nad tim čovjekom za njegov izljev.

<span id="an_15:16">15:16</span> Kad čovjek imadne sjemeni izljev, neka
u vodi okupa cijelo svoje tijelo i ostane nečistim do večeri.

<span id="an_15:17">15:17</span> Svaka haljina i svaka koža na koju
dospije takav sjemeni izljev neka se u vodi opere i ostane nečistom do
večeri.

<span id="an_15:18">15:18</span> Ako koja žena legne s kojim čovjekom i
on ispusti sjeme, neka se okupaju u vodi i budu nečisti do večeri'."

<span id="an_15:19">15:19</span> "Kad žena imadne krvarenje, izljev krvi
iz svoga tijela, neka ostane u svojoj nečistoći sedam dana; tko se god
nje dotakne neka je nečist do večeri.

<span id="an_15:20">15:20</span> Na što god bi legla za svoje nečistoće
neka je nečisto; na što god sjedne neka je nečisto.

<span id="an_15:21">15:21</span> Tko se dotakne njezine posteljine neka
opere svoju odjeću, u vodi se okupa i do večeri ostane nečistim.

<span id="an_15:22">15:22</span> Tko god dotakne bilo koji predmet na
kojemu je ona sjedila neka svoju odjeću opere, u vodi se okupa i nečist
ostane do večeri.

<span id="an_15:23">15:23</span> A ako bi se dotakao čega što je bilo na
njezinoj postelji ili na predmetu na kojem je ona sjedila, neka je
nečist do večeri.

<span id="an_15:24">15:24</span> Ako koji čovjek s njom legne, njezina
nečistoća za nj prianja, pa neka je nečist sedam dana. Svaka postelja na
koju on legne neka je nečista.

<span id="an_15:25">15:25</span> Ako žena imadne krvarenje dulje vremena
izvan svoga mjesečnog pranja, ili ako se njezino mjesečno pranje
produžuje, neka se smatra nečistom sve vrijeme krvarenja kao da su dani
njezina mjesečnog pranja.

<span id="an_15:26">15:26</span> Svaka postelja na koju legne za sve
vrijeme svoga krvarenja bit će joj kao i postelja za njezina mjesečnog
pranja. I svaki predmet na koji sjedne neka postane nečistim kao što bi
bio nečist u vrijeme njezina mjesečnog pranja.

<span id="an_15:27">15:27</span> A svatko tko ih se dotakne neka je
nečist; neka opere svoju odjeću, okupa se u vodi i ostane nečistim do
večeri.

<span id="an_15:28">15:28</span> Ako ozdravi od svog krvarenja, neka
namiri sedam dana, a poslije toga neka je čista.

<span id="an_15:29">15:29</span> Osmoga dana neka uzme dvije grlice ili
dva golubića te ih donese svećeniku na ulaz u Šator sastanka.

<span id="an_15:30">15:30</span> Neka jedno svećenik prinese kao žrtvu
okajnicu, a drugo kao žrtvu paljenicu. Tako će svećenik obaviti pred
Jahvom obred pomirenja nad njom, za njezino nečisto krvarenje."

<span id="an_15:31">15:31</span> "Odvraćajte Izraelce od njihovih
nečistoća, da ne bi zbog njih pomrli oskvrnjujući moje Prebivalište koje
se nalazi među njima.

<span id="an_15:32">15:32</span> To je propis za čovjeka koji ima
izljev; za onoga koga čini nečistim sjemeni izljev;

<span id="an_15:33">15:33</span> za ženu u vrijeme nečistoće njezina
mjesečnog pranja; za svakoga - bilo muško bilo žensko - tko imadne
izljev, a tako i za čovjeka koji legne s onečišćenom ženom."

<span id="an_16:1">16:1</span> Poslije smrti dvojice Aronovih sinova,
koji su poginuli prinoseći pred Jahvom neposvećenu vatru, progovori
Jahve Mojsiju.

<span id="an_16:2">16:2</span> Jahve reče Mojsiju: "Kaži svome bratu
Aronu da ne ulazi u svako doba u Svetište iza zavjese, pred Pomirilište
koje se nalazi na Kovčegu, da ne pogine. Jer ja ću se pojavljivati nad
Pomirilištem u oblaku.

<span id="an_16:3">16:3</span> Neka Aron ulazi u Svetište ovako: s
juncem za žrtvu okajnicu i ovnom za žrtvu paljenicu.

<span id="an_16:4">16:4</span> Neka se obuče u posvećenu košulju od
lana; na svoje tijelo neka navuče gaće od lana; neka se opaše lanenim
pasom, a na glavu stavi mitru od lana. To je posvećeno ruho koje ima
obući pošto se okupa u vodi.

<span id="an_16:5">16:5</span> Od zajednice izraelske neka primi dva
jarca za žrtvu okajnicu i jednoga ovna za žrtvu paljenicu.

<span id="an_16:6">16:6</span> Pošto Aron prinese junca za žrtvu
okajnicu za svoj grijeh i izvrši obred pomirenja za se i za svoj dom,

<span id="an_16:7">16:7</span> neka uzme oba jarca i postavi ih pred
Jahvu na ulaz u Šator sastanka.

<span id="an_16:8">16:8</span> Neka Aron baci kocke za oba jarca te
jednoga odredi kockom Jahvi, a drugoga Azazelu.

<span id="an_16:9">16:9</span> Jarca na kojega je kocka pala da bude
Jahvi neka Aron prinese za žrtvu okajnicu.

<span id="an_16:10">16:10</span> A jarac na kojega je kocka pala da bude
Azazelu neka se smjesti živ pred Jahvu, da se nad njim obavi obred
pomirenja i otpremi Azazelu u pustinju.

<span id="an_16:11">16:11</span> Zatim neka Aron prinese junca za žrtvu
okajnicu za svoj grijeh; i obavi obred pomirenja za se i za svoj dom: i
neka zakolje toga junca za žrtvu okajnicu za svoj grijeh.

<span id="an_16:12">16:12</span> Potom neka uzme kadionik pun užarena
ugljevlja sa žrtvenika ispred Jahve i dvije pune pregršti miomirisnoga
tamjana u prah smrvljenoga. Neka to unese iza zavjese.

<span id="an_16:13">16:13</span> Sad neka stavi tamjan na vatru pred
Jahvom da oblak od tamjana zastre Pomirilište što je na Svjedočanstvu.
Tako neće poginuti.

<span id="an_16:14">16:14</span> Poslije toga neka uzme krvi od junca i
svojim prstom poškropi istočnu stranu Pomirilišta; a ispred Pomirilišta
neka svojim prstom poškropi sedam puta tom krvlju.

<span id="an_16:15">16:15</span> Neka potom zakolje jarca za žrtvu
okajnicu za grijeh naroda; neka unese njegovu krv za zavjesu te s
njegovom krvi učini kako je učinio s krvlju od junca: neka njome
poškropi po Pomirilištu i pred njim.

<span id="an_16:16">16:16</span> Tako će obaviti obred pomirenja nad
Svetištem zbog nečistoća Izraelaca, zbog njihovih prijestupa i svih
njihovih grijeha. A tako neka učini i za Šator sastanka što se među
njima nalazi, sred njihovih nečistoća.

<span id="an_16:17">16:17</span> Kad on uđe da obavi obred pomirenja u
Svetištu, neka nikoga drugog ne bude u Šatoru sastanka dok on ne iziđe.
Obavivši obred pomirenja za se, za svoj dom i za svu izraelsku
zajednicu,

<span id="an_16:18">16:18</span> neka ode k žrtveniku koji se nalazi
pred Jahvom te nad žrtvenikom obavi obred pomirenja. Neka uzme krvi od
junca i krvi od jarca pa stavi na rogove oko žrtvenika.

<span id="an_16:19">16:19</span> Neka svojim prstom poškropi žrtvenik
istom krvlju sedam puta. Tako će ga očistiti od nečistoća Izraelaca i
posvetiti.

<span id="an_16:20">16:20</span> Kad svrši obred pomirenja Svetišta,
Šatora sastanka i žrtvenika, neka primakne jarca živoga.

<span id="an_16:21">16:21</span> Neka mu na glavu Aron stavi obje svoje
ruke i nad njim ispovjedi sve krivnje Izraelaca, sve njihove prijestupe
i sve njihove grijehe. Položivši ih tako jarcu na glavu, neka ga pošalje
u pustinju s jednim prikladnim čovjekom.

<span id="an_16:22">16:22</span> Tako će jarac na sebi odnijeti sve
njihove krivnje u pusti kraj. Otpremivši jarca u pustinju,

<span id="an_16:23">16:23</span> neka se Aron vrati u Šator sastanka, sa
sebe svuče lanenu odjeću u koju se bio obukao kad je ulazio u Svetište i
neka je ondje ostavi.

<span id="an_16:24">16:24</span> Neka potom opere svoje tijelo vodom na
posvećenu mjestu, na se obuče svoju odjeću te iziđe da prinese svoju
žrtvu paljenicu i žrtvu paljenicu naroda i obavi obred pomirenja za se i
za narod.

<span id="an_16:25">16:25</span> Loj sa žrtve okajnice neka sažeže u kad
na žrtveniku.

<span id="an_16:26">16:26</span> Onaj koji je odveo jarca Azazelu neka
opere svoju odjeću, svoje tijelo u vodi okupa i poslije toga može opet
doći u tabor.

<span id="an_16:27">16:27</span> A junca žrtve okajnice i jarca žrtve
okajnice od kojih je krv bila donesena u Svetište da se obavi obred
pomirenja neka odnesu izvan tabora pa neka na vatri spale njihove kože,
njihovo meso i njihovu nečist.

<span id="an_16:28">16:28</span> Tko ih bude spaljivao, neka opere svoju
odjeću, svoje tijelo okupa u vodi i poslije toga može opet doći u tabor.

<span id="an_16:29">16:29</span> Ovaj zakon neka za vas trajno vrijedi.
U sedmom mjesecu, deseti dan toga mjeseca, postite i ne obavljajte
nikakva posla: ni domorodac ni stranac koji među vama boravi.

<span id="an_16:30">16:30</span> Jer toga dana nad vama se ima izvršiti
obred pomirenja da se očistite od svih svojih grijeha te da pred Jahvom
budete čisti.

<span id="an_16:31">16:31</span> Neka je to za vas subotnji počinak kad
postite. Trajan je to zakon.

<span id="an_16:32">16:32</span> Neka obred pomirenja obavi onaj
svećenik koji bude pomazan i posvećen za vršenje svećeničke službe
namjesto svoga oca. Neka se obuče u posvećeno laneno ruho;

<span id="an_16:33">16:33</span> on neka obavi obred pomirenja za
posvećeno Svetište, za Šator sastanka i za žrtvenik. Zatim neka izvrši
obred pomirenja nad svećenicima i nad svim narodom zajednice.

<span id="an_16:34">16:34</span> Tako neka to bude za vas trajan zakon;
jednom na godinu neka se nad Izraelcima obavi obred pomirenja za sve
njihove grijehe." Mojsije je učinio kako mu je Jahve naredio.

<span id="an_17:1">17:1</span> Jahve reče Mojsiju:

<span id="an_17:2">17:2</span> "Govori Aronu, njegovim sinovima i svima
Izraelcima te im reci: 'Evo što je zapovjedio Jahve:

<span id="an_17:3">17:3</span> svaki onaj od Izraelova doma koji u
taboru ili izvan tabora zakolje vola, ili ovcu, ili kozu,

<span id="an_17:4">17:4</span> a ne donese ih na ulaz u Šator sastanka
da se prinesu na dar Jahvi pred njegovim Prebivalištem, svaki takav neka
je odgovoran: prolio je krv i neka se odstrani iz svoga naroda.'

<span id="an_17:5">17:5</span> Zato neka Izraelci svoje žrtve koje bi
htjeli klati vani u polju dovedu na ulaz u Šator sastanka, k svećeniku,
i neka ih prinose kao žrtve pričesnice.

<span id="an_17:6">17:6</span> Neka svećenik izlije krv po Jahvinu
žrtveniku koji se nalazi na ulazu u Šator sastanka, a loj spali na
ugodan miris Jahvi,

<span id="an_17:7">17:7</span> tako da ubuduće ne prinose svojih žrtava
klanica jarcima s kojima se odaju bludu. Neka je ovo trajan zakon za
njih i njihove naraštaje.

<span id="an_17:8">17:8</span> I kaži im: 'Svaki pojedinac od Izraelova
doma, ili stranac koji među vama boravi, koji prinese paljenicu ili
klanicu

<span id="an_17:9">17:9</span> a ne donese je na ulaz u Šator sastanka
da se prinese Jahvi, taj neka se odstrani iz svoga naroda.'"

<span id="an_17:10">17:10</span> "Nadalje, protiv svakoga pojedinca od
Izraelova doma, a tako i protiv svakoga pridošlice među vama koji bi
blagovao bilo kakvu krv, ja ću se okrenuti, svakoga tko blaguje krv
odstranit ću iz njegova naroda.

<span id="an_17:11">17:11</span> Jer je život živoga bića u krvi. Tu krv
ja sam vama dao da na žrtveniku njome obavljate obred pomirenja za svoje
živote. Jer krv je ono što ispašta za život.

<span id="an_17:12">17:12</span> Zato sam kazao Izraelcima: neka nitko
od vas ne jede krvi; neka ni stranac koji među vama bude ne jede krvi.

<span id="an_17:13">17:13</span> Tko god, Izraelac ili stranac koji među
vama boravi, uhvati u lovu kakvu zvijer ili pticu što se može jesti neka
joj prolije krv i zatrpa zemljom.

<span id="an_17:14">17:14</span> Jer život svakoga živog bića jest
njegova krv. Zato sam i rekao Izraelcima: ne smijete jesti krvi ni od
kakva živog bića, jer život svakoga živog bića jest njegova krv. Tko god
je bude jeo, neka se odstrani.

<span id="an_17:15">17:15</span> Tko bi god, Izraelac ili stranac, jeo
što je uginulo ili što su zvijeri rastrgale neka opere svoju odjeću, u
vodi se okupa i ostane nečistim do večeri. Tada će postati čist.

<span id="an_17:16">17:16</span> Ali ako je ne opere i ne okupa svoga
tijela, neka snosi posljedice svoje krivnje."

<span id="an_18:1">18:1</span> Jahve reče Mojsiju:

<span id="an_18:2">18:2</span> "Govori Izraelcima i reci im: 'Ja sam
Jahve, Bog vaš.

<span id="an_18:3">18:3</span> Nemojte raditi kako se radi u zemlji
egipatskoj, gdje ste boravili; niti radite kako se radi u zemlji
kanaanskoj, kamo vas vodim; ne povodite se za njihovim običajima!

<span id="an_18:4">18:4</span> Vršite moje naredbe; vršite moje
zapovijedi; prema njima hodite. Ja sam Jahve, Bog vaš.

<span id="an_18:5">18:5</span> Zato držite moje zakone i moje naredbe;
tko ih vrši - u njima će naći život. Ja sam Jahve!

<span id="an_18:6">18:6</span> Neka se nitko od vas ne približuje svojoj
krvnoj rodbini da otkriva njezinu golotinju. Ja sam Jahve!

<span id="an_18:7">18:7</span> Ne otkrivaj golotinje svoga oca ni
golotinje svoje majke. Majka ti je, ne otkrivaj njezine golotinje!

<span id="an_18:8">18:8</span> Ne otkrivaj golotinje žene svoga oca! I
to je golotinja tvoga oca!

<span id="an_18:9">18:9</span> Ne otkrivaj golotinje svoje sestre -
kćeri svoga oca ili kćeri svoje majke - bila rođena u kući ili izvan
nje!

<span id="an_18:10">18:10</span> Ne otkrivaj golotinje kćeri svoga sina
niti golotinje kćeri svoje kćeri! TÓa njihova je golotinja tvoja
vlastita golotinja.

<span id="an_18:11">18:11</span> Ne otkrivaj golotinje kćeri žene svoga
oca! Jer, rođena od tvog oca, ona ti je sestra.

<span id="an_18:12">18:12</span> Ne otkrivaj golotinje sestre svoga oca!
Ona je krv tvoga oca.

<span id="an_18:13">18:13</span> Ne otkrivaj ni golotinje sestre svoje
majke! Ta i ona je krv tvoje majke!

<span id="an_18:14">18:14</span> Ne otkrivaj golotinje svoga strica! To
jest, nemoj se približavati njegovoj ženi. Ta ona je tvoja strina.

<span id="an_18:15">18:15</span> Ne otkrivaj golotinje svoje snahe! Ona
je žena tvoga sina. Ne otkrivaj golotinje njezine.

<span id="an_18:16">18:16</span> Ne otkrivaj golotinje žene svoga brata!
Ta to je golotinja tvoga brata.

<span id="an_18:17">18:17</span> Ne otkrivaj golotinje koje žene i
njezine kćeri! Nemoj se ženiti kćerju njezina sina niti kćerju njezine
kćeri te im golotinju otkrivati. Oni su krvna rodbina. To bi bila
pokvarenost.

<span id="an_18:18">18:18</span> Ne uzimaj sebi koju ženu u isto vrijeme
kad i njezinu sestru da je ljubomorom žalostiš otkrivajući golotinju
ovoj preko nje za njezina života!

<span id="an_18:19">18:19</span> Ne približuj se ni jednoj ženi kad je u
nečistoći svoga mjesečnog pranja da joj otkrivaš golotinju!

<span id="an_18:20">18:20</span> Ne lijegaj sa ženom bližnjega svoga; od
nje bi postao nečist.

<span id="an_18:21">18:21</span> Ne smiješ dopuštati da koje tvoje
dijete bude žrtvovano Moleku; ne smiješ tako obeščašćivati ime Boga
svoga. Ja sam Jahve!

<span id="an_18:22">18:22</span> Ne lijegaj s muškarcem kako se liježe
sa ženom! To bi bila grozota.

<span id="an_18:23">18:23</span> Da nisi legao ni s jednom životinjom -
od nje bi postao nečist. Žena ne smije stati pred životinju da se s njom
pari. To bi bila krajnja opačina.

<span id="an_18:24">18:24</span> Ničim se od toga nemojte onečišćavati!
Ta svim su se tim onečišćavali narodi koje ja ispred vas tjeram.

<span id="an_18:25">18:25</span> I zemlja je postala nečista. Zato ću
kazniti njezinu opačinu, i zemlja će ispljuvati svoje stanovnike.

<span id="an_18:26">18:26</span> Vi pak držite moje zakone i moje
naredbe: ni jedne od tih opačina nemojte počinjati - ni vi ni stranac
koji među vama boravi.

<span id="an_18:27">18:27</span> Sve je te zloće počinjao svijet koji je
bio u toj zemlji prije vas te je zemlja postala nečista.

<span id="an_18:28">18:28</span> Neće li, ako je učinite nečistom,
zemlja ispljuvati i vas kako je ispljuvala narod koji je bio prije vas?

<span id="an_18:29">18:29</span> Jest, svi koji bi počinili bilo koju od
tih zloća bit će odstranjeni iz svoga naroda.

<span id="an_18:30">18:30</span> Zato držite moje zapovijedi; nemojte se
podavati ni jednome od onih odvratnih običaja što su se održavali prije
vas; tako se njima nećete onečistiti. Ja sam Jahve, Bog vaš!'"

<span id="an_19:1">19:1</span> Jahve reče Mojsiju:

<span id="an_19:2">19:2</span> "Govori svoj zajednici Izraelaca i reci
im: 'Sveti budite! Jer sam svet ja, Jahve, Bog vaš!

<span id="an_19:3">19:3</span> Svoje se majke i svoga oca svaki bojte!
Subote moje držite! Ja sam Jahve, Bog vaš!

<span id="an_19:4">19:4</span> Ne obraćajte se na ništavila! Ne pravite
sebi lijevanih kumira! Ja sam Jahve, Bog vaš!

<span id="an_19:5">19:5</span> Kad prinosite Jahvi žrtvu pričesnicu,
prinesite je tako da budete primljeni.

<span id="an_19:6">19:6</span> Neka se pojede na dan kad je prinosite
ili sutradan. Što preostane za prekosutra neka se spali na vatri.

<span id="an_19:7">19:7</span> Kad bi se jelo od toga jela treći dan,
bilo bi odvratno i žrtva ne bi bila primljena.

<span id="an_19:8">19:8</span> A onaj koji je ipak jede neka snosi
posljedice svoje krivnje. Budući da je oskvrnuo ono što je Jahvi
posvećeno, neka se takav odstrani iz svoga naroda.

<span id="an_19:9">19:9</span> Kad žetvu žanjete po svojoj zemlji, ne
žanjite dokraja svoje njive; niti pabirčite ostatke poslije svoje žetve.

<span id="an_19:10">19:10</span> Ne paljetkuj svoga vinograda; ne kupi
po svom vinogradu palih boba nego ih ostavljaj sirotinji i strancu! Ja
sam Jahve, Bog vaš.

<span id="an_19:11">19:11</span> Nemojte krasti; nemojte lagati i varati
svoga bližnjega.

<span id="an_19:12">19:12</span> Nemojte se krivo kleti mojim imenom i
tako oskvrnjivati ime svoga Boga. Ja sam Jahve!

<span id="an_19:13">19:13</span> Ne iskorišćuj svoga bližnjega niti ga
pljačkaj! Radnikova zarada neka ne ostane pri tebi do jutra.

<span id="an_19:14">19:14</span> Nemoj psovati gluhoga niti pred
slijepca stavljaj zapreku. Svoga se Boga boj! Ja sam Jahve!

<span id="an_19:15">19:15</span> Ne počinjajte nepravde u osudama! Ne
budi pristran prema neznatnome, niti popuštaj pred velikima; po pravdi
sudi svome bližnjemu!

<span id="an_19:16">19:16</span> Ne raznosi klevete među svojim narodom;
ne izvrgavaj pogibli krv svoga bližnjega. Ja sam Jahve!

<span id="an_19:17">19:17</span> Ne mrzi svoga brata u svom srcu!
Dužnost ti je koriti svoga sunarodnjaka. Tako nećeš pasti u grijeh zbog
njega.

<span id="an_19:18">19:18</span> Ne osvećuj se! Ne gaji srdžbe prema
sinovima svoga naroda. Ljubi bližnjega svoga kao samoga sebe. Ja sam
Jahve!

<span id="an_19:19">19:19</span> Držite moje zapovijedi! Ne daj svome
blagu da se pari s drugom vrstom. Svoga polja ne zasijavaj dvjema
vrstama sjemena. Ne stavljaj na se odjeće od dvije vrste tkanine.

<span id="an_19:20">19:20</span> Ako bi tko legao s ropkinjom koja je
zaručena za drugoga, a ona ne bude ni otkupljena ni oslobođena, treba ga
kazniti, ali ne smrću, jer ona nije slobodna.

<span id="an_19:21">19:21</span> Neka on na ulazu u Šator sastanka
prinese Jahvi žrtvu naknadnicu, to jest jednoga ovna kao žrtvu
naknadnicu.

<span id="an_19:22">19:22</span> Neka svećenik tim ovnom žrtve
naknadnice izvrši nad tim čovjekom obred pomirenja pred Jahvom za
počinjeni grijeh. I grijeh koji je počinio bit će mu oprošten.

<span id="an_19:23">19:23</span> Kad uđete u zemlju i zasadite bilo
kakvu voćku, smatrajte njezine plodove za neobrezane. Tri godine neka
vam budu neobrezani: neka se ne jedu.

<span id="an_19:24">19:24</span> Četvrte godine neka se svi njezini
plodovi posvete na svetkovinu zahvale Jahvi.

<span id="an_19:25">19:25</span> Istom pete godine jedite njezin plod i
ubirite sebi njezin urod. Ja sam Jahve, Bog vaš!

<span id="an_19:26">19:26</span> Ništa s krvlju nemojte jesti! Ne
gatajte! Ne čarajte!

<span id="an_19:27">19:27</span> Ne zaokružujte kose na svojim
sljepoočnicama; ne šišajte okrajka svoje brade.

<span id="an_19:28">19:28</span> Ne urezujte zareza na svome tijelu za
pokojnika; niti na sebi usijecajte kakvih biljega. Ja sam Jahve!

<span id="an_19:29">19:29</span> Ne obeščašćuj svoje kćeri dajući je za
javnu bludnicu. Tako se zemlja neće podati bludnosti niti će se napuniti
pokvarenošću.

<span id="an_19:30">19:30</span> Držite moje subote; štujte moje
Svetište. Ja sam Jahve!

<span id="an_19:31">19:31</span> Ne obraćajte se na zazivače duhova i
vračare; ne pitajte ih za savjet. Oni bi vas opoganili. Ja sam Jahve,
Bog vaš!

<span id="an_19:32">19:32</span> Ustani pred sijedom glavom; poštuj lice
starca; boj se svoga Boga. Ja sam Jahve!

<span id="an_19:33">19:33</span> Ako se stranac nastani u vašoj zemlji,
nemojte ga ugnjetavati.

<span id="an_19:34">19:34</span> Stranac koji s vama boravi neka vam
bude kao sunarodnjak; ljubi ga kao sebe samoga. TÓa i vi ste bili
stranci u egipatskoj zemlji. Ja sam Jahve, Bog vaš.

<span id="an_19:35">19:35</span> Ne počinjajte nepravde u osudama, u
mjerama za duljinu, težinu i obujam.

<span id="an_19:36">19:36</span> Neka su vam mjerila točna; utezi
jednaki; efa prava; prav hin. Ja sam Jahve, Bog vaš, koji sam vas izveo
iz zemlje egipatske.

<span id="an_19:37">19:37</span> Držite sve moje zakone i sve moje
naredbe; vršite ih. Ja sam Jahve!'"

<span id="an_20:1">20:1</span> Jahve reče Mojsiju:

<span id="an_20:2">20:2</span> "Kaži Izraelcima: 'Tko god, Izraelac, ili
stranac koji živi s Izraelcima, ustupi svoje čedo Moleku, mora se
smaknuti; narod zemlje neka ga kamenuje.

<span id="an_20:3">20:3</span> Ja ću se okrenuti protiv toga čovjeka i
odstraniti ga iz njegova naroda, jer je on, ustupivši svoje čedo Moleku,
okaljao moje Svetište i obeščastio moje sveto ime.

<span id="an_20:4">20:4</span> A ako narod zatvori svoje oči nad tim
čovjekom kad svoje čedo ustupi Moleku te ga ne smakne,

<span id="an_20:5">20:5</span> ja ću se suprotstaviti tome čovjeku i
njegovoj obitelji; odstranit ću ih iz njihova naroda, njega i sve koji
poslije njega pođu za Molekom da se podaju bludu s Molekom.

<span id="an_20:6">20:6</span> Ako se tko obrati na zazivače duhova i
vračare da se za njima poda javnom bludu, ja ću se okrenuti protiv takva
čovjeka i odstranit ću ga iz njegova naroda.

<span id="an_20:7">20:7</span> Posvećujte se da budete sveti! TÓa ja sam
Jahve, Bog vaš.

<span id="an_20:8">20:8</span> Držite moje zakone i vršite ih. Ja,
Jahve, posvećujem vas'."

<span id="an_20:9">20:9</span> "Tko god prokune svoga oca i svoju majku,
neka se smakne. Jer je oca svoga i majku svoju prokleo, neka njegova krv
padne na nj.

<span id="an_20:10">20:10</span> Čovjek koji počini preljub sa ženom
svoga susjeda neka se kazni smrću - i preljubnik i preljubnica.

<span id="an_20:11">20:11</span> Čovjek koji bi legao sa ženom svoga oca
- otkrio bi golotinju svoga oca - neka se oboje kazne smrću, krv njihova
neka padne na njih.

<span id="an_20:12">20:12</span> Legne li tko sa svojom snahom, neka se
oboje kazne smrću. Učinili su rodoskvrnuće i neka krv njihova padne na
njih.

<span id="an_20:13">20:13</span> Ako bi muškarac legao s muškarcem kao
što se liježe sa ženom, obojica bi počinila odvratno djelo. Neka se
smaknu i krv njihova neka padne na njih.

<span id="an_20:14">20:14</span> Čovjek koji se oženi kćerju i njezinom
majkom - krajnja je to pokvarenost! - neka se u vatri spali i on i one,
da među vama ne bude pokvarenosti.

<span id="an_20:15">20:15</span> Čovjek koji bi spolno općio sa
životinjom ima se smaknuti. Životinju ubijte!

<span id="an_20:16">20:16</span> Ako bi se žena primakla bilo kakvoj
životinji da se s njom pari, ubij i ženu i životinju. Neka se smaknu i
njihova krv neka padne na njih.

<span id="an_20:17">20:17</span> Čovjek koji bi se oženio svojom
sestrom, kćerju svoga oca ili kćerju svoje majke te vidio njezinu
golotinju, a ona vidjela njegovu - pogrdno je to djelo! - neka se
istrijebe pred očima naroda. Otkrio je golotinju svoje sestre, pa neka
snosi i posljedice svoje krivnje.

<span id="an_20:18">20:18</span> Čovjek koji bi legao sa ženom za
njezina mjesečnog pranja te otkrio njezinu golotinju - razgolio izvor
njezine krvi i ona sama otkrila izvor svoje krvi - neka se oboje
odstrane iz svoga naroda.

<span id="an_20:19">20:19</span> Ne otkrivaj golotinje sestre svoje
majke niti sestre svoga oca - to je otkrivanje golotinje svoga roda,
neka snose posljedice svoje krivnje.

<span id="an_20:20">20:20</span> Čovjek koji bi legao sa svojom strinom
otkrio bi golotinju svoga strica. Neka snose posljedice svoga grijeha:
neka umru bez poroda.

<span id="an_20:21">20:21</span> Čovjek koji bi se oženio ženom svoga
brata - golotinju bi svoga brata otkrio - i to je nečisto. Neka ostanu
bez poroda."

<span id="an_20:22">20:22</span> "Zato držite sve moje zakone, sve moje
naredbe i vršite ih da vas ne ispljune zemlja u koju vas vodim da se u
njoj nastanite.

<span id="an_20:23">20:23</span> Nemojte živjeti po zakonima naroda koje
ja ispred vas tjeram. TÓa oni su činili sve to, i zato mi se zgadili.

<span id="an_20:24">20:24</span> A vama sam ja rekao: vi ćete zaposjesti
njihovu zemlju; vama ću je predati u posjed - zemlju kojom teče mlijeko
i med. Ja sam Jahve, vaš Bog, koji sam vas odvojio od tih naroda.

<span id="an_20:25">20:25</span> Pravite, dakle, razliku između čiste
životinje i nečiste; između čiste ptice i nečiste. Nemojte sami sebe
opoganjivati ni životinjom, ni pticom, ni bilo čim što zemljom puže: što
sam vam ja odlučio kao nečisto.

<span id="an_20:26">20:26</span> Budite mi dakle sveti, jer sam ja,
Jahve, svet; ja sam vas odvojio od tih naroda da budete moji.

<span id="an_20:27">20:27</span> Čovjek ili žena koji među vama postanu
zazivači duhova ili vračari neka se kazne smrću; neka se kamenuju i neka
njihova krv padne na njih."

<span id="an_21:1">21:1</span> Jahve još reče Mojsiju: "Govori
svećenicima, Aronovim sinovima, i reci im: Neka se nitko ne okalja
dodirom pokojnika u svome narodu,

<span id="an_21:2">21:2</span> osim svoje najbliže rodbine: svoje majke,
svoga oca, svoga sina, svoje kćeri i svojega brata.

<span id="an_21:3">21:3</span> I svojom sestrom, djevicom, koja mu je
također najbliža, jer nije bila udata, može se okaljati.

<span id="an_21:4">21:4</span> Ali neka se ne okalja svojom svojtom i
tako se oskvrne.

<span id="an_21:5">21:5</span> Neka ne briju glave; neka ne šišaju
okrajke svojih brada niti prave ureze na svome tijelu.

<span id="an_21:6">21:6</span> Neka budu posvećeni svome Bogu; neka ne
oskvrnjuju ime svoga Boga, jer oni prinose žrtve u čast Jahvi paljene,
hranu Boga svoga. Zato moraju biti sveti.

<span id="an_21:7">21:7</span> Neka se ne žene javnom bludnicom i
obeščašćenom ženom; niti se smiju ženiti onom koju je njezin muž
otpustio. Jer je svećenik posvećen svome Bogu.

<span id="an_21:8">21:8</span> Svetim ga drži, jer on prinosi hranu
tvoga Boga. Neka ti je svet, jer sam svet ja, Jahve, koji vas
posvećujem.

<span id="an_21:9">21:9</span> Ako se kći kojeg svećenika oskvrne
podavši se javnom bludništvu, ona oca svoga skvrne, pa se mora na vatri
spaliti."

<span id="an_21:10">21:10</span> "A svećenik koji je najveći među svojom
braćom, na čiju je glavu bilo izliveno ulje pomazanja i koji je posvećen
da nosi svetu odjeću, neka ne ide raščupane kose niti razdire svoje
odjeće.

<span id="an_21:11">21:11</span> Neka ne ulazi nijednom mrtvacu; ne
smije se okaljati ni za svojim ocem ni za svojom majkom.

<span id="an_21:12">21:12</span> Neka ne izlazi iz Svetišta, tako da ne
oskvrne Svetište svoga Boga, jer na sebi nosi posvećenje uljem pomazanja
Boga svoga. Ja sam Jahve!

<span id="an_21:13">21:13</span> Neka za ženu uzme djevicu.

<span id="an_21:14">21:14</span> Udovicom, otpuštenicom, obeščašćenom i
bludnicom ne smije se ženiti. Jedino djevicom između svoga naroda neka
se ženi;

<span id="an_21:15">21:15</span> tako neće oskvrnuti svoga potomstva
među svojim narodom, jer ja, Jahve, njega posvećujem."

<span id="an_21:16">21:16</span> Jahve reče Mojsiju:

<span id="an_21:17">21:17</span> "Reci Aronu: 'Nitko od tvojih potomaka,
za njihovih naraštaja, koji imadne kakvu tjelesnu manu ne smije se
primaknuti da prinosi hranu svoga Boga.

<span id="an_21:18">21:18</span> Ni jedan na kome bude mane ne smije se
primaknuti: nitko koji je slijep ili sakat; nitko izobličen ili
iznakažena kojeg uda;

<span id="an_21:19">21:19</span> nitko tko ima slomljenu nogu ili ruku;

<span id="an_21:20">21:20</span> ni poguren, ni kržljav, ni bolesnih
očiju, ni lišajav, ni krastav, niti uškopljenik.

<span id="an_21:21">21:21</span> Dakle, ni jedan od potomaka svećenika
Arona koji imadne manu neka se ne primiče da prinosi u čast Jahvi
paljenu žrtvu; budući da ima manu, neka se ne primiče da prinosi hranu
svoga Boga.

<span id="an_21:22">21:22</span> Može blagovati hranu svoga Boga i od
žrtava presvetih, i svetih,

<span id="an_21:23">21:23</span> ali neka ne dolazi k zavjesi niti se
žrtveniku primiče jer ima manu. Neka ne skvrne mojih svetih stvari, jer
sam ih ja, Jahve, posvetio.'"

<span id="an_21:24">21:24</span> Mojsije to kaza Aronu, njegovim
sinovima i svim Izraelcima.

<span id="an_22:1">22:1</span> Jahve reče Mojsiju:

<span id="an_22:2">22:2</span> "Reci Aronu i njegovim sinovima da sveto
postupaju sa svetim prinosima Izraelaca; neka ne oskvrnjuju moje sveto
ime koje oni - ta moje je! - moraju svetiti. Ja sam Jahve!

<span id="an_22:3">22:3</span> Reci im: 'Ako se ikad tko od vaših
naraštaja primakne u stanju nečistoće k svetim prinosima što ih Izraelci
posvećuju Jahvi, taj će biti uklonjen od moje nazočnosti. Ja sam Jahve!'

<span id="an_22:4">22:4</span> Neka nitko od Aronovih potomaka koji bude
gubav ili imadne izljev ne blaguje svetih prinosa dok ne postane čist.
Onaj koji se dotakne bilo čega što je mrtvo tijelo okaljalo ili onaj
koji iz sebe prospe sjemeni izljev;

<span id="an_22:5">22:5</span> onaj koji se dotakne kakva puzavca koji
ga onečisti; ili čovjeka od kojega se okalja bilo kakvom nečistoćom -

<span id="an_22:6">22:6</span> onaj koji se dotakne čega takva neka je
nečist do večeri i neka ne blaguje svetih prinosa dok ne okupa svoje
tijelo u vodi.

<span id="an_22:7">22:7</span> Čim sunce zađe, čist je. Poslije toga
može blagovati od svetih prinosa jer mu je to hrana.

<span id="an_22:8">22:8</span> Neka ne jede ni strva ni što je zvjerad
rastrgla. Time bi se okaljao.

<span id="an_22:9">22:9</span> Neka drže moje naredbe, da ne navuku na
se krivnju i zbog nje, oskvrnuvši se, ne poginu. Ta ja, Jahve, njih
posvećujem."

<span id="an_22:10">22:10</span> "Neka nijedan svjetovnjak ne blaguje od
prinosa; ni ukućanin ni svećenikov sluga ne smije jesti od svetoga
prinosa.

<span id="an_22:11">22:11</span> Ali ako svećenik steče koga novcem u
svoje vlasništvo, taj to može jesti kao onaj što se rodi u njegovoj
kući; oni mogu jesti od njegove hrane.

<span id="an_22:12">22:12</span> Ako se svećenikova kći uda za
svjetovnjaka, ne smije blagovati od podizanih svetih prinosa.

<span id="an_22:13">22:13</span> Ali ako svećenikova kći obudovi ili
bude otpuštena, a nema djece pa se vrati u očevu kuću, može se hraniti
očevom hranom kao u svojoj mladosti. Nikakav svjetovnjak ne smije što od
toga jesti.

<span id="an_22:14">22:14</span> Bude li tko iz neznanja jeo sveti
prinos, neka ga nadoknadi svećeniku dodajući petinu.

<span id="an_22:15">22:15</span> Neka ne oskvrnjuju svetih prinosa što
ih Izraelci Jahvi podižu.

<span id="an_22:16">22:16</span> Jedući ih, navukli bi na se krivnju
koja bi ih obvezivala na nadoknadu, jer ja, Jahve, posvetio sam te
prinose."

<span id="an_22:17">22:17</span> Jahve reče Mojsiju:

<span id="an_22:18">22:18</span> "Govori Aronu, njegovim sinovima i svim
Izraelcima i reci im: 'Svaki čovjek doma Izraelova ili stranac u Izraelu
koji donosi svoj prinos kao zavjet ili kao dragovoljan dar da se prinese
Jahvi kao žrtva paljenica - da bude primljen -

<span id="an_22:19">22:19</span> mora prinijeti muško bez mane, bilo to
goveče, ovca ili koza.

<span id="an_22:20">22:20</span> Nikakvo s manom na njemu nemojte
prinositi jer vam to neće biti primljeno.

<span id="an_22:21">22:21</span> Ako tko prinosi Jahvi žrtvu pričesnicu
da izvrši kakav zavjet ili učini dragovoljan prinos, bilo od krupne ili
sitne stoke, ta životinja, da bude primljena, mora biti bez mane;
nikakve mane na njoj ne smije biti.

<span id="an_22:22">22:22</span> Nikakvu slijepu, ili hromu, ili
osakaćenu, gušavu, šugavu ili krastavu životinju, nikakvu takvu Jahvi
nemoj prinositi niti ikakvu takvu na žrtvenik kao paljenu žrtvu Jahvi
polagati.

<span id="an_22:23">22:23</span> Junca ili ovcu s kakvim udom
protegnutim ili prikaćenim možeš prinijeti kao dragovoljan prinos, ali
kao žrtva zavjetnica neće biti primljena.

<span id="an_22:24">22:24</span> Jahvi nemojte prinositi životinje sa
zgnječenim, stučenim, rastrgnutim ili odsječenim mošnjama. To u svoj
zemlji ne činite

<span id="an_22:25">22:25</span> niti takvo što primajte od stranca da
to prinesete kao hranu svoga Boga. S manom su jer su osakaćene. Zato vam
neće biti primljene.'"

<span id="an_22:26">22:26</span> Jahve reče Mojsiju:

<span id="an_22:27">22:27</span> "Kad se tele oteli, janje se ojanji ili
se kozle okozi, sedam dana neka ostane uza svoju majku. Od osmoga dana
može biti primljeno kao paljena žrtva Jahvi.

<span id="an_22:28">22:28</span> Ne koljite krave ni ovce u isti dan s
njezinim mladim.

<span id="an_22:29">22:29</span> Kad Jahvi žrtvujete žrtvu zahvalnicu,
žrtvujte je tako da budete primljeni.

<span id="an_22:30">22:30</span> Neka se žrtva blaguje onoga istog dana;
od nje ništa ne ostavljajte za ujutro. Ja sam Jahve!"

<span id="an_22:31">22:31</span> "Moje zapovijedi držite i vršite ih. Ja
sam Jahve!

<span id="an_22:32">22:32</span> Ne oskvrnjujte moga svetog imena, nego
neka budem proglašen svetim među Izraelcima - ja, Jahve, koji vas
posvećujem.

<span id="an_22:33">22:33</span> Ja koji sam vas izbavio iz zemlje
egipatske da budem vaš Bog, ja, Jahve."

<span id="an_23:1">23:1</span> Jahve reče Mojsiju:

<span id="an_23:2">23:2</span> "Kaži Izraelcima i reci im: Blagdani
Jahvini koje imate sazivati jesu sveti zborovi. Ovo su moji blagdani:

<span id="an_23:3">23:3</span> Šest dana neka se posao obavlja, a sedmi
je dan subota - dan potpunog odmora, dan svetoga zbora, kad ne smijete
raditi nikakva posla. Gdje god boravili, subota je Jahvina."

<span id="an_23:4">23:4</span> "A ovo su blagdani Jahvini - sveti
zborovi - koje imate proglasiti u njihovo određeno vrijeme:

<span id="an_23:5">23:5</span> U prvom mjesecu četrnaestoga dana u suton
jest Pasha u čast Jahvi;

<span id="an_23:6">23:6</span> petnaestoga dana toga mjeseca jest
Blagdan beskvasnih kruhova u čast Jahvi - sedam dana jedite beskvasan
kruh.

<span id="an_23:7">23:7</span> Prvoga dana neka vam bude sveti zbor;
nikakva težačkog posla nemojte raditi.

<span id="an_23:8">23:8</span> Sedam dana prinosite paljenu žrtvu u čast
Jahvi, a sedmoga dana neka opet bude sveti zbor; nikakva težačkog posla
ne radite."

<span id="an_23:9">23:9</span> Jahve reče Mojsiju:

<span id="an_23:10">23:10</span> "Kaži Izraelcima i reci im: 'Kad uđete
u zemlju koju vam dajem i u njoj žetvu požanjete, prvi snop svoje žetve
donesite svećeniku.

<span id="an_23:11">23:11</span> Neka ga on prinese kao žrtvu prikaznicu
pred Jahvom da budete primljeni. Sutradan po suboti neka ga svećenik
prinese kao žrtvu prikaznicu.

<span id="an_23:12">23:12</span> A u dan kad budete prinosili snop kao
žrtvu prikaznicu, prinesite Jahvi jednogodišnjeg janjca bez mane kao
žrtvu paljenicu.

<span id="an_23:13">23:13</span> Uz to žrtva prinosnica neka bude: dvije
desetine efe najboljeg brašna zamiješena u ulju, kao paljena žrtva Jahvi
na ugodan miris; a s njom ljevanica od vina neka bude četvrt hina.

<span id="an_23:14">23:14</span> Prije toga dana - dok ne donesete
prinose svoga Boga - ne smijete jesti ni kruha, ni pržena zrnja, ni
svježa klasja. To je trajan zakon za vaše naraštaje gdje god vi
boravili.'"

<span id="an_23:15">23:15</span> "A počevši od sutrašnjega dana po
suboti - dana u koji donesete snop za žrtvu prikaznicu - nabrojte punih
sedam tjedana.

<span id="an_23:16">23:16</span> Onda na dan po sedmoj suboti, na
Pedesetnicu, prinesite Jahvi novu žrtvu.

<span id="an_23:17">23:17</span> Donesite iz svojih stanova po dva kruha
za žrtvu prikaznicu. Neka svaki bude od dvije desetine efe najboljeg
brašna; neka budu ispečeni ukvas, kao prvine Jahvi.

<span id="an_23:18">23:18</span> S kruhom prinesite sedam jednogodišnjih
janjaca bez mane, jednoga junca i dva ovna kao žrtvu paljenicu Jahvi
zajedno sa žrtvom prinosnicom i ljevanicom, žrtvom paljenom na ugodan
miris Jahvi.

<span id="an_23:19">23:19</span> Prinesite i jednoga jarca kao žrtvu
okajnicu, a dva janjca od godine dana za žrtvu pričesnicu.

<span id="an_23:20">23:20</span> Neka ih svećenik prinese pred Jahvom
kao žrtvu prikaznicu povrh kruha od prvina. Uz oba janjca, i ovo je
Jahvi sveto i neka pripadne svećeniku.

<span id="an_23:21">23:21</span> Toga istog dana sazovite zbor. Neka vam
to bude posvećen zbor - nikakva težačkog posla ne radite. To je trajan
zakon za vaše naraštaje gdje god vi boravili.

<span id="an_23:22">23:22</span> Kad budete želi žetvu sa svoje zemlje,
nemoj žeti dokraja svoje njive niti pabirčiti poslije svoje žetve.
Ostavi to sirotinji i strancu. Ja sam Jahve, Bog vaš."

<span id="an_23:23">23:23</span> Jahve reče Mojsiju:

<span id="an_23:24">23:24</span> "Govori Izraelcima i reci: 'Sedmoga
mjeseca, prvoga dana u mjesecu, neka vam je potpun odmor, proglašen
glasom trube, sveti zbor.

<span id="an_23:25">23:25</span> Nikakva teškog posla ne radite; u čast
Jahvi paljenu žrtvu prinesite.'"

<span id="an_23:26">23:26</span> Reče Jahve Mojsiju:

<span id="an_23:27">23:27</span> "Povrh toga, u deseti dan toga sedmog
mjeseca pada Dan pomirenja. Neka vam to bude prigoda za sveti zbor;
postite i prinesite u čast Jahvi paljenu žrtvu.

<span id="an_23:28">23:28</span> Toga dana nemojte raditi nikakva posla.
To je, naime, Dan pomirenja, kada će se za vas obaviti obred pomirenja
pred Jahvom, Bogom vašim.

<span id="an_23:29">23:29</span> Jest, tko god ne bude postio toga dana,
neka se odstrani iz svoga naroda.

<span id="an_23:30">23:30</span> A tko bi god radio kakav posao na taj
dan, toga ću ja istrijebiti iz njegova naroda.

<span id="an_23:31">23:31</span> Nikakva posla nemojte raditi. To je
trajan zakon za vaše naraštaje gdje god vi boravili.

<span id="an_23:32">23:32</span> Neka vam je to subotnji počinak.
Postite! Navečer devetoga dana u mjesecu - od večeri do večeri -
prestanite raditi."

<span id="an_23:33">23:33</span> Jahve reče Mojsiju:

<span id="an_23:34">23:34</span> "Reci Izraelcima: 'Od petnaestoga dana
toga sedmog mjeseca neka se sedam dana drži Blagdan sjenica u čast
Jahvi.

<span id="an_23:35">23:35</span> Prvoga dana, u dan svetoga zbora,
nikakva težačkog posla nemojte raditi.

<span id="an_23:36">23:36</span> Sedam dana prinosite paljenu žrtvu u
čast Jahvi. Osmi dan neka vam bude sveti zbor, kada ćete u čast Jahvi
prinijeti paljenu žrtvu. To je svečani zbor; nikakva težačkog posla
nemojte obavljati.'"

<span id="an_23:37">23:37</span> "To su blagdani Jahvini koje imate
sazvati - sveti zborovi određeni za prinošenje žrtava u čast Jahvi;
žrtava paljenica, prinosnica, žrtava klanica i ljevanica; svaku na
njezin pravi dan,

<span id="an_23:38">23:38</span> povrh Jahvinih subota, povrh vlastitih
prinosa, povrh svojih zavjetnih i dragovoljnih darova koje inače
prinosite Jahvi."

<span id="an_23:39">23:39</span> "Osim toga, petnaestoga dana mjeseca
sedmoga, pošto pokupite sa zemlje plodove, svetkujte Jahvin blagdan
sedam dana. Na prvi dan i na osmi dan neka je potpun počinak.

<span id="an_23:40">23:40</span> Uzmite već prvoga dana lijepih plodova,
palmovih grana, grančica s lisnatih drveta i potočne vrbovine pa se
veselite u nazočnosti Jahve, Boga svoga, sedam dana.

<span id="an_23:41">23:41</span> Svetkujte tako blagdan u čast Jahvi
sedam dana svake godine. Neka je to trajan zakon za vaše naraštaje.
Svetkujte taj blagdan sedmoga mjeseca.

<span id="an_23:42">23:42</span> Sedam dana stanujte u sjenicama. Svi
Izraelovi domoroci neka proborave u sjenicama,

<span id="an_23:43">23:43</span> da vaši potomci znaju kako sam ja
učinio da Izraelci žive u sjenicama kad sam ih izbavio iz zemlje
egipatske. Ja sam Jahve, Bog vaš."

<span id="an_23:44">23:44</span> I tako Mojsije objavi Izraelcima
Jahvine blagdane.

<span id="an_24:1">24:1</span> Jahve reče Mojsiju:

<span id="an_24:2">24:2</span> "Naredi Izraelcima da ti za svijećnjak
donose čistoga ulja od istupanih maslina, da se uvijek održava svjetlo.

<span id="an_24:3">24:3</span> Neka ga Aron svagda sprema pred Jahvom od
večeri do jutra u Šatoru sastanka, pred zavjesom Svjedočanstva. Neka je
ovo trajan zakon vašim naraštajima.

<span id="an_24:4">24:4</span> Neka Aron neprekidno održava svjetlila na
čistome svijećnjaku pred Jahvom."

<span id="an_24:5">24:5</span> "Potom uzmi najboljeg brašna i od njega
ispeci dvanaest pogača. Neka u svakoj pogači budu dvije desetine efe.

<span id="an_24:6">24:6</span> Onda ih poredaj u dva reda - po šest u
redu - na čistome stolu što je pred Jahvom.

<span id="an_24:7">24:7</span> Na svaki red stavi čistoga tamjana. Neka
to bude hrana prinesena kao spomen - paljena žrtva Jahvi.

<span id="an_24:8">24:8</span> Svake subote, bez prijekida, neka se
postavljaju pred Jahvu. To neka Izraelci vrše zbog vječnoga Saveza.

<span id="an_24:9">24:9</span> Neka pripadnu Aronu i njegovim sinovima.
Oni ih imaju blagovati na posvećenu mjestu. To je njemu vrlo svet dio
Jahvinih paljenih žrtava. To neka bude trajna odredba."

<span id="an_24:10">24:10</span> A sin jedne Izraelke, komu otac bijaše
Egipćanin, iziđe među Izraelce i zametne u taboru svađu s nekim
Izraelcem.

<span id="an_24:11">24:11</span> Uto sin Izraelke pogrdi Ime i opsuje
ga. Tada ga dovedu Mojsiju. - Mati mu se zvala Šelomit, a bila je kći
Dibrijeva iz plemena Danova. -

<span id="an_24:12">24:12</span> Stave ga u zatvor dok im se ne očituje
volja Jahvina.

<span id="an_24:13">24:13</span> Onda Jahve reče Mojsiju:

<span id="an_24:14">24:14</span> "Izvedi psovača iz tabora. Potom svi
oni koji su ga čuli neka stave svoje ruke na njegovu glavu. A onda neka
ga sva zajednica kamenuje.

<span id="an_24:15">24:15</span> Poslije toga ćeš ovako prozboriti
Izraelcima: Tko god opsuje Boga svoga neka snosi svoju krivnju;

<span id="an_24:16">24:16</span> tko izgovori hulu na ime Jahvino neka
se smakne - neka ga sva zajednica kamenuje; bio stranac ili domorodac,
ako pohuli ime Jahvino, mora mrijeti.

<span id="an_24:17">24:17</span> Ako čovjek zada smrtan udarac drugome,
mora se smaknuti.

<span id="an_24:18">24:18</span> Tko usmrti živinče mora ga
nadomjestiti: život za život.

<span id="an_24:19">24:19</span> Tko ozlijedi svoga bližnjega neka mu se
učini kako je on učinio:

<span id="an_24:20">24:20</span> lom za lom, oko za oko, zub za zub -
rana koju je on zadao drugome neka se zada i njemu.

<span id="an_24:21">24:21</span> Tko usmrti živinče mora ga nadoknaditi,
ali tko ubije čovjeka mora umrijeti.

<span id="an_24:22">24:22</span> Neka vam je jednak sud i strancu i
domorocu. Jer ja sam Jahve, Bog vaš."

<span id="an_24:23">24:23</span> Pošto je Mojsije to izložio Izraelcima,
oni izvedu psovača izvan tabora i zaspu ga kamenjem. Učine, dakle,
Izraelci kako je Jahve Mojsiju naredio.

<span id="an_25:1">25:1</span> Jahve reče Mojsiju na Sinajskom brdu:

<span id="an_25:2">25:2</span> "Govori Izraelcima i kaži im: Kad uđete u
zemlju koju vam dajem, neka ta zemlja održava Jahvin subotni počinak.

<span id="an_25:3">25:3</span> Šest godina zasijavaj svoju njivu, šest
godina svoj vinograd obrezuj i beri njegov plod.

<span id="an_25:4">25:4</span> Ali sedme godine neka i zemlja uživa
subotnji počinak, Jahvinu subotu: svoje njive ne zasijavaj niti obrezuj
svoga vinograda.

<span id="an_25:5">25:5</span> Što samo od sebe uzraste na tvojoj njivi
nemoj žeti niti beri grožđe s neobrezane loze. Neka to bude zemlji
godina počivanja.

<span id="an_25:6">25:6</span> Zemljišni počinak neka vam priskrbi
prehranu: tebi, tvome sluzi, tvojoj sluškinji, tvome najamniku koji s
tobom živi;

<span id="an_25:7">25:7</span> a i tvojoj stoci i zvjeradi u tvojoj
zemlji neka njezini plodovi služe za hranu."

<span id="an_25:8">25:8</span> "Nabroj sedam sedmica takvih godina,
sedam puta sedam godina. Sedam sedmica godina iznosit će ti četrdeset
devet godina.

<span id="an_25:9">25:9</span> A onda zaori u trubu! U sedmome mjesecu,
desetoga dana toga mjeseca, na Dan pomirenja, zatrubite u trubu širom
svoje zemlje.

<span id="an_25:10">25:10</span> Tu pedesetu godinu proglasite svetom!
Zemljom proglasite oslobađanje svim njezinim stanovnicima. To neka vam
bude jubilej, oprosna godina. Neka se svatko vaš vrati na svoju očevinu;
neka se svatko vrati k svome rodu!

<span id="an_25:11">25:11</span> Ta pedesetogodišnjica neka vam je
jubilejska godina: nemojte sijati, nemojte žeti što samo od sebe uzraste
niti berite grožđe s neobrezane loze.

<span id="an_25:12">25:12</span> Jer jubilej vam mora biti svet! Hranite
se onim što njiva donese od sebe.

<span id="an_25:13">25:13</span> Te jubilejske godine neka se svatko
vrati na svoju očevinu.

<span id="an_25:14">25:14</span> Zato, kad prodajete imanje svome
sunarodnjaku ili kupujete od svoga sunarodnjaka, nemojte nanositi štete
svome bratu!

<span id="an_25:15">25:15</span> Od svoga sunarodnjaka kupuj, odbivši
samo broj godina poslije jubileja, a on neka ti proda prema broju
proizvodnih godina.

<span id="an_25:16">25:16</span> Što više godina, više i cijenu povisi;
što manje godina, neka je i cijena manja. Jer, ono što ti on prodaje
jest broj ljetina.

<span id="an_25:17">25:17</span> Neka nitko od vas ne nanosi štete svome
sunarodnjaku, nego se boj Boga svoga! Jer ja sam Jahve, Bog vaš.

<span id="an_25:18">25:18</span> Vršite moje zakone i moje naredbe;
vjerno ih provodite u djelo pa ćete u sigurnosti živjeti na zemlji.

<span id="an_25:19">25:19</span> Zemlja će davati svoj rod, jest ćete do
sitosti i živjet ćete u sigurnosti.

<span id="an_25:20">25:20</span> Ako biste rekli: 'Čime ćemo se hraniti
te sedme godine kad ne budemo ni sijali ni brali plodova?'

<span id="an_25:21">25:21</span> evo, blagoslov ću svoj pustiti na vas:
šesta godina rodom će roditi za tri godine.

<span id="an_25:22">25:22</span> Kad budete sijali osme godine, hranit
ćete se starim prihodom sve do devete godine; dok ne dođe njezin prihod,
jest ćete stari."

<span id="an_25:23">25:23</span> "Zemlja se ne smije prodati potpuno,
jer zemlja pripada meni, dok ste vi samo stranci i gosti kod mene.

<span id="an_25:24">25:24</span> Zato u svakome kraju gdje imate
zemljišne posjede morate dopustiti otkupljivanje zemlje.

<span id="an_25:25">25:25</span> Ako tvoj brat zapadne u škripac te
moradne prodati dio svoje očevine, neka dođe njegov najbliži izbavitelj
i otkupi što je njegov brat prodao.

<span id="an_25:26">25:26</span> Ako nema koga da mu ga otkupi, a
poslije i sam postane imućan te stekne sredstva da je otkupi,

<span id="an_25:27">25:27</span> neka prebroji godine od prodaje,
isplati kupcu svotu za preostalo vrijeme i vrati se na svoju očevinu.

<span id="an_25:28">25:28</span> Ako nema sredstava da je vrati, onda
prodano neka ostane u rukama kupca do jubilejske godine. A stupivši u
jubilej, neka se vrati na svoju očevinu.

<span id="an_25:29">25:29</span> Ako tko proda stojnu kuću u gradu zidom
obzidanu, može je otkupiti dokle se ne navrši godina poslije prodaje;
otkupni rok neka je, dakle, jedna godina.

<span id="an_25:30">25:30</span> Ako je ne otkupi u roku od godine, onda
kuća u gradu zidom opasana prelazi potpuno kupcu i njegovim potomcima:
ni za jubileja neka se ne vraća.

<span id="an_25:31">25:31</span> Ali kuće po selima što nemaju zidova
oko sebe neka se smatraju kao posjedi u polju; mogu se otkupljivati. U
jubileju kupac mora iz njih izići.

<span id="an_25:32">25:32</span> Kuće koje u levitskim gradovima
pripadaju levitima mogu leviti otkupiti u svako vrijeme.

<span id="an_25:33">25:33</span> Ako se koji levit ne posluži svojim
pravom otkupa, onda će kuća što bude prodana u gradu njegova vlasništva
biti za jubileja vraćena. Jer kod Izraelaca kuće u gradovima levita
njihovo su vlasništvo.

<span id="an_25:34">25:34</span> Neograđena zemlja oko njihovih gradova
ne može se prodati, jer je ona njihovo vlasništvo za sva vremena."

<span id="an_25:35">25:35</span> "Ako tvoj brat zapadne u škripac i ne
mogne održavati svoje odnose s tobom, primi ga; i neka s tobom živi kao
stranac ili gost.

<span id="an_25:36">25:36</span> Ne uzimaj od njega ni lihve ni kamata.
Boga se svoga boj, i neka tvoj brat živi s tobom!

<span id="an_25:37">25:37</span> Ne uzajmljuj mu novac na kamate niti mu
lihvarski davaj svoju hranu.

<span id="an_25:38">25:38</span> Ja, Jahve, Bog vaš, izbavio sam vas iz
zemlje egipatske da vam dadem zemlju kanaansku i budem vaš Bog.

<span id="an_25:39">25:39</span> Ako li tvoj brat padne u škripac dok je
s tobom u urednim odnosima te se moradne tebi prodati, nemoj ga
prisiliti da služi kao rob; neka bude kod tebe kao najamnik ili
nadničar.

<span id="an_25:40">25:40</span> Neka služi kod tebe do jubilejske
godine.

<span id="an_25:41">25:41</span> Onda neka bude slobodan da ode od tebe
- i on i njegova djeca s njim; neka ide natrag svome rodu i opet
zaposjedne svoju djedovinu.

<span id="an_25:42">25:42</span> TÓa oni su moji službenici, ja sam ih
izbavio iz zemlje egipatske; oni se ne smiju prodavati kao robovi.

<span id="an_25:43">25:43</span> Nemoj s njim grubo postupati! Boga se
svoga boj!

<span id="an_25:44">25:44</span> A robove i ropkinje, budeš li ih htio
imati, možete kupiti, i muške i ženske, od naroda koji su oko vas.

<span id="an_25:45">25:45</span> Možete ih kupovati i od pridošlica koji
s vama borave; od njihovih obitelji što žive s vama i rođeni su u vašoj
zemlji. Takvi mogu postati vašim vlasništvom.

<span id="an_25:46">25:46</span> Njih možete predati u nasljedstvo
svojoj djeci da ih zavazda naslijede u baštinu. Prema njima možete
postupati kao prema robovima. Ali prema svojoj braći, Izraelcima, nitko
ne smije grubo postupati.

<span id="an_25:47">25:47</span> Ako se stranac s tobom nastanjen
obogati, a tvoj brat, u svojim odnosima prema njemu, zapadne u škripac
te se proda strancu koji je s tobom nastanjen ili kojemu god potomku
strančeve obitelji,

<span id="an_25:48">25:48</span> on ima pravo i nakon prodaje biti
otkupljen. Neka ga otkupi netko od njegove braće;

<span id="an_25:49">25:49</span> ili neka ga otkupi njegov stric, njegov
rođak ili bilo tko od njegove obitelji koji bude od njegove krvi. Ili,
ako ima sredstava, neka se sam otkupi.

<span id="an_25:50">25:50</span> Sa svojim kupcem neka proračuna vrijeme
od godine kad mu se prodao do jubilejske godine. Cijena za njegovo
oslobođenje neka bude prema broju godina. Vrijeme što ga je proveo sa
svojim vlasnikom neka se procijeni kao vrijeme jednog najamnika.

<span id="an_25:51">25:51</span> Ako ostaje još mnogo godina, neka
isplati za svoju otkupninu u omjeru svoje prodajne svote.

<span id="an_25:52">25:52</span> A ako ostaje samo nekoliko godina do
jubilejske godine, neka izračuna pa isplati za svoj otkup prema godinama
službe.

<span id="an_25:53">25:53</span> Prema njemu neka bude kao prema
najamniku koji se iznajmljuje od godine na godinu. Neka se na tvoje oči
s njim ne postupa grubo.

<span id="an_25:54">25:54</span> Ne bude li iskupljen ovako, onda i on i
njegova djeca s njim neka odu u jubilejskoj godini.

<span id="an_25:55">25:55</span> Jer Izraelci su moji službenici; oni su
moji službenici koje sam ja izveo iz zemlje egipatske, ja, Jahve, Bog
vaš."

<span id="an_26:1">26:1</span> "Ne pravite sebi kumira; ne podižite sebi
ni kipa ni spomen-stupa; ne postavljajte u svojoj zemlji kamenja s
likovima da pred njih padate.

<span id="an_26:2">26:2</span> Održavajte moje subote; poštujte moje
Svetište - jer ja sam Jahve, Bog vaš."

<span id="an_26:3">26:3</span> "Budete li živjeli prema mojim zakonima,
održavali moje zapovijedi i u djelo ih provodili,

<span id="an_26:4">26:4</span> davat ću vam kiše u pravo vrijeme te će
zemlja rađati rodom a stabla po polju donositi plodove.

<span id="an_26:5">26:5</span> Vršidba će vam stizati berbu, a berba
stizati sjetvu. Jest ćete kruh svoj do sitosti i u svojoj ćete zemlji
živjeti u sigurnosti.

<span id="an_26:6">26:6</span> Zemlji ću dati mir; tako ćete počivati a
da vas nitko ne plaši. Štetne ću životinje iz zemlje ukloniti; mač neće
prolaziti vašom zemljom.

<span id="an_26:7">26:7</span> U bijeg ćete nagoniti svoje neprijatelje,
a oni će padati pred vama od mača.

<span id="an_26:8">26:8</span> Petorica vas nagonit će u bijeg stotinu
njih, a stotina vas nagonit će u bijeg deset tisuća njih. Da, vaši će
neprijatelji padati pred vama od mača.

<span id="an_26:9">26:9</span> K vama ću se okrenuti te vas rodnima
činiti i razmnažati. Držat ću svoj Savez s vama.

<span id="an_26:10">26:10</span> Starom ćete se zalihom hraniti;
štoviše, trebat će vam zalihe ispražnjavati da mognete sasipati novo
žito.

<span id="an_26:11">26:11</span> Među vama ću postaviti svoje
Prebivalište i neću vas odbaciti;

<span id="an_26:12">26:12</span> među vama ću hoditi i bit ću vam Bog, a
vi ćete mi biti narod.

<span id="an_26:13">26:13</span> Ja, Jahve, Bog vaš, izveo sam vas iz
zemlje egipatske da im više ne budete roblje; polomio sam palice vaših
jarmova i učinio da hodate uspravno."

<span id="an_26:14">26:14</span> "Ali ako me ne poslušate i u djelo ne
provedete sve ove moje zapovijedi;

<span id="an_26:15">26:15</span> ako odbacite moje zakone, pogazite moje
naredbe i prekršite moj Savez, ne provodeći u djelo sve moje zapovijedi,

<span id="an_26:16">26:16</span> evo što ću ja učiniti vama: podvrgnut
ću vas strepnji, iznemoglosti i groznici što oči troše a život gase.

<span id="an_26:17">26:17</span> Sjetve ćete svoje uzalud sijati -
neprijatelji vaši njima će se hraniti. Ja ću se protiv vas okrenuti, a
vaši će vas neprijatelji ametice tući. Oni koji vas mrze gospodarit će
nad vama. Bježat ćete i onda kad vas nitko ne bude progonio.

<span id="an_26:18">26:18</span> Pa ako me i unatoč tome ne poslušate,
ja ću vas sedmerostruko kažnjavati za vaše grijehe.

<span id="an_26:19">26:19</span> Slomit ću ja vašu drsku silu. Vaša ću
nebesa učiniti poput gvožđa, a zemlju vašu poput tuča.

<span id="an_26:20">26:20</span> Uzalud će se trošiti vaša snaga. Zemlja
vam više neće davati svoga roda niti će stabla na zemlji donositi svojih
plodova.

<span id="an_26:21">26:21</span> Budete li se još i dalje protivili, ne
htjednete li me poslušati, sedmerostruko ću još na vama povisiti rane za
vaše grijehe.

<span id="an_26:22">26:22</span> Na vas ću pustiti šumsku zvjerad da vas
liši djece, blago vam podavi a vas prorijedi tako da vam putovi postanu
pusti.

<span id="an_26:23">26:23</span> Ako vas ni to ne popravi nego nastavite
življenje koje se meni protivi,

<span id="an_26:24">26:24</span> onda ću se i ja suprotstaviti vama i
sam ću vas još sedmerostruko udariti za vaše grijehe.

<span id="an_26:25">26:25</span> Na vas ću dovesti mač neka se iskali
osvetom za Savez. A kad se zbijete u svoje gradove, poslat ću na vas
kugu i bit ćete predani u ruke neprijatelju.

<span id="an_26:26">26:26</span> Još kad vam obustavim namicanje kruha,
deset žena moći će vam peći kruh u jednoj peći i na mjeru će vam kruh
davati. Jest ćete, ali se nećete nasititi.

<span id="an_26:27">26:27</span> Ako me ni tada ne poslušate nego mi se
dalje budete suprotstavljali,

<span id="an_26:28">26:28</span> i ja ću se vama suprotstaviti -
sedmerostruko ću vas kazniti za vaše grijehe.

<span id="an_26:29">26:29</span> Jest ćete meso od svojih sinova, jest
ćete meso od svojih kćeri.

<span id="an_26:30">26:30</span> Porušit ću vaše idolske uzvišice;
oborit ću vaše kadione žrtvenike, zgrnut ću vaša mrtva trupla na trupla
vaših kumira i odbacit ću vas.

<span id="an_26:31">26:31</span> Gradove ću vaše pretvoriti u ruševine;
svetišta ću vaša opustošiti, vaš ugodni miris neću više mirisati.

<span id="an_26:32">26:32</span> Zemlju ću ja pretvoriti u zgarište tako
da će se vaši neprijatelji koji se u njoj nastane zaprepastiti nad njom.

<span id="an_26:33">26:33</span> Vas ću rasijati po narodima; izvući ću
protiv vas mač iz korica tako da će vam se zemlja pretvoriti u pustaru a
gradovi u ruševine.

<span id="an_26:34">26:34</span> Tada će zemlja namiriti svoje subote za
sve vrijeme dok bude pusta i vi budete u zemlji svojih neprijatelja.
Otpočinut će tada zemlja i moći će namiriti svoje subote.

<span id="an_26:35">26:35</span> Sve dok bude pusta, imat će počinak
koji nije imala za vaših subota dok ste vi u njoj stanovali.

<span id="an_26:36">26:36</span> A onima od vas koji na životu ostanu po
zemljama svojih neprijatelja, njima ću strah u srce utjerati. U bijeg će
ih nagoniti šuštaj lista što zatrepti. Bježat će kao što se bježi od
mača; padat će, iako ih nitko neće progoniti.

<span id="an_26:37">26:37</span> Spoticat će se jedan o drugoga kao kad
se bježi ispred mača, premda ih nitko neće progoniti. Nećete se održati
pred svojim neprijateljima;

<span id="an_26:38">26:38</span> izginut ćete među narodima - proždrijet
će vas zemlja vaših neprijatelja.

<span id="an_26:39">26:39</span> A koji od vas prežive venut će u
zemljama svojih neprijatelja zbog svojih opačina; venut će i zbog
opačina svojih otaca.

<span id="an_26:40">26:40</span> Priznat će tada svoju opačinu i opačinu
svojih otaca što su je protiv mene počinili izdajom, što su mi se
protivili.

<span id="an_26:41">26:41</span> I ja sam sa morao suprotstaviti njima i
odvesti ih u zemlju njihovih neprijatelja." "Onda će se napokon njihovo
tvrdokorno srce poniziti; ispaštat će oni svoju krivnju.

<span id="an_26:42">26:42</span> Tada ću se ja sjetiti svoga Saveza s
Jakovom i svoga Saveza s Izakom; sjetit ću se svoga Saveza s Abrahamom -
zemlje ću se sjetiti.

<span id="an_26:43">26:43</span> Zemlja će, ostavljena od njih, namiriti
svoje subote kad ostane pusta zbog njih. A oni će ispaštati svoju
krivnju što su odbacili moje zapovijedi; što su prezreli moje zakone.

<span id="an_26:44">26:44</span> Ali ni onda dok budu u zemlji svojih
neprijatelja, neću ih zabaciti niti ću ih prezreti tako da ih posve
uništim i da prekršim svoj Savez s njima. TÓa ja sam Jahve, Bog njihov.

<span id="an_26:45">26:45</span> Radi njih sjetit ću se Saveza s
njihovim precima koje sam izveo iz zemlje egipatske naočigled naroda da
budem njihov Bog, ja Jahve."

<span id="an_26:46">26:46</span> To su odredbe, uredbe i zakoni koje je
Jahve uglavio između sebe i Izraelaca po Mojsiju na Sinajskome brdu.

<span id="an_27:1">27:1</span> Jahve reče Mojsiju:

<span id="an_27:2">27:2</span> "Govori Izraelcima i reci im: 'Ako tko
zaželi podmiriti Jahvi zavjet što vrijedi koliko čovjek,

<span id="an_27:3">27:3</span> neka ti je mjerilo: muškarca od dvadeset
do šezdeset godina starosti procijeni pedeset šekela u srebru, prema
hramskom šekelu,

<span id="an_27:4">27:4</span> a žensku procijeni trideset šekela.

<span id="an_27:5">27:5</span> A za dob od pet do dvadeset godina neka
tvoja procjena bude: za muškarca dvadeset šekela, a za žensku deset
šekela.

<span id="an_27:6">27:6</span> Je li dob od jednoga mjeseca do pet
godina, neka ti je procjena: za muško pet šekela u srebru, a procjena za
žensko tri šekela u srebru.

<span id="an_27:7">27:7</span> Bude li u starosti od šezdeset godina ili
više, neka ti je procjena: za muškarca petnaest šekela, a za žensku
deset šekela.

<span id="an_27:8">27:8</span> Ali ako je tko siromašan te ne može
platiti svoju cijenu, neka ga dovedu pred svećenika i neka ga svećenik
procijeni. Ali neka svećenik procijeni prema onome što zavjetovalac može
dati.

<span id="an_27:9">27:9</span> Ako zavjetovani prinos bude od životinja
koje se mogu Jahvi prinositi, svaki takav prinos Jahvi bit će posvećena
stvar.

<span id="an_27:10">27:10</span> Neka se ne nadomješta niti zamjenjuje
za što drugo - bilo dobro za loše, bilo loše za dobro. Ako li se napravi
zamjena jednoga živinčeta za drugo, onda će i zavjetovano i ono koje ga
je zamijenilo biti posvećena stvar.

<span id="an_27:11">27:11</span> Bude li zavjetovani prinos od nečiste
životinje koja se ne može Jahvi prinositi, neka se takvo živinče dovede
k svećeniku

<span id="an_27:12">27:12</span> pa neka ga on procijeni. Bilo skupo,
bilo jeftino, kako svećenik procijeni, neka tako bude.

<span id="an_27:13">27:13</span> Zaželi li ga tko otkupiti, neka doda
njegovoj procjeni jednu petinu.

<span id="an_27:14">27:14</span> Ako tko posveti svoju kuću zavjetovavši
je Jahvi, neka svećenik procijeni da li je dobra ili loša. Kako svećenik
prosudi, neka tako ostane.

<span id="an_27:15">27:15</span> Ako onaj koji je svoju kuću zavjetovao
zaželi da je otkupi, neka dometne jednu petinu svoti na koju je
procijenjena pa neka bude njegova.

<span id="an_27:16">27:16</span> Ako tko zavjetuje Jahvi dio zemljišta
od svoga vlasništva, procijeni ga prema njegovu usjevu: za jedan homer
ječmena sjemena pedeset šekela u srebru.

<span id="an_27:17">27:17</span> Zavjetuje li zemljište za jubilejske
godine, neka ostane prema ovoj procjeni.

<span id="an_27:18">27:18</span> Ali ako zemljište zavjetuje poslije
jubilejske godine, neka svećenik proračuna cijenu prema godinama što
preostaju do jubilejske godine i prema tome smanji procjenu.

<span id="an_27:19">27:19</span> Ako onaj tko je zemljište zavjetovao
zaželi da ga otkupi, neka doda jednu petinu svoti na koju je
procijenjeno pa neka mu ostane.

<span id="an_27:20">27:20</span> Ako zemljište ne otkupi nego ga proda
drugome, ne može se više otkupiti.

<span id="an_27:21">27:21</span> Kad zemljište bude oslobođeno u
jubilejskoj godini, neka se posveti Jahvi kao zavjetovano zemljište i
postane svećenikov posjed.

<span id="an_27:22">27:22</span> Zavjetuje li tko Jahvi kupljeno
zemljište koje nije dio njegove očevine,

<span id="an_27:23">27:23</span> neka mu svećenik proračuna razmjernu
procjenu do jubilejske godine. I toga istog dana neka isplati iznos kao
stvar posvećenu Jahvi.

<span id="an_27:24">27:24</span> U jubilejskoj godini zemljište se ima
vratiti onome od koga je kupljeno - kome pripada zemljišno vlasništvo.

<span id="an_27:25">27:25</span> Svaka procjena neka se vrši prema
hramskom šekelu: dvadeset gera jedan šekel.

<span id="an_27:26">27:26</span> Ali neka nitko ne zavjetuje prvinu od
stoke. TÓa prvina ionako pripada Jahvi - Jahvina je, pa bila od sitnoga
bila od krupnoga blaga.

<span id="an_27:27">27:27</span> Bude li od nečiste stoke, može se
otkupiti prema procjeni, dometnuvši petinu cijene. Ako se ne otkupi,
neka se prema procjeni proda.

<span id="an_27:28">27:28</span> Ali ništa od 'herema', od onog što je
Jahvi izručeno, bio to čovjek ili živinče ili njegovo baštinjeno
zemljište, ništa što je tko Jahvi zavjetom posvetio, ne može se niti
prodati niti otkupiti. Svaka zavjetom posvećena stvar najveća je Jahvina
svetinja.

<span id="an_27:29">27:29</span> Nijedno ljudsko biće koje bude
'heremom' - prokletstvom - udareno ne smije se otkupljivati: mora se
smaknuti.

<span id="an_27:30">27:30</span> Svaka desetina sa zemljišta, bilo od
poljskih usjeva bilo od plodova sa stabala, pripada Jahvi; to je Jahvi
posvećeno.

<span id="an_27:31">27:31</span> Ako bi tko htio otkupiti koji dio svoje
desetine, mora tome dodati jednu petinu cijene.

<span id="an_27:32">27:32</span> Svaka desetina od krupnoga i sitnoga
blaga, to jest svako deseto od svega što prolazi ispod pastirskog štapa,
neka bude posvećeno Jahvi.

<span id="an_27:33">27:33</span> Neka se ne gleda je li dobro ili rđavo;
i neka se ne zamjenjuje. Ako se ipak zamijeni, neka je onda i jedno i
drugo posvećeno i ne smije se otkupljivati.'"

<span id="an_27:34">27:34</span> To su zapovijedi koje je Jahve izdao
Mojsiju za Izraelce na Sinajskome brdu.

------------------------------------------------------------------------

[Next: Numbers](num)
