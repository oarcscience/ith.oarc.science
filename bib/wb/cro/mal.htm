<HTML>
<HEAD>
<link rel="stylesheet" type="text/css" href="../../../css/marg.css">
<META HTTP-EQUIV="Content-Type" CONTENT="text/html; charset=UTF-8">
<META name="description" content="Croatian Bible, full text etext at Intangible Textual Heritage">
<TITLE>Croatian Bible: Malachi</TITLE>
</HEAD>
<BODY>
<CENTER>
<A HREF="../../../index.htm"><IMG SRC="../../../cdshop/ithlogo.png" BORDER="0"></A><BR>
<A HREF="../../../index.htm">Intangible Textual Heritage</A>&nbsp;
<A HREF="../../index.htm">Bible</A>&nbsp;
<A HREF="../index.htm">World Bible</A>&nbsp;
<A HREF="index.htm">Index</A>&nbsp;
<A HREF="zac.htm">Previous</A>&nbsp;
<A HREF="mat.htm">Next</A>&nbsp;
</CENTER>
<HR>
</p> <h3 align="center" align="center">Croatian Bible: Malachi</h3> 
<p><A NAME="an_1:1">1:1</A>&nbsp;Proro&#353;tvo. Rije&#269; Gospodnja Izraelu po Malahiji.</p> 
<p><A NAME="an_1:2">1:2</A>&nbsp;Ljubio sam vas - govori Jahve, a vi pitate: "Po &#269;emu si nas ljubio?" Ne bija&#353;e li Ezav brat Jakovljev? - rije&#269; je Jahvina -</p> 
<p><A NAME="an_1:3">1:3</A>&nbsp;ali Jakova sam zavolio, a Ezav mi omrznu: gradove mu u pusto&#353; pretvorih, a ba&#353;tinu njegovu dadoh pustinjskim &#353;akalima.</p> 
<p><A NAME="an_1:4">1:4</A>&nbsp;Jer, rekne li Edom: Bili smo smrvljeni, ali &#263;emo opet podi&#263;i ru&#353;evine!" ovako ka&#382;e Jahve nad Vojskama: Neka grade oni, a ja &#263;u razgraditi! Zvat &#263;e ih zemljom bezbo&#382;ni&#269;kom i narodom na koji se Jahve srdi dovijeka! </p> 
<p><A NAME="an_1:5">1:5</A>&nbsp;Va&#353;e &#263;e o&#269;i vidjeti, i re&#263;i &#263;ete: "Velik je Jahve preko granica zemlje izraelske."</p> 
<p><A NAME="an_1:6">1:6</A>&nbsp;Sin &#269;asti oca, a sluga gospodara. Ali, ako sam ja otac, gdje je &#269;ast moja? Ako sam gospodar, gdje je strah od mene? To govori Jahve nad Vojskama vama, sve&#263;enici, koji moje ime prezirete, a pitate: "&#268;ime smo prezreli ime tvoje?"</p> 
<p><A NAME="an_1:7">1:7</A>&nbsp;Oskvrnjen kruh na mome prinosite &#382;rtveniku  i jo&#353; pitate: "&#268;ime te oskvrnismo?" Time &#353;to ka&#382;ete "Stol je Jahvin stvar neva&#382;na!"</p> 
<p><A NAME="an_1:8">1:8</A>&nbsp;A kada za &#382;rtvu slijepu stoku prinosite,  zar to nije zlo? I kad prinosite hromo i bolesno, zar to nije zlo? Donesi takvo &#353;to svome namjesniku, ho&#263;e li biti zadovoljan i dobro te primiti? - govori Jahve nad Vojskama.</p> 
<p><A NAME="an_1:9">1:9</A>&nbsp;Sada umilostivite lice Bo&#382;je da nam se smiluje. To donose ruke va&#353;e, ho&#263;e li vas dobro primiti? - govori Jahve nad Vojskama.</p> 
<p><A NAME="an_1:10">1:10</A>&nbsp;O kada bi tko od vas zatvorio vrata da mi zaludu ne palite ognja na &#382;rtveniku!  Niste mi mili - govori Jahve nad Vojskama - i ne primam &#382;rtve iz ruke va&#353;e.</p> 
<p><A NAME="an_1:11">1:11</A>&nbsp;Jer od istoka do zapada veliko je ime moje me&#273;u narodima, i na svakom mjestu prinosi se kad i &#382;rtva &#269;ista Imenu mojemu, jer veliko je Ime moje me&#273;u narodima - govori Jahve nad Vojskama.</p> 
<p><A NAME="an_1:12">1:12</A>&nbsp;Ali vi ga skvrnite kada govorite: "Stol je Gospodnji okaljan  i hrana na njemu ni za &#353;to nije!"</p> 
<p><A NAME="an_1:13">1:13</A>&nbsp;Ka&#382;ete jo&#353;: "Gle, &#353;teta truda!" i prezirete ga - govori Jahve nad Vojskama. Kada dovodite stoku otetu, hromu i bolesnu, te je prinosite kao dar &#382;rtveni, zar da to iz va&#353;e ruke milostivo primim? - govori Jahve nad Vojskama.</p> 
<p><A NAME="an_1:14">1:14</A>&nbsp;Proklet bio varalica koji u stadu ima ovna &#353;to mi ga je zavjetovao, a &#382;rtvuje mi ovcu jalovicu. Jer ja sam velik kralj - govori Jahve nad Vojskama - i stra&#353;no je Ime moje me&#273;u narodima.</p> 
<p><A NAME="an_2:1">2:1</A>&nbsp;A sad vas opominjem, sve&#263;enici! </p> 
<p><A NAME="an_2:2">2:2</A>&nbsp;Ako ne budete poslu&#353;ali, ako ne budete k srcu uzeli da proslavite Ime moje - govori Jahve nad Vojskama - kletvu &#263;u na vas svaliti i proklet &#263;u va&#353; blagoslov. I ve&#263; ga prokleh jer to niste k srcu uzeli.</p> 
<p><A NAME="an_2:3">2:3</A>&nbsp;I slomit &#263;u vam ruku, bacit &#263;u vam u lice izmetine, izmetine va&#353;ih svetkovina, i s njima &#263;u vas splaviti.</p> 
<p><A NAME="an_2:4">2:4</A>&nbsp;Po tom &#263;ete znati: to je bila moja opomena da ostane Savez moj s Levijem - govori Jahve nad Vojskama.</p> 
<p><A NAME="an_2:5">2:5</A>&nbsp;A moj Savez s njim, to bija&#353;e &#382;ivot i mir - ja sam mu ih dao: bija&#353;e to strah - i on me se bojao, Imena se moga pla&#353;io.</p> 
<p><A NAME="an_2:6">2:6</A>&nbsp;Zakon istine bija&#353;e u njegovim ustima  i pakost mu ne kalja&#353;e usana; u miru i pravi&#269;nosti hodio je sa mnom i mnoge je od grijeha odvratio.</p> 
<p><A NAME="an_2:7">2:7</A>&nbsp;Da, usne sve&#263;enikove treba da &#269;uvaju znanje, a iz njegovih usta treba tra&#382;iti Zakon:  ta on je glasnik Jahve nad Vojskama. </p> 
<p><A NAME="an_2:8">2:8</A>&nbsp;Ali vi ste s puta za&#353;li, u&#269;inili ste da se mnogi o Zakon spoti&#269;u,  raskinuli ste Savez Levijev - govori Jahve nad Vojskama.</p> 
<p><A NAME="an_2:9">2:9</A>&nbsp;Zato u&#269;inih da vas preziru i ponizuju svi narodi jer se putova mojih vi dr&#382;ali niste, nego ste bili pristrani primjenjuju&#263; Zakon. </p> 
<p><A NAME="an_2:10">2:10</A>&nbsp;Nemamo li svi jednog Oca? Nije li nas jedan Bog stvorio? Za&#353;to smo onda jedan drugome nevjerni  te skvrnimo Savez svojih otaca?</p> 
<p><A NAME="an_2:11">2:11</A>&nbsp;Iznevjerio se Juda: u&#269;inili su sramotu u Izraelu i Jeruzalemu, jer Juda je oskvrnuo Svetinju, Jahvi dragu, i &#382;eni se k&#263;erju tu&#273;ega bo&#382;anstva.</p> 
<p><A NAME="an_2:12">2:12</A>&nbsp;Svakog tko tako u&#269;ini, ma tko bio on, nek iskorijeni Jahve iz &#353;atora Jakovljevih  i izme&#273; onih koji prinose &#382;rtvu Jahvi nad Vojskama!</p> 
<p><A NAME="an_2:13">2:13</A>&nbsp;I ovo jo&#353; vi &#269;inite: zalijevate suzama Jahvin &#382;rtvenik tu&#382;e&#263;i i ridaju&#263;i, jer on vi&#353;e ne&#263;e da se &#382;r  tvi prikloni, iz ruke mu va&#353;e ona nije ugodna.</p> 
<p><A NAME="an_2:14">2:14</A>&nbsp;I vi pitate: "Za&#353;to?" Zato &#353;to je Jahve bio svjedok izme&#273;u tebe i &#382;ene mladosti tvoje kojoj si nevjeran premda ti drugarica bija&#353;e i &#382;ena tvoga saveza.</p> 
<p><A NAME="an_2:15">2:15</A>&nbsp;Nije li On na&#269;inio jedno jedino bi&#263;e dahom &#382;ivotnim obdareno? A &#353;to to jedino bi&#263;e tra&#382;i? Bo&#382;anski nara&#353;taj! Po&#353;tuj dakle &#382;ivot svoj i ne budi nevjeran &#382;eni svoje mladosti. </p> 
<p><A NAME="an_2:16">2:16</A>&nbsp;Jer ja mrzim otpu&#353;tanje &#382;ena - govori Jahve, Bog Izraelov - i onog koji nevjerom haljine svoje kalja - govori Jahve nad Vojskama! Po&#353;tujte dakle &#382;ivot svoj, ne budite nevjerni!</p> 
<p><A NAME="an_2:17">2:17</A>&nbsp;Dosa&#273;ujete Jahvi svojim rije&#269;ima, a pitate: "U &#269;emu mu dosa&#273;ujemo?" Time &#353;to govorite: "Svi koji zlo &#269;ine dobro su vi&#273;eni u o&#269;ima Jahvinim i takvi su mu mili!" ili: "Gdje je Bog pravde?" </p> 
<p><A NAME="an_3:1">3:1</A>&nbsp;Evo &#353;aljem glasnika da put preda mnom pripravi. I do&#263;i &#263;e iznenada u Hram svoj Gospod koga vi tra&#382;ite i an&#273;eo Saveza koga &#382;udite. Evo ga, dolazi ve&#263; - govori Jahve nad Vojskama.</p> 
<p><A NAME="an_3:2">3:2</A>&nbsp;Ali tko &#263;e podnijeti dan njegova dolaska  i tko &#263;e opstati kad se on pojavi? Jer on je kao oganj ljeva&#269;ev i kao lu&#382;ina bjelio&#269;eva.</p> 
<p><A NAME="an_3:3">3:3</A>&nbsp;I zasjest &#263;e kao onaj &#353;to topi srebro i pro&#269;i&#353;&#263;ava. O&#269;istit &#263;e sinove Levijeve i pro&#269;istit &#263;e ih kao zlato i srebro, da prinose Jahvi &#382;rtvu u pravednosti.</p> 
<p><A NAME="an_3:4">3:4</A>&nbsp;Tad &#263;e biti draga Jahvi &#382;rtva Judina i jeruzalemska kao u drevne dane i kao prvih godina.</p> 
<p><A NAME="an_3:5">3:5</A>&nbsp;Do&#263;i &#263;u k vama na sud i bit &#263;u spreman svjedok protiv vra&#269;eva i preljubnika, protiv onih koji se la&#382;no kunu, protiv onih koji zakidaju pla&#263;u radniku, udovici i siroti, protiv onih koji gaze pravo stranaca i mene se ne boje - govori Jahve nad Vojskama.</p> 
<p><A NAME="an_3:6">3:6</A>&nbsp;Jer ja, Jahve, ne mijenjam se, a vi se, sinovi Jakovljevi, mijenjate bez prestanka!</p> 
<p><A NAME="an_3:7">3:7</A>&nbsp;Od vremena svojih otaca odstupate od mojih uredaba i ne &#269;uvate ih. Vratite se meni, a ja &#263;u se vratiti vama - govori Jahve nad Vojskama. Pitate: "Kako da se vratimo?"</p> 
<p><A NAME="an_3:8">3:8</A>&nbsp;Smije li &#269;ovjek prikra&#263;ivati Boga? A vi mene prikra&#263;ujete. I pitate: "U &#269;emu te prikratismo?" U desetini i u prinosu.</p> 
<p><A NAME="an_3:9">3:9</A>&nbsp;Udareni ste prokletstvom jer me prikra&#263;ujete vi, sav narod!</p> 
<p><A NAME="an_3:10">3:10</A>&nbsp;Donesite &#269;itavu desetinu u riznicu da u mojoj ku&#263;i bude hrane. Tada me isku&#353;ajte - govori Jahve nad Vojskama - ne&#263;u li vam otvoriti ustave nebeske i ne&#263;u li izliti na vas punom mjerom blagoslov,</p> 
<p><A NAME="an_3:11">3:11</A>&nbsp;ne&#263;u li zbog vas zaprijetit skakavcu da vam vi&#353;e ne kvari usjeva i da vam ne bude nerodna loza u polju - govori Jahve nad Vojskama.</p> 
<p><A NAME="an_3:12">3:12</A>&nbsp;Svi &#263;e vas narodi tad dr&#382;ati sretnima,  jer &#263;ete biti zemlja bla&#382;enstva - govori Jahve nad Vojskama.</p> 
<p><A NAME="an_3:13">3:13</A>&nbsp;Te&#353;ke su besjede va&#353;e protiv mene - govori Jahve.</p> 
<p><A NAME="an_3:14">3:14</A>&nbsp;Vi ipak pitate: "&#352;to smo izme&#273;u sebe govorili protiv tebe?" Govorili ste: "Zaludu je Bogu slu&#382;iti i kakva je korist &#353;to njegove &#269;uvamo propise i &#382;alosni hodimo pred Jahvom nad Vojskama.</p> 
<p><A NAME="an_3:15">3:15</A>&nbsp;Odsad &#263;emo sretnim zvati oholice: napreduju oni koji zlo &#269;ine, i premda Boga isku&#353;avaju, izvuku se!"</p> 
<p><A NAME="an_3:16">3:16</A>&nbsp;Ali kad se razgovaraju oni koji se Boga boje, Jahve pazi, slu&#353;a ih, i to se pred njim pi&#353;e u knjigu spomenicu  u korist onih koji se boje Jahve i &#353;tuju Ime njegovo.</p> 
<p><A NAME="an_3:17">3:17</A>&nbsp;Moji &#263;e biti, moja ste&#269;evina - govori Jahve nad Vojskama. U Dan koji spremam bit &#263;u im milostiv kao &#353;to je milostiv otac sinu koji mu slu&#382;i.</p> 
<p><A NAME="an_3:18">3:18</A>&nbsp;I tada &#263;ete opet razlikovati pravednika od gre&#353;nika, onoga koji slu&#382;i Bogu od onoga koji mu ne slu&#382;i.</p> 
<p><A NAME="an_3:19">3:19</A>&nbsp;Jer evo dan dolazi poput pe&#263;i u&#382;aren; oholi i zlikovci bit &#263;e kao strnjika: dan koji se bli&#382;i spalit &#263;e ih - govori Jahve nad Vojskama - da im ne&#263;e ostati ni korijena ni gran&#269;ice. </p> 
<p><A NAME="an_3:20">3:20</A>&nbsp;A vama koji se Imena moga bojite sunce pravde &#263;e ogranuti sa zdravljem u zrakama, i vi &#263;ete izlaziti poskakuju&#263;i kao telad na pa&#353;u.</p> 
<p><A NAME="an_3:21">3:21</A>&nbsp;I gazit &#263;ete bezbo&#382;nike kao prah pod nogama u dan koji spremam" - govori Jahve nad Vojskama.</p> 
<p><A NAME="an_3:22">3:22</A>&nbsp;"Spomenite se Zakona Mojsija, sluge moga, kome sam na  Horebu propisao zakone i uredbe za sav Izrael.</p> 
<p><A NAME="an_3:23">3:23</A>&nbsp;Evo, poslat &#263;u vam proroka Iliju prije nego do&#273;e Dan Jahvin, dan velik i stra&#353;an.</p> 
<p><A NAME="an_3:24">3:24</A>&nbsp;On &#263;e obratiti srce otaca k sinovima, a srce sinova k ocima, da ne do&#273;em i ne udarim prokletstvom zemlju."</p> 
<p><HR>
<CENTER>
<A HREF="mat.htm">Next: Matthew</A></CENTER>
</BODY>
</HTML>
