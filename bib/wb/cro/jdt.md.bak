[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](tob)  [Next](aes.md) 

------------------------------------------------------------------------

### Croatian Bible: Judith

<span id="an_1:1">1:1</span> Bilo je to dvanaeste godine kraljevanja
Nabukodonozora, kralja Asiraca, koji vladaše u velikom gradu Ninivi. U
to je vrijeme Arfaksad vladao nad Medijcima u Ekbatani.

<span id="an_1:2">1:2</span> On sagradi naokolo Ekbatane zidove od
tesana i četverouglasta kamena, široka tri lakta i dugačka šest lakata;
podigao je bedeme sedamdeset lakata u visinu i pedeset lakata u širinu.

<span id="an_1:3">1:3</span> Do vrata gradskih podiže kule stotinu
lakata visoke, s temeljima koji su bili šezdeset lakata široki.

<span id="an_1:4">1:4</span> Vrata koja bijaše napravio uzdizahu se
sedamdeset lakata u visinu, a široka bijahu četrdeset lakata, kako bi
mogla kroz njih izaći golema vojska s povorkom pješaka.

<span id="an_1:5">1:5</span> U to vrijeme kralj Nabukodonozor vojevaše s
kraljem Arfaksadom u velikoj ravnici koja se proteže na području Ragaua.

<span id="an_1:6">1:6</span> Uza nj se svrstaše svi oni koji su
obitavali u planinskim predjelima, svi oni koji su prebivali do obala
Eufrata, Tigrisa i Hidaspa, a tako i stanovnici ravnice Arioha, kralja
elimskoga: mnogo je dakle bilo ljudstva koje se poredalo u redove naroda
keleudskog.

<span id="an_1:7">1:7</span> Nabukodonozor, kralj Asiraca, uputi poruku
svim stanovnicima Perzije, svima onima koji življahu na zapadu,
stanovnicima Cilicije, Damaska, Libanona i Antilibanona i svim
stanovnicima morske obale,

<span id="an_1:8">1:8</span> narodima Karmela, Gileada, Gornje Galileje
i prostrane ravnice Ezdrelona,

<span id="an_1:9">1:9</span> svima onima koji prebivahu u Samariji i
njezinim gradovima, u Transjordaniji sve do Jeruzalema, Batane, Kelusa,
Kadeša, Egipatske rijeke, Tafnesa, Ramsesa i po svemu području Gešema,

<span id="an_1:10">1:10</span> sve do onkraj Tanisa i Memfisa,
najposlije svima stanovnicima Egipta sve do granice Etiopije.

<span id="an_1:11">1:11</span> Ali stanovnici svake od tih pokrajina
narugaše se poruci Nabukodonozora, kralja Asiraca, i ne okupiše se oko
njega da bi uza nj vojevali. Nisu ga se bojali, jer on za njih bijaše
običan čovjek. Otposlaše praznih ruku glasnike njegove, ne iskazavši im
počasti.

<span id="an_1:12">1:12</span> Tada se Nabukodonozor užasno razbjesni
protiv svih tih područja i zakle se svojim prijestoljem i svojim
kraljevstvom da će im se osvetiti i mačem opustošiti sve pokrajine
Cilicije, Damaska, Sirije, uništiti sve stanovnike koji življahu na
području Moaba, plemena Amona, čitave Judeje i sve žitelje Egipta sve do
obaju mora.

<span id="an_1:13">1:13</span> Godine sedamnaeste stade sa svojom
vojskom protiv kralja Arfaksada, potuče ga u borbi, rasprši mu svu
vojsku, konjaništvo i kola,

<span id="an_1:14">1:14</span> zagospodari njegovim gradovima, doprije
do Ekbatane, zauze kule, opljačka trgovišta, svede sjaj njegov na
sprdnju.

<span id="an_1:15">1:15</span> Arfaksada uhvati u planinama Ragaua, dade
ga izbosti sulicama i tako ga se riješi zauvijek.

<span id="an_1:16">1:16</span> Vrati se tada u Ninivu sa svom svojom
vojskom i s golemim mnoštvom ratnika što im se bijahu pridružili. Tu se
u miru i spokojstvu on i njegova vojska predadoše besposlici i uživanju
stotinu i dvadeset dana.

<span id="an_2:1">2:1</span> Godine osamnaeste, prvoga mjeseca, dana
dvadeset i drugoga, u kraljevskoj palači Nabukodonozora, kralja
asirskoga, smisliše tajnu osnovu o izvršenju osvete nad svakom
pokrajinom, kako on već bijaše kazao.

<span id="an_2:2">2:2</span> Sazva sve svoje pomoćnike i sve svoje
dostojanstvenike i saopći im svoju tajnu osnovu i svojim usnama odluči
potpuno uništenje onih pokrajina.

<span id="an_2:3">2:3</span> I bi odlučeno da se unište posvema svi oni
koji se ne bijahu pokorili naredbi njegovih usta.

<span id="an_2:4">2:4</span> Zatim, kako završi vijećanje,
Nabukodonozor, kralj Asiraca, dozva k sebi Holoferna, vrhovnog
zapovjednika sve vojske, drugoga po redu iza sebe, i kaza mu:

<span id="an_2:5">2:5</span> "Ovako govori veliki kralj, gospodar sve
zemlje: otići ćeš od mene i povest ćeš sa sobom ljude svjesne svoje
snage, otprilike stotinu i dvadeset tisuća pješaka i mnoštvo od dvanaest
tisuća konja i konjanika.

<span id="an_2:6">2:6</span> Poći ćeš protiv sve zemlje na zapadu, jer
se ne odazva nalogu mojih usta.

<span id="an_2:7">2:7</span> Naredit ćeš im da pripreme zemlju i vodu,
jer ću u svome bijesu nasrnuti na njih. Prekrit ću svu zemlju nogama
svojih vojnika i pustit ću da je temeljito opljačkaju.

<span id="an_2:8">2:8</span> Njihovi će ranjenici ispuniti doline; svaki
potok i rijeka razlit će se nabujavši od njihovih mrtvih tijela.

<span id="an_2:9">2:9</span> Otjerat ću ih kao prognanike do nakraj
svijeta.

<span id="an_2:10">2:10</span> Ti dakle kreni pa mi zauzmi sve njihovo
područje. Ako ti se predaju, ti ćeš mi ih sačuvati za dan njihove kazne.

<span id="an_2:11">2:11</span> Neka tvoje oko ne zna milosti prema
odmetnicima, nego kamo god dođeš, podvrgni ih smrti i pljački u svoj
zemlji koja ti je povjerena.

<span id="an_2:12">2:12</span> Kazah i svojom ću rukom izvesti, kunem se
životom i snagom svoga kraljevstva.

<span id="an_2:13">2:13</span> Ti nemoj prekršiti ni jedne od zapovijedi
svoga gospodara, nego izvrši doslovce sve ono što sam ti naredio i nemoj
oklijevati da to provedeš."

<span id="an_2:14">2:14</span> Holoferno ode od svoga gospodara i sakupi
sve vrhovne zapovjednike, vojskovođe i časnike vojske asirske,

<span id="an_2:15">2:15</span> prebroja ljude koje izabra za bojni
raspored kao što je naredio gospodar njegov: stotinu dvadeset tisuća
ljudi i dvanaest tisuća strijelaca na konjima

<span id="an_2:16">2:16</span> i svrsta ih kako se svrstavaju bojni
redovi velika mnoštva.

<span id="an_2:17">2:17</span> Uze silan broj deva, magaraca i mazgi za
prijenos njihove opreme, a tako i velik broj ovaca, volova i koza njima
za opskrbu

<span id="an_2:18">2:18</span> i za hranu svakog pojedinog vojnika te
napokon golemu količinu zlata i srebra iz kraljeva dvora.

<span id="an_2:19">2:19</span> Krenu sa svom vojskom da bi kao
prethodnica Nabukodonozorova prekrio sve lice zemlje na zapadu kolima,
konjanicima i izabranim pješacima.

<span id="an_2:20">2:20</span> Silno, izmiješano mnoštvo, kao skakavci
ili kopneni pijesak nebrojeni, iđaše za njim.

<span id="an_2:21">2:21</span> Krenuše iz Ninive i nakon tri dana hoda
stigoše do ravnice Bektileta, pa se utaboriše za Bektiletom, blizu
planine koja se nalazi nalijevo od Gornje Cilicije.

<span id="an_2:22">2:22</span> Holoferno pokrenu svu vojsku, pješake,
konjanike i kola, pa se odande uputi prema planinskim predjelima.

<span id="an_2:23">2:23</span> Razori Fud i Lud, orobi sve Rasisove
sinove i sinove Izmaelove koji borave sučelice pustinji, južno od zemlje
heleonske.

<span id="an_2:24">2:24</span> Prijeđe Eufrat, prođe kroz Mezopotamiju,
razori sve gradove koji se nalaze na uzvisinama uzduž potoka Abrona, da
bi izbio na more.

<span id="an_2:25">2:25</span> Zauze područje Cilicije, isječe na komade
sve one koji mu se opirahu i stiže do međa Jafata na jug, nasuprot
Arabiji.

<span id="an_2:26">2:26</span> Opkoli sve sinove Madijanove, zapali im
šatore, ugrabi stada.

<span id="an_2:27">2:27</span> Za žetve žita siđe u nizinu Damaska,
zapali im sve njive, uništi im stada i stoku, opljačka im gradove,
opustoši polja i oštricom mača pobi sve mlado.

<span id="an_2:28">2:28</span> Tada spopade strah i užas sve stanovnike
obala Sidona i Tira, žitelje Sura i Okine i sve žitelje Jamnije. I
građane koji su živjeli u Azotu i Askalonu zahvati silan strah pred
njim.

<span id="an_3:1">3:1</span> Poslaše mu zbog toga glasnike s
miroljubivim prijedlozima i poručiše:

<span id="an_3:2">3:2</span> "Evo, mi podanici velikoga kralja
Nabukodonozora padamo ničice preda te: učini s nama što ti se prohtije.

<span id="an_3:3">3:3</span> Evo ti naših kuća, našega kraja, žitnih
polja, stada, stoke: svi torovi naših šatora ovise samo o jednom tvome
migu; služi se svime kako ti se ushtije i kako ti se svidi.

<span id="an_3:4">3:4</span> Evo, i naši su gradovi sa svojim
stanovnicima robovi tvoji, samo dođi i učini s njima što je dobro u
očima tvojim."

<span id="an_3:5">3:5</span> Ljudi dođoše do Holoferna i saopćiše mu te
poruke.

<span id="an_3:6">3:6</span> On siđe s vojskom prema obali, postavi
upravitelje po utvrđenim gradovima te iz tih gradova unovači posebno
izabrane ljude kao pomoćnu vojnicu.

<span id="an_3:7">3:7</span> Građani i sav okoliš dočekaše ga s
vijencima, plesovima i bubnjevima.

<span id="an_3:8">3:8</span> Poruši on sve njihove uzvišice, sravni sa
zemljom svete gajeve njihove: bilo mu je najvelikodušnije dopušteno da
razruši sva domaća božanstva kako bi svi narodi častili samo
Nabukodonozora i svi ga jezici i plemena zazivali kao Boga.

<span id="an_3:9">3:9</span> Stiže tako nasuprot Ezdrelonu u blizini
Dotaina, a to je sučelice velikoj judejskoj ravni. Utabori se između
Gebe i Skitopolisa i tu se zadrža cio mjesec dana da sakupi opskrbu za
svoju vojsku.

<span id="an_4:1">4:1</span> Sinovi Izraelovi koji življahu u Judeji
dočuše što je Holoferno, vrhovni zapovjednik Nabukodonozora, kralja
Asiraca, učinio drugim narodima i kako je opljačkao i razorio hramove
njihove;

<span id="an_4:2">4:2</span> obuze ih neiskaziv strah od toga čovjeka i
počeše strepiti zbog Jeruzalema i zbog Hrama Gospoda, Boga svoga.

<span id="an_4:3">4:3</span> Bjehu se tek vratili iz sužanjstva, sav
narod Judeje bio se sabrao tek nedavno, i predmeti, žrtvenik i Hram bili
su posvećeni poslije obeščašćenja.

<span id="an_4:4">4:4</span> Odaslaše zbog toga glasnike na područje
Samarije, u Konu, Betoron, Belmajin, Jerihon, u Hobu, u Esoru i u
Salemsku dolinu.

<span id="an_4:5">4:5</span> Prije svega zaposjedoše sve vrhove najviših
brda, opasaše zidovima sela koja su se nalazila ondje i nagomilaše hranu
i opremu za vođenje rata, jer polja njihova bijahu istom požeta.

<span id="an_4:6">4:6</span> Tada Joakim, veliki svećenik, koji se tih
dana nalazio u Jeruzalemu, napisa stanovnicima Betulije i Betomestaima,
koji je smješten nasuprot Ezdrelonu na ulazu u ravan blizu Dotaina,

<span id="an_4:7">4:7</span> i naredi da se zaposjednu brdski prijelazi,
jer je preko njih vodio put u Judeju. A bilo je lako spriječiti
neprijateljski upad, jer je klanac bio tako uzak da su samo dva čovjeka
mogla odjednom proći.

<span id="an_4:8">4:8</span> Sinovi Izraelovi učiniše kako im je naložio
Joakim, veliki svećenik, i starješine narodne koje življahu u
Jeruzalemu.

<span id="an_4:9">4:9</span> Svaki Izraelac žarko podiže glas k Bogu i
svi se poniziše pred Bogom:

<span id="an_4:10">4:10</span> oni i žene njihove, i djeca, i životinje,
i pridošlice, i plaćenici i robovi nošahu kostrijet oko bokova.

<span id="an_4:11">4:11</span> Svi Izraelci i žene i djeca što življahu
u Jeruzalemu padoše ničice pred Hramom, posuše glavu pepelom i
prostriješe kostrijet pred Gospoda:

<span id="an_4:12">4:12</span> opasaše vrećama i žrtvenik i zazivahu
žarko Boga Izraelova u jedan glas, da ne preda njihovu djecu pokolju,
njihove žene u ropstvo, njihove gradove i baštinu njihovu rušenju a
svetišta njihova obeščašćenju, pogrdi i ruglu pogana.

<span id="an_4:13">4:13</span> Bog usliša glas njihov i smilova se nad
nevoljom njihovom: sav je narod postio mnogo dana u svoj Judeji i u
Jeruzalemu pred Svetištem Boga Svevladara.

<span id="an_4:14">4:14</span> Veliki svećenik Joakim, svećenici koji su
stajali pred Gospodom i svi oni koji su mu služili, vezavši kostrijet
oko bokova, prinosili su svakidašnje žrtve paljenice, zavjetnice i
dragovoljne prinose puka;

<span id="an_4:15">4:15</span> posuvši pepelom mitre, podizahu iz sve
snage glas Gospodu da bi milostivo pogledao dom Izraelov.

<span id="an_5:1">5:1</span> Izvijestiše Holoferna, vrhovnog
zapovjednika vojske asirske, da su se sinovi Izraelovi spremili za rat,
da su zatvorili brdske prijelaze, utvrdili sve vrhove najviših planina
te postavili prepreke u predjelima što se nalaze u ravnici.

<span id="an_5:2">5:2</span> On se rasrdi strahovito, sazva sve glavare
moapske, vojskovođe amonske, sve primorske namjesnike

<span id="an_5:3">5:3</span> pa im kaza: "Recite mi, sinovi kanaanski:
kakav je to narod koji nastava brdovite predjele? Kakvi su mu gradovi u
kojima živi? Kolika je vojska njegova? U čemu je snaga njegova i moć
njegova? Tko je kralj koji nad njima vlada i zapovijeda im vojskom?

<span id="an_5:4">5:4</span> Zašto je među svima koji žive na zapadu on
jedini gnjevno odbio da mi miroljubivo dođe u susret?"

<span id="an_5:5">5:5</span> Odgovori mu Ahior, vođa svih sinova
Amonovih: "Poslušaj, moj gospodaru, riječi iz usta sluge svoga: ja ću te
obavijestiti istinito o tome narodu koji, smješten blizu tebe, nastava
taj brdovit kraj; neće izaći laž iz usta sluge tvoga.

<span id="an_5:6">5:6</span> Narod taj potječe od Kaldejaca.

<span id="an_5:7">5:7</span> Najprije su boravili u Mezopotamiji, jer su
otklonili da se drže bogova otaca svojih koji su živjeli u zemlji
kaldejskoj.

<span id="an_5:8">5:8</span> Skrenuše dakle s puta otaca svojih pa
počeše štovati Boga nebeskoga, onoga Boga koga bijahu spoznali. I zato,
udaljeni od lica svojih bogova, skloniše se u Mezopotamiju i tu se dugo
zadržaše.

<span id="an_5:9">5:9</span> Pa im Bog njihov zapovjedi da ostave to
prebivalište i odu u zemlju Kanaan; naseliše se ondje te imađahu u
obilju zlata i srebra i mnogo stoke.

<span id="an_5:10">5:10</span> Spustiše se poslije u Egipat, jer glad
bijaše pritisla zemlju kanaansku; ondje su ostali dok se imahu čime
hraniti. Porastoše u snažno mnoštvo; rodu njihovu ne bijaše broja.

<span id="an_5:11">5:11</span> Ali se kralj Egipta diže na njih, naruga
im se u pravljenju opeke; ponizi ih i učini robovima.

<span id="an_5:12">5:12</span> Onda oni zavapiše Bogu svome, a on svu
zemlju egipatsku udari ranama bez prebola. Zbog toga ih Egipćani
otjeraše od sebe.

<span id="an_5:13">5:13</span> Bog pred njima isuši Crveno more

<span id="an_5:14">5:14</span> i prevede ih preko Sinaja i Kadeš Barne.
Oni odbiše od sebe sve nasrtaje stanovnika pustinje,

<span id="an_5:15">5:15</span> smjestiše se na području Amorejaca i
vlastitom snagom istrijebiše sve Hešbonce. Prijeđoše preko Jordana i
dobiše u nasljedstvo sav planinski kraj;

<span id="an_5:16">5:16</span> istjeraše Kanaanca, Perižanina,
Jebusejca, Sihemca i sve Girgašane i tu obitavahu mnogo vremena.

<span id="an_5:17">5:17</span> Dok ne sagriješiše protiv Boga svoga,
pratilo ih je blagostanje, jer je bio s njima Bog komu je mrska
nepravda;

<span id="an_5:18">5:18</span> ali kad se udaljiše od puta što im ga on
bijaše naznačio, u mnogim ratovima pretrpješe užasna razaranja, zatočiše
ih u zemlju koja nije bila njihova. Hram Boga njihova bi razoren do
temelja, a gradove im oteše neprijatelji njihovi.

<span id="an_5:19">5:19</span> Ali sada, kako su se vratili Bogu svome,
uspeše se iz raznih krajeva kamo bijahu raspršeni i ponovo zauzeše
Jeruzalem, gdje se nalazi Svetište njihovo, i smjestiše se po brdovitim
krajevima koji bijahu opustjeli.

<span id="an_5:20">5:20</span> Zato, gospodaru, pomno izvidimo je li taj
narod u čemu zastranio, je li sagriješio Bogu svome, pa ako utvrdimo da
jest, onda možemo krenuti na nj i pokoriti ga;

<span id="an_5:21">5:21</span> ali ako narod onaj nije kriv ni zbog
kakva prijestupa, onda neka gospodar moj odustane od nauma: jer će ih
Bog njihov štititi, a mi ćemo biti na ruglo svoj zemlji."

<span id="an_5:22">5:22</span> Kada Ahior završi tu besjedu, stadoše
rogoboriti oni koji su okruživali šator i nalazili se unaokolo,
dostojanstvenici Holofernovi, svi stanovnici obalnih krajeva i Moaba:
tražili su da ga raskomadaju:

<span id="an_5:23">5:23</span> "Ne bojmo se sinova Izraelovih! To je
zaista narod koji nema ni moći ni snage za žešću bitku.

<span id="an_5:24">5:24</span> Krenimo, dakle! Oni će biti samo zalogaj
za vojsku tvoju, gospodaru Holoferno!"

<span id="an_6:1">6:1</span> Pošto je utihnula buka onih koji su se
skupili na vijećanje, Holoferno, vrhovni zapovjednik asirske vojske, u
nazočnosti svega naroda različita podrijetla i sviju sinova moapskih,
obrati se Ahioru:

<span id="an_6:2">6:2</span> "Tko si ti, Ahiore, ti i plaćenici
Efrajimovi, da danas ovako prorokuješ među nama i savjetuješ da
odustanemo od borbe protiv roda Izraelova? Bog njihov da bi im bio štit?
Ali tko je Bog, osim Nabukodonozora? On će poslati svoju snagu i
zbrisati ih s lica zemlje; ni Bog ih njihov neće spasiti.

<span id="an_6:3">6:3</span> Mi, sluge kraljeve, mi ćemo ih smrviti kao
jednog čovjeka. Neće izdržati žestine našega konjaništva.

<span id="an_6:4">6:4</span> Njime ćemo ih zdrobiti. Brda će se natopiti
njihovom krvlju, a ravnice se ispuniti njihovim mrtvim tijelima. Neće se
ni održati pred nama, svi će izginuti. Tako govori kralj Nabukodonozor,
gospodar sve zemlje. Tako je rekao, a riječi njegove neće ostati
neispunjene.

<span id="an_6:5">6:5</span> A ti, Ahiore, plaćeniče amonski, koji si
tako govorio u dan izopačenosti svoje, nećeš više gledati moga lica od
današnjeg dana pa sve dok se ne osvetim rodu tih bjegunaca iz Egipta.

<span id="an_6:6">6:6</span> Tada će gvožđe mojih vojnika i sulica mojih
slugu probosti slabine tvoje i ti ćeš pasti među ranjenike Izraela kad
se ja okrenem protiv njega.

<span id="an_6:7">6:7</span> Za sada neka te sluge moje odvedu u
brdoviti kraj i ostave u jednome od prilaznih gradova:

<span id="an_6:8">6:8</span> nećeš poginuti dok ne budeš zatrt s njima.

<span id="an_6:9">6:9</span> Ako u srcu svome gajiš nadu da neće biti
osvojeni, zašto onda tvoje lice pokazuje toliku utučenost? Rekoh:
nijedna od riječi mojih neće ostati neispunjena."

<span id="an_6:10">6:10</span> Holoferno potom naredi slugama koji
bijahu u šatoru njegovu da zgrabe Ahiora, odvedu u Betuliju i predaju u
ruke sinova Izraelovih.

<span id="an_6:11">6:11</span> Njegove ga sluge uhvatiše, odvedoše izvan
tabora prema ravnici, iz ravnice provedoše ga prema brdima i dovedoše na
izvore koji se nalaze pod Betulijom.

<span id="an_6:12">6:12</span> Kad su ih ljudi iz grada opazili,
dohvatiše oružje, iziđoše iz grada prema vrhu brda, a praćari zauzeše
put što se tuda uspinje i počeše bacati kamenice na njih da im spriječe
penjanje.

<span id="an_6:13">6:13</span> Oni se onda skloniše pod brdo, svezaše
Ahiora i ostaviše ga na podnožju brda, pa se vratiše svome gospodaru.

<span id="an_6:14">6:14</span> Sišavši iz svoga grada, sinovi Izraelovi
priđoše mu, odvezaše ga i odvedoše u Betuliju i dovedoše pred gradske
glavare.

<span id="an_6:15">6:15</span> Tih dana vršili su tu dužnost Ozija, sin
Mihin od plemena Šimunova, pak Kabris, sin Gotonielov, i Harmis, sin
Melkielov.

<span id="an_6:16">6:16</span> Dozvaše gradske starješine, ali dođoše na
zbor i svi mladići i žene. Postaviše Ahiora usred svega naroda, a Ozija
ga uzme ispitivati što to bijaše s njim.

<span id="an_6:17">6:17</span> Ahior ih izvijesti o svemu što je rečeno
na Holofernovu vijećanju: što je sam kazao vođama Asurovim i što je u
nadutosti svojoj Holoferno govorio protiv doma Izraelova.

<span id="an_6:18">6:18</span> Tada narod pade ničice, iskaza štovanje
Bogu svome i zavapi:

<span id="an_6:19">6:19</span> "Gospode, Bože nebeski, pogledaj oholost
njihovu, budi milostiv poniznosti roda našega i obazri se danas na lica
sebi posvećenih!"

<span id="an_6:20">6:20</span> Potom utješiše Ahiora i pohvališe ga.

<span id="an_6:21">6:21</span> Ozija ga sa zbora odvede u dom svoj i
priredi starješinama gozbu. Svu noć dozivahu u pomoć Boga Izraelova.

<span id="an_7:1">7:1</span> Sutradan zapovjedi Holoferno svoj vojsci
svojoj i svim narodima koji mu se bijahu pridružili u savezništvo da
krenu na Betuliju, da zaposjednu putove što vode u brda i da zametnu rat
protiv sinova Izraelovih.

<span id="an_7:2">7:2</span> Toga istog dana krenuše svi njihovi
ratnici. Vojska se tih bojovnika sastojala od stotinu i sedamdeset
tisuća pješaka i dvanaest tisuća konjanika, ne brojeći opremu i golemo
mnoštvo ljudi koji su išli pješke među njima.

<span id="an_7:3">7:3</span> Utaboriše se u dolini nadomak Betuliji, uz
izvor; zauzeše prostor u širinu od Dotaina do Belbaima, a u dužinu od
Betulije do Kimona, koji se nalazi sučelice Ezdrelonu.

<span id="an_7:4">7:4</span> Kada sinovi Izraelovi vidješe sve to
mnoštvo, u strahu počeše govoriti među sobom: "Ovi će potamaniti sve na
zemlji! Ni najviše planine, ni klanci, ni bregovi neće izdržati pod
njihovom težinom."

<span id="an_7:5">7:5</span> Svaki pograbi oružje; upalivši luči na
svojim kulama, ostadoše na straži svu onu noć.

<span id="an_7:6">7:6</span> Ujutro izvede Holoferno sve konjaništvo
pred oči sinova Izraelovih koji su se nalazili u Betuliji;

<span id="an_7:7">7:7</span> podvrže budnu nadzoru sve uspone koji su
vodili do grada njihova, pretraži sve izvore vode i zauze ih i tu
postavi vojničke straže pa se onda vrati k vojsci svojoj.

<span id="an_7:8">7:8</span> Dođoše k njemu svi poglavari sinova
Ezavovih, sve vođe naroda moapskoga i vojskovođe obalnih krajeva te
rekoše:

<span id="an_7:9">7:9</span> "Neka posluša naš gospodar nekoliko naših
riječi da ne bi pretrpio poraz vojske svoje.

<span id="an_7:10">7:10</span> Taj se narod sinova Izraelovih nije
nikada uzdavao u svoja koplja nego u planinske uzvisine po kojima živi,
jer nije se lako popeti na vrhove njihovih brda.

<span id="an_7:11">7:11</span> Zato se nemoj, gospodaru, boriti s njima
kako se bori u otvorenoj bitki, pa neće poginuti ni jedan čovjek koji
pripada tvome narodu.

<span id="an_7:12">7:12</span> Ostani u svome taboru čuvajući brižno
svakoga svog vojnika. A dotle neka se tvoje sluge domognu vrela koje
izvire na obronku.

<span id="an_7:13">7:13</span> Iz njega doista uzimaju vodu svi
stanovnici Betulije. Žeđa će ih skončati i oni će predati grad. Mi ćemo
se onda sa svojim četama popeti na obližnje gorske uzvisine pa na njima
postaviti stražu da ni jedan čovjek ne izađe iz grada.

<span id="an_7:14">7:14</span> Glad će umoriti njih i njihove žene i
njihovu djecu, pa još prije nego ih sasiječemo mačem, ležat će onemoćali
po trgovima boravišta svoga.

<span id="an_7:15">7:15</span> Tada ćeš im groznom odmazdom platiti što
se pobuniše i ne iziđoše ti s mirom u susret."

<span id="an_7:16">7:16</span> Razlaganje njihovo svidje se Holofernu i
svim njegovim vojvodama. Izda on zapovijed da učine kako su ga
svjetovali.

<span id="an_7:17">7:17</span> Krenu dakle odjel sinova Amonovih sa pet
tisuća Asiraca pa se utabori u podolju, zauzevši nakapnice i izvore voda
sinova Izraelovih.

<span id="an_7:18">7:18</span> Prema uzvisinama krenuše sinovi Ezavovi i
sinovi Amonovi pa stadoše u brdovitu kraju nasuprot Dotainu, odakle
poslaše jedan dio prema jugoistoku, sučelice Egrebelu, koji se nalazi
blizu Kusa na obali potoka Mohmura. Ostali dio asirske vojske utabori se
na ravnici pa prekri sve lice zemlje; šatori i silna oprema protezali im
se u gustim nizovima tvoreći golemo mnoštvo.

<span id="an_7:19">7:19</span> Sinovi Izraelovi podigoše glas Gospodu
Bogu svome, jer se obeshrabrio duh njihov zbog toga što bijahu opkoljeni
od sviju neprijatelja svojih tako da im ne mogahu izmaći.

<span id="an_7:20">7:20</span> Trideset se i četiri dana nalazila oko
njih asirska sila: pješaci, vojnička kola, konjanici. A onda
stanovnicima Betulije nestade vode u sudovima,

<span id="an_7:21">7:21</span> a nakapnice im bijahu prazne; ni jedan
dan nisu imali dovoljno pitke vode jer im se voda za piće davala na
mjeru.

<span id="an_7:22">7:22</span> Djeca im bijahu iznemogla, žene im i
mladići padali u nesvijest od žeđe: ležali su po gradskim trgovima ili u
kućama, nisu više imali snage.

<span id="an_7:23">7:23</span> Tada sav narod, mladići, žene i djeca
odoše k Oziji i gradskim upravljačima i povikaše i rekoše pred svim
starješinama:

<span id="an_7:24">7:24</span> "Neka Bog sudi između vas i nas zbog
velike nepravde koju ste počinili na štetu našu jer niste htjeli mirno
pregovarati s Asircima.

<span id="an_7:25">7:25</span> Sad nam nema više pomoći niodakle: Bog
nas je predao u njihove ruke da iznemognemo od žeđe i posvemašnje
iscrpljenosti.

<span id="an_7:26">7:26</span> A sada ih pozovite i predajte sav grad
pljački Holofernovih ljudi i sve vojske njegove.

<span id="an_7:27">7:27</span> Jer nam je bolje da postanemo njihov
plijen. Bit ćemo, doduše, njihovi robovi, ali ćemo sačuvati živote i
nećemo rođenim očima gledati smrt djece svoje niti kako nam žene i djeca
ispuštaju dušu.

<span id="an_7:28">7:28</span> U ime neba i zemlje, u ime Boga i Gospoda
otaca naših, koji nas je kaznio zbog grijeha naših i poradi prijestupa
otaca naših, zaklinjemo vas da još danas izvršite što smo vam kazali."

<span id="an_7:29">7:29</span> Usred zbora nasta sveopći plač i svi
glasno zavapiše Gospodu Bogu.

<span id="an_7:30">7:30</span> Ozija im upravi riječ: "Budite hrabri,
braćo, ustrajmo još pet dana, za kojih će Gospod Bog naš izliti na nas
milost svoju: zacijelo nas neće napustiti zauvijek.

<span id="an_7:31">7:31</span> Prođe li tih pet dana bez ikakve pomoći,
izvršit ću što tražite."

<span id="an_7:32">7:32</span> Potom otpusti narod, svakoga u njegovu
četvrt. Ljudi odoše na zidove i kule svoga grada, a žene i djecu poslaše
njihovim kućama. Ali u gradu bijahu krajnje potišteni.

<span id="an_8:1">8:1</span> Tih dana sve je to čula Judita, kći
Merarija, sina Oksa, sina Oziela, sina Elkija, sina Ananije, sina
Gedeona, sina Rafaina, sina Ahitoba, sina Elije, sina Helkije, sina
Eliaba, sina Natanaela, sina Salamiela, sina Sarasadaja, sina Izraelova.

<span id="an_8:2">8:2</span> Njezin muž Manaše, iz istoga plemena i
obitelji, bješe umro za žetve ječma.

<span id="an_8:3">8:3</span> Nadgledavao je one koji su povezivali
snopove na njivi kad ga pogodi sunčanica: pade na postelju i umrije u
Betuliji, gradu svome; pokopaše ga do njegovih otaca u polju što se
nalazi na pola puta između Dotaina i Balamona.

<span id="an_8:4">8:4</span> Judita odonda življaše kao udovica već tri
godine i četiri mjeseca.

<span id="an_8:5">8:5</span> Načinila je sebi sobu na ravnome kućnom
krovu, navukla preko bokova kostrijet i nosila haljine udovičke.

<span id="an_8:6">8:6</span> Postila je sve dane udovištva svoga, osim
uoči subote i za samih subota, uoči mlađaka i za samih mlađaka te za
svetkovina i blagdana doma Izraelova.

<span id="an_8:7">8:7</span> Bila je lijepa i naočita. Njezin muž Manaše
bijaše joj ostavio zlata i srebra, slugu i sluškinja, stoke i zemljišta,
i tako je živjela.

<span id="an_8:8">8:8</span> Ne bijaše nikoga koji bi kazao što ružno o
njoj, jer je bila jako bogobojazna.

<span id="an_8:9">8:9</span> Dočula je dakle krute riječi koje puk,
zapavši u malodušje zato što je nestalo vode, bijaše upravio gradskom
starješini, a doznala je i sve što je Ozija rekao narodu i kako im se
zakleo da će do pet dana predati grad Asircima.

<span id="an_8:10">8:10</span> Posla tada sluškinju koja je vodila
njezine poslove da dozove gradske starješine Habrisa i Harmisa.

<span id="an_8:11">8:11</span> Dođoše oni k njoj, a ona im kaza:
"Poslušajte me, glavari Betulije! Nije baš valjan govor što ste ga
održali puku. A umetnuli ste u taj govor i zakletvu između Boga i vas i
rekli da ćete predati grad neprijatelju ako vam Gospod u određenom roku
ne pomogne.

<span id="an_8:12">8:12</span> A tko ste vi da danas iskušavate Boga i
postavljate se iznad Boga među ljudima?

<span id="an_8:13">8:13</span> Ispitujte namisli Boga Svevladara koliko
vam drago, pa svejednako nećete razumjeti ništa dovijeka.

<span id="an_8:14">8:14</span> Ako ne uspijevate istražiti dubine
ljudskoga srce niti doznati ono što prolazi ljudskom mišlju, kako ćete
dokučiti Boga koji je stvorio sve to? Kako ćete istražiti misao njegovu
i shvatiti nakane njegove? Ne, braćo, nemojte ljutiti Gospoda Boga
našega!

<span id="an_8:15">8:15</span> Jer ako nam i ne htjedne priskočiti u
pomoć u ovih pet dana, ipak nas može zaštititi ali i zatrti, i to
naočigled neprijatelja naših, u one dane kad mu se svidi.

<span id="an_8:16">8:16</span> Prema tome, ne tražite odluke Gospoda
Boga našega, jer Bog nije čovjek da biste mu mogli prijetiti niti sin
čovječji komu biste mogli naređivati.

<span id="an_8:17">8:17</span> Zbog toga, očekujući spas koji može doći
od njega, dozivajmo ga u pomoć, i on će poslušati glas naš, bude li mu
to drago.

<span id="an_8:18">8:18</span> Jer u našim pokoljenjima nije bilo, a
nema ni dan-danas u našemu plemenu, obitelji, selu ili gradu onih koji
bi štovali boštva načinjena rukama, kao što je bivalo u prijašnja
vremena.

<span id="an_8:19">8:19</span> Zato su očevi naši bili predani maču,
bili su pljačkani i doživjeli velike poraze od neprijatelja.

<span id="an_8:20">8:20</span> Ali mi ne znamo drugoga Boga do njega, pa
se stoga nadamo da neće napustiti ni nas ni ikoga od našeg plemena.

<span id="an_8:21">8:21</span> Jer budemo li osvojeni mi, bit će
osvojena i sva Judeja i opljačkano naše Svetište, a on će to
obeščašćenje osvetiti našom krvlju.

<span id="an_8:22">8:22</span> Pokolj braće naše, tjeranje svega naroda
u progonstvo i opustošenje baštine naše oborit će na glavu našu među
poganima među kojima ćemo se nalaziti kao robovi i biti predmet pogrde i
ismjehivanja za naše gospodare,

<span id="an_8:23">8:23</span> jer se naše ropstvo neće pretvoriti u
naklonost nego će ga Gospod Bog naš pretvoriti u porugu.

<span id="an_8:24">8:24</span> Stoga, braćo, pokažimo svojoj braći da od
nas zavisi život njihov te da Svetište, Hram i žrtvenik počivaju na
nama.

<span id="an_8:25">8:25</span> Zbog svega toga zahvalimo radije Gospodu
Bogu našemu što nas iskušava kao što je iskušavao i očeve naše.

<span id="an_8:26">8:26</span> Sjetite se kako je činio s Abrahamom,
kako je iskušavao Izaka, što se dogodilo Jakovu u Mezopotamiji sirijskoj
kad je pasao ovce Labana, svoga ujaka.

<span id="an_8:27">8:27</span> Jer kako je iskušavao njih da bi iskušao
njihova srca, tako postupa s nama da se popravimo, a ne da nam se
osveti, jer Bog iskušava one koji su mu blizu."

<span id="an_8:28">8:28</span> Ozija joj odgovori: "Sve što si izrekla
iznosila si iz plemenitog srca i nitko se neće usprotiviti tvojim
riječima.

<span id="an_8:29">8:29</span> Jer tvoja se mudrost ne očitova tek
danas: još od početka tvojih dana sav je narod znao za tvoju umnost, za
plemenitost srca tvoga!

<span id="an_8:30">8:30</span> Ali puk trpi užasno od žeđe, pa nas je
prisilio da izvršimo ono što smo obećali i da se zakunemo zakletvom koje
nećemo prekršiti.

<span id="an_8:31">8:31</span> Sada, budući da si ti pobožna žena, moli
se za nas, a Gospod će poslati kišu i napuniti naše čatrnje da ne
izginemo."

<span id="an_8:32">8:32</span> Odgovori im Judita: "Poslušajte me!
Izvest ću djelo o kojemu će spomen prelaziti od pokoljenja na pokoljenje
među sinovima našeg naroda.

<span id="an_8:33">8:33</span> Budite noćas na gradskim vratima da
mognem izići sa svojom sluškinjom. Prije onog dana u koji ste namislili
predati grad neprijateljima Gospod će rukom mojom donijeti spas Izraelu.

<span id="an_8:34">8:34</span> Ne tražite da vam kažem što sam
namjerila. Neću vam odati ništa dok ne bude izvršeno ono što sam
odlučila učiniti."

<span id="an_8:35">8:35</span> Ozija i prvaci rekoše joj: "Idi u miru!
Neka Gospod Bog bude uza te da se uzmogneš osvetiti neprijateljima
našim!"

<span id="an_8:36">8:36</span> Izišavši odande, vratiše se na svoja
mjesta.

<span id="an_9:1">9:1</span> Tada Judita pade ničice, posu glavu pepelom
i razotkri kostrijet koju je nosila na sebi. I upravo kad su u
Jeruzalemu, u Domu Božjem, prinosili večernji tamjan, ona glasno zavapi
Gospodu i reče:

<span id="an_9:2">9:2</span> "O Gospode, Bože oca moga Šimuna, komu si
ruku naoružao mačem da se osveti tuđincima koji bijahu radi sramote
odriješili pas jedne djevice, obnažili njezin bok da je okaljaju i
obeščastili njezinu utrobu za sramotu. Iako si kazao: 'Ne smije tako
biti', oni su svejedno učinili.

<span id="an_9:3">9:3</span> I zato si predao pokolju vođe njihove i
krvi postelju njihovu, prevarenu i postiđenu njihovom prijevarom. Udario
si po robovima i gospodarima; po vladarima na prijestoljima njihovim.

<span id="an_9:4">9:4</span> Predao si žene njihove plijenu, a kćeri
njihove, svu imovinu njihovu odredio da bude razdijeljena među tvoje
ljubljene sinove koji su gorjeli od revnosti prema tebi, užasavali se
nad obeščašćenjem svoje krvi i zvali te u pomoć. O Bože, moj Bože,
poslušaj i mene udovicu.

<span id="an_9:5">9:5</span> Ti si sazdao i ono što je bilo prije i što
će biti poslije. Ti si zamislio i sadašnjost i budućnost i sve se
dogodilo što si umom zasnovao.

<span id="an_9:6">9:6</span> Što si nakanio, došlo je preda te i reklo:
'Evo me!' Jer svi su tvoji putovi pripremljeni, a tvoje odluke
predviđene.

<span id="an_9:7">9:7</span> Eto, Asirci se uznose svojom vojskom,
ponositi su na konje i konjanike svoje, oholi su zbog vrsnoće pješaka
svojih, uzdaju se u štit, koplje, luk, praćku i neće da u tebi spoznaju
Gospoda koji mrvi ratove.

<span id="an_9:8">9:8</span> Gospod je tvoje ime. Ti im skrši snagu moći
svojom, savij silu gnjevom svojim. Jer su naumili da obeščaste tvoje
Svetište, da okaljaju Šator gdje boravi preslavno Ime tvoje, da željezom
raznesu uglove žrtvenika tvoga.

<span id="an_9:9">9:9</span> Vidi njihovu nadutost i upravi gnjev svoj
na glave njihove, a moju udovičku ruku ojačaj za naumljeno djelo.

<span id="an_9:10">9:10</span> Pogodi zamamnošću mojih usana roba s
vođom, a vođu s njegovim slugom. Razori drzovitost njihovu rukom jedne
žene.

<span id="an_9:11">9:11</span> Tvoja snaga nije u mnoštvu niti moć tvoja
u silnicima, nego si ti Bog poniznih, pomoćnik si malenih, potporanj
slabih, utočište napuštenih, spasitelj očajnih.

<span id="an_9:12">9:12</span> Doista, Bože oca moga, Bože baštine
Izraelove, gospodaru neba i zemlje, tvorče voda, kralju svega stvorenja,
uslišaj molitvu moju!

<span id="an_9:13">9:13</span> Daj mi zamamnu riječ koja ranjava i obara
u krvi one koji su strahote smislili protiv tvoga Saveza, svetog Doma,
brda Siona i kuće sinova tvojih.

<span id="an_9:14">9:14</span> Učini da spozna sav narod tvoj i svako
pleme da si ti Bog, Bog svake moći i snage, i da osim tebe nema drugoga
zaštitnika rodu Izraelovu!"

<span id="an_10:1">10:1</span> Kad je prestala vapiti Bogu Izraelovu i
kad je završila svoju molitvu,

<span id="an_10:2">10:2</span> ustade gdje bijaše pala ničice, dozva
svoju sluškinju i siđe u odaje u kojima je provodila subote i svetkovine
svoje.

<span id="an_10:3">10:3</span> Svuče sa sebe kostrijet, skide udovičke
haljine, opra vodom tijelo, namaza se mirisavom mašću, počešlja kosu i
stavi prevjes na glavu, odjenu se u svečane haljine u koje se odijevala
dok je još živio muž njezin Manaše.

<span id="an_10:4">10:4</span> Obu sandale, metnu narukvice, ogrlice,
prstenje, naušnice i sav nakit: uresi se što je mogla ljepše da bi
očarala oči ljudi koji je budu gledali.

<span id="an_10:5">10:5</span> Sluškinji preda mijeh vina i vrč ulja,
napuni dvojače ječmenom kašom, pogačama suhoga voća i čistim hljebovima;
sve to složi i stavi na nju.

<span id="an_10:6">10:6</span> Uputiše se njih dvije prema vratima grada
Betulije i tu nađoše Oziju s gradskim starješinama Habrisom i Harmisom.

<span id="an_10:7">10:7</span> Kad ovi ugledaše Juditu preobražena lica
i u onome ruhu, zadiviše se ljepoti njezinoj pa će joj:

<span id="an_10:8">10:8</span> "Bog otaca naših udijelio ti milost i dao
ti da uspješno izvedeš što si naumila na slavu sinova Izraelovih i
uzvišenje Jeruzalema."

<span id="an_10:9">10:9</span> Judita se pokloni Bogu, a njima reče:
"Zapovjedite da mi otvore gradska vrata. Izići ću i izvesti što ste
kazali." Oni narediše straži da otvori vrata kako je zatražila.

<span id="an_10:10">10:10</span> Otvoriše joj, pa Judita iziđe sa
sluškinjom. Ljudi su je iz grada pratili pogledom dok se spuštala brdom
i dok je poprijeko prelazila podoljem. Onda je više nisu vidjeli.

<span id="an_10:11">10:11</span> Dok su išle ravno podoljem, sretoše je
asirske predstraže.

<span id="an_10:12">10:12</span> Zaustaviše je i upitaše: "Kojemu narodu
pripadaš? Odakle dolaziš i kamo ideš?" Ona odgovori: "Kći sam Hebrejaca
i bježim od njih, jer će vam se uskoro predati da vam budu hrana.

<span id="an_10:13">10:13</span> Zaputila sam se Holofernu, vrhovnom
zapovjedniku vaše vojske, da se s njim iskreno porazgovorim. Pokazat ću
mu put kojim će morati poći da bi zagospodario svim brdovitim krajem a
da ne izgubi ni jednog čovjeka, ni jedne žive duše."

<span id="an_10:14">10:14</span> Dok su ti ljudi slušali riječi njezine
i promatrali je, bijahu zadivljeni njezinom ljepotom. Rekoše joj:

<span id="an_10:15">10:15</span> "Spasila si svoj život požurivši se da
siđeš k našem gospodaru. Sada idi njegovu šatoru: nas nekolicina pratit
ćemo te dok te ne predamo u ruke njegove.

<span id="an_10:16">10:16</span> Kada se budeš našla pred njim, ne drhti
u srcu svome nego mu reci ono što si kazala i on će s tobom postupati
dobro."

<span id="an_10:17">10:17</span> Izabraše između sebe stotinu ljudi. Oni
su bili pratnja njoj i sluškinji njezinoj, pa ih dovedoše do Holofernova
šatora.

<span id="an_10:18">10:18</span> U taboru se sve uskomešalo: vijest o
Juditinu dolasku pođe od usta do usta po svim šatorima. Dođoše ljudi i
poredaše se do nje dok je ona stajala pred Holofernovim šatorom i dok mu
se njezin dolazak najavljivao.

<span id="an_10:19">10:19</span> Divljahu se ljepoti njezinoj i sinovima
Izraelovim zbog nje. I govorahu jedan drugome: "Tko može prezreti narod
koji ima takve žene? Zacijelo ne bi valjalo ostaviti u životu i jednog
čovjeka toga naroda. Kad bi ga ostavili na miru, bili bi kadri opčiniti
sav svijet."

<span id="an_10:20">10:20</span> Holofernove straže i dvorjanici njegovi
iziđoše i uvedoše Juditu u šator.

<span id="an_10:21">10:21</span> Holoferno je počivao na ležaljci za
zastorom od grimiza, zlata, smaragda i dragoga kamenja.

<span id="an_10:22">10:22</span> Izvijestiše ga o dolasku njezinu i on
iziđe na šatorski ulaz: pred njim su nosili srebrne svjetiljke uljanice.

<span id="an_10:23">10:23</span> Kad se Judita nađe pred njim i njegovim
dvorjanicima, svi se zadiviše ljupkosti lica njezina. Ona se pokloni
padnuvši ničice. Sluge je Holofernove podigoše.

<span id="an_11:1">11:1</span> Kaza joj tada Holoferno: "Budi hrabra,
ženo! Ne plaši se u srcu svome! Jer nisam nanio zla nikome od onih koji
odlučiše služiti Nabukodonozora, kralja sve zemlje.

<span id="an_11:2">11:2</span> Pa da me i tvoj narod koji živi u
brdovitu kraju nije prezreo, ja ne bih digao koplja na nj. Ali su sami
to skrivili.

<span id="an_11:3">11:3</span> Nego, sada mi reci zašto si pobjegla od
njih a došla k nama. Došla si da se spasiš! Hrabro, život će ti biti
pošteđen noćas a i poslije.

<span id="an_11:4">11:4</span> Nitko ti neće nanijeti zla, nego će se
postupati s tobom kako se postupa sa slugama moga gospodara i kralja
Nabukodonozora."

<span id="an_11:5">11:5</span> Judita mu odgovori: "Poslušaj riječi
robinje svoje. Neka sluškinji tvojoj bude dopušteno govoriti s tobom:
neću noćas govoriti laži svome gospodaru.

<span id="an_11:6">11:6</span> Budeš li slijedio savjete sluškinje
svoje, Bog će ti pomoći sretno izvesti djelo tvoje, a gospodar moj neće
biti razočaran sa svojih pothvata.

<span id="an_11:7">11:7</span> Neka živi Nabukodonozor, kralj sve
zemlje, neka živi moć onoga koji te uputio kako bi uzmogao na pravi put
izvesti svako živo biće! Pomoću tebe nisu mu doista podvrgnuti samo
ljudi nego, zahvaljujući vrijednosti tvojoj, i divlje i domaće životinje
i ptice nebeske: sve živi samo za Nabukodonozora i svu kuću njegovu.

<span id="an_11:8">11:8</span> Dočuli smo već i za razboritost i za
oštroumnost tvoju. Svoj je zemlji znano da si u svem kraljevstvu samo ti
sposoban, vrstan i pronicav u ratnom umijeću.

<span id="an_11:9">11:9</span> Doznali smo i za govor što ga je Ahior
izgovorio na tvome vijećanju; budući da su ga stanovnici Betulije
spasili, on im je kazao sve što je rekao pred tobom.

<span id="an_11:10">11:10</span> A sada, moćni gospodaru, nemoj
potcjenjivati njegovo razlaganje nego ga pohrani u srcu svome jer je
istinito: ne može se rod naš progoniti niti ga može dohvatiti mač, osim
ako sagriješi Bogu svome.

<span id="an_11:11">11:11</span> Ali da moj gospodar ne bi ostao
razočaran i promašio u svome pothvatu, past će na glavu njihovu smrt:
tereti ih grijeh kojim su razgnjevili Boga svoga počinivši bezakonje.

<span id="an_11:12">11:12</span> Kako im je ponestalo hrane, a i vode
imaju sve manje, prohtjelo im se da navale na stoku svoju i odlučiše da
jedu što im je Bog zakonima zabranio.

<span id="an_11:13">11:13</span> Čak su naumili potrošiti prvine žita i
desetine vina i ulja, čuvane i namijenjene svećenicima koji u Jeruzalemu
služe Boga našega; a ipak su to stvari kojih se nitko od naroda nije
smio ni rukom dodirnuti.

<span id="an_11:14">11:14</span> Otpravili su u Jeruzalem, budući da i
tamošnji stanovnici isto rade, glasnike da im donesu potrebno dopuštenje
od Vijeća starješina.

<span id="an_11:15">11:15</span> Čim im stigne dopuštenje te izvrše svoj
naum, toga istog dana bit će ti predani na uništenje.

<span id="an_11:16">11:16</span> Kada sam ja, sluškinja tvoja, doznala
sve to, pobjegoh od njih. Bog me poslao da sudjelujem s tobom u pothvatu
kojemu će se začuditi sva zemlja kada za nj čuje.

<span id="an_11:17">11:17</span> Jer sluškinja je tvoja pobožna i štuje
Boga nebeskoga i dan i noć, pa sada, kad ostanem uza te, gospodaru,
tvoja će sluškinja samo zatražiti da može noću otići prema dolini. Ondje
ću moliti Boga, pa će mi kazati kada oni počine grijeh.

<span id="an_11:18">11:18</span> Zatim ću se vratiti i tebe
obavijestiti, i ti ćeš tada izaći sa svom vojskom. Među njima neće biti
nikoga da ti se odupre.

<span id="an_11:19">11:19</span> Odvest ću te kroz Judeju sve do samog
Jeruzalema, postavit ću usred njega prijestolje tvoje. Ti ćeš ih tjerati
pred sobom kao što se tjera stado koje nema pastira. Ni pas pred tobom
neće zalajati. Sve sam to predosjetila, to mi je objavljeno, pa sam
poslana da ti odam."

<span id="an_11:20">11:20</span> Te se riječi svidješe Holofernu i svima
njegovim slugama. Zadiviše se mudrosti njezinoj te uzviknuše:

<span id="an_11:21">11:21</span> "Od jednoga do drugog kraja svijeta
nema ravne njoj ljepotom lika i mudrošću razlaganja."

<span id="an_11:22">11:22</span> A Holoferno joj reče: "Dobro je učinio
Bog što te poslao pred tvojim narodom da nama pripadne moć, a propast
onima koji su prezreli moga gospodara.

<span id="an_11:23">11:23</span> A ti si plemenita izgledom i lijepo
zboriš. Budeš li sve učinila kao što si kazala, tvoj Bog postat će i moj
Bog, a ti ćeš provoditi svoje dane u palači kralja Nabukodonozora i bit
ćeš slavna na svoj zemlji."

<span id="an_12:1">12:1</span> Zapovjedi da je odvedu na mjesto gdje je
bilo pohranjeno srebrno posuđe i naredi da joj daju od jela njegovih i
od vina njegova.

<span id="an_12:2">12:2</span> Ali Judita odgovori: "Neću toga jesti da
ne bude sablazni, nego neka mi se jelo priređuje od onoga što sam
donijela sa sobom."

<span id="an_12:3">12:3</span> Holoferno je zapita: "Kad ti ponestane
što imaš uza se, odakle ćemo ti davati takva jela kad među nama nema
nikoga od tvoga roda?"

<span id="an_12:4">12:4</span> Judita odgovori: "Života mi tvoga,
gospodaru, ropkinja tvoja neće ni utrošiti što je sa sobom donijela, a
Gospod će već rukom njezinom izvesti što je odlučio."

<span id="an_12:5">12:5</span> Onda je sluge Holofernove odvedoše u
šator. Spavala je do ponoći. Ustade o jutarnjoj straži.

<span id="an_12:6">12:6</span> Poruči Holofernu: "Neka gospodar moj
dopusti da sluškinja njegova iziđe radi molitve."

<span id="an_12:7">12:7</span> Holoferno naredi svojim stražarima da je
u tome ne ometaju. Ostala je tako tri dana u taboru. Noću je išla u
dolinu Betulije i umivala se na studencu u taboru.

<span id="an_12:8">12:8</span> Kad bi tako izišla, molila bi Gospoda,
Boga Izraelova, da joj korake upravi na slavu sinova naroda njezina.

<span id="an_12:9">12:9</span> Vrativši se čista, zadržala bi se u
šatoru dok joj ne bi navečer priredili jelo.

<span id="an_12:10">12:10</span> Četvrtoga dana Holoferno priredi gozbu
samo za svoje časnike. Ne pozva nikoga od posluge.

<span id="an_12:11">12:11</span> Reče dvoraninu Bagoi, upravitelju svih
svojih dobara: "Idi i nagovori onu Hebrejku koja je kod tebe da dođe
jesti i piti s nama.

<span id="an_12:12">12:12</span> Bila bi nam prava sramota imati uza se
takvu ženu a ne biti s njom; jer ako je ne predobijemo, rugat će nam
se."

<span id="an_12:13">12:13</span> Bagoa izađe od Holoferna, uđe k njoj i
reče joj: "Neka ljepojka ne oklijeva doći k mome gospodaru da bude
čašćena u njegovoj nazočnosti, da veselo pije vino s nama i postane
ovoga dana kao jedna od asirskih kćeri koje žive u dvoru
Nabukodonozorovu."

<span id="an_12:14">12:14</span> Judita mu odgovori: "Tko sam ja da se
usprotivim svome gospodaru? Učinit ću smjesta sve što je drago oku
njegovu. Bit će mi to radost sve do smrti."

<span id="an_12:15">12:15</span> Ustade, ukrasi se haljinama i svakakvim
ženskim uresima. Sluškinja ode prije nje te prostrije po zemlji pred
Holoferna ovnujske kože koje je dobila od Bagoe za svakidašnju upotrebu
da na njima svakoga dana udobno blaguje.

<span id="an_12:16">12:16</span> Judita uđe i smjesti se. Holofernu se
srce uzbudi, duša mu se uznemiri i spopade ga ognjena žudnja da bude s
njom. Od onoga dana kad ju je prvi put vidio, samo je vrebao priliku da
je zavede.

<span id="an_12:17">12:17</span> Kaza joj Holoferno: "DÓe pij i veseli
se s nama!"

<span id="an_12:18">12:18</span> Judita odgovori: "Hoću, pit ću,
gospodaru, jer osjećam da je danas moj život tako velik kako nije bio
nikada od moga rođenja."

<span id="an_12:19">12:19</span> Uzela je, jela je i pila pred njim što
joj njezina sluškinja bijaše priredila.

<span id="an_12:20">12:20</span> Holoferno je uživao u njoj i pio je
toliko vina koliko ga nije pio nikad u životu.

<span id="an_13:1">13:1</span> A uvečer se časnici brzo povukoše. Bagoa
zatvori šator izvana, pošto je otpravio od svoga gospodara one koji su
se još ondje nalazili. Svi odoše na počinak: bijahu umorni jer se gozba
jako oduljila.

<span id="an_13:2">13:2</span> Juditu ostaviše samu u šatoru. Holoferno
pao na postelju jer ga vino bijaše potpuno svladalo.

<span id="an_13:3">13:3</span> Judita je naredila svojoj sluškinji da je
čeka pred ložnicom kao i svakog dana. Rekla je da će izaći na molitvu.
Tako je kazala i Bagoi.

<span id="an_13:4">13:4</span> Svi bijahu otišli od Holoferna, nitko, ni
malen ni velik, nije ostao u ložnici. Judita, stojeći kraj Holofernove
postelje, reče u srcu svom: "Gospode, Bože svake sile, svrni u ovome
času pogled svoj na djelo ruku mojih da se prodiči Jeruzalem!

<span id="an_13:5">13:5</span> Ovo je pravi čas da se pobrineš za svoju
baštinu i ostvariš moju zamisao o propasti neprijatelja koji su nasrnuli
na nas."

<span id="an_13:6">13:6</span> Priđe stupu postelje, do Holofernove
glave, i skide odande Holofernov mač.

<span id="an_13:7">13:7</span> Zatim, primaknuvši se postelji, zgrabi
kosu Holofernovu i kaza: "Gospodine Bože Izraelov, ojačaj me danas!"

<span id="an_13:8">13:8</span> I iz sve snage udari dvaput Holoferna po
vratu i odrubi mu glavu.

<span id="an_13:9">13:9</span> Njegov trup potom otkotrlja s ležaja i
strže zastor sa stupova. Malo kasnije iziđe i glavu Holofernovu predade
sluškinji.

<span id="an_13:10">13:10</span> Ona je metnu u svoju torbu. Obadvije
zatim, po običaju, iziđoše na molitvu. Prešavši tabor, zaokružiše ono
podolje, popeše se na uzvisinu Betulije i dođoše pod njezina vrata.

<span id="an_13:11">13:11</span> Judita se javi još izdaleka straži na
vratima: "Otvorite, otvorite vrata! S nama je Bog naš da izvede junaštvo
u Izraelu i jakost protiv neprijatelja kao što je učinio i danas."

<span id="an_13:12">13:12</span> Kako građani začuše njezin glas,
požuriše se do vrata svoga grada i pozvaše starješine gradske.

<span id="an_13:13">13:13</span> Strčaše se svi, malo i veliko, jer ih
je njezin dolazak iznenadio. Otvoriše vrata, primiše ih, zapališe vatru
da se vide i okružiše ih.

<span id="an_13:14">13:14</span> Judita im jakim glasom kaza: "Hvalite
Boga! Hvalite ga! Hvalite Boga koji nije uskratio milosti svoje kući
Izraelovoj nego je mojom rukom noćas potukao neprijatelje naše."

<span id="an_13:15">13:15</span> Izvadivši glavu iz torbe, pokaza im je
i reče: "Evo glave Holoferna, vrhovnog zapovjednika vojske asirske, i
evo zastora pod kojim je ležao pijan. Bog ga je pogodio rukom jedne
žene!

<span id="an_13:16">13:16</span> Neka živi Gospodin koji me zaštitio na
putu kojim sam hodila! Jer je moje lice zatravilo Holoferna na propast
njegovu, nije zgriješio sa mnom te me tako nije osramotio ni okaljao."

<span id="an_13:17">13:17</span> Puk, sav izvan sebe, pade ničice da se
pokloni Bogu i povika u jedan glas: "Blagoslovljen da si, Bože naš, koji
si danas satro neprijatelje naroda svoga!"

<span id="an_13:18">13:18</span> Ozija joj kaza: "Blagoslovljena bila,
kćeri, od Boga Svevišnjega više od svih drugih žena na zemlji!
Blagoslovljen Gospod Bog, stvoritelj neba i zemlje, koji te vodio da
odsiječeš glavu vođi neprijatelja naših!

<span id="an_13:19">13:19</span> Jer tvoje pouzdanje neće biti izbrisano
iz srdaca ljudi nego će se oni dovijeka sjećati Božje moći.

<span id="an_13:20">13:20</span> Neka Bog učini da to bude na tvoju
vječnu diku i neka te nagradi svakim dobrom, jer kad bi ponižen naš rod,
nisi štedjela života svoga, nego si spriječila našu propast živeći
pravedno pred našim Bogom!" A sav narod nadoda: "Amen! Amen!"

<span id="an_14:1">14:1</span> Judita im reče: "Poslušajte me, braćo!
Uzmite ovu glavu i objesite je na krunište naših zidina.

<span id="an_14:2">14:2</span> Čim zora zarudi te sunce obasja zemlju,
neka se svatko maši svog oružja i svi hrabri muževi neka izađu iz grada.
Izabrat ćete im vođu kao da tobože hoćete sići u ravnicu, na asirske
predstraže. Ali nećete sići.

<span id="an_14:3">14:3</span> Oni će pograbiti svoje oružje, otići će u
tabor i probudit će zapovjednike asirske vojske. Zajedno će otrčati k
Holofernovu šatoru, i kad Holoferna ne nađu, spopast će ih užas i
pobjeći će ispred vas.

<span id="an_14:4">14:4</span> Vi i svi koji žive u granicama Izraela,
progonite ih i uništite na putu njihova uzmaka.

<span id="an_14:5">14:5</span> Ali prije nego sve to izvedete, pozovite
mi Ahiora Amonca da svojim očima prepozna onoga koji je prezreo kuću
Izraelovu a njega poslao k nama u smrt."

<span id="an_14:6">14:6</span> Pozvaše Ahiora iz Ozijine kuće. Kako dođe
i vidje Holofernovu glavu u rukama jednog od članova narodnoga zbora,
sruši se na zemlju i onesvijesti.

<span id="an_14:7">14:7</span> Kada se osvijestio, baci se do nogu
Juditi, pokloni joj se i uskliknu: "Blagoslovljena da si u svakome
šatoru Judinu i u svakom narodu! Svatko će drhtati od straha kad čuje
tvoje ime!

<span id="an_14:8">14:8</span> A sada mi pripovjedi što si sve izvela
ovih dana." Judita mu usred mnoštva pripovjedi sve što je učinila od
onoga dana kad je otišla pa do tada, do toga razgovora s njima.

<span id="an_14:9">14:9</span> Kad je završila kazivanje, narod počne
klicati od radosti: svim gradom odjeknuše radosni povici.

<span id="an_14:10">14:10</span> Tada Ahior, vidjevši što je sve učinio
Bog Izraelov, povjerova čvrsto u Boga te se dade obrezati i tako bi
pribrojen narodu Izraelovu.

<span id="an_14:11">14:11</span> A kad zarudje zora, objesiše
Holofernovu glavu na zidine. Svaki pograbi svoje oružje te jurnuše u
odredima niz padine.

<span id="an_14:12">14:12</span> Kada ih Asirci ugledaše, obavijestiše
svoje zapovjednike. Ovi pođoše zapovjednicima, tisućnicima i ostalim
časnicima svojim.

<span id="an_14:13">14:13</span> Dođoše do Holofernova šatora pa kazaše
upravitelju njegovih dobara: "DÓe probudi našega gospodara. Oni su se
robovi usudili sići i napasti nas da zauvijek budu uništeni."

<span id="an_14:14">14:14</span> Bagoa uđe i pljesnu rukama pred
šatorskim zastorom: mišljaše da Holoferno spava s Juditom.

<span id="an_14:15">14:15</span> Ali kako se nitko ne odazva, razmaknu
zastore, uđe u ložnicu i nađe truplo bačeno na prag: glave nigdje,
bijaše odnesena.

<span id="an_14:16">14:16</span> Kriknu iza glasa te plačući, jecajući i
snažno zapomažući rastrga na sebi haljine.

<span id="an_14:17">14:17</span> Uđe zatim u šator u kojem je boravila
Judita i ne nađe je. Onda otrča k narodu i povika:

<span id="an_14:18">14:18</span> "Ovi su robovi podmukli: jedna sama
Hebrejka osramotila je dom kralja Nabukodonozora. Evo Holoferna na
zemlji, ali glave na njemu nema."

<span id="an_14:19">14:19</span> Kad zapovjednici vojske asirske čuše te
riječi, razderaše na sebi haljine, dušu im spopade silan strah, a
taborom im se prolomiše oštri krikovi i silna kuknjava.

<span id="an_15:1">15:1</span> I oni koji su se još nalazili u šatorima,
kad su čuli što se dogodilo, skameniše se.

<span id="an_15:2">15:2</span> Uhvati ih strava i strah te ne bijaše
čovjeka koji bi ostao uza svoga bližnjega, nego se svi bezglavo
razbježaše po svim brdima i ravnicama.

<span id="an_15:3">15:3</span> I oni koji se bijahu utaborili u
brdovitom kraju oko Betulije nagoše u bijeg. Tada se Izraelci sa svim
svojim ratnicima baciše na njih.

<span id="an_15:4">15:4</span> Ozija posla u Betomastaim, Bebe, Kobe,
Kolu i na sve područje Izraela skoroteče s porukom o onome što se
dogodilo: neka svi nasrnu na neprijatelje te ih unište.

<span id="an_15:5">15:5</span> Čim to doznaše, svi sinovi Izraelovi
jednodušno udariše na njih te su ih tukli sve do Hobe. Tako učiniše i
oni koji su pristigli iz Jeruzalema i sa svih brda, jer je i njima
javljeno što se dogodilo u neprijateljskom taboru. Žitelji Gileada i
Galileje udariše zatim s boka te su ih žestoko tukli sve dok ne umakoše
u Damask i njegove krajeve.

<span id="an_15:6">15:6</span> Ostali stanovnici Betulije nasrnuše na
tabor Asiraca, oboriše ga te nagrabiše bogat plijen.

<span id="an_15:7">15:7</span> Vrativši se s pokolja, sinovi Izraelovi
zagospodariše preostalim. I sela i gradići po brdima i ravnicama
domogoše se silna plijena; bijaše ga doista mnogo.

<span id="an_15:8">15:8</span> Veliki svećenik Joakim i starješine
sinova Izraelovih koji su živjeli u Jeruzalemu dođoše da se dive
dobročinstvu što ga Gospod učini Izraelu, da vide Juditu i da je
pozdrave.

<span id="an_15:9">15:9</span> Kad uđoše u kuću njezinu, svi je
jednodušno blagosloviše govoreći: "Ti si slava Jeruzalema! Ti si najviši
ponos Izraela! Ti si uzvišena dika roda našega!

<span id="an_15:10">15:10</span> Rukom svojom sve si to učinila, Izraelu
dobra pribavila, Bogu samom time omiljela! Blagoslovljena da si na
vječna vremena od Gospoda Svevladara." A sav narod reče: "Amen!"

<span id="an_15:11">15:11</span> Trideset je dana narod pljačkao tabor.
Juditi dadoše šator Holofernov, svu srebrninu, naslonjače, posuđe i sav
njegov namještaj. Ona uze sve to, natovari svoju mazgu, zatim dade
upregnuti svoja kola te ih napuni.

<span id="an_15:12">15:12</span> Sve su žene Izraelove trčale da je
vide, hvalile je i plesove izvodile u čast njezinu. Onda ona uze
bršljane u ruke i pokloni ih ženama koje su je pratile.

<span id="an_15:13">15:13</span> Zatim se ona i njezine pratilice
ovjenčaše maslinovim grančicama. Ona je stupala na čelu naroda i
predvodila žene u plesu; slijedili su je Izraelci naoružani, okićeni
vijencima i s hvalospjevom na usnama.

<span id="an_15:14">15:14</span> Usred sveg Izraela Judita zapjeva ovu
zahvalnicu, a sav je narod glasno prihvatio taj hvalospjev.

<span id="an_16:1">16:1</span> Judita zapjeva: "Slavite Boga moga s
bubnjevima, Gospodinu pjevajte s cimbalima, psalam i pohvalu izvijajte
mu u čast, veličajte i zazivajte Ime njegovo!

<span id="an_16:2">16:2</span> Jer Gospod Bog što dokončava ratove, da
bi udario tabor svoj usred naroda, izbavi me iz ruke progonitelja mojih.

<span id="an_16:3">16:3</span> Asur siđe s planina sjevernih, dođe sa
silnom vojskom svojom. Mnoštvo njihovo potoke zakrči, konji njihovi
bregove prekriše.

<span id="an_16:4">16:4</span> Kaza da će kraj moj zapaliti, moje
mladiće mačem isjeći, o tlo razmrskati moju dojenčad, kao plijen moju
djecu uzeti, ugrabiti moje djevice.

<span id="an_16:5">16:5</span> Gospod Svevladar svlada ih rukom žene
jedne!

<span id="an_16:6">16:6</span> Nisu im mladići silnika slomili, Titanovi
sinovi nisu ga oborili, divovi silni nisu ga napali, nego Judita, kći
Merarijeva, ljepotom svoga lica njega uništi!

<span id="an_16:7">16:7</span> Ona svuče udovičke haljine, da bi
Izraelce ugnjetene podigla, namaza lice mašću mirisnom,

<span id="an_16:8">16:8</span> na kose prevjes stavi, lanene halje uze
da ga opčini.

<span id="an_16:9">16:9</span> Sandala njemu oko zatravi, ljepota njena
dušu mu zarobi, mač mu kroza šiju prođe.

<span id="an_16:10">16:10</span> Perzijce njena hrabrost osupnu, a
Medijce smionost zaprepasti.

<span id="an_16:11">16:11</span> Tad viknuše ponizni moji, a oni se
prepadoše, nemoćni moji, a oni se prestraviše; podigoše glas, a oni u
bijeg nagoše!

<span id="an_16:12">16:12</span> Djevojčica sasjekoše ih sinovi, pobiše
ih kao sinove odmetnika, u boju Boga moga pogiboše.

<span id="an_16:13">16:13</span> Bogu svom pjevat ću pjesmu novu. Velik
si i slavan, Gospode! U sili divan i nepobjediv!

<span id="an_16:14">16:14</span> Sva stvorenja tvoja tebi neka služe,
jer ti samo reče, i postadoše; posla duh svoj, i on ih oblikova. I glasu
tvome nitko ne odolje.

<span id="an_16:15">16:15</span> Planine će se iz temelja s vodama
potresti, hridi će se pred tobom kao od voska istopiti, ali prema onima
koji te se boje ti ćeš i tada milostiv biti.

<span id="an_16:16">16:16</span> Neznatna ti je svaka žrtva na ugodan
miris, još neznatnija pretilina paljenice, ali tko se boji Gospoda -
velik je zauvijek.

<span id="an_16:17">16:17</span> Jao narodima koji ustanu na narod moj!
Bog Svevladar kaznit će ih na dan Suda: poslat će oganj i crve u meso
njihovo, a oni će u boli jaukati zauvijek."

<span id="an_16:18">16:18</span> Kada dođoše u Jeruzalem, pokloniše se
Bogu, a pošto se narod očisti, prinesoše paljenice, dragovoljne prinose
i darove.

<span id="an_16:19">16:19</span> Judita posveti kao "herem" sve
Holofernove predmete koje joj puk bijaše predao i svilene tkanine koje
bijaše uzela s postelje njegove.

<span id="an_16:20">16:20</span> Narod se veselio tri mjeseca u
Jeruzalemu pred Svetištem i Judita je ostala s njima.

<span id="an_16:21">16:21</span> A nakon tih dana svaki se vrati na
svoju baštinu. Judita se povuče u Betuliju i osta na svom posjedu. I
svega vijeka svojega bila je slavna na svoj zemlji.

<span id="an_16:22">16:22</span> Mnogi su je prosili, ali ona ne upozna
ni jednoga čovjeka u sve dane života svojega otkad joj umrije muž Manaše
i bi pridružen narodu svome.

<span id="an_16:23">16:23</span> Starjela je i u domu muža svojega
postigla dob od sto i pet godina. Sluškinji svojoj dala je slobodu.
Umrije u Betuliji. Pokopaše je u pećini Manašea, muža njezina.

<span id="an_16:24">16:24</span> Dom Izraelov oplakivaše je sedam dana.
Prije smrti razdijelila je svoja dobra rođacima svojim i rođacima muža
svojega Manašea.

<span id="an_16:25">16:25</span> U Juditino vrijeme, a i mnogo poslije
smrti njezine, ne bijaše nikoga tko bi zadavao strah sinovima
Izraelovim.

------------------------------------------------------------------------

[Next: Additions to Esther](aes.md)
