[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](zep)  [Next](zac) 

------------------------------------------------------------------------

### Croatian Bible: Haggai

<span id="an_1:1">1:1</span> Druge godine kralja Darija, šestoga
mjeseca, prvoga dana u mjesecu, dođe riječ Jahvina preko proroka Hagaja
Zerubabelu, sinu Šealtielovu, namjesniku judejskom, i Jošui, sinu
Josadakovu, velikom svećeniku:

<span id="an_1:2">1:2</span> "Ovako govori Jahve nad Vojskama. Narod
ovaj govori: 'Nije još došlo vrijeme da se opet sazda Dom Jahvin!'

<span id="an_1:3">1:3</span> Zato je došla riječ Jahvina preko proroka
Hagaja:

<span id="an_1:4">1:4</span> A vama je vrijeme da stanujete u pokrivenim
kućama, dok je ovaj Dom razvaljen.

<span id="an_1:5">1:5</span> I zato, ovako sada govori Jahve nad
Vojskama: Razmotrite svoje putove!

<span id="an_1:6">1:6</span> Sijete mnogo, malo dovozite; jedete, a
niste siti; pijete, a napojit' se ne možete; odijevate se, a nije vam
toplo. Poslenik zarađuje plaću, a stavlja je u prodrt tobolac!"

<span id="an_1:7">1:7</span> Ovako govori Jahve nad Vojskama:
"Razmotrite svoje putove!

<span id="an_1:8">1:8</span> Idite na goru, dovezite drva i podignite
opet Dom; bit će mi to milo i proslavit ću se" - govori Jahve.

<span id="an_1:9">1:9</span> "Nadaste se obilju, a gle, malo je; što
dovezete kući, ja otpuhnem. A zašto?" - riječ je Jahve nad Vojskama.
"Zato što je Dom moj razvaljen, dok se svaki od vas brine za dom svoj.

<span id="an_1:10">1:10</span> Stog' je nebo uskratilo rosu, a zemlja
uskratila usjeve.

<span id="an_1:11">1:11</span> Ja dozvah sušu na zemlju i gore, na žito
i vino, na ulje i na sve što zemlja rađa, na ljude i stoku i na svaki
trudno stečen plod."

<span id="an_1:12">1:12</span> A Zerubabel, sin Šealtielov, i Jošua, sin
Josadakov, veliki svećenik, i sav ostali narod poslušaše glas Jahve,
Boga svojega, i riječi proroka Hagaja u onome radi čega ga Jahve njima
posla: i narod se poboja Jahve.

<span id="an_1:13">1:13</span> Tada Hagaj, glasnik Jahvin, po Jahvinu
nalogu ovako reče narodu: "Ja sam s vama" - riječ je Jahvina. -

<span id="an_1:14">1:14</span> Jahve probudi duh Zerubabelu, sinu
Šealtielovu, namjesniku judejskom, i duh Jošui, sinu Josadakovu, velikom
svećeniku, i duh svemu ostalom narodu te oni dođoše i prionuše na posao
u Domu Jahve nad Vojskama, Boga svojega.

<span id="an_1:15">1:15</span> Bijaše to dvadeset i četvrtoga dana
šestog mjeseca.

<span id="an_2:1">2:1</span> Druge godine kralja Darija, sedmoga
mjeseca, dvadeset i prvoga dana u mjesecu, dođe riječ Jahvina preko
proroka Hagaja:

<span id="an_2:2">2:2</span> "Reci ovako Zerubabelu, sinu Šealtielovu,
namjesniku judejskom, i Jošui, sinu Josadakovu, velikom svećeniku, i
ostalom narodu:

<span id="an_2:3">2:3</span> 'Ima li još koga među vama koji vidje ovaj
Dom u njegovoj staroj slavi? A kakva ga sada vi vidite? Prema onome,
nije li to k'o ništa u vašim očima?

<span id="an_2:4">2:4</span> Budi, dakle, junak, Zerubabele - riječ je
Jahvina - budi junak, Jošua, sine Josadakov, veliki svećeniče! Budi
junak, narode sve zemlje - riječ je Jahvina. Na posao! Jer, ja sam s
vama! - riječ je Jahve nad Vojskama!

<span id="an_2:5">2:5</span> Po obećanju što ga vama dadoh kad izađoste
iz Egipta, duh moj posred vas ostaje. Ne bojte se!'

<span id="an_2:6">2:6</span> Jer ovako govori Jahve nad Vojskama:
'Zamalo, i ja ću potresti nebesa i zemlju, i more i kopno.

<span id="an_2:7">2:7</span> Potrest ću sve narode da dođe blago svih
naroda, i slavom ću napunit ovaj Dom' - kaže Jahve nad Vojskama.

<span id="an_2:8">2:8</span> 'Moje je zlato, moje je srebro' - riječ je
Jahve nad Vojskama.

<span id="an_2:9">2:9</span> 'Slava ovoga drugog Doma bit će veća nego
prvoga' - riječ je Jahve nad Vojskama. 'I na ovom ću mjestu dati mir' -
riječ je Jahve nad Vojskama."

<span id="an_2:10">2:10</span> Dvadeset i četvrtoga dana devetoga
mjeseca, druge godine kralja Darija, dođe riječ Jahvina preko proroka
Hagaja:

<span id="an_2:11">2:11</span> Ovako govori Jahve nad Vojskama. "Pitaj
svećenike što kaže Zakon i reci:

<span id="an_2:12">2:12</span> 'Kad bi tko u skutu svoje haljine nosio
posvećeno meso, ili bi se skutom dotakao kruha, jela, vina, ulja ili
kakve god hrane, bi li to postalo sveto?'" Svećenici odgovoriše: "Ne!"

<span id="an_2:13">2:13</span> Hagaj dalje upita: "Kad bi netko koji se
onečistio dodirnuvši mrtvaca dotakao nešto od onoga, bi li to postalo
nečisto?" Svećenici odgovoriše: "Bilo bi nečisto."

<span id="an_2:14">2:14</span> Onda Hagaj ovako reče: "Takav je i ovaj
puk, takav je ovaj narod preda mnom - riječ je Jahvina - takvo je svako
djelo ruku njihovih, i sve što ovdje prinose: sve je nečisto!"

<span id="an_2:15">2:15</span> "A sada, promislite u srcu, od današnjega
dana unapredak: Prije negoli se poče stavljati kamen na kamen u Jahvinu
Svetištu,

<span id="an_2:16">2:16</span> kakvi ono bijaste? Dolažaste hrpi od
dvadeset mjerica, a bješe ih samo deset! Dolažaste kaci da zahvatite
pedeset mjerica, a bješe ih samo dvadeset!

<span id="an_2:17">2:17</span> Udarao sam snijeću, medljikom i grÓadom
svako djelo vaših ruku, ali nikoga nema k meni" - riječ je Jahvina.

<span id="an_2:18">2:18</span> "Stoga dobro pripazite od današnjeg dana
unapredak - od dvadeset i četvrtoga dana devetoga mjeseca, kad se stao
graditi Hram Jahvin, pripazite dobro

<span id="an_2:19">2:19</span> ima li još žita u žitnici? Ni vinova loza
ni smokva, ni mogranj ni maslina nisu rađali! Al' od ovog dana ja ću
blagosloviti."

<span id="an_2:20">2:20</span> Dvadeset i četvrtoga dana istoga mjeseca
dođe riječ Jahvina Hagaju drugi put:

<span id="an_2:21">2:21</span> "Reci ovako Zerubabelu, namjesniku
judejskom: 'Ja ću potresti nebesa i zemlju!

<span id="an_2:22">2:22</span> Oborit ću prijestolja kraljevstvima i
uništit ću moć kraljevima naroda. Prevrnut ću bojna kola i one na njima,
konji i konjanici njihovi bit će oboreni, past će od mača brata
svojega.'"

<span id="an_2:23">2:23</span> "Toga dana" - riječ je Jahve nad Vojskama
- "uzet ću te, Zerubabele, sine Šealtielov, slugo moja" - riječ je
Jahvina - "i stavit ću te kao pečatnjak, jer tebe izabrah" - riječ je
Jahve nad Vojskama.

------------------------------------------------------------------------

[Next: Zechariah](zac)
