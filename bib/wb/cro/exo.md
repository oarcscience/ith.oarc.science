[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](gen)  [Next](lev) 

------------------------------------------------------------------------

### Croatian Bible: Exodus

<span id="an_1:1">1:1</span> Ovo su imena Izraelovih sinova koji su s
Jakovom sišli u Egipat, svaki sa svojim domom:

<span id="an_1:2">1:2</span> Ruben, Šimun, Levi i Juda;

<span id="an_1:3">1:3</span> Jisakar, Zebulun i Benjamin;

<span id="an_1:4">1:4</span> Dan i Naftali; Gad i Ašer.

<span id="an_1:5">1:5</span> U svemu Jakovljevih potomaka bijaše
sedamdeset duša. A Josip je već bio u Egiptu.

<span id="an_1:6">1:6</span> I umre Josip, a pomru i sva njegova braća i
sav onaj naraštaj.

<span id="an_1:7">1:7</span> Ali su Izraelci bili rodni, namnožili se i
silno ojačali, tako da su napučili zemlju.

<span id="an_1:8">1:8</span> Uto u Egiptu zavlada novi kralj koji nije
poznavao Josipa.

<span id="an_1:9">1:9</span> I reče on svome puku: "Eto, sinovi su
Izraelovi postali narod brojan i moćniji od nas.

<span id="an_1:10">1:10</span> Hajde, postupimo mudro s njima:
spriječimo im porast, da se u slučaju rata ne pridruže našim
neprijateljima, da ne udare na nas i napokon ne odu iz zemlje."

<span id="an_1:11">1:11</span> I postaviše nad njima nadglednike da ih
tlače teškim radovima. Tako su faraonu sagradili gradove-skladišta:
Pitom i Ramses.

<span id="an_1:12">1:12</span> Ali što su ih više tlačili, oni se još
više množili, napredovali i širili se, tako da su Egipćani strahovali od
Izraelaca.

<span id="an_1:13">1:13</span> I Egipćani se okrutno obore na Izraelce.

<span id="an_1:14">1:14</span> Ogorčavali su im život teškim radovima:
pravljenjem meljte i opeke, različitim poljskim poslovima i svakovrsnim
naporima koje im nemilosrdno nametahu.

<span id="an_1:15">1:15</span> Egipatski se kralj obrati i na hebrejske
babice, od kojih jednoj bijaše ime Šifra, a drugoj Pua, pa im naredi:

<span id="an_1:16">1:16</span> "Kad u porodu pomažete Hebrejkama, dobro
pogledajte oba kamena sjedala: ako je muško dijete, ubijte ga; ako je
žensko, neka živi.

<span id="an_1:17">1:17</span> Ali su se babice bojale Boga i nisu
činile kako im je naredio egipatski kralj, nego su ostavljale na životu
mušku djecu.

<span id="an_1:18">1:18</span> Stoga egipatski kralj pozove babice pa im
rekne: "Zašto ste tako radile i na životu ostavljale mušku djecu?"

<span id="an_1:19">1:19</span> Nato babice odgovore faraonu: "Hebrejke
nisu kao egipatske žene. One su životne. Prije nego babica dođe k njima,
one već rode."

<span id="an_1:20">1:20</span> Bog je to babicama za dobro primio. Narod
se množio i silno porastao.

<span id="an_1:21">1:21</span> A kako su se babice bojale Boga, on ih
obdari potomstvom.

<span id="an_1:22">1:22</span> Onda faraon izda naredbu svemu svome
narodu: "Svako muško dijete koje se rodi Hebrejima bacite u Rijeku! Na
životu ostavite samo žensku djecu."

<span id="an_2:1">2:1</span> Neki čovjek od Levijeva koljena ode i oženi
se djevojkom Levijkom.

<span id="an_2:2">2:2</span> Žena zače i rodi sina. Vidjevši kako je
krasan, krila ga je tri mjeseca.

<span id="an_2:3">2:3</span> Kad ga nije mogla više sakrivati, nabavi
košaricu od papirusove trstike, oblijepi je smolom i paklinom, u nju
stavi dijete i položi ga u trstiku na obali Rijeke.

<span id="an_2:4">2:4</span> Njegova sestra stane podalje da vidi što će
s njime biti.

<span id="an_2:5">2:5</span> Faraonova kći siđe k Rijeci da se kupa, dok
su njezine sluškinje šetale uz obalu Rijeke. Opazi ona košaricu u
trstici, pa pošalje sluškinju da je donese.

<span id="an_2:6">2:6</span> Otvori je i pogleda, a to u njoj dijete!
Muško čedo. Plakalo je. Njoj se sažali na nj. "Bit će to hebrejsko
dijete", reče.

<span id="an_2:7">2:7</span> Onda njegova sestra rekne faraonovoj kćeri:
"Hoćeš li da ti potražim dojilju među Hebrejkama da ti dijete doji?"

<span id="an_2:8">2:8</span> "Idi!" - odgovori joj faraonova kći. Tako
djevojka ode i pozove djetetovu majku.

<span id="an_2:9">2:9</span> "Uzmi ovo dijete", rekne joj faraonova kći,
"i odgoji mi ga, a ja ću te plaćati." Tako žena uzme dijete i othrani
ga.

<span id="an_2:10">2:10</span> Kad je dijete odraslo, ona ga odvede
faraonovoj kćeri, koja ga posini. Nadjene mu ime Mojsije, "jer sam ga",
reče, "iz vode izvadila".

<span id="an_2:11">2:11</span> Jednog dana, kad je Mojsije već odrastao,
dođe među svoj narod i vidje njegove muke. Spazi tada kako neki
Egipćanin tuče jednoga Hebrejca - brata njegova.

<span id="an_2:12">2:12</span> Okrene se tamo-amo i, vidjevši da nikoga
nema, ubije Egipćanina i zatrpa ga u pijesak.

<span id="an_2:13">2:13</span> Izađe on i sutradan te zateče dva
Hebrejca kako se tuku. "Zašto tučeš svoga druga?" - rekne napadaču.

<span id="an_2:14">2:14</span> Ovaj odvrati: "Tko te postavi za
starješinu i suca našega? Kaniš li ubiti i mene kako si ubio onog
Egipćanina?" Mojsije se uplaši pa će u sebi: "Tako! Ipak se saznalo."

<span id="an_2:15">2:15</span> Kad je faraon to dočuo, htjede Mojsija
pogubiti. Zato Mojsije pobjegne od faraona i skloni se u midjansku
zemlju. Ondje sjedne kraj nekog studenca.

<span id="an_2:16">2:16</span> Midjanski je svećenik imao sedam kćeri.
Dođu one da zahvate vode i naliju pojila, da napoje stado svoga oca.

<span id="an_2:17">2:17</span> Ali dođu i pastiri te ih potjeraju.
Mojsije ustane, obrani ih i stado im napoji.

<span id="an_2:18">2:18</span> Kad su se vratile svome ocu Reuelu, on ih
zapita: "Kako ste se danas tako brzo vratile?"

<span id="an_2:19">2:19</span> One odgovore: "Neki Egipćanin obrani nas
od pastira i još nam zahvati vode i stado nam napoji."

<span id="an_2:20">2:20</span> "Gdje je?" - zapita on svoje kćeri.
"Zašto ste ostavile toga čovjeka? Pozovite ga na objed."

<span id="an_2:21">2:21</span> Mojsije pristane da ostane kod toga
čovjeka. On oženi Mojsija svojom kćeri Siporom.

<span id="an_2:22">2:22</span> A kad ona rodi sina, on mu nadjene ime
Geršon, "jer sam", reče, "stranac u tuđoj zemlji".

<span id="an_2:23">2:23</span> Poslije mnogo vremena umre egipatski
kralj. Izraelci su još stenjali u ropstvu. Vapili su, a njihov vapaj za
pomoć sred ropstva uzlazio je k Bogu.

<span id="an_2:24">2:24</span> Bog je čuo njihovo zapomaganje i sjetio
se svoga Saveza s Abrahamom, Izakom i Jakovom.

<span id="an_2:25">2:25</span> I pogleda Bog na Izraelce i zauze se za
njih.

<span id="an_3:1">3:1</span> Mojsije pasao ovce svoga tasta Jitra,
midjanskoga svećenika. Goneći tako stado po pustari, dođe do Horeba,
brda Božjega.

<span id="an_3:2">3:2</span> Anđeo mu se Jahvin ukaže u rasplamtjeloj
vatri iz jednog grma. On se zagleda: grm sav u plamenu, a ipak ne
izgara.

<span id="an_3:3">3:3</span> "Hajde da priđem, " reče Mojsije, "i
promotrim ovaj čudni prizor: zašto grm ne sagorijeva."

<span id="an_3:4">3:4</span> Kad je Jahve vidio kako prilazi da
razmotri, iz grma ga Bog zovne: "Mojsije! Mojsije!" "Evo me!" - javi se.

<span id="an_3:5">3:5</span> "Ne prilazi ovamo!" - reče. "Izuj obuću s
nogu! Jer mjesto na kojem stojiš sveto je tlo.

<span id="an_3:6">3:6</span> Ja sam", nastavi, "Bog tvoga oca; Bog
Abrahamov, Bog Izakov, Bog Jakovljev." Mojsije zakloni lice: bojao se u
Boga gledati.

<span id="an_3:7">3:7</span> "Vidio sam jade svoga naroda u Egiptu",
nastavi Jahve, "i čuo mu tužbu na tlačitelje njegove. Znane su mi muke
njegove.

<span id="an_3:8">3:8</span> Zato sam sišao da ga izbavim iz šaka
egipatskih i odvedem ga iz te zemlje u dobru i prostranu zemlju - u
zemlju kojom teče med i mlijeko: u postojbinu Kanaanaca, Hetita,
Amorejaca, Perižana, Hivijaca i Jebusejaca.

<span id="an_3:9">3:9</span> Vapaji sinova Izraelovih dopriješe do mene.
I sam vidjeh kako ih Egipćani tlače.

<span id="an_3:10">3:10</span> Zato, hajde! Ja te šaljem faraonu da
izbaviš narod moj, Izraelce, iz Egipta."

<span id="an_3:11">3:11</span> "Tko sam ja da se uputim faraonu",
odgovori Mojsije Bogu, "i izvedem Izraelce iz Egipta!"

<span id="an_3:12">3:12</span> "Ja ću biti s tobom", nastavi. "I ovo će
ti biti znak da sam te ja poslao: kad izvedeš narod iz Egipta, Bogu ćete
iskazati štovanje na ovome brdu."

<span id="an_3:13">3:13</span> Nato Mojsije reče Bogu: "Ako dođem k
Izraelcima pa im kažem: 'Bog otaca vaših poslao me k vama', i oni me
zapitaju: 'Kako mu je ime?' - što ću im odgovoriti?"

<span id="an_3:14">3:14</span> "Ja sam koji jesam", reče Bog Mojsiju.
Onda nastavi: "Ovako kaži Izraelcima: 'Ja jesam' posla me k vama."

<span id="an_3:15">3:15</span> Dalje je Bog Mojsiju rekao: "Kaži
Izraelcima ovako: 'Jahve, Bog vaših otaca, Bog Abrahamov, Bog Izakov i
Bog Jakovljev, poslao me k vama.' To mi je ime dovijeka, tako će me
zvati od koljena do koljena."

<span id="an_3:16">3:16</span> "Idi, skupi starješine Izraelaca pa im
kaži: 'Jahve, Bog otaca - Bog Abrahamov, Izakov i Jakovljev - objavio mi
se i rekao mi: Pohodio sam vas i razabrao što vam se čini u Egiptu.

<span id="an_3:17">3:17</span> Odlučio sam vas izvesti iz egipatske
bijede u zemlju Kanaanaca, Hetita, Amorejaca, Perižana, Hivijaca i
Jebusejaca - u zemlju kojom teče med i mlijeko!'

<span id="an_3:18">3:18</span> Oni će te poslušati. Onda pođi sa
starješinama Izraelaca k egipatskom kralju i reci mu: 'Objavio nam se
Jahve, Bog Hebreja. Pusti nas da odemo tri dana hoda u pustinju, da
ondje prinesemo žrtvu Jahvi, Bogu svojemu.'

<span id="an_3:19">3:19</span> Znam ja da vas egipatski kralj neće
pustiti ako ne bude natjeran teškom šakom.

<span id="an_3:20">3:20</span> Zato ću ja pružiti svoju šaku i
pritisnuti Egipat svakovrsnim čudesima što ću ih u njemu izvesti.
Poslije će vas pustiti.

<span id="an_3:21">3:21</span> Dobro ću raspoložiti Egipćane prema ovome
narodu, pa kad pođete, nećete poći praznih ruku.

<span id="an_3:22">3:22</span> Svaka će žena zatražiti od svoje susjede
i stanarke u svojoj kući nakita srebrnog i zlatnog i odjeće. To stavite
na svoje sinove i kćeri. Tako ćete oplijeniti Egipćane."

<span id="an_4:1">4:1</span> Mojsije uzvrati: "Ali ako mi ne povjeruju i
ne poslušaju me, nego mi reknu: 'Jahve ti se nije objavio?'"

<span id="an_4:2">4:2</span> "Što ti je to u ruci?" - zapita ga Jahve.
"Štap", odgovori.

<span id="an_4:3">4:3</span> "Baci ga na zemlju!" - naredi mu Jahve. On
ga baci na zemlju, a štap se pretvori u zmiju. Mojsije pred njom uzmače.

<span id="an_4:4">4:4</span> Onda Jahve reče Mojsiju: "Pruži ruku i
uhvati je za rep." I on seže rukom i uhvati je za rep, a ona opet
postade štap u njegovoj ruci.

<span id="an_4:5">4:5</span> "Tako moraju vjerovati da se Jahve, Bog
njihovih otaca, Bog Abrahamov, Bog Izakov i Bog Jakovljev, tebi
objavio."

<span id="an_4:6">4:6</span> Još mu Jahve rekne: "Uvuci ruku u njedra."
On uvuče ruku u njedra. Kad ju je izvukao, gle - ruka mu gubava, bijela
kao snijeg.

<span id="an_4:7">4:7</span> "Stavi opet ruku u njedra!" - naredi mu
Jahve. On opet ruku u njedra. Kad ju je iz njedara izvukao, gle - opet
je bila kao i ostali dio tijela.

<span id="an_4:8">4:8</span> "Ako ti ne povjeruju i ne prihvate poruku
prvoga znamenja, povjerovat će poruci drugoga znamenja.

<span id="an_4:9">4:9</span> A ako ih oba ova znamenja ne uvjere pa ti
ne povjeruju, zahvati vode iz Rijeke i prolij je po suhu. Voda što je
budeš iz Rijeke uzeo na suhu će se u krv pretvoriti."

<span id="an_4:10">4:10</span> "Oprosti, Gospodine!" - nastavi Mojsije
Jahvi. "Ja nikad nisam bio čovjek rječit; ni prije ni sada kad govoriš
svome sluzi. Ja sam u govoru spor, a na jeziku težak."

<span id="an_4:11">4:11</span> "Tko je dao čovjeku usta?" - reče mu
Jahve. "Tko ga čini nijemim i gluhim; tko li mu vid daje ili ga
osljepljuje? Zar to nisam ja, Jahve!

<span id="an_4:12">4:12</span> Idi, dakle! Ja ću biti s tobom kad budeš
govorio i kazivat ću ti što ćeš govoriti."

<span id="an_4:13">4:13</span> "Oprosti, Gospodine", opet će Mojsije,
"ne bi li poslao koga drugoga!"

<span id="an_4:14">4:14</span> Razljuti se Jahve na Mojsija i reče: "Zar
Aron, Levijevac, nije tvoj brat? Znam da je on vrlo rječit. Evo, baš ti
izlazi u susret. Kad te vidi, obradovat će se u srcu.

<span id="an_4:15">4:15</span> Ti govori njemu i u njegova usta stavljaj
riječi. Ja ću biti i s tobom i s njime dok budete govorili; kazivat ću
obojici što ćete raditi.

<span id="an_4:16">4:16</span> Neka on mjesto tebe govori narodu. Tako,
on će tebi biti mjesto usta, a ti ćeš njemu biti mjesto Boga.

<span id="an_4:17">4:17</span> Uzmi ovaj štap u ruku. Njim izvodi
znamenja."

<span id="an_4:18">4:18</span> Zatim se Mojsije vrati svome tastu Jitru
te mu reče: "Pusti me da se vratim braći u Egipat da vidim jesu li još
na životu." "Pođi u miru!" - reče Jitro Mojsiju.

<span id="an_4:19">4:19</span> I Jahve reče Mojsiju u Midjanu: "Vrati se
u Egipat, jer su pomrli svi ljudi koji su tražili tvoj život."

<span id="an_4:20">4:20</span> Tako Mojsije posadi na magarca svoju ženu
i sinove i ode u zemlju egipatsku. A u ruku Mojsije uze Božji štap.

<span id="an_4:21">4:21</span> Jahve opet reče Mojsiju: "Kad se vratiš u
Egipat, pobrini se da pred faraonom izvedeš sva čudesa za koja sam ti
dao moć, premda ću ja tvrdim učiniti njegovo srce, tako te neće pustiti
narod da ode.

<span id="an_4:22">4:22</span> Tada reci faraonu: 'Ovako kaže Jahve:
Izrael je moj prvorođenac.

<span id="an_4:23">4:23</span> Tražim od tebe da mi pustiš sina da mi
iskaže štovanje. Ako odbiješ da ga pustiš, ja ću ubiti tvoga
prvorođenca.'"

<span id="an_4:24">4:24</span> Kad se na putu Mojsije zaustavi da
prenoći, navali na nj Jahve da ga ubije.

<span id="an_4:25">4:25</span> Ali Sipora pograbi oštar kremen, obreza
svoga sina i kožicom se dotakne Mojsijevih nogu: "Zaista si mi ti krvav
muž", reče.

<span id="an_4:26">4:26</span> I Jahve ga pusti. Ona je to zbog
obrezanja rekla "krvav muž".

<span id="an_4:27">4:27</span> Onda rekne Jahve Aronu: "Zaputi se prema
pustinji, u susret Mojsiju!" On ode i s njim se sastane na Božjem brdu.
Poljubi ga.

<span id="an_4:28">4:28</span> Mojsije pripovjedi Aronu sve što mu je
Jahve povjerio i sva znamenja koja mu je naredio da ih učini.

<span id="an_4:29">4:29</span> Sad odu Mojsije i Aron i skupe sve
starješine Izraelaca.

<span id="an_4:30">4:30</span> Aron izloži sve što je Jahve govorio
Mojsiju, a Mojsije izvede znamenja naočigled naroda.

<span id="an_4:31">4:31</span> Narod je bio uvjeren, i pošto čuše da je
Jahve pohodio Izraelce i pogledao na njihove jade, popadaše ničice i
pokloniše se.

<span id="an_5:1">5:1</span> Poslije toga odu Mojsije i Aron pa reknu
faraonu: "Ovako veli Jahve, Bog Izraelov: 'Pusti narod moj da ode i u
moju čast slavi svetkovinu.'"

<span id="an_5:2">5:2</span> "Tko je taj Jahve da ga ja poslušam",
odvrati faraon, "i pustim Izraelce? Ja toga Jahvu ne znam niti ću
pustiti Izraelce."

<span id="an_5:3">5:3</span> "Bog Hebreja objavio nam se", rekoše. "Zato
nas pusti da odemo tri dana hoda u pustinju i prinesemo žrtvu Jahvi,
Bogu svome, da se na nas ne obori pomorom ili mačem."

<span id="an_5:4">5:4</span> Nato im odvrati egipatski kralj: "Mojsije i
Arone, zašto odvraćate svijet od njegovih dužnosti? Idite na svoj posao.

<span id="an_5:5">5:5</span> Sad kad se svjetina tako umnožila", nastavi
faraon, "vi biste ih od posla odvratili?"

<span id="an_5:6">5:6</span> Istoga dana izda faraon naredbu
nadglednicima i bilježnicima:

<span id="an_5:7">5:7</span> "Ne pribavljajte više ovome narodu slame
kao do sada. Neka idu sami i sebi je skupljaju.

<span id="an_5:8">5:8</span> A zahtijevajte od njih istu količinu opeke
koju su pravili i dosad. Ne smanjujte je! Lijenčine su. Zato viču:
'Hajdemo prinijeti žrtvu Bogu svome!'

<span id="an_5:9">5:9</span> Navalite poslove na taj svijet: neka rade,
da ne obraćaju pažnje klevetama!"

<span id="an_5:10">5:10</span> Sad dođu nadglednici naroda i njegovi
bilježnici te svijetu objave: "Ovako poručuje faraon: 'Neću vam više
nabavljati slame.

<span id="an_5:11">5:11</span> Vi sami morate ići i tražiti je gdje god
je možete naći. Ali zato neću smanjiti vaš posao.'"

<span id="an_5:12">5:12</span> Stoga se narod raziđe po svoj zemlji
egipatskoj da skuplja strnjiku namjesto slame.

<span id="an_5:13">5:13</span> A nadglednici ih gonili: "Morate svakoga
dana svršiti jednako posla kao i onda dok ste slamu dobivali."

<span id="an_5:14">5:14</span> A bilježnike koje faraonovi nadglednici
bijahu postavili nad Izraelcima tukli su i korili: "Zašto niste ni jučer
ni danas napravili opeke koliko i prije?"

<span id="an_5:15">5:15</span> Onda bilježnici Izraelaca odu i potuže se
faraonu: "Zašto ovako postupaš sa svojim slugama?

<span id="an_5:16">5:16</span> Tvoje sluge više ne dobivaju slame, a
ipak se od nas traži: napravite opeku? Čak i tuku tvoje sluge, a kriv je
tvoj narod!"

<span id="an_5:17">5:17</span> "Lijenčine ste vi! Lijenčine!" - odgovori
faraon. "Stoga i kažete: 'Hajdemo da prinesemo žrtvu Jahvi!'

<span id="an_5:18">5:18</span> Nosite se na posao! Slama vam se neće
davati, ali morate praviti određene količine opeke."

<span id="an_5:19">5:19</span> Bilježnici Izraelaca nađu se na muci zbog
naredbe: "Svakodnevnu količinu opeke ne smijete smanjiti!"

<span id="an_5:20">5:20</span> Otišavši od faraona, naiđu na Mojsija i
Arona, koji su ih čekali.

<span id="an_5:21">5:21</span> "Neka vas Jahve ima na oku i sudi vam!" -
dobace im. "Omrazili ste nas kod faraona i njegovih dvorana; dali ste im
mač u ruke da nas pobiju."

<span id="an_5:22">5:22</span> Mojsije se vrati Jahvi i reče: "Zašto,
Gospodine, nanosiš štetu svome puku? Zašto si me poslao?

<span id="an_5:23">5:23</span> Otkad sam ja stupio pred faraona i
progovorio mu u tvoje ime, on još gore postupa s ovim narodom. A ti
ništa ne poduzimaš da izbaviš svoj narod."

<span id="an_6:1">6:1</span> Jahve reče Mojsiju: "Naskoro ćeš vidjeti
kako ću ja s faraonom! Pod jakom rukom pustit će ih da odu; pod jakom
rukom sam će ih iz svoje zemlje istjerati."

<span id="an_6:2">6:2</span> Još reče Bog Mojsiju: "Ja sam Jahve.

<span id="an_6:3">6:3</span> Abrahamu, Izaku i Jakovu objavljivao sam se
kao El Šadaj. Ali njima se nisam očitovao pod svojim imenom - Jahve.

<span id="an_6:4">6:4</span> I sklopio sam svoj Savez s njima da ću im
dati kanaansku zemlju, zemlju gdje su živjeli kao pridošlice.

<span id="an_6:5">6:5</span> A sada, pošto sam čuo uzdisaje Izraelaca
koje Egipćani drže u ropstvu, sjetih se svoga Saveza.

<span id="an_6:6">6:6</span> Kaži, dakle, Izraelcima da sam ja Jahve; da
ću vas izbaviti od tereta što su vam ga Egipćani nametnuli. Oslobodit ću
vas od ropstva u kojem vas drže; izbavit ću vas udarajući jako i
kažnjavajući strogo.

<span id="an_6:7">6:7</span> Za svoj ću vas narod uzeti i bit ću vašim
Bogom. Tada ćete znati da sam vas ja, Jahve, vaš Bog, izbavio od
egipatske tlake.

<span id="an_6:8">6:8</span> Dovest ću vas u zemlju za koju sam se
zakleo da ću je dati Abrahamu, Izaku i Jakovu i dat ću vam je u baštinu,
ja, Jahve."

<span id="an_6:9">6:9</span> Mojsije to kazivaše Izraelcima, ali ga ne
htjedoše slušati: duhovi su im bili pomućeni od teškoga ropstva.

<span id="an_6:10">6:10</span> Onda Jahve reče Mojsiju:

<span id="an_6:11">6:11</span> "Idi i reci faraonu, kralju egipatskome,
da otpusti Izraelce iz svoje zemlje."

<span id="an_6:12">6:12</span> Mojsije prozbori Jahvi: "Kad me Izraelci
nisu slušali, kako će me, spora u govoru, saslušati faraon!"

<span id="an_6:13">6:13</span> Ali je Jahve govorio Mojsiju i Aronu i
slao ih sad k Izraelcima, a sad k faraonu, kralju egipatskome, da pusti
Izraelce iz Egipta.

<span id="an_6:14">6:14</span> Ovo su glave njihovih domova. Sinovi
Izraelova prvorođenca Rubena: Henok, Palu, Hesron i Karmi. To su
obitelji potekle od Rubena.

<span id="an_6:15">6:15</span> A sinovi Šimunovi: Jemuel, Jamin, Ohad,
Jakin, Sohar i Šaul, sin Kanaanke. To su obitelji potekle od Šimuna.

<span id="an_6:16">6:16</span> Ovo su imena Levijevih sinova s njihovim
potomstvom: Geršon, Kehat i Merari. Levi je živio sto trideset i sedam
godina.

<span id="an_6:17">6:17</span> Sinovi su Geršonovi: Libni i Šimi sa
svojim obiteljima.

<span id="an_6:18">6:18</span> Sinovi su Kehatovi: Amram, Jishar, Hebron
i Uziel. Kehat je živio sto trideset i tri godine.

<span id="an_6:19">6:19</span> Merarijevi su sinovi: Mahli i Muši. To su
Levijeve obitelji s njihovim potomcima.

<span id="an_6:20">6:20</span> Amram se oženi svojom tetkom Jokebedom,
koja mu rodi Arona i Mojsija. Amram je živio sto trideset i sedam
godina.

<span id="an_6:21">6:21</span> Sinovi Jisharovi bijahu: Korah, Nefeg i
Zikri.

<span id="an_6:22">6:22</span> A sinovi su Uzielovi: Mišael, Elsafan i
Sitri.

<span id="an_6:23">6:23</span> Aron se oženi Elišebom, kćerkom
Aminadabovom, a sestrom Nahšonovom, koja mu rodi: Nadaba, Abihua,
Eleazara i Itamara.

<span id="an_6:24">6:24</span> Korahovi su sinovi: Asir, Elkana i
Abiasaf. To su Korahovi potomci.

<span id="an_6:25">6:25</span> Aronov sin Eleazar oženi se jednom
Putielovom kćeri, koja mu rodi Pinhasa. To su glave Levijevih domova
prema njihovim koljenima.

<span id="an_6:26">6:26</span> To je onaj Aron i Mojsije kojima je Jahve
zapovjedio da izvedu Izraelce iz Egipta po njihovim četama.

<span id="an_6:27">6:27</span> To su oni isti, Mojsije i Aron, koji su
govorili faraonu, kralju egipatskome, da pusti Izraelce iz Egipta.

<span id="an_6:28">6:28</span> U dan kad je Jahve govorio s Mojsijem u
egipatskoj zemlji,

<span id="an_6:29">6:29</span> rekao mu je: "Ja sam Jahve. Izvijesti
faraona, egipatskoga kralja, o svemu što ti kažem."

<span id="an_6:30">6:30</span> Mojsije se pred Jahvom ispričavao: "Spor
sam ja u govoru. Kako će me faraon poslušati?"

<span id="an_7:1">7:1</span> Mojsiju je Jahve odgovorio: "Vidi! Faraonu
ću te nametnuti kao božanstvo; tvoj brat Aron bit će tvoj prorok.

<span id="an_7:2">7:2</span> Ti kazuj sve što ti naređujem, a tvoj brat
Aron neka faraonu ponovi da pusti Izraelce te odu iz njegove zemlje.

<span id="an_7:3">7:3</span> Ja ću učiniti da otvrdne srce faraonu i
umnožit ću znakove i čudesa u zemlji egipatskoj.

<span id="an_7:4">7:4</span> Kako vas faraon neće poslušati, ja ću
staviti svoju ruku na Egipat: strašno kažnjavajući, izbavit ću svoje
čete, narod svoj, Izraelce, iz egipatske zemlje.

<span id="an_7:5">7:5</span> Kad pružim svoju ruku na Egipat i izvedem
Izraelce iz njihove sredine, tada će Egipćani spoznati da sam ja Jahve."

<span id="an_7:6">7:6</span> Mojsije i Aron poslušaše: kako im je Jahve
naredio, upravo tako učiniše.

<span id="an_7:7">7:7</span> Mojsiju je bilo osamdeset, a Aronu
osamdeset i tri godine kad su faraonu postavili svoje zahtjeve.

<span id="an_7:8">7:8</span> Još doda Jahve Mojsiju i Aronu:

<span id="an_7:9">7:9</span> "Kad faraon zatraži od vas da izvedete
kakvo znamenje, ti reci Aronu da uzme svoj štap i baci ga pred faraona,
a štap će se pretvoriti u zmiju."

<span id="an_7:10">7:10</span> Dođu Mojsije i Aron pred faraona i učine
kako im je Jahve naredio. Aron baci pred faraona i njegove službenike
svoj štap, koji se pretvori u zmiju.

<span id="an_7:11">7:11</span> Zovne faraon mudrace i vračare. I zaista,
egipatski vračari svojim vračanjem učine isto:

<span id="an_7:12">7:12</span> svaki baci svoj štap, koji se pretvori u
zmiju. Ali Aronov štap proguta njihove štapove.

<span id="an_7:13">7:13</span> Faraon bijaše tvrdokorna srca: ne htjede
poslušati Mojsija i Arona, kako je Jahve i kazao.

<span id="an_7:14">7:14</span> Tada Jahve reče Mojsiju: "Faraonovo je
srce okorjelo; odbija da pusti narod.

<span id="an_7:15">7:15</span> Ujutro pođi k faraonu. Kad izađe k vodi,
stani preda nj na obali Rijeke. Uzmi u ruku štap što se bio u zmiju
pretvorio.

<span id="an_7:16">7:16</span> Reci mu: 'Jahve, Bog Hebreja, poslao me k
tebi s porukom da pustiš moj narod da mi iskaže štovanje u pustinji. Ali
sve dosad ti nisi poslušao.

<span id="an_7:17">7:17</span> Ovako Jahve poručuje: Ovim ćeš spoznati
da sam ja Jahve. Gledaj! Štapom koji imam u ruci mlatnut ću po vodi u
Rijeci i pretvorit će se u krv.

<span id="an_7:18">7:18</span> Ribe će u Rijeci pocrkati; Rijeka će se
usmrdjeti, i grstit će se Egipćanima piti vodu iz Rijeke.'"

<span id="an_7:19">7:19</span> Još Jahve reče Mojsiju: "Reci Aronu da
uzme svoj štap i pruži svoju ruku povrh egipatskih voda: njihovih
rijeka, njihovih prokopa, njihovih jezeraca, svih njihovih vodenih
stjecišta, da se pretvore u krv; po svoj zemlji egipatskoj neka je krv,
čak i u drvenim i kamenim posudama."

<span id="an_7:20">7:20</span> Mojsije i Aron učiniše kako im je Jahve
naredio. Podiže Aron svoj štap i naočigled faraona i njegovih službenika
mlatnu po vodi u Rijeci. Sva se voda u Rijeci prometnu u krv.

<span id="an_7:21">7:21</span> Ribe u Rijeci pocrkaše; Rijeka se
usmrdje, tako da Egipćani nisu mogli piti vodu iz Rijeke; krv bijaše po
svoj zemlji egipatskoj.

<span id="an_7:22">7:22</span> Ali egipatski vračari svojim vračanjem
učiniše isto. Tako faraon ostade tvrdokorna srca: nije htio poslušati
Mojsija i Arona, kako je Jahve i kazao.

<span id="an_7:23">7:23</span> Faraon se okrenu i ode u svoj dvor, ne
uzimajući ni to k srcu.

<span id="an_7:24">7:24</span> Svi su Egipćani počeli kopati oko Rijeke
tražeći pitke vode jer nisu mogli piti vode iz Rijeke.

<span id="an_7:25">7:25</span> Kad je prošlo sedam dana kako je Jahve
udario po Rijeci,

<span id="an_7:26">7:26</span> opet Jahve reče Mojsiju: "Pođi k faraonu
i reci mu: 'Ovako govori Jahve: Pusti moj narod da ode i štovanje mi
iskaže.

<span id="an_7:27">7:27</span> Ako odbiješ da ih pustiš, svu ću ti
zemlju kazniti žabama.

<span id="an_7:28">7:28</span> Rijeka će vrvjeti žabama. One će izići i
prodrijeti u tvoj dvor, u ložnicu, u tvoju postelju, u kuće tvojih
službenika i tvoga naroda, pod sačeve i naćve tvoje.

<span id="an_7:29">7:29</span> Po tebi, po tvome narodu i svim tvojim
službenicima skakat će žabe.'"

<span id="an_8:1">8:1</span> Onda Jahve reče Mojsiju: "Reci Aronu neka
ispruži svoju ruku sa štapom povrh rijeka, prokopa i jezeraca i učini da
žabe navale na egipatsku zemlju."

<span id="an_8:2">8:2</span> Aron pruži svoju ruku povrh egipatskih
voda, i žabe iziđoše i prekriše zemlju egipatsku.

<span id="an_8:3">8:3</span> Ali i vračari učiniše tako svojim
vračanjem, te žabe navališe na egipatsku zemlju.

<span id="an_8:4">8:4</span> Zovne sad faraon Mojsija i Arona i rekne:
"Molite Jahvu da ukloni žabe od mene i moga puka, a ja ću pustiti narod
da prinese žrtvu Jahvi."

<span id="an_8:5">8:5</span> Mojsije uzvrati faraonu: "Dostoj se
odrediti mi kad hoćeš da molim za te, za tvoje službenike i za tvoj
narod da se žabe odstrane od tebe i tvojih domova i ostanu samo u
Rijeci."

<span id="an_8:6">8:6</span> "Sutra", reče. "Neka bude kako kažeš",
odvrati Mojsije, "da znaš kako nitko nije kao Jahve, Bog naš.

<span id="an_8:7">8:7</span> Žabe će otići od tebe, od tvojih službenika
i tvoga naroda; ostat će samo u Rijeci."

<span id="an_8:8">8:8</span> Mojsije i Aron odu od faraona, a onda
Mojsije zazva Jahvu zbog žaba kojima je kaznio faraona.

<span id="an_8:9">8:9</span> I Jahve usliša Mojsija, te žabe pocrkaju po
kućama, dvorištima i njivama.

<span id="an_8:10">8:10</span> Na hrpe su ih zgrtali, zemlja se njima
usmrdjela.

<span id="an_8:11">8:11</span> Kad je faraon vidio da je nastupilo
olakšanje, srce mu otvrdnu te ne posluša Mojsija i Arona, kako je Jahve
i kazao.

<span id="an_8:12">8:12</span> Onda će opet Jahve Mojsiju: "Reci Aronu
neka zamahne svojim štapom i udari po prahu na tlu neka se pretvori u
komarce po svoj zemlji egipatskoj."

<span id="an_8:13">8:13</span> I učine tako: zamahne Aron rukom i štapom
te udari po prahu na tlu. Komarci navale na ljude i životinje. Sav prah
na tlu pretvori se u komarce po svoj zemlji egipatskoj.

<span id="an_8:14">8:14</span> Vračari pokušaše da svojim vračanjem
stvore komarce, ali nisu mogli. Ljudi i životinje postanu plijenom
komaraca.

<span id="an_8:15">8:15</span> Tada vračari reknu faraonu: "To je prst
Božji!" Ali je faraonovo srce bilo okorjelo, pa nije poslušao Mojsija i
Arona, kako je Jahve i kazao.

<span id="an_8:16">8:16</span> Onda Jahve reče Mojsiju: "Podrani ujutro,
iziđi pred faraona kad krene k vodi, i reci mu: 'Ovako poručuje Jahve:
Pusti moj narod da ode i da mi štovanje iskaže.

<span id="an_8:17">8:17</span> Ako ne pustiš moga naroda, pripustit ću
obade na te, na tvoje službenike, na tvoj puk i tvoje domove. Egipatski
domovi i samo tlo na kojem stoje vrvjet će od obada.

<span id="an_8:18">8:18</span> Ali ću toga dana izuzeti gošenski kraj, u
kojem živi moj narod, te se ondje obadi neće pojaviti, tako da znaš da
sam ja Jahve u središtu zemlje.

<span id="an_8:19">8:19</span> Tu ću razliku napraviti između svoga i
tvoga naroda. To će znamenje biti sutra.'"

<span id="an_8:20">8:20</span> I učini Jahve tako. Rojevi obada nalete u
faraonov dvor, na domove njegovih službenika i po svoj zemlji
egipatskoj. Zemlja nastrada od obada.

<span id="an_8:21">8:21</span> Sad faraon pozove Mojsija i Arona pa im
rekne: "Idite, prinesite žrtvu svome Bogu, ali u ovoj zemlji."

<span id="an_8:22">8:22</span> "Ne dolikuje da tako učinimo", odgovori
Mojsije. "Žrtve koje mi prinosimo Jahvi, Bogu svome, za Egipćane su
svetogrđe. Kad bismo, dakle, na njihove oči prinosili žrtve koje su
Egipćanima svetogrdne, zar nas ne bi kamenovali?

<span id="an_8:23">8:23</span> Zato moramo u pustinju tri dana hoda te
prinijeti žrtvu Jahvi, Bogu svome, kako nam je zapovjedio."

<span id="an_8:24">8:24</span> "Pustit ću vas da odete u pustinju",
odgovori faraon, "i prinesete žrtvu Jahvi, svome Bogu, ali ne odlazite
predaleko. Molite za me!"

<span id="an_8:25">8:25</span> Nato odvrati Mojsije: "Čim odem od tebe,
zazvat ću Jahvu da sutra nestane obada s faraona, njegovih službenika i
njegova puka. Ali neka faraon više ne vara! Neka pusti narod da ide i
prinese žrtvu Jahvi."

<span id="an_8:26">8:26</span> Tako Mojsije ode od faraona i pomoli se
Jahvi.

<span id="an_8:27">8:27</span> I Jahve učini kako je Mojsije tražio: s
faraona, s njegovih službenika i s njegova puka nestane obada - ni jedan
jedini nije ostao.

<span id="an_8:28">8:28</span> Ali opet ukruti faraon srce svoje i ne
dopusti narodu da ode.

<span id="an_9:1">9:1</span> Tada Jahve reče Mojsiju: "Idi k faraonu i
reci mu: 'Ovako poručuje Jahve, Bog Hebreja: Pusti moj narod da ode i da
mi štovanje iskaže.

<span id="an_9:2">9:2</span> Ako ga ne pustiš, nego ga i dalje budeš
zadržavao,

<span id="an_9:3">9:3</span> ruka Jahvina udarit će strašnim pomorom po
tvome blagu što je u polju: po konjima, magaradi, devama, krupnoj i
sitnoj stoci.

<span id="an_9:4">9:4</span> Razlikovat će Jahve stoku Izraelaca od
stoke Egipćana, tako da ništa što pripada Izraelcima neće stradati.'"

<span id="an_9:5">9:5</span> Jahve je odredio i vrijeme, rekavši: "Sutra
će Jahve izvesti ovo u zemlji."

<span id="an_9:6">9:6</span> Sutradan Jahve tako i učini. Sva stoka
Egipćana ugine, a od stoke Izraelaca nije uginulo ni jedno grlo.

<span id="an_9:7">9:7</span> Faraon je istraživao i uvjerio se da od
izraelske stoke nije uginulo ni jedno grlo. Ali je srce faraonovo ipak
otvrdlo i nije pustio naroda.

<span id="an_9:8">9:8</span> Reče Jahve Mojsiju i Aronu: "Zagrabite pune
pregršti pepela iz peći, pa neka ga Mojsije pred faraonovim očima baci
prema nebu.

<span id="an_9:9">9:9</span> Od toga će nastati sitna prašina po svoj
zemlji egipatskoj, i na ljudima će i na životinjama izazivati otekline i
stvarati čireve s kraja na kraj Egipta."

<span id="an_9:10">9:10</span> Tako oni uzeše pepela iz peći i dođoše
pred faraona. Onda Mojsije rasu pepeo prema nebu, a otekline s čirevima
prekriše ljude i životinje.

<span id="an_9:11">9:11</span> Ni čarobnjaci se nisu mogli pojaviti pred
Mojsijem, jer su i čarobnjaci, kao i ostali Egipćani, bili prekriveni
čirevima.

<span id="an_9:12">9:12</span> Ali je Jahve otvrdnuo srce faraonu, pa on
ne posluša Mojsija i Arona, kako je Jahve Mojsiju i rekao.

<span id="an_9:13">9:13</span> Tada Jahve reče Mojsiju: "Podrani ujutro,
iziđi pred faraona i reci mu: 'Ovako poručuje Jahve, Bog Hebreja: Pusti
narod da ode i da mi štovanje iskaže.

<span id="an_9:14">9:14</span> Ako ih ne pustiš, sva zla svoja navalit
ću ovaj put na te, na tvoje službenike i tvoj puk, tako da spoznaš da
nema nikoga na svoj zemlji kao što sam ja.

<span id="an_9:15">9:15</span> Da sam ruku svoju spustio i udario tebe i
tvoj puk pomorom, nestalo bi te sa zemlje.

<span id="an_9:16">9:16</span> Poštedio sam te da ti pokažem svoju moć i
da se hvali moje ime po svoj zemlji.

<span id="an_9:17">9:17</span> Ali se ti previše uzdižeš nad mojim
narodom i priječiš mu da ode.

<span id="an_9:18">9:18</span> Sutra u ovo doba pustit ću tuču tako
strašnu kakve u Egiptu još nije bilo otkad je postao do sada.

<span id="an_9:19">9:19</span> Zato naredi da pod krov utjeraju tvoje
blago i sve što je vani, na otvorenu. Sve što se nađe u polju, bilo
čovjek bilo živinče, ne bude li uvedeno unutra, poginut će kad tuča
zaspe po njima.'"

<span id="an_9:20">9:20</span> Faraonovi službenici, koji su se pobojali
Jahvina govora, utjeraju svoje sluge i svoje blago unutra.

<span id="an_9:21">9:21</span> Oni koji nisu marili za Jahvinu prijetnju
ostave vani i svoje sluge i stoku.

<span id="an_9:22">9:22</span> Onda rekne Jahve Mojsiju: "Pruži ruku
prema nebu da udari tuča po svoj zemlji egipatskoj: po ljudima,
životinjama i svemu bilju u zemlji egipatskoj."

<span id="an_9:23">9:23</span> Mojsije diže svoj štap prema nebu. Jahve
zagrmje i pusti tuču i munje sastavi sa zemljom. Sipao je Jahve tuču po
zemlji Egipćana.

<span id="an_9:24">9:24</span> Tuča je mlatila, kroz nju munje parale.
Strahota se takva nije oborila na zemlju egipatsku otkako su ljudi u
njoj.

<span id="an_9:25">9:25</span> Tuča pobi po svem Egiptu sve što je
ostalo vani, ljude i životinje; uništi sve bilje po poljima i sva stabla
poljska polomi.

<span id="an_9:26">9:26</span> Samo u gošenskom kraju, gdje su živjeli
Izraelci, nije bilo tuče.

<span id="an_9:27">9:27</span> Faraon posla po Mojsija i Arona pa im
reče: "Ovaj put priznajem da sam kriv. Jahve ima pravo, a ja i moj narod
krivo.

<span id="an_9:28">9:28</span> Molite Jahvu da ustavi gromove i tuču, a
ja ću vas pustiti da idete. Nećete više dugo ostati."

<span id="an_9:29">9:29</span> "Kad iziđem iz grada", reče mu Mojsije,
"dići ću ruke prema Jahvi, pa će gromovi prestati, a ni tuče više neće
biti, tako da znaš da zemlja pripada Jahvi.

<span id="an_9:30">9:30</span> Ali ni ti ni tvoji dvorani, znam ja, još
se ne bojite Boga Jahve."

<span id="an_9:31">9:31</span> I tako propade lan i ječam: jer ječam
bijaše u klasu, a lan u cvatu.

<span id="an_9:32">9:32</span> Pšenica i raž nisu nastradali jer su
ozima žita.

<span id="an_9:33">9:33</span> Otišavši od faraona, Mojsije iziđe iz
grada i podigne ruke prema Jahvi. Prestane grmljavina i tuča, a ni kiša
više nije padala na zemlju.

<span id="an_9:34">9:34</span> Kad je faraon vidio da je prestala
grmljavina, tuča i kiša, opet padne u grijeh: i on i njegovi službenici
opet otvrdnu srcem.

<span id="an_9:35">9:35</span> Otvrdnu srce faraonu i ne pusti on
Izraelce, kako je Jahve i prorekao preko Mojsija.

<span id="an_10:1">10:1</span> Reče Jahve Mojsiju: "Idi k faraonu.
Učinio sam da njemu i njegovim službenicima otvrdne srce da izvedem
svoja znamenja među njima;

<span id="an_10:2">10:2</span> da možeš pripovjedati svome sinu i svome
unuku što sam učinio Egipćanima i kakva sam znamenja izvodio među njima,
kako biste znali da sam ja Jahve."

<span id="an_10:3">10:3</span> Tako Mojsije i Aron odu k faraonu i kažu
mu: "Ovako poručuje Jahve, Bog Hebreja: 'Dokle ćeš odbijati da se preda
mnom poniziš? Pusti moj narod da mi iskaže štovanje.

<span id="an_10:4">10:4</span> Jer ako ne pustiš moga naroda, sutra ću
navesti skakavce na tvoju zemlju.

<span id="an_10:5">10:5</span> Tako će prekriti površinu da se zemlja od
njih neće vidjeti. Pojest će ono što vam je iza tuče ostalo; i ogolit će
vam sva stabla što po polju rastu.

<span id="an_10:6">10:6</span> Ispunit će ti sav dvor, kuće tvojih
službenika i domove svih ostalih Egipćana - takvo što ne vidješe ni
tvoji očevi ni očevi tvojih očeva u ovoj zemlji od svojih vremena do
danas.'" Okrene se i ode od faraona.

<span id="an_10:7">10:7</span> "Dokle će nam ovaj čovjek biti stupica?"
- rekoše faraonu njegovi službenici. - "Pusti te ljude neka idu i iskažu
štovanje Jahvi, svome Bogu! Zar ne vidiš kako Egipat srlja u propast?"

<span id="an_10:8">10:8</span> Dovedu Mojsija i Arona natrag k faraonu,
a on im reče: "Idite! Iskažite štovanje Jahvi, svome Bogu! A tko će sve
ići?"

<span id="an_10:9">10:9</span> "Svi idemo", odgovori Mojsije, "i mlado i
staro. Odlazimo sa svojim sinovima i svojim kćerima; sa svojom krupnom i
sitnom stokom, jer moramo održati svečanost Jahvi."

<span id="an_10:10">10:10</span> "Jahve bio s vama isto kao što i ja
pustio da s vama pođu i djeca!" - odgovori im. "Očito se vidi da vam
nakana nije čista.

<span id="an_10:11">10:11</span> Nećemo tako! Nego muškarci neka odu i
štovanje iskažu Jahvi. To ste i tražili." I otjeraju ih od faraona.

<span id="an_10:12">10:12</span> Tada reče Jahve Mojsiju: "Pruži ruku
povrh zemlje egipatske da navale skakavci na egipatsku zemlju i pojedu
sve bilje što još ostade nakon tuče!"

<span id="an_10:13">10:13</span> Tako Mojsije podigne svoj štap povrh
egipatske zemlje, a Jahve navrati istočni vjetar po zemlji; puhao je
toga cijelog dana i cijele noći. A kad je jutro svanulo, vjetar nanio
skakavce.

<span id="an_10:14">10:14</span> Oni se razlete po svoj egipatskoj
zemlji i padnu po svim krajevima Egipta u silnoj gustoći: toliko ih
mnoštvo nikad prije nije bilo niti će kada biti.

<span id="an_10:15">10:15</span> Pokriju sve tlo, tako da se od njih
zacrnjelo. Pojedu sve bilje u polju i sve plodove sa stabala što su bili
ostali iza tuče. Ništa se više nije zelenjelo: ni stabla ni poljska
trava u svem Egiptu.

<span id="an_10:16">10:16</span> Brže-bolje dozva faraon Mojsija i Arona
pa im reče: "Sagriješio sam protiv Jahve, vašega Boga, i vas!

<span id="an_10:17">10:17</span> Oprostite mi uvredu još samo ovaj put i
molite Jahvu, Boga svoga, da samo otkloni od mene ovaj smrtonosni bič!"

<span id="an_10:18">10:18</span> Kad je Mojsije otišao od faraona, zazva
Jahvu

<span id="an_10:19">10:19</span> i Jahve promijeni vjetar u veoma jak
zapadnjak, koji pothvati skakavce i odnese prema Crvenome moru. Ni jedan
jedini skakavac nije ostao ni u kojem kraju Egipta.

<span id="an_10:20">10:20</span> Ali je Jahve otvrdnuo srce faraonu i ne
pusti on Izraelaca.

<span id="an_10:21">10:21</span> "Pruži ruku prema nebu", rekne Jahve
Mojsiju, "pa neka se tmina spusti na egipatsku zemlju, tmina koja će se
moći opipati."

<span id="an_10:22">10:22</span> Mojsije pruži ruku prema nebu i spusti
se gusta tmina na svu zemlju egipatsku: tri je dana trajala.

<span id="an_10:23">10:23</span> Tri dana nisu ljudi jedan drugoga mogli
vidjeti i nitko se sa svoga mjesta nije micao. A u mjestima gdje su
Izraelci živjeli sjala svjetlost.

<span id="an_10:24">10:24</span> Pozva onda faraon Mojsija i reče: "Idi
i štovanje iskaži Jahvi! Ali vaša stoka, krupna i sitna, neka ostane
ovdje. Vaša djeca neka idu s vama!"

<span id="an_10:25">10:25</span> "Ti nas sam moraš opskrbiti prinosima i
žrtvama paljenicama koje ćemo prinijeti Jahvi, Bogu svojemu", odgovori
Mojsije.

<span id="an_10:26">10:26</span> "Zato ćemo sa sobom potjerati i svoja
stada. Ni papak neće ostati ovdje. Od njih nam valja izabrati za
žrtvovanje Jahvi, Bogu našemu, a ne znamo, dok onamo ne stignemo, što
moramo Jahvi prinijeti."

<span id="an_10:27">10:27</span> Jahve otvrdne faraonu srce i on ne
pristane da odu.

<span id="an_10:28">10:28</span> "Odlazi!" - vikne faraon na Mojsija. "I
da mi više na oči ne dolaziš! Onoga dana kad mi se opet pojaviš na oči,
zaglavit ćeš!"

<span id="an_10:29">10:29</span> "Dobro si kazao!" - uzvrati Mojsije.
"Lica tvoga više neću vidjeti!"

<span id="an_11:1">11:1</span> "Još ću samo jednom nedaćom udariti
faraona i Egipat", reče Jahve Mojsiju. "Poslije toga pustit će vas
odavde. I više: sam će vas odavde potjerati.

<span id="an_11:2">11:2</span> Kaži svijetu neka svaki čovjek ište od
svoga susjeda i svaka žena od svoje susjede srebrnih i zlatnih
dragocjenosti."

<span id="an_11:3">11:3</span> Jahve učini te Egipćani bijahu naklonjeni
narodu. Sam Mojsije postane vrlo uvažen u egipatskoj zemlji, u očima
faraonovih službenika i u očima naroda.

<span id="an_11:4">11:4</span> A onda Mojsije navijesti: "Ovako poručuje
Jahve: 'O ponoći proći ću Egiptom.

<span id="an_11:5">11:5</span> Svaki će prvorođenac u egipatskoj zemlji
umrijeti, od prvorođenca faraonova, koji bi imao sjediti na njegovu
prijestolju, do prvorođenca ropkinje koja se nalazi uz mlinski kamen; a
uginut će i sve prvine od stoke.

<span id="an_11:6">11:6</span> U svoj će zemlji egipatskoj nastati
veliki jauk, kakva nije bilo niti će kad poslije biti.

<span id="an_11:7">11:7</span> Među Izraelcima ni pas neće zalajati na
živo stvorenje: ni na čovjeka ni na životinju.' Po tome ćete znati da
Jahve luči Izraelca od Egipćanina.

<span id="an_11:8">11:8</span> Onda će svi ovi tvoji dvorani k meni
doći, preda me se baciti i vikati: Nosi se i ti i sav puk koji za tobom
ide! Poslije toga ću otići." I gnjevan ode od faraona.

<span id="an_11:9">11:9</span> "Neće vas faraon poslušati", reče Jahve
Mojsiju, "a to da bi se umnožila moja znamenja u zemlji egipatskoj."

<span id="an_11:10">11:10</span> Mojsije i Aron izveli su sva ta
znamenja pred faraonom, ali je Jahve okorio srce faraonu, tako te on
nije puštao Izraelaca da odu iz njegove zemlje.

<span id="an_12:1">12:1</span> Jahve reče Mojsiju i Aronu u zemlji
egipatskoj:

<span id="an_12:2">12:2</span> "Ovaj mjesec neka vam bude početak
mjesecima; neka vam bude prvi mjesec u godini.

<span id="an_12:3">12:3</span> Ovo objavite svoj zajednici izraelskoj:
Desetog dana ovoga mjeseca neka svatko za obitelj pribavi jedno živinče.
Tako, jedno na obitelj.

<span id="an_12:4">12:4</span> Ako je obitelj premalena da ga potroši,
neka se ona priključi svome susjedu, najbližoj kući, prema broju osoba.
Podijelite živinče prema tome koliko koja osoba može pojesti.

<span id="an_12:5">12:5</span> Živinče neka bude bez mane, od jedne
godine i muško. Možete izabrati bilo janje bilo kozle.

<span id="an_12:6">12:6</span> Čuvajte ga do četrnaestoga dana ovoga
mjeseca. A onda neka ga sva izraelska zajednica zakolje kad se spusti
suton.

<span id="an_12:7">12:7</span> Neka uzmu krvi i poškrope oba dovratnika
i nadvratnik kuće u kojoj se bude blagovalo.

<span id="an_12:8">12:8</span> Meso, pečeno na vatri, neka se pojede te
iste noći sa beskvasnim kruhom i gorkim zeljem.

<span id="an_12:9">12:9</span> Da ništa sirovo ili na vodi skuhano od
njega niste jeli, nego na vatri pečeno: s glavom, nogama i ponutricom.

<span id="an_12:10">12:10</span> Ništa od njega ne smijete ostaviti za
sutradan: što bi god do jutra ostalo, morate na vatri spaliti.

<span id="an_12:11">12:11</span> A ovako ga blagujte: opasanih bokova, s
obućom na nogama i sa štapom u ruci. Jedite ga žurno: to je Jahvina
pasha.

<span id="an_12:12">12:12</span> Te ću, naime, noći ja proći egipatskom
zemljom i pobiti sve prvorođence u zemlji egipatskoj - i čovjeka i
životinju. Ja, Jahve, kaznit ću i sva egipatska božanstva.

<span id="an_12:13">12:13</span> Krv neka označuje kuće u kojima vi
budete. Gdje god spazim krv, proći ću vas; tako ćete vi izbjeći biču
zatornomu kad se oborim na zemlju egipatsku."

<span id="an_12:14">12:14</span> "Taj dan neka vam bude spomen-dan.
Slavite ga kao blagdan u čast Jahvi. Svetkujte ga po trajnoj uredbi od
koljena do koljena.

<span id="an_12:15">12:15</span> Sedam dana jedite beskvasan kruh.
Prvoga već dana uklonite kvasac iz svojih kuća. Jer, tko bi god od
prvoga do sedmoga dana jeo ukvasan kruh, taj se ima iskorijeniti između
Izraelaca.

<span id="an_12:16">12:16</span> Prvoga dana držite sveto zborovanje, a
tako i sedmoga dana. Nikakva posla tih dana nemojte raditi. Jedino jelo,
što kome treba, možete pripraviti.

<span id="an_12:17">12:17</span> Držite blagdan beskvasnog kruha! Toga
sam, naime, dana izveo vaše čete iz zemlje egipatske. Držite zato taj
dan kao blagdan od koljena do koljena: to je vječna naredba.

<span id="an_12:18">12:18</span> Od večeri četrnaestoga dana prvoga
mjeseca pa do večeri dvadeset prvoga dana toga mjeseca jedite beskvasan
kruh.

<span id="an_12:19">12:19</span> Sedam dana ne smije biti kvasca u vašim
domovima. Tko bi god jeo bilo što ukvasano, taj neka se ukloni iz
izraelske zajednice, bio stranac ili domorodac.

<span id="an_12:20">12:20</span> Ništa ukvasano ne smijete jesti: u svim
svojim prebivalištima jedite nekvasan kruh."

<span id="an_12:21">12:21</span> Zatim sazva Mojsije sve starješine
Izraelaca te im reče: "Idite i pribavite janje za svoje obitelji i
žrtvujte Pashu.

<span id="an_12:22">12:22</span> Onda uzmite kitu izopa, zamočite je u
krv što je u zdjeli i poškropite krvlju iz zdjele nadvratnik i oba
dovratnika. Neka nitko ne izlazi preko kućnih vrata do jutra.

<span id="an_12:23">12:23</span> Kad Jahve bude prolazio da pobije
Egipćane, zapazit će krv na nadvratniku i na oba dovratnika, pa će
mimoići ta vrata i neće dopustiti da Zatornik uđe u vaše kuće da hara.

<span id="an_12:24">12:24</span> Ovu uredbu držite u svim vremenima kao
zakon za se i djecu svoju.

<span id="an_12:25">12:25</span> I kad dođete u zemlju koju će vam Jahve
dati kako je obećao, vršite ovaj obred.

<span id="an_12:26">12:26</span> Kad vas vaša djeca zapitaju: Što vam
taj obred označuje?

<span id="an_12:27">12:27</span> odgovorite im: Ovo je pashalna žrtva u
čast Jahvi koji je prolazio mimo kuće Izraelaca kad je usmrćivao
Egipćane, a naše kuće pošteđivao." Tada narod popada ničice i pokloni
se.

<span id="an_12:28">12:28</span> Potom Izraelci odu i poslušaju: kako je
Jahve Mojsiju i Aronu naredio, tako i učine.

<span id="an_12:29">12:29</span> U ponoći Jahve pobije sve prvorođence
po zemlji egipatskoj: od prvorođenca faraonova, koji je imao sjediti na
prijestolju, do prvorođenca sužnja u tamnici, a tako i sve prvine od
stoke.

<span id="an_12:30">12:30</span> Noću ustane faraon, on pa svi njegovi
dvorani i svi Egipćani, jer se strašan jauk razlijegao Egiptom: ne
bijaše kuće u kojoj nije ležao mrtvac.

<span id="an_12:31">12:31</span> Faraon pozva u noći Mojsija i Arona te
im reče: "Ustajte i odlazite od moga naroda i vi i vaši Izraelci! Idite!
Odajte štovanje Jahvi, kako ste tražili.

<span id="an_12:32">12:32</span> Pokupite svoju i sitnu i krupnu stoku,
kako ste zahtijevali: idite pa i mene blagoslovite!"

<span id="an_12:33">12:33</span> Egipćani nagonili narod da brže ide iz
zemlje, "jer izgibosmo svi", govorahu oni.

<span id="an_12:34">12:34</span> Tako narod ponese svoje još neukislo
tijesto; naćve, uvijene u ogrtače, ponesoše na ramenima.

<span id="an_12:35">12:35</span> I učiniše Izraelci kako im je Mojsije
bio rekao: zatražiše od Egipćana srebrnine, i zlatnine, i odjeće.

<span id="an_12:36">12:36</span> Jahve je učinio te Egipćani bijahu
naklonjeni narodu pa davahu. Tako su Egipćane oplijenili.

<span id="an_12:37">12:37</span> Pođu tako Izraelci iz Ramsesa prema
Sukotu. Bilo je oko šest stotina tisuća pješaka, osim žena i djece.

<span id="an_12:38">12:38</span> A mnogo i drugoga svijeta pođe s njima,
i mnoga stoka, krupna i sitna.

<span id="an_12:39">12:39</span> Ispeku beskvasne prevrte od tijesta što
su ga iz Egipta ponijeli: nije se bilo ukvasalo. A kako su bili tjerani
iz Egipta, nisu mogli odgađati, i tako nisu sebi spremili poputninu.

<span id="an_12:40">12:40</span> Vrijeme što su ga Izraelci proveli u
Egiptu iznosilo je četiri stotine i trideset godina.

<span id="an_12:41">12:41</span> I kad se navrši četiri stotine i
trideset godina - točno onoga dana - sve čete Jahvine iziđoše iz zemlje
egipatske.

<span id="an_12:42">12:42</span> Ona noć koju je Jahve probdio da njih
izbavi iz Egipta, odonda je svima Izraelcima, u sve naraštaje njihove,
noć bdjenja u čast Jahvi.

<span id="an_12:43">12:43</span> Reče Jahve Mojsiju i Aronu: "Neka je
ovo pravilo za pashalnu žrtvu: ni jedan stranac ne smije od nje jesti!

<span id="an_12:44">12:44</span> Svaki rob, kupljen novcem i obrezan,
može je jesti.

<span id="an_12:45">12:45</span> Ni gost ni najamnik ne smiju je jesti!

<span id="an_12:46">12:46</span> Blagujte je u jednoj te istoj kući; iz
kuće ne smijete iznositi mesa niti na žrtvi smijete koju kost slomiti.

<span id="an_12:47">12:47</span> Sva zajednica Izraelaca neka je
prikazuje!

<span id="an_12:48">12:48</span> Ako bi stranac koji među vama boravi
htio svetkovati Pashu u čast Jahvi, svi se njegovi muški moraju
obrezati. Tek tada neka pristupi i slavi je, jer je tada kao i domorodac
zemlje. Ali neobrezani ne smije od nje jesti.

<span id="an_12:49">12:49</span> Neka vrijedi isto pravilo za domoroca i
pridošlicu koji među vama boravi."

<span id="an_12:50">12:50</span> Svi Izraelci poslušaju: kako je Jahve
naredio Mojsiju i Aronu, tako su i učinili.

<span id="an_12:51">12:51</span> Toga istog dana izbavio je Jahve
Izraelce u njihovim četama iz zemlje egipatske.

<span id="an_13:1">13:1</span> Jahve reče Mojsiju:

<span id="an_13:2">13:2</span> "Meni posvetite svakoga prvorođenca!
Prvenci materina krila kod Izraelaca, i od ljudi i od životinja, meni
pripadaju!"

<span id="an_13:3">13:3</span> A onda Mojsije reče narodu: "Sjećajte se
ovoga dana u koji ste izbavljeni iz Egipta, iz kuće ropstva, jer vas
Jahve izbavi odande svojom jakom mišicom. Ukvasani kruh neka se ne jede!

<span id="an_13:4">13:4</span> Ovoga dana mjeseca Abiba vaše je
izbavljenje.

<span id="an_13:5">13:5</span> Stoga: kad te Jahve uvede u zemlju
Kanaanaca, Hetita, Amorejaca, Hivijaca i Jebusejaca, za koju se zakleo
tvojim precima da će ti je dati - zemlju kojom teče med i mlijeko -
ovoga mjeseca obavi ovakav obred:

<span id="an_13:6">13:6</span> sedam dana jedi nekvasan kruh, a sedmoga
dana neka se slavi svetkovina u čast Jahvi.

<span id="an_13:7">13:7</span> Sedam dana neka se jede nekvasan kruh;
ukvasanog kruha neka ne bude kod tebe; i neka se nigdje ne vidi kvasac
na tvome području.

<span id="an_13:8">13:8</span> Svome sinu toga dana objasni: to je za
ono što mi je Jahve učinio kad sam se iz Egipta izbavio.

<span id="an_13:9">13:9</span> Neka ti bude kao znak na tvojoj ruci i
kao opomena na tvome čelu: da Jahvin zakon bude uvijek na tvojim ustima.
Jer te rukom jakom Jahve izbavio iz Egipta.

<span id="an_13:10">13:10</span> Ovaj propis vršite svake godine u
određeno vrijeme."

<span id="an_13:11">13:11</span> "A kada te Jahve dovede u zemlju
Kanaanaca - kako vam se zakle, tebi i tvojim ocima - i kada ti je preda,

<span id="an_13:12">13:12</span> ustupajte Jahvi prvorođence materinjega
krila, a tako i sve prvine što ih tvoja stoka dade - svako muško pripada
Jahvi!

<span id="an_13:13">13:13</span> Svaku prvinu magaradi otkupi janjetom
ili jaretom. Ako je ne otkupiš, slomi joj vrat. A svakoga prvorođenca
između svoje djece otkupi.

<span id="an_13:14">13:14</span> Kad te sin tvoj sutra zapita: Što znači
to? - odgovori mu: Rukom jakom izvede nas Jahve iz Egipta, iz kuće
ropstva.

<span id="an_13:15">13:15</span> Kako je faraon postao tvrdokoran pa nas
nije htio pustiti, Jahve je poubijao sve prvorođence u zemlji
egipatskoj: prvorođence ljudi i prvine stoke. Eto zato Jahvi žrtvujem
svaku mušku prvinu materinjega krila, a svakoga prvorođenca od svojih
sinova otkupljujem.

<span id="an_13:16">13:16</span> Neka ti to bude kao znak na tvojoj ruci
i kao znamenje posred čela da nas je rukom jakom Jahve izbavio iz
Egipta."

<span id="an_13:17">13:17</span> Kad je faraon dopustio da narod ode,
Bog ih nije poveo prema filistejskoj zemlji, iako je onuda bilo
najbliže. Bog je, naime, rekao: "Mogao bi se narod predomisliti i
vratiti u Egipat kad vidi ratovanje."

<span id="an_13:18">13:18</span> Stoga Bog povede narod zaobilaznim
putem, kroz pustinju prema Crvenome moru. Izraelci su napustili zemlju
egipatsku naoružani od glave do pete.

<span id="an_13:19">13:19</span> Mojsije ponese sa sobom Josipove kosti.
Jer Josip bijaše zakleo Izraelce riječima: "Bog će se zacijelo za vas
zauzeti. Tada i moje kosti odavde ponesite sa sobom!"

<span id="an_13:20">13:20</span> Krenuvši iz Sukota, utabore se u Etamu,
na kraju pustinje.

<span id="an_13:21">13:21</span> Jahve je išao pred njima, danju u stupu
od oblaka da im put pokazuje, a noću u stupu od ognja da im svijetli.
Tako su mogli putovati i danju i noću.

<span id="an_13:22">13:22</span> I nije ispred naroda nestajao stup od
oblaka danju ni stup od ognja noću.

<span id="an_14:1">14:1</span> Jahve reče Mojsiju:

<span id="an_14:2">14:2</span> "Reci Izraelcima da se vrate i utabore
pred Pi-Hahirotom, između Migdola i mora, nasuprot Baal-Sefonu.
Utaborite se nasuprot ovome mjestu, uz more.

<span id="an_14:3">14:3</span> Faraon će reći: 'Izraelci lutaju krajem
tamo-amo; pustinja ih zatvorila.'

<span id="an_14:4">14:4</span> Ja ću otvrdnuti faraonu srce, i on će za
njima poći u potjeru. Ali ja ću se proslaviti nad faraonom i svom
njegovom vojskom. Tako će Egipćani spoznati da sam ja Jahve." Izraelci
tako učine.

<span id="an_14:5">14:5</span> Kad su egipatskom kralju kazali da je
narod pobjegao, faraon i njegovi dvorani predomisliše se o narodu. "Što
ovo učinismo!" - rekoše. "Pustismo Izraelce i više nam neće služiti."

<span id="an_14:6">14:6</span> Zato opremi faraon svoja kola i povede
svoju vojsku.

<span id="an_14:7">14:7</span> Uze šest stotina svojih kola sve poizbor
i ostala kola po Egiptu. I u svima bijahu štitonoše.

<span id="an_14:8">14:8</span> Jahve otvrdnu srce faraonu, kralju
egipatskom, te on krenu u potjeru za Izraelcima, koji su otišli
uzdignute pesnice.

<span id="an_14:9">14:9</span> Egipćani, dakle, pođu za njima u potjeru.
I dok su Izraelci taborovali uz more, blizu Pi-Hahirota nasuprot
Baal-Sefonu, stignu ih svi faraonovi konji pod kolima, njegovi konjanici
i njegovi ratnici.

<span id="an_14:10">14:10</span> Kako se faraon približavao, Izraelci
pogledaju i opaze da su Egipćani za njima u potjeri, pa ih obuzme velik
strah. I poviču Izraelci Jahvi:

<span id="an_14:11">14:11</span> "Zar nije bilo grobova u Egiptu", reknu
Mojsiju, "pa si nas izveo da pomremo u pustinji? Kakvu si nam uslugu
učinio što si nas izveo iz Egipta!

<span id="an_14:12">14:12</span> Zar ti nismo rekli baš ovo u Egiptu:
Pusti nas! Služit ćemo Egipćane! Bolje nam je i njih služiti nego u
pustinji poginuti."

<span id="an_14:13">14:13</span> "Ne bojte se!" - reče Mojsije narodu.
"Stojte čvrsto pa ćete vidjeti što će vam Jahve učiniti da vas danas
spasi: Egipćane koje danas vidite nikad više nećete vidjeti.

<span id="an_14:14">14:14</span> Jahve će se boriti za vas. Budite
mirni!"

<span id="an_14:15">14:15</span> "Zašto zapomažete prema meni?" - reče
Jahve Mojsiju. "Reci Izraelcima da krenu na put.

<span id="an_14:16">14:16</span> A ti podigni svoj štap, ispruži svoju
ruku nad morem i razdijeli ga nadvoje da Izraelci mogu proći posred mora
po suhu.

<span id="an_14:17">14:17</span> Ja ću otvrdnuti srce Egipćana, i oni će
poći za njima, a ja ću se onda proslaviti nad faraonom i njegovim
ratnicima, njegovim kolima i konjanicima.

<span id="an_14:18">14:18</span> Neka znaju Egipćani da sam ja Jahve kad
se proslavim nad faraonom, njegovim kolima i njegovim konjanicima."

<span id="an_14:19">14:19</span> Anđeo Božji, koji je išao na čelu
izraelskih četa, promijeni mjesto i stupi im za leđa. A i stup od oblaka
pomakne se ispred njih i stade im za leđa.

<span id="an_14:20">14:20</span> Smjesti se između vojske egipatske i
vojske izraelske te postade onima oblak taman, a ovima rasvjetljivaše
noć, tako te ne mogoše jedni drugima prići cijele noći.

<span id="an_14:21">14:21</span> Mojsije je držao ruku ispruženu nad
morem dok je Jahve svu noć na stranu valjao vode jakim istočnim vjetrom
i more posušio. Kad su se vode razdvojile,

<span id="an_14:22">14:22</span> Izraelci siđoše u more na osušeno dno,
a vode stajahu kao bedem njima nadesno i nalijevo.

<span id="an_14:23">14:23</span> Egipćani: svi faraonovi konji, kola i
konjanici, nagnu za njima u more, u potjeru.

<span id="an_14:24">14:24</span> Za jutarnje straže pogleda Jahve iz
stupa od ognja i oblaka na egipatsku vojsku i u njoj stvori zbrku.

<span id="an_14:25">14:25</span> Zakoči točkove njihovih kola da su se
jedva naprijed micali. "Bježimo od Izraelaca!" - poviču Egipćani, "jer
Jahve se za njih bori protiv Egipćana!" Tada će Jahve Mojsiju:

<span id="an_14:26">14:26</span> "Pruži ruku nad more da se vode vrate
na Egipćane, na njihova kola i konjanike."

<span id="an_14:27">14:27</span> Mojsije pruži ruku nad more i u cik
zore more se vrati u svoje korito. Kako su Egipćani, bježeći, jurili
prema moru, Jahve ih strmoglavi usred voda.

<span id="an_14:28">14:28</span> Tako vode, slijevajući se natrag,
potope kola, konjanike i svu vojsku faraonovu koja bijaše pošla u
potjeru za Izraelcima - u more. I ne ostade od njih ni jedan jedini.

<span id="an_14:29">14:29</span> A Izraelci išli suhim posred mora, vode
im stale kao zid zdesna i slijeva.

<span id="an_14:30">14:30</span> Tako Jahve u onaj dan izbavi Izraela iz
šaka egipatskih, i vidje Izrael pomorene Egipćane na morskome žalu.

<span id="an_14:31">14:31</span> Osvjedoči se Izrael i o silnoj moći
koju Jahve pokaza nad Egipćanima. Narod se poboja Jahve i povjerova
Jahvi i njegovu sluzi Mojsiju.

<span id="an_15:1">15:1</span> Tada Mojsije s Izraelcima zapjeva ovu
pjesmu Jahvi u slavu: "U čast Jahvi zapjevat ću, jer se slavom
proslavio! Konja s konjanikom u more je survao.

<span id="an_15:2">15:2</span> Moja je snaga, moja pjesma - Jahve jer je
mojim postao izbaviteljem. On je Bog moj, njega ja ću slaviti, on je Bog
oca moga, njega ću veličati.

<span id="an_15:3">15:3</span> Jahve je ratnik hrabar, Jahve je ime
njegovo.

<span id="an_15:4">15:4</span> Kola faraonova i vojsku mu u more baci;
cvijet njegovih štitonoša More crveno proguta.

<span id="an_15:5">15:5</span> Valovi ih prekriše; poput kamena u morske
potonuše dubine.

<span id="an_15:6">15:6</span> Desnica tvoja, Jahve, snagom se prodiči;
desnica tvoja, Jahve, raskomada dušmana.

<span id="an_15:7">15:7</span> Veličanstvom svojim obaraš ti protivnike;
puštaš svoj gnjev i on ih k'o slamu proždire.

<span id="an_15:8">15:8</span> Od daha iz tvojih nosnica vode narastoše,
valovi se u bedem uzdigoše, u srcu mora dubine se stvrdnuše.

<span id="an_15:9">15:9</span> Mislio je neprijatelj: 'Gonit ću ih,
stići, plijen ću podijelit', duša će moja sita ga biti; trgnut ću mač,
uništit' ih rukom svojom.'

<span id="an_15:10">15:10</span> A ti dahom svojim dahnu, more se nad
njima sklopi; k'o olovo potonuše silnoj vodi u bezdane.

<span id="an_15:11">15:11</span> Tko je kao ti, Jahve među bogovima, tko
kao ti sija u svetosti, u djelima strašan, divan u čudima?

<span id="an_15:12">15:12</span> Desnicu si pružio i zemlja ih proguta!

<span id="an_15:13">15:13</span> Milošću svojom vodio si ovaj narod,
tobom otkupljen, k svetom tvom Stanu snagom si ga svojom upravio.

<span id="an_15:14">15:14</span> Kada to čuše, prodrhtaše narodi;
Filistejce muke spopadoše.

<span id="an_15:15">15:15</span> Užas je srvao edomske glavare, trepet
je obuzeo moapske knezove i tresu se svi koji žive u Kanaanu.

<span id="an_15:16">15:16</span> Strah i prepast na njih se obaraju;
snaga tvoje ruke skamenila ih je dok narod tvoj, Jahve, ne prođe, dok ne
prođe narod tvoj koji si otkupio.

<span id="an_15:17">15:17</span> Dovest ćeš ih i posaditi na gori svoje
baštine, na mjestu koje ti, Jahve, svojim učini Boravištem, Svetištem, o
Jahve, tvojom rukom sazidanim.

<span id="an_15:18">15:18</span> Vazda i dovijeka Jahve će kraljevati."

<span id="an_15:19">15:19</span> Kad su faraonovi konji, njegova kola i
konjanici sašli u more, Jahve je na njih povratio morske vode pošto su
Izraelci prošli posred mora po suhu.

<span id="an_15:20">15:20</span> Tada Aronova sestra, proročica Mirjam,
uze bubanj u ruku, a sve žene pridruže joj se s bubnjem u ruci i
plešući.

<span id="an_15:21">15:21</span> Mirjam je začinjala pjesmu: "Zapjevajte
Jahvi jer se slavom proslavio! Konja s konjanikom u more je survao."

<span id="an_15:22">15:22</span> Pokrene Mojsije Izraelce od Crvenog
mora i pođu na put kroz pustinju Šur. Tri su dana putovali pustinjom, a
vode nisu našli.

<span id="an_15:23">15:23</span> Dođu k Mari, ali nisu mogli piti vode
kod Mare jer je bila gorka. Stoga se i zove Mara.

<span id="an_15:24">15:24</span> Narod je mrmljao na Mojsija i govorio:
"Što ćemo piti?"

<span id="an_15:25">15:25</span> A on zazva Jahvu. Jahve mu pokaže neko
drvo. Baci on to drvo u vodu i voda postane slatka. Tu im Jahve postavi
zakon i pravo i tu ih stavi u kušnju.

<span id="an_15:26">15:26</span> Zatim reče: "Budeš li zdušno slušao
glas Jahve, Boga svoga, vršeći što je pravo u njegovim očima; budeš li
pružao svoje uho njegovim zapovijedima i držao njegove zakone, nikakvih
bolesti koje sam pustio na Egipćane na vas neću puštati. Jer ja sam
Jahve koji dajem zdravlje."

<span id="an_15:27">15:27</span> Zatim stignu u Elim, gdje je bilo
dvanaest izvora i sedamdeset palma. Tu se, uz vodu, utabore.

<span id="an_16:1">16:1</span> Potom krenu iz Elima, i sva izraelska
zajednica dođe u pustinju Sin, koja je između Elima i Sinaja,
petnaestoga dana drugoga mjeseca nakon odlaska iz zemlje egipatske.

<span id="an_16:2">16:2</span> U pustinji sva izraelska zajednica počne
mrmljati protiv Mojsija i Arona.

<span id="an_16:3">16:3</span> "Oh, da smo pomrli od ruke Jahvine u
zemlji egipatskoj kad smo sjedili kod lonaca s mesom i jeli kruha do
mile volje!" - rekoše im. "Izveli ste nas u ovu pustinju da sve ovo
mnoštvo gladom pomorite!"

<span id="an_16:4">16:4</span> Tada reče Jahve Mojsiju: "Učinit ću da
vam daždi kruh s neba. Neka narod ide i skuplja svaki dan koliko mu za
dan treba. Tako ću ih kušati i vidjeti hoće li se držati moga zakona ili
neće.

<span id="an_16:5">16:5</span> A šestoga dana, kad spreme što su
nakupili, bit će dvaput onoliko koliko su skupljali za svaki dan."

<span id="an_16:6">16:6</span> Onda Mojsije i Aron progovore svim
Izraelcima: "Večeras ćete poznati da vas je Jahve izveo iz zemlje
egipatske,

<span id="an_16:7">16:7</span> a ujutro ćete vidjeti svojim očima
Jahvinu slavu, jer vas je čuo Jahve kako ste protiv njega mrmljali. Što
smo mi da protiv nas mrmljate?

<span id="an_16:8">16:8</span> Večeras će vam Jahve dati mesa da
jedete", nastavi Mojsije, "a ujutro kruha do mile volje, jer je Jahve
čuo vaše mrmljanje protiv njega. Što smo mi? Vi ne mrmljate protiv nas
nego protiv Jahve."

<span id="an_16:9">16:9</span> Poslije toga rekne Mojsije Aronu: "Reci
svoj izraelskoj zajednici: 'Skupite se pred Jahvu, jer je čuo vaše
mrmljanje!'"

<span id="an_16:10">16:10</span> I dok je Aron svoj izraelskoj zajednici
govorio, oni se okrenu prema pustinji, i gle! u oblaku pojavi se Jahvina
slava.

<span id="an_16:11">16:11</span> Onda se Jahve oglasi Mojsiju i reče mu:

<span id="an_16:12">16:12</span> "Čuo sam mrmljanje Izraelaca. Ovako im
reci: 'Večeras ćete jesti meso, a ujutro ćete se nasititi kruha. Tada
ćete poznati da sam ja Jahve, Bog vaš.'"

<span id="an_16:13">16:13</span> I doista! Navečer se pojave prepelice i
prekriju tabor. A ujutro obilna rosa sve orosila oko tabora.

<span id="an_16:14">16:14</span> Kad se prevlaka rose digla, površinom
pustinje ležao tanak sloj, nešto poput pahuljica, kao da se slana
uhvatila po zemlji.

<span id="an_16:15">16:15</span> Kad su Izraelci to vidjeli, pitali su
jedan drugoga: "Što je to?" Jer nisu znali što je. Onda im Mojsije reče:
"To je kruh koji vam je Jahve pribavio za hranu.

<span id="an_16:16">16:16</span> A ovo je zapovijed koju je Jahve izdao:
'Nakupite koliko kome treba za jelo - jedan gomer po osobi, svatko prema
broju članova koji su mu u šatoru.'"

<span id="an_16:17">16:17</span> Izraelci tako uradiše. Neki nakupe
više, neki manje.

<span id="an_16:18">16:18</span> Kad su izmjerili na gomer, pokaza se da
nije ništa preteklo onome koji bijaše nakupio mnogo, a niti je
nedostajalo onome koji bijaše nakupio manje: svatko je nakupio koliko mu
je trebalo za jelo.

<span id="an_16:19">16:19</span> "Neka nitko ne ostavlja ništa za
ujutro!" - rekne im Mojsije.

<span id="an_16:20">16:20</span> Ali oni nisu poslušali Mojsija; neki
ostave i za sutra. A to im se ucrva i usmrdje. Mojsije se na njih
razljuti.

<span id="an_16:21">16:21</span> Tako su skupljali svako jutro koliko je
kome trebalo za jelo. I kad bi sunce ogrijalo, mÓana bi se rastopila.

<span id="an_16:22">16:22</span> Onda šestoga dana nakupiše dvostruku
količinu hrane - po dva gomera na svakoga. Kad su starješine zajednice
došle da izvijeste Mojsija,

<span id="an_16:23">16:23</span> on im reče: "Ovo je zapovijed Jahvina:
Sutra je dan potpunog odmora, subota Jahvi posvećena. Ispecite što
želite peći; skuhajte što želite kuhati. Sve što vam preteče ostavite za
sutra."

<span id="an_16:24">16:24</span> Ostave to oni za sutra, kako je Mojsije
naredio, i niti se usmrdjelo niti su se crvi pojavili.

<span id="an_16:25">16:25</span> "Jedite to danas", reče im Mojsije,
"jer je ovaj dan subota u čast Jahve; danas nećete naći mÓane na polju.

<span id="an_16:26">16:26</span> Šest je dana skupljajte, a sedmoga, u
subotu, neće je biti."

<span id="an_16:27">16:27</span> Bijaše nekih koji su i sedmoga dana
išli da je nakupe, ali ništa ne nađoše.

<span id="an_16:28">16:28</span> Zato Jahve reče Mojsiju: "Dokle ćete
odbijati da se pokorite mojim zapovijedima i mojim zakonima?

<span id="an_16:29">16:29</span> Pogledajte! Zato što vam je Jahve dao
subotu, daje vam hrane šestoga dana za dva dana. Neka svatko stoji gdje
jest; neka nitko u sedmi dan ne izlazi iz svoga stana."

<span id="an_16:30">16:30</span> Tako se sedmoga dana narod odmarao.

<span id="an_16:31">16:31</span> Dom je Izraelov tu hranu prozvao
mÓanom. Bijaše kao zrno korijandra; bijela, a imala je ukus medenog
kolačića.

<span id="an_16:32">16:32</span> Onda rekne Mojsije: "Ovo je zapovijed
koju je izdao Jahve: Napunite tim jedan gomer i čuvajte ga za svoje
potomke da vide hranu kojom sam vas hranio u pustinji kad sam vas
izbavio iz zemlje egipatske."

<span id="an_16:33">16:33</span> I naredi Mojsije Aronu: "Uzmi jednu
posudu; stavi u nju cio gomer mane, a onda je položi pred Jahvu da se
sačuva za vaše potomke."

<span id="an_16:34">16:34</span> Kako je Jahve naredio Mojsiju, Aron je
stavi pred Svjedočanstvo na čuvanje.

<span id="an_16:35">16:35</span> Izraelci su se hranili manom četrdeset
godina, sve dok nisu došli u naseljenu zemlju: jeli su manu do dolaska
na granicu zemlje kanaanske.

<span id="an_16:36">16:36</span> Gomer je deseti dio efe.

<span id="an_17:1">17:1</span> Sva izraelska zajednica po Jahvinoj
zapovijedi krene dalje iz pustinje Sina. Utabore se kod Refidima. Tu
nije bilo vode da narod pije.

<span id="an_17:2">17:2</span> Zato narod zapodjene prepirku s Mojsijem.
Vikali su: "Daj nam vode da pijemo!" A Mojsije im odgovori: "Zašto se sa
mnom prepirete? Zašto kušate Jahvu?"

<span id="an_17:3">17:3</span> Ali je narod žeđao za vodom, pa je
mrmljao na Mojsija i govorio: "Zašto si nas iz Egipta izveo? Zar da nas
žeđom pomoriš, nas, našu djecu i našu stoku?"

<span id="an_17:4">17:4</span> "Što ću s ovim narodom!" - zazivao je
Mojsije Jahvu. "Još malo pa će me kamenovati."

<span id="an_17:5">17:5</span> "Istupi pred narod!" - rekne Jahve
Mojsiju. "Uzmi sa sobom nekoliko izraelskih starješina; uzmi u ruku štap
kojim si udario Rijeku i pođi.

<span id="an_17:6">17:6</span> A ja ću stajati pred tobom ondje, na
pećini na Horebu. Udari po pećini: iz nje će poteći voda, pa neka se
narod napije." Mojsije učini tako naočigled izraelskih starješina.

<span id="an_17:7">17:7</span> Mjesto prozovu Masa i Meriba, zbog toga
što su se Izraelci prepirali i kušali Jahvu govoreći: "Je li Jahve među
nama ili nije?"

<span id="an_17:8">17:8</span> Uto dođu Amalečani i zarate s Izraelcima
kod Refidima.

<span id="an_17:9">17:9</span> A Mojsije reče Jošui: "Odaberi momčad pa
pođi i zapodjeni borbu s Amalečanima. Ja ću sutra stati na vrh brda, sa
štapom Božjim u ruci."

<span id="an_17:10">17:10</span> Jošua učini kako mu je Mojsije rekao te
zađe u borbu s Amalečanima, a Mojsije, Aron i Hur uzađoše na vrh brda.

<span id="an_17:11">17:11</span> I dok bi Mojsije držao ruke uzdignute,
Izraelci bi nadjačavali; a kad bi ruke spustio, nadjačavali bi
Amalečani.

<span id="an_17:12">17:12</span> Ali Mojsiju ruke napokon klonu. Zato
uzeše kamen, staviše ga poda nj i on sjede, dok mu Aron i Hur, jedan s
jedne, a drugi s druge strane, držahu ruke, tako da mu izdržaše do
sunčanog zalaska.

<span id="an_17:13">17:13</span> I Jošua oštricom mača svlada Amaleka i
njegov narod.

<span id="an_17:14">17:14</span> Onda Jahve reče Mojsiju: "Zapiši ovo u
knjigu na sjećanje i utuvi u uši Jošui da ću ja spomen na Amalečane
sasvim izbrisati pod nebom!"

<span id="an_17:15">17:15</span> Podiže zatim Mojsije žrtvenik i nazva
ga : Jahve mi je stijeg!

<span id="an_17:16">17:16</span> "Jer", reče, "Jahvin stijeg u ruku!
Jahvin je boj protiv Amalečana od naraštaja do naraštaja!"

<span id="an_18:1">18:1</span> A Jitro, midjanski svećenik, tast
Mojsijev, ču sve što učini Bog Mojsiju i svemu izraelskom narodu i kako
Jahve izbavi Izraelce iz Egipta.

<span id="an_18:2">18:2</span> Tada tast Mojsijev Jitro povede Siporu,
Mojsijevu ženu - koju Mojsije bijaše otpustio -

<span id="an_18:3">18:3</span> i oba njezina sina. Jednomu je bilo ime
Geršon, a to će reći: "Bijah došljak u tuđoj zemlji."

<span id="an_18:4">18:4</span> Drugi se zvao Eliezer, to jest: "Bog oca
moga bio mi je u pomoći i spasio me od faraonova mača."

<span id="an_18:5">18:5</span> Tako Mojsijev tast Jitro povede k Mojsiju
u pustinju, gdje se Mojsije bio utaborio na Božjem brdu, njegove sinove
i njegovu ženu.

<span id="an_18:6">18:6</span> Poruči on Mojsiju: "Ja, tvoj tast Jitro,
dolazim k tebi s tvojom ženom i s oba njezina sina."

<span id="an_18:7">18:7</span> Izađe Mojsije u susret svome tastu;
duboko mu se nakloni i zagrli ga. Pošto su se upitali za zdravlje, uđu
pod šator.

<span id="an_18:8">18:8</span> Mojsije je onda pripovijedao svome tastu
o svemu što je Jahve učinio faraonu i Egipćanima zbog Izraelaca; o svim
nezgodama što su ih snašle na putu, ali ih je Jahve od njih izbavio.

<span id="an_18:9">18:9</span> Jitro se radovao svemu dobru koje je
Jahve učinio Izraelcima i što ih je oslobodio od egipatskih šaka.

<span id="an_18:10">18:10</span> "Neka je hvaljen Jahve koji vas je
izbavio od egipatskih šaka i od šaka faraonovih", reče Jitro.

<span id="an_18:11">18:11</span> "Sada znam da je Jahve veći od svih
bogova jer je izbavio narod ispod egipatske vlasti kad su s njim okrutno
postupali."

<span id="an_18:12">18:12</span> Zatim Jitro, Mojsijev tast, prinese
Bogu žrtvu paljenicu i prinos. Uto dođe Aron i sve izraelske starješine
da s Mojsijevim tastom blaguju gozbu pred Bogom.

<span id="an_18:13">18:13</span> Sutradan Mojsije sjede da kroji pravdu
narodu. Narod je oko njega stajao od jutra do mraka.

<span id="an_18:14">18:14</span> Vidjevši Mojsijev tast sav trud što ga
on za narod čini, rekne mu: "Što to imaš toliko s narodom? I zašto ti
sam sjediš, a sav narod stoji oko tebe od jutra do mraka?"

<span id="an_18:15">18:15</span> "Narod dolazi k meni", odgovori
Mojsije, "da se s Bogom posavjetuje.

<span id="an_18:16">18:16</span> Kad zađu u prepirku, dođu k meni. Ja
onda rasudim između jednoga i drugoga; izložim im Božje zakone i
odredbe."

<span id="an_18:17">18:17</span> "Nije dobro kako radiš", odgovori
Mojsiju tast.

<span id="an_18:18">18:18</span> "I ti i taj narod s tobom potpuno ćete
se iscrpsti. Taj je posao za te pretežak; sam ga ne možeš obavljati.

<span id="an_18:19">18:19</span> Poslušaj me. Svjetovat ću te, i Bog će
biti s tobom! Ti zastupaj narod pred Bogom; podastiri Bogu njihove
razmirice.

<span id="an_18:20">18:20</span> Poučavaj ih o zakonima i odredbama;
svraćaj ih na put kojim moraju ići, upućuj ih na djela koja moraju
vršiti.

<span id="an_18:21">18:21</span> Onda proberi između svega puka ljude
sposobne, bogobojazne i pouzdane, koji mrze mito, te ih postavi za
glavare puku: tisućnike, stotnike, pedesetnike i desetnike.

<span id="an_18:22">18:22</span> Neka sude narodu u svako doba. Sve veće
slučajeve neka preda te iznose, a u manjima neka sami rasuđuju. Olakšaj
sebi breme: neka ga oni s tobom nose.

<span id="an_18:23">18:23</span> Ako tako uradiš - i Bog ti to odobri -
moći ćeš izdržati, a sav ovaj narod odlazit će kući u miru."

<span id="an_18:24">18:24</span> Mojsije posluša savjet svoga tasta i
učini sve kako ga svjetova.

<span id="an_18:25">18:25</span> Probere Mojsije sposobnih ljudi od svih
Izraelaca pa ih postavi za glavare narodu: tisućnike, stotnike,
pedesetnike i desetnike.

<span id="an_18:26">18:26</span> Oni su sudili narodu u svako doba. Teže
slučajeve iznosili bi Mojsiju, a sve manje rješavali sami.

<span id="an_18:27">18:27</span> Zatim Mojsije otpusti svoga tasta i on
ode u svoju zemlju.

<span id="an_19:1">19:1</span> Tri mjeseca nakon izlaska iz zemlje
egipatske, istoga dana, stignu Izraelci u Sinajsku pustinju.

<span id="an_19:2">19:2</span> Idući od Refidima, dođu u Sinajsku
pustinju i utabore se u pustinji. Postave Izraelci tabor tu pred brdom,

<span id="an_19:3">19:3</span> a Mojsije se popne k Bogu. Jahve ga zovne
s brda pa mu rekne: "Ovako kaži domu Jakovljevu, proglasi djeci
Izraelovoj:

<span id="an_19:4">19:4</span> 'Vi ste vidjeli što sam učinio
Egipćanima; kako sam vas nosio na orlovskim krilima i k sebi vas doveo.

<span id="an_19:5">19:5</span> Stoga, budete li mi se vjerno pokoravali
i držali moj Savez, vi ćete mi biti predraga svojina mimo sve narode -
tÓa moj je sav svijet! -

<span id="an_19:6">19:6</span> vi ćete mi biti kraljevstvo svećenika,
narod svet.' Tim riječima oslovi Izraelce."

<span id="an_19:7">19:7</span> Mojsije se vrati i sazva narodne
starješine te im izloži sve što mu je Jahve naredio.

<span id="an_19:8">19:8</span> A sav narod uzvrati jednoglasno: "Vršit
ćemo sve što je Jahve naredio." Onda Mojsije prenese odgovor naroda
Jahvi.

<span id="an_19:9">19:9</span> Nato Jahve reče Mojsiju: "Ja ću, evo,
doći k tebi u gustom oblaku da narod čuje kad budem s tobom govorio i da
ti zauvijek vjeruje." Tako je Mojsije prenio Jahvi odgovor naroda.

<span id="an_19:10">19:10</span> "Pođi k narodu", reče Jahve Mojsiju, "i
posvećuj ga danas i sutra. Neka opere svoju odjeću;

<span id="an_19:11">19:11</span> neka bude gotov prekosutra, jer će
prekosutra sići Jahve na brdo Sinaj naočigled svega puka.

<span id="an_19:12">19:12</span> Postavi naokolo granicu za narod i
izdaj naredbu: 'Pripazite da se na brdo ne penjete; da se ni podnožja ne
dotičete! Tko se god brda dotakne, smrt će ga snaći.

<span id="an_19:13">19:13</span> Nikakva ruka neka ga se ne dotakne,
nego neka bude kamenjem zasut ili strijelom ustrijeljen: bio čovjek ili
živinče, neka na životu ne ostane.' Na otegnuti zvuk trube neka se na
brdo penju."

<span id="an_19:14">19:14</span> Mojsije siđe s brda k narodu i poče
posvećivati narod. Oni operu svoju odjeću.

<span id="an_19:15">19:15</span> "Budite gotovi za prekosutra!" - rekne
Mojsije narodu. "Ne primičite se ženi!"

<span id="an_19:16">19:16</span> A prekosutra, u osvit dana, prolomi se
grmljavina, munje zasijevaše, a gust se oblak nadvi nad brdo. Gromko
zaječa truba, zadrhta sav puk koji bijaše u taboru.

<span id="an_19:17">19:17</span> Mojsije povede puk iz tabora u susret
Bogu. Stadoše na podnožju brda.

<span id="an_19:18">19:18</span> Brdo Sinaj zavilo se u dim jer je Jahve
u obliku ognja sišao na nj. Dizao se dim kao dim iz peći. Sve se brdo
silno treslo.

<span id="an_19:19">19:19</span> Zvuk trube bivao sve jači. Mojsije je
govorio, a Bog mu grmljavinom odgovarao.

<span id="an_19:20">19:20</span> Jahve siđe na Sinajsko brdo, na
vrhunac, i pozva Jahve Mojsija na vrhunac brda. Mojsije se uspe.

<span id="an_19:21">19:21</span> Sad Jahve reče Mojsiju: "Siđi i opomeni
narod da ne bi provalio prema Jahvi da ga vidi. Mnogo bi ih poginulo.

<span id="an_19:22">19:22</span> I sami svećenici, koji dolaze blizu
Jahvi, moraju se očistiti, da ih Jahve ne uništi."

<span id="an_19:23">19:23</span> "Narod se ne može popeti na brdo
Sinaj", odgovori Mojsije Jahvi, "jer si nas sam ti opomenuo: 'Postavi
granice naokolo brda i proglasi ga svetim.'"

<span id="an_19:24">19:24</span> "Siđi pa se opet popni zajedno s
Aronom", odgovori mu Jahve. "Ali neka svećenici i narod ne navaljuju da
se popnu prema Jahvi da ne izginu."

<span id="an_19:25">19:25</span> Mojsije siđe k narodu i sve mu kaza.

<span id="an_20:1">20:1</span> Onda Bog izgovori sve ove riječi:

<span id="an_20:2">20:2</span> "Ja sam Jahve, Bog tvoj, koji sam te
izveo iz zemlje egipatske, iz kuće ropstva.

<span id="an_20:3">20:3</span> Nemoj imati drugih bogova uz mene.

<span id="an_20:4">20:4</span> Ne pravi sebi lika ni obličja bilo čega
što je gore na nebu, ili dolje na zemlji, ili u vodama pod zemljom.

<span id="an_20:5">20:5</span> Ne klanjaj im se niti im služi. Jer ja,
Jahve, Bog tvoj, Bog sam ljubomoran. Kažnjavam grijeh otaca - onih koji
me mrze - na djeci do trećeg i četvrtog koljena,

<span id="an_20:6">20:6</span> a iskazujem milosrđe tisućama koji me
ljube i vrše moje zapovijedi.

<span id="an_20:7">20:7</span> Ne uzimaj uzalud imena Jahve, Boga svoga,
jer Jahve ne oprašta onome koji uzalud izgovara ime njegovo.

<span id="an_20:8">20:8</span> Sjeti se da svetkuješ dan subotni.

<span id="an_20:9">20:9</span> Šest dana radi i obavljaj sav svoj posao.

<span id="an_20:10">20:10</span> A sedmoga je dana subota, počinak
posvećen Jahvi, Bogu tvojemu. Tada nikakva posla nemoj raditi: ni ti, ni
sin tvoj, ni kći tvoja, ni sluga tvoj, ni sluškinja tvoja, ni živina
tvoja, niti došljak koji se nađe unutar tvojih vrata.

<span id="an_20:11">20:11</span> Ta i Jahve je šest dana stvarao nebo,
zemlju i more i sve što je u njima, a sedmoga je dana počinuo. Stoga je
Jahve blagoslovio i posvetio dan subotni.

<span id="an_20:12">20:12</span> Poštuj oca svoga i majku svoju da
imadneš dug život na zemlji koju ti da Jahve, Bog tvoj.

<span id="an_20:13">20:13</span> Ne ubij!

<span id="an_20:14">20:14</span> Ne učini preljuba!

<span id="an_20:15">20:15</span> Ne ukradi!

<span id="an_20:16">20:16</span> Ne svjedoči lažno na bližnjega svoga!

<span id="an_20:17">20:17</span> Ne poželi kuće bližnjega svoga! Ne
poželi žene bližnjega svoga; ni sluge njegova, ni sluškinje njegove, ni
vola njegova, ni magarca njegova, niti išta što je bližnjega tvoga!"

<span id="an_20:18">20:18</span> Sav je puk bio svjedok grmljavine i
sijevanja, svi čuše zvuk trube i vidješe kako se brdo dimi: gledali su i
tresli se i stajali podalje.

<span id="an_20:19">20:19</span> Onda rekoše Mojsiju: "Ti nam govori, a
mi ćemo slušati. Neka nam Bog ne govori, da ne pomremo!"

<span id="an_20:20">20:20</span> "Ne bojte se", reče Mojsije narodu.
"Bog je došao da vas samo iskuša; da strah pred njim ostane s vama te da
ne griješite."

<span id="an_20:21">20:21</span> Narod ostane podalje, a Mojsije
pristupi gustom oblaku gdje se Bog nalazio.

<span id="an_20:22">20:22</span> "Ovako reci Izraelcima", progovori
Jahve Mojsiju. "Sami ste vidjeli da sam s vama govorio s neba.

<span id="an_20:23">20:23</span> Ne pravite uza me kumira od srebra niti
sebi pravite kumira od zlata.

<span id="an_20:24">20:24</span> Načini mi žrtvenik od zemlje i na njemu
mi prinosi svoje žrtve paljenice i žrtve pričesnice, svoju sitnu i svoju
krupnu stoku. Na svakome mjestu koje odredim da se moje ime spominje ja
ću doći k tebi da te blagoslovim.

<span id="an_20:25">20:25</span> Ako mi budeš gradio kameni žrtvenik,
nemoj ga graditi od klesanoga kamena, jer čim na nj spustiš svoje
dlijeto, oskvrnit ćeš ga.

<span id="an_20:26">20:26</span> Ne uzlazi na moj žrtvenik po
stepenicama, da se ne pokaže na njemu golotinja tvoja."

<span id="an_21:1">21:1</span> "Ovo su propisi koje treba da im izložiš:

<span id="an_21:2">21:2</span> Kad za roba kupiš jednoga Hebreja, neka
služi šest godina. Sedme godine neka ode, bez otkupnine, slobodan.

<span id="an_21:3">21:3</span> Ako dođe sam, neka sam i ode; ako li je
oženjen, neka s njim ide i njegova žena.

<span id="an_21:4">21:4</span> Ako mu gospodar nabavi ženu, pa mu ona
rodi bilo sinova bilo kćeri, i žena i njezina djeca neka pripadnu
njezinu gospodaru, a on neka ide sam.

<span id="an_21:5">21:5</span> Ali ako rob otvoreno izjavi: 'Volim svoga
gospodara, svoju ženu i svoju djecu, neću da budem slobodan',

<span id="an_21:6">21:6</span> neka ga onda njegov gospodar dovede k
Bogu. Kad ga dovede k vratima ili dovratku, neka mu gospodar šilom
probuši uho i neka mu trajno ostane u službi.

<span id="an_21:7">21:7</span> Kad čovjek proda svoju kćer za ropkinju,
neka se ona ne oslobađa kao i muški robovi.

<span id="an_21:8">21:8</span> Ako se ne svidi svome gospodaru, koji ju
je sebi bio odredio, neka joj dopusti da se otkupi. Nema prava prodati
je strancima kad joj nije bio vjeran.

<span id="an_21:9">21:9</span> A ako je odredi svome sinu, neka s njome
postupa kao i sa kćeri.

<span id="an_21:10">21:10</span> Ako se oženi drugom, ne smije prvoj
uskraćivati hrane, odjeće ili njezinih bračnih prava.

<span id="an_21:11">21:11</span> Ne bude li joj činio ovo troje, neka je
slobodna da ode bez otkupnine."

<span id="an_21:12">21:12</span> "Tko god udari čovjeka pa ga usmrti,
neka se smrću kazni.

<span id="an_21:13">21:13</span> Ali ako to ne učini hotimično, nego Bog
pripusti da padne u njegovu šaku, odredit ću ti mjesto kamo može
pobjeći.

<span id="an_21:14">21:14</span> Tko hotimično navali na svoga bližnjega
te ga podmuklo ubije, odvuci ga i s moga žrtvenika da se pogubi.

<span id="an_21:15">21:15</span> Tko udari svoga oca ili svoju majku,
neka se kazni smrću.

<span id="an_21:16">21:16</span> Tko otme čovjeka - bilo da ga proda,
bilo da ga u svojoj vlasti zadrži - neka se kazni smrću.

<span id="an_21:17">21:17</span> Tko prokune svoga oca ili svoju majku,
neka se kazni smrću."

<span id="an_21:18">21:18</span> "Ako se ljudi posvade, pa jedan od njih
udari drugoga kamenom ili šakom, ali ovaj ne pogine nego padne u
postelju,

<span id="an_21:19">21:19</span> ali poslije ustane i mogne izlaziti,
makar i sa štapom, onda onome koji ga je udario neka je oprošteno, samo
neka mu plati njegov gubitak vremena i pribavi mu posvemašnje
izlječenje.

<span id="an_21:20">21:20</span> Ako tko udari batinom svoga roba ili
svoju ropkinju te umru pod njegovom šakom, mora snositi osvetu.

<span id="an_21:21">21:21</span> Ali ako rob preživi dan-dva, neka se
osveta ne provodi, jer je rob njegovo vlasništvo.

<span id="an_21:22">21:22</span> Ako se ljudi pobiju i udare trudnu ženu
te ona pobaci, ali druge štete ne bude, onda onaj koji ju je udario neka
plati odštetu koju zatraži njezin muž. On neka plati kako suci odrede.

<span id="an_21:23">21:23</span> Bude li drugog zla, neka je kazna:
život za život,

<span id="an_21:24">21:24</span> oko za oko, zub za zub, ruka za ruku,
noga za nogu,

<span id="an_21:25">21:25</span> opeklina za opeklinu, rana za ranu,
modrica za modricu.

<span id="an_21:26">21:26</span> Udari li tko svoga roba ili svoju
ropkinju u oko i upropasti ga, neka ga oslobodi zbog oka.

<span id="an_21:27">21:27</span> Ako izbije zub svome robu - ili svojoj
ropkinji - neka ga oslobodi zbog zuba."

<span id="an_21:28">21:28</span> "Kad goveče ubode čovjeka ili ženu pa
ih usmrti, neka se kamenjem kamenuje. Njegovo se meso tada ne smije
pojesti, a vlasniku njegovu neka je oprošteno.

<span id="an_21:29">21:29</span> Ali ako je to goveče i prije bolo, a
njegov vlasnik, iako opominjan, nije ga čuvao, pa ono usmrti čovjeka ili
ženu, neka se to goveče kamenuje; a i njegov se vlasnik ima pogubiti.

<span id="an_21:30">21:30</span> Ako se vlasniku označi otkupna cijena
da svoj život iskupi, neka plati koliko mu se odredi.

<span id="an_21:31">21:31</span> Ubode li goveče dječaka ili djevojčicu,
neka se prema njemu postupi isto prema ovome pravilu.

<span id="an_21:32">21:32</span> Ako ubode roba ili ropkinju, neka
vlasnik isplati njihovu gospodaru trideset srebrnih šekela, a goveče
neka se kamenuje.

<span id="an_21:33">21:33</span> Kad tko ostavi bunar otvoren, ili tko
iskopa bunar a ne pokrije ga, pa u nj upadne goveče ili magare, vlasnik
bunara ima dati naknadu:

<span id="an_21:34">21:34</span> neka isplati vlasniku u novcu, a
uginula životinja neka njemu pripadne.

<span id="an_21:35">21:35</span> Kad nečije goveče ubode goveče drugome
te ono ugine, onda neka prodaju živo goveče, a dobiveni novac neka
podijele; i uginulo goveče neka među sebe podijele.

<span id="an_21:36">21:36</span> Ali ako se zna da je to goveče i prije
bolo, a njegov ga gospodar nije čuvao, onda mora nadoknaditi goveče za
goveče, dok će uginulo živinče biti njegovo."

<span id="an_21:37">21:37</span> "Tko ukrade goveče ili marvinče od
sitne stoke, pa bilo da ga zakolje, bilo da ga proda, onda za jedno
goveče neka se vrati petero goveda, a za malo marvinče četvero
marvinčadi.

<span id="an_22:1">22:1</span> Ako se lopov zateče gdje probija zid, pa
mu se zada smrtan udarac, njegovu krv ne treba osvećivati.

<span id="an_22:2">22:2</span> No ako je već izišlo sunce, njegovu krv
treba osvetiti. Lopov mora štetu nadoknaditi. Ako nema ništa, njega za
njegovu krađu treba prodati.

<span id="an_22:3">22:3</span> Nađe li se ukradeno živinče živo u
njegovu vlasništvu - goveče, magare ili koja glava sitne stoke - treba
da ga plati dvostruko."

<span id="an_22:4">22:4</span> "Tko opustoši njivu ili vinograd pustivši
svoju stoku da obrsti tuđe, neka nadoknadi onim što najbolje nađe na
svojoj njivi i u svome vinogradu.

<span id="an_22:5">22:5</span> Tko zapali vatru pa ona zahvati drač te
izgori žito u snopu, u klasu ili na njivi, onaj tko je vatru zapalio
mora štetu nadoknaditi.

<span id="an_22:6">22:6</span> Kad tko položi kod znanca novac ili
stvari na čuvanje, pa budu pokradene iz njegove kuće, ako se lopov
pronađe, mora dvostruko platiti.

<span id="an_22:7">22:7</span> Ako se lopov ne pronađe, vlasnik kuće
neka se primakne k Bogu, da se dokaže kako on nije spustio svoje ruke na
dobra svoga bližnjega.

<span id="an_22:8">22:8</span> Za svaki prekršaj pronevjere - radilo se
o govečetu, magaretu, sitnoj stoci, odjeći ili bilo kojoj izgubljenoj
stvari za koju se ustvrdi: to je ono! - treba spor iznijeti pred Boga.
Onaj koga Bog proglasi krivim neka plati dvostruko drugome.

<span id="an_22:9">22:9</span> Kad tko povjeri svome susjedu magare,
goveče, glavu sitne stoke ili bilo kakvo živinče, pa ono ugine, osakati
se ili ga tko odvede a da ne bude svjedoka,

<span id="an_22:10">22:10</span> zakletva pred Jahvom neka odluči među
obojicom je li čuvar posegao za dobrom svoga bližnjega ili nije. Neka je
vlasniku to dovoljno, a čuvar nije dužan da nadoknađuje.

<span id="an_22:11">22:11</span> Nađe li se da je on ukrao, mora štetu
nadoknaditi.

<span id="an_22:12">22:12</span> Ako ga zvijer razdere, neka ga donese
za dokaz, tako da za razderano ne daje odštete.

<span id="an_22:13">22:13</span> Kad tko posudi živinu na izor od svoga
susjeda, pa se ona osakati ili ugine dok joj vlasnik nije bio s njom,
neka plati odštetu.

<span id="an_22:14">22:14</span> Je li vlasnik bio s njom, odštete mu ne
daje; ali ako je bila unajmljena na izor, neka dođe po svoju nadnicu."

<span id="an_22:15">22:15</span> "Ako tko zavede djevojku koja nije
zaručena i s njom legne, neka za nju dadne ženidbenu procjenu i uzme je
za ženu.

<span id="an_22:16">22:16</span> Ako njezin otac odbije da mu je dadne,
zavodnik mora odmjeriti srebra u vrijednosti ženidbene procjene za
djevojku.

<span id="an_22:17">22:17</span> Ne dopuštaj da vračarica živi!

<span id="an_22:18">22:18</span> Tko bi god sa živinom legao, treba ga
kazniti smrću.

<span id="an_22:19">22:19</span> Tko bi prinosio žrtve kojemu kumiru -
osim Jahvi jedinom - neka bude izručen prokletstvu, potpuno uništen.

<span id="an_22:20">22:20</span> Ne tlači pridošlicu niti mu nanosi
nepravde, jer ste i sami bili pridošlice u zemlji egipatskoj.

<span id="an_22:21">22:21</span> Ne cvilite udovice i siročeta!

<span id="an_22:22">22:22</span> Ako ih ucviliš i oni zavape k meni,
sigurno ću njihove vapaje uslišati.

<span id="an_22:23">22:23</span> Moj će se gnjev raspaliti i mačem ću
vas pogubiti. Tako će vam žene ostati udovice a djeca siročad.

<span id="an_22:24">22:24</span> Ako uzajmiš novca kome od moga naroda,
siromahu koji je kod tebe, ne postupaj prema njemu kao lihvar! Ne nameći
mu kamata!

<span id="an_22:25">22:25</span> Uzmeš li svome susjedu ogrtač u zalog,
moraš mu ga vratiti prije zalaza sunca.

<span id="an_22:26">22:26</span> TÓa to mu je jedini pokrivač kojim
omata svoje tijelo i u kojem može leći. Ako k meni zavapi, uslišat ću ga
jer sam ja milostiv!

<span id="an_22:27">22:27</span> Ne huli Boga i ne psuj glavara svoga
naroda.

<span id="an_22:28">22:28</span> Ne oklijevaj s prinosima od svoga
obilja s gumna i od svoga mladog vina! Meni daj prvorođenca od svojih
sinova.

<span id="an_22:29">22:29</span> Isto učini sa svojim govedima i sitnom
stokom: sedam dana neka ostane sa svojom majkom, a osmoga dana da si ga
meni dao!

<span id="an_22:30">22:30</span> Budite narod meni posvećen! Zato
nemojte jesti mesa od životinje koju je rastrgala zvjerad nego je bacite
paščadi!"

<span id="an_23:1">23:1</span> "Nemojte davati lažne izjave! Ne pomaži
zlikovcu svjedočeći krivo!

<span id="an_23:2">23:2</span> Ne povodi se za mnoštvom da činiš zlo;
niti svjedoči u parnici stajući na stranu većine protiv pravde.

<span id="an_23:3">23:3</span> Ne smiješ biti pristran prema siromahu u
njegovoj parnici.

<span id="an_23:4">23:4</span> Kad nabasaš na zalutalo goveče ili magare
svoga neprijatelja, moraš mu ga natrag dovesti.

<span id="an_23:5">23:5</span> Ako opaziš magarca onoga koji te mrzi
kako je pao pod svojim tovarom, nemoj ga ostaviti: zajedno s njegovim
gospodarom moraš mu pomoći da se digne.

<span id="an_23:6">23:6</span> Ne krnji prava svome siromahu u njegovoj
parnici.

<span id="an_23:7">23:7</span> Stoj daleko od lažne optužbe; ne ubijaj
nedužna i pravedna, jer ja zlikovcu ne praštam.

<span id="an_23:8">23:8</span> Ne primaj mita, jer mito zasljepljuje i
one koji najjasnije gledaju i upropašćuje pravo pravednika.

<span id="an_23:9">23:9</span> Ne ugnjetavaj pridošlicu! TÓa znate kako
je pridošlici; i sami ste bili pridošlice u zemlji egipatskoj."

<span id="an_23:10">23:10</span> "Šest godina zasijavaj svoju zemlju i
njezine plodove pobiri,

<span id="an_23:11">23:11</span> a sedme je godine pusti da počiva
neobrađena. Neka se s nje hrani sirotinja tvoga naroda, a što njoj
ostane, neka pojede poljska živina. Radi tako i sa svojim vinogradom i
svojim maslinikom.

<span id="an_23:12">23:12</span> Šest dana obavljaj svoj posao, ali
sedmoga dana od posala odustani, da ti otpočine vo i magarac i da odahne
sin tvoje sluškinje i pridošlica.

<span id="an_23:13">23:13</span> Pripazite na sve što sam vam rekao. Ne
spominjite imena drugih bogova. Neka se to i ne čuje iz tvojih usta."

<span id="an_23:14">23:14</span> "Triput na godinu održavaj u moju čast
svetkovinu.

<span id="an_23:15">23:15</span> Slavi Blagdan beskvasnoga kruha. U
određeno vrijeme u mjesecu Abibu - jer si u njemu iz Egipta izišao -
sedam dana jedi beskvasan kruh, kako sam ti naredio. Neka nitko ne stupa
preda me praznih ruku!

<span id="an_23:16">23:16</span> Onda slavi Blagdan žetve - prvina što
ih donose polja koja zasijavaš. Zatim Blagdan berbe na koncu godine, kad
s polja pokupiš plodove svoga truda.

<span id="an_23:17">23:17</span> Triput na godinu neka svi tvoji muški
stupe pred Gospodara Jahvu.

<span id="an_23:18">23:18</span> Krv žrtve koju u moju čast žrtvuješ
nemoj prinositi s ukvasanim kruhom; salo od žrtve prinesene na moju
svetkovinu ne ostavljaj za sutradan.

<span id="an_23:19">23:19</span> Donosi u kuću Jahve, svoga Boga,
najbolje prvine sa svoje zemlje. Ne kuhaj kozleta u mlijeku njegove
majke."

<span id="an_23:20">23:20</span> "Šaljem, evo, svog anđela pred tobom da
te čuva na putu i dovede te u mjesto koje sam priredio.

<span id="an_23:21">23:21</span> Poštuj ga i slušaj! Ne buni se protiv
njega, jer vam neće opraštati prekršaje: tÓa moje je ime u njemu.

<span id="an_23:22">23:22</span> Ako mu se budeš vjerno pokoravao i
budeš vršio sve što sam naredio, ja ću biti neprijatelj tvojim
neprijateljima i protivnik tvojim protivnicima.

<span id="an_23:23">23:23</span> Anđeo će moj ići pred tobom i dovesti
te do Amorejaca, Hetita, Perižana, Kanaanaca, Hivijaca i Jebusejaca da
ih uništim.

<span id="an_23:24">23:24</span> Nemoj se klanjati njihovim kumirima
niti im iskazuj štovanje; ne postupaj kako oni rade nego njihove kumire
poruši i stupove im porazbijaj.

<span id="an_23:25">23:25</span> Iskazujte štovanje Jahvi, Bogu svome,
pa ću blagoslivati tvoj kruh i tvoju vodu i uklanjati od tebe bolest.

<span id="an_23:26">23:26</span> U tvojoj zemlji neće biti pometkinje;
ja ću učiniti punim broj tvojih dana.

<span id="an_23:27">23:27</span> Pred tobom ću odaslati stravu svoju; u
metež ću baciti sav svijet među koji dospiješ i učinit ću da svi tvoji
neprijatelji bježe pred tobom.

<span id="an_23:28">23:28</span> Stršljene ću pred tobom odašiljati da
ispred tebe tjeraju u bijeg Hivijce, Kanaance i Hetite.

<span id="an_23:29">23:29</span> Neću ih otjerati ispred tebe u jednoj
godini, da zemlja ne opusti i divlje se životinje ne razmnože na tvoju
štetu.

<span id="an_23:30">23:30</span> Tjerat ću ih ispred tebe malo-pomalo
dok ti potomstvo ne odraste, tako da zemlju zaposjedneš.

<span id="an_23:31">23:31</span> Postavit ću ti granicu: od Crvenoga do
Filistejskoga mora, od pustinje pa do Rijeke. Predat ću, naime,
stanovništvo zemlje u tvoje šake, a ti ga ispred sebe tjeraj.

<span id="an_23:32">23:32</span> Ne pravi savez ni s njima ni s njihovim
kumirima.

<span id="an_23:33">23:33</span> Neka ne ostanu u tvojoj zemlji da te ne
navode na grijeh protiv mene. Ako bi štovao njihove kumire, to bi ti
bila stupica."

<span id="an_24:1">24:1</span> Potom reče Mojsiju: "Uzađi k Jahvi - ti,
Aron, Nadab i Abihu i sedamdeset izraelskih starješina. Poklonite se
izdaljega!

<span id="an_24:2">24:2</span> Neka se sam Mojsije primakne k Jahvi! Oni
neka se ne primiču, a puk neka se s njim ne penje."

<span id="an_24:3">24:3</span> Dođe Mojsije i kaza narodu sve riječi
Jahvine i sve odredbe. A sav puk odgovori u jedan glas: "Sve riječi što
ih Jahve reče, vršit ćemo."

<span id="an_24:4">24:4</span> Tada Mojsije popiše sve riječi Jahvine. A
ujutro podrani te podigne žrtvenik na podnožju brda i dvanaest stupova
za dvanaest plemena Izraelovih.

<span id="an_24:5">24:5</span> Zatim naloži mladim Izraelcima da prinesu
žrtve paljenice i da žrtvuju Jahvi junce kao žrtve pričesnice.

<span id="an_24:6">24:6</span> Mojsije uhvati krv; polovinu krvi ulije u
posude, a polovinu izlije po žrtveniku.

<span id="an_24:7">24:7</span> Prihvati zatim Knjigu Saveza pa je narodu
glasno pročita, a narod uzvrati: "Sve što je Jahve rekao, izvršit ćemo i
poslušat ćemo."

<span id="an_24:8">24:8</span> Mojsije potom uzme krvi te poškropi narod
govoreći: "Ovo je krv Saveza koji je Jahve s vama uspostavio na temelju
svih ovih riječi."

<span id="an_24:9">24:9</span> Onda se uspne Mojsije s Aronom, Nadabom i
Abihuom i sa sedamdeset starješina Izraelovih.

<span id="an_24:10">24:10</span> Oni vidješe Boga Izraelova: podnožje
njegovim nogama kao da je bilo od dragoga kamena safira, sjajem nalik na
samo nebo.

<span id="an_24:11">24:11</span> Ni ruke svoje nije pružio na izabranike
Izraelaca: slobodno su Boga motrili i jeli i pili.

<span id="an_24:12">24:12</span> Onda Jahve reče Mojsiju: "Popni se k
meni na brdo i pričekaj ondje. Dat ću ti kamene ploče sa zakonom i
zapovijedima koje sam za njihovu pouku napisao."

<span id="an_24:13">24:13</span> Ustane Mojsije i njegov pomoćnik Jošua
te se Mojsije popne na brdo Božje.

<span id="an_24:14">24:14</span> A starješinama reče: "Čekajte nas ovdje
dok se ne vratimo. Eto je s vama Aron i Hur. Tko imadne kakvu razmiricu,
neka se obrati na njih."

<span id="an_24:15">24:15</span> Zatim Mojsije uzađe na brdo, a onda
oblak prekri brdo.

<span id="an_24:16">24:16</span> Slava se Jahvina nastani na Sinajskom
brdu i oblak ga obavijaše šest dana. Sedmoga dana zovne Jahve Mojsija
isred oblaka.

<span id="an_24:17">24:17</span> Slava Jahvina na vrhuncu brda bijaše
očima Izraelaca kao vatra koja sažiže. Mojsije zađe u oblak i uspne se
na brdo.

<span id="an_24:18">24:18</span> Četrdeset dana i četrdeset noći boravio
je Mojsije na brdu.

<span id="an_25:1">25:1</span> Jahve reče Mojsiju:

<span id="an_25:2">25:2</span> "Reci Izraelcima da me darivaju, a vi
primajte darove u moju čast od svakoga koji daje od srca.

<span id="an_25:3">25:3</span> A primajte ove darove: zlato, srebro i
tuč;

<span id="an_25:4">25:4</span> ljubičasto, crveno i tamnocrveno predivo
i prepredeni lan;

<span id="an_25:5">25:5</span> učinjene ovnujske kože, pa fine kože;
bagremovo drvo;

<span id="an_25:6">25:6</span> ulje za svjetlo; mirodije za ulje
pomazanja i miomirisno kađenje;

<span id="an_25:7">25:7</span> oniks i drugo drago kamenje koje će se
umetnuti u oplećak i naprsnik.

<span id="an_25:8">25:8</span> Neka mi sagrade Svetište da mogu boraviti
među njima.

<span id="an_25:9">25:9</span> Pri gradnji Prebivališta i svega u njemu
postupi točno prema uzorku koji ti pokažem."

<span id="an_25:10">25:10</span> "Od bagremova drva neka naprave Kovčeg:
dva i po lakta dug, lakat i po širok i lakat i po visok.

<span id="an_25:11">25:11</span> Okuj ga čistim zlatom, okuj ga izvana i
iznutra; a oko njega stavi naokolo završni pojas od zlata.

<span id="an_25:12">25:12</span> Salij za nj četiri zlatna koluta;
prikuj ih za četiri njegove noge; dva koluta s jedne strane, a dva s
druge.

<span id="an_25:13">25:13</span> Od bagremova drva napravi i motke te ih
u zlato okuj.

<span id="an_25:14">25:14</span> Onda provuci motke kroz kolutove sa
strana Kovčega da se na njima Kovčeg nosi.

<span id="an_25:15">25:15</span> Neka motke ostanu u kolutima Kovčega;
neka se iz njih ne izvlače.

<span id="an_25:16">25:16</span> Svjedočanstvo koje ću ti predati - u
Kovčeg položi."

<span id="an_25:17">25:17</span> "Pomirilište napravi također od čistoga
zlata. Neka bude dugo dva i pol lakta, a široko lakat i pol.

<span id="an_25:18">25:18</span> Skuj i dva kerubina od zlata za oba
kraja Pomirilišta.

<span id="an_25:19">25:19</span> Napravi jednoga kerubina za jedan kraj,
a drugoga kerubina za drugi kraj. Pričvrsti ih na oba kraja Pomirilišta
da s njim sačinjavaju jedan komad.

<span id="an_25:20">25:20</span> Kerubini neka dignu svoja krila uvis
tako da svojim krilima zaklanjaju Pomirilište. Neka budu licem okrenuti
jedan prema drugome, ali tako da lica kerubina gledaju u Pomirilište.

<span id="an_25:21">25:21</span> Stavi na Kovčeg Pomirilište, a u Kovčeg
položi ploče Svjedočanstva što ću ti ih dati.

<span id="an_25:22">25:22</span> Tu ću se ja s tobom sastajati i ozgo ću
ti, iznad Pomirilišta - između ona dva kerubina što su na Kovčegu ploča
Svjedočanstva - saopćavati sve zapovijedi namijenjene Izraelcima."

<span id="an_25:23">25:23</span> "Napravi od bagremova drva stol dva
lakta dug, lakat širok, a lakat i pol visok.

<span id="an_25:24">25:24</span> U čisto ga zlato obloži i načini mu
naokolo završni pojas od zlata.

<span id="an_25:25">25:25</span> Naokolo mu načini obrub, podlanicu
širok, a onda po obrubu stavi završni pojas od zlata.

<span id="an_25:26">25:26</span> Nadalje, uspravi mu četiri koluta od
zlata pa mu ih pričvrsti na njegova četiri nožna ugla.

<span id="an_25:27">25:27</span> Neka su kolutovi tik pod obrubom da
služe kao kvake motkama za nošenje stola.

<span id="an_25:28">25:28</span> Motke napravi od bagremova drva i u
zlato ih okuj. O njima će se stol nositi.

<span id="an_25:29">25:29</span> Za nj onda napravi: zdjele, varjače,
vrčeve i pehare za izlijevanje prinosa. Načini ih od čistoga zlata.

<span id="an_25:30">25:30</span> Na stol svagda stavljaj pred moje lice
prineseni kruh."

<span id="an_25:31">25:31</span> "Načini svijećnjak od čistoga zlata.
Svijećnjak neka bude skovan. Njegovo podnožje, njegov stalak, njegove
čaše, čaške i latice - sve neka bude od jednoga komada.

<span id="an_25:32">25:32</span> Šest krakova neka mu izbija sa strana:
tri kraka s jedne strane stalka, a tri kraka s druge strane stalka.

<span id="an_25:33">25:33</span> Na jednome kraku neka budu tri čaše u
obliku bademova cvijeta, svaka s čaškom i laticama. Tako za svih šest
krakova što budu izbijali iz stalka svijećnjaka.

<span id="an_25:34">25:34</span> Na samome svijećnjaku neka budu četiri
čaše u obliku bademova cvijeta, svaka s čaškom i laticama.

<span id="an_25:35">25:35</span> Čaška ispod dva kraka, sačinjavajući
jedan komad s njime; onda čaška ispod druga dva kraka, od jednoga komada
s njime, pa čaška ispod dva posljednja kraka, od jednoga komada s njime.
Tako za svih šest krakova što iz stalka budu izbijali.

<span id="an_25:36">25:36</span> Njihove čaške i njihovi krakovi
sačinjavat će jedan komad s njim - sve skovano u jednome komadu od
čistoga zlata.

<span id="an_25:37">25:37</span> Napravi i sedam svjetiljaka za njih.
Svjetiljke neka tako budu postavljene da osvjetljuju prostor sprijeda.

<span id="an_25:38">25:38</span> Usekači i pepeljare za njih neka su od
čistoga zlata.

<span id="an_25:39">25:39</span> Upotrijebi talenat čistoga zlata za
svijećnjak i sav njegov pribor.

<span id="an_25:40">25:40</span> Pazi! Načini ih prema uzorku koji ti je
na brdu pokazan."

<span id="an_26:1">26:1</span> "Prebivalište načini od deset zavjesa: od
ljubičastog, crvenog i tamnocrvenog prediva i prepredenog lana. Na njima
neka budu vezeni likovi kerubina - djelo umjetnika.

<span id="an_26:2">26:2</span> Dužina svake zavjese neka je dvadeset i
osam lakata, neka joj je širina četiri lakta. Sve zavjese neka su iste
mjere.

<span id="an_26:3">26:3</span> Pet zavjesa neka su sastavljene jedna s
drugom, a drugih pet zavjesa opet jedna s drugom.

<span id="an_26:4">26:4</span> Napravi petlje od ljubičaste vune pri
rubu krajnje zavjese u sastavljenom komadu.

<span id="an_26:5">26:5</span> Napravi pedeset petlji na rubu jednoga
sastavljenog komada od zavjesa, a pedeset pri rubu drugoga. Neka su
petlje načinjene jedna spram druge.

<span id="an_26:6">26:6</span> Onda napravi pedeset kopča od zlata.
Zavjese zatim kopčama sastavi jednu s drugom. Tako će Prebivalište biti
jedna cjelina.

<span id="an_26:7">26:7</span> Načini zatim zavjese od kostrijeti za
Šator povrh Prebivališta. Načini ih jedanaest.

<span id="an_26:8">26:8</span> Neka duljina svake zavjese bude trideset
lakata, a širina svake zavjese četiri lakta. Tih jedanaest zavjesa neka
bude iste mjere.

<span id="an_26:9">26:9</span> Sastavi pet zavjesa napose, a onda opet
drugih šest zavjesa napose. Šestu zavjesu podvostruči na pročelju
Šatora.

<span id="an_26:10">26:10</span> Ušij pedeset petlji na rubu jednoga
sastavljenog komada od zavjesa, a pedeset na rubu drugoga.

<span id="an_26:11">26:11</span> Izradi pedeset kopča od tuča, zapni
kopče za petlje da sastaviš Šator u cjelinu.

<span id="an_26:12">26:12</span> A kako će zavjese od Šatora pretjecati,
neka se polovina zavjesa što preostane spušta na zadnjem dijelu
Prebivališta.

<span id="an_26:13">26:13</span> Od onoga što preteče na dužini
šatorskih zavjesa neka po jedan lakat visi na obje strane svetoga Šatora
da ga zaklanja.

<span id="an_26:14">26:14</span> Napokon napravi Šatoru pokrov od
učinjenih i u crveno obojenih ovnujskih koža, a povrh njega pokrov od
finih koža.

<span id="an_26:15">26:15</span> Trenice što će nauzgor stajati za
Prebivalište napravi od bagremova drva.

<span id="an_26:16">26:16</span> Svaka trenica neka bude deset lakata
duga, a lakat i pol široka.

<span id="an_26:17">26:17</span> Svaka trenica neka ima dva klina da je
uspravno drže. Tako napravi na svakoj trenici za Prebivalište.

<span id="an_26:18">26:18</span> Trenice za Prebivalište postavi:
dvadeset trenica s juga, prema podnevu;

<span id="an_26:19">26:19</span> onda pod dvadeset trenica napravi
četrdeset podnožja od srebra, dva podnožja pod prvu trenicu za njezina
dva klina, i tako redom, dva podnožja za dva klina svake slijedeće
trenice.

<span id="an_26:20">26:20</span> Za drugu stranu Prebivališta, sa
sjevera: dvadeset trenica

<span id="an_26:21">26:21</span> i četrdeset srebrnih podnožja, dva
podnožja za dva klina prve trenice, i tako redom, dva podnožja za svaku
trenicu.

<span id="an_26:22">26:22</span> Na stražnjoj strani Prebivališta, sa
zapada, postavi šest trenica.

<span id="an_26:23">26:23</span> Napravi i dvije trenice za stražnje
uglove Prebivališta.

<span id="an_26:24">26:24</span> Neka budu rastavljene pri dnu, ali na
vrhu kod prvoga koluta neka budu sastavljene. Neka tako obadvije prave
dva ugla.

<span id="an_26:25">26:25</span> Neka dakle bude osam trenica s njihovim
srebrnim podnožjima: šesnaest podnožja, dva podnožja pod prvom trenicom,
a dva opet podnožja pod svakom slijedećom trenicom.

<span id="an_26:26">26:26</span> Nadalje napravi priječnice od bagremova
drva: pet njih za trenice s jedne strane Prebivališta,

<span id="an_26:27">26:27</span> a pet priječnica s druge strane
Prebivališta; onda pet priječnica za trenice Prebivališta straga prema
zapadu.

<span id="an_26:28">26:28</span> Srednja priječnica neka ide sredinom
trenica s jednoga kraja na drugi.

<span id="an_26:29">26:29</span> Trenice obloži zlatom, a i kolutove za
njih, kroz koje će se priječnice provlačiti, načini od zlata. Priječnice
onda obloži zlatom.

<span id="an_26:30">26:30</span> Tako, dakle, podigni Prebivalište prema
nacrtu koji ti je pokazan na brdu."

<span id="an_26:31">26:31</span> "Napravi zavjesu od ljubičastog,
crvenog i tamnocrvenog prediva i prepredenog lana. Neka su na njoj
izvezeni kerubini.

<span id="an_26:32">26:32</span> Objesi je na četiri stupa od bagremova
drva, zlatom obložena, s kopčama od zlata, a na četiri podnožja od
srebra.

<span id="an_26:33">26:33</span> Objesi zavjesu za kvake. Onda unesi
Kovčeg svjedočanstva tu za zavjesu. Neka ti tako zavjesa odjeljuje
Svetište od Svetišta nad svetištima.

<span id="an_26:34">26:34</span> Stavi Pomirilište na Kovčeg
svjedočanstva u Svetinji nad svetinjama.

<span id="an_26:35">26:35</span> Postavi zatim stol van pred zavjesu, a
svijećnjak na južnu stranu Prebivališta, prema stolu. Stol stavi na
sjevernu stranu.

<span id="an_26:36">26:36</span> A na ulazu u Šator napravi zastorak od
ljubičastog, crvenog i tamnocrvenog prediva i prepredenog lana - vezom
izvezen.

<span id="an_26:37">26:37</span> Za zastorak isteši pet stupčića od
bagrenova drva pa ih obloži zlatom. Kopče za njih neka budu od zlata.
Salij za njih pet podnožja od tuča."

<span id="an_27:1">27:1</span> "Načini žrtvenik od bagremova drva, pet
lakata dug, pet lakata širok - prava četvorina - i tri lakta visok.

<span id="an_27:2">27:2</span> Na njegova četiri ugla načini rogove.
Neka mu rogovi budu u jednome komadu s njim. I tučem ga okuj.

<span id="an_27:3">27:3</span> Dalje, načini za žrtvenik posude za
zgrtanje otpadaka: strugače, kotliće, viljuške i kadionike. Sve
potrepštine za žrtvenik načini od tuča.

<span id="an_27:4">27:4</span> Onda načini za nj rešetku od tuča, u
obliku mrežice,

<span id="an_27:5">27:5</span> a na četiri ugla mrežicu ispod izbočine
žrtvenika, tako da zahvati do sredine žrtvenika.

<span id="an_27:6">27:6</span> Napravi zatim motke za žrtvenik, motke od
bagremova drva, pa ih tučem okuj.

<span id="an_27:7">27:7</span> Neka se motke provuku kroz kolutove, tako
da dođu na obje strane žrtvenika kad se nosi.

<span id="an_27:8">27:8</span> Načini ga šuplja, od dasaka: kako ti je
pokazano na brdu, onako neka je i napravljen."

<span id="an_27:9">27:9</span> "Napravi i dvorište Prebivališta. Na
južnoj strani napravi zavjese od prepredenog lana, sto lakata u dužinu s
te strane.

<span id="an_27:10">27:10</span> Njihovih dvadeset stupova neka stoji na
dvadeset podnožja od tuča i neka imaju kopče i šipke od srebra.

<span id="an_27:11">27:11</span> Isto tako za sjevernu stranu načini
plahte sto lakata duge. Njihovih dvadeset stupova i dvadeset podnožja od
tuča, ali kopče i šipke neka su od srebra.

<span id="an_27:12">27:12</span> Širini dvorišta sa zapadne strane
trebat će zavjese pedeset lakata duge, sa deset stupova i deset
podnožja.

<span id="an_27:13">27:13</span> Širina dvorišta prema istočnoj strani
neka bude pedeset lakata.

<span id="an_27:14">27:14</span> Nadalje, zavjese s jedne strane vrata
neka su petnaest lakata duge, sa svoja tri stupa i njihova tri podnožja.

<span id="an_27:15">27:15</span> A s druge strane neka su zavjese opet
petnaest lakata, sa svoja tri stupa i njihova tri podnožja.

<span id="an_27:16">27:16</span> Za dvorišni ulaz: vezen zastor od
dvadeset lakata, od ljubičastog, crvenog i tamnocrvenog prediva i
prepredenog lana; i sa svoja četiri stupa i njihova četiri podnožja.

<span id="an_27:17">27:17</span> Svi stupovi naokolo dvorišta neka su
povezani srebrnim šipkama. Neka su im kopče od srebra, a podnožja od
tuča.

<span id="an_27:18">27:18</span> Neka je dvorište u duljinu sto lakata,
u širinu pedeset, a u visinu pet lakata. Neka su mu plahte od
prepredenog lana, podnožja od tuča.

<span id="an_27:19">27:19</span> Sve potrepštine u Prebivalištu za opću
upotrebu i svi njegovi kočići, a tako i kočići u dvorištu, neka su od
tuča."

<span id="an_27:20">27:20</span> "Nadalje, naredi Izraelcima da ti za
svjetlo donose čistoga ulja od istupanih maslina, tako da svjetlo
neprestano gori.

<span id="an_27:21">27:21</span> Aron i njegovi sinovi neka ga
postavljaju u Šator sastanka izvan zavjese što zaklanja Svjedočanstvo da
gori pred Jahvom od večeri do jutra. Neka je to neopoziva naredba za
izraelske naraštaje."

<span id="an_28:1">28:1</span> "A onda dovedi k sebi između Izraelaca
svoga brata Arona zajedno s njegovim sinovima: Nadabom, Abihuom,
Eleazarom i Itamarom da mi služe kao svećenici.

<span id="an_28:2">28:2</span> Napravi svome bratu Aronu sveto ruho na
čast i ukras.

<span id="an_28:3">28:3</span> Obrati se svim vještacima koje sam
obdario mudrošću neka naprave haljine Aronu da bi se posvetio i vršio
svećeničku službu u moju čast.

<span id="an_28:4">28:4</span> Neka ovu odjeću naprave: naprsnik,
oplećak, ogrtač, košulju resama obrubljenu, mitru i pas; neka naprave
svetu odjeću za tvoga brata Arona i njegove sinove da mi služe kao
svećenici.

<span id="an_28:5">28:5</span> Stoga neka oni primaju zlato, ljubičasto,
crveno i tamnocrveno predivo i prepredeni lan."

<span id="an_28:6">28:6</span> "Oplećak neka naprave od zlata, od
ljubičastog, crvenog i tamnocrvenog prediva i od prepredenog lana -
vješto izrađen.

<span id="an_28:7">28:7</span> Neka na njemu budu dvije poramenice,
pričvršćene za njegove krajeve.

<span id="an_28:8">28:8</span> Tkanica što bude na njemu neka je
napravljena kao i on: od zlata, od ljubičastog, crvenog i tamnocrvenog
prediva i od prepredenog lana, a neka s njim sačinjava jedan komad.

<span id="an_28:9">28:9</span> Zatim uzmi dva draga kamena oniksa i u
njih ureži imena Izraelovih sinova:

<span id="an_28:10">28:10</span> šest njihovih imena na jednome dragom
kamenu, a preostalih šest imena na drugome dragom kamenu, prema njihovu
rođenju.

<span id="an_28:11">28:11</span> Kao što rezbar dragulja urezuje pečate
na prstene, tako ti ureži imena Izraelovih sinova. Oko njih navezi
zlatan obrub,

<span id="an_28:12">28:12</span> pa pričvrsti oba draga kamena za
poramenice oplećka da budu spomen-dragulji na Izraelove sinove. Tako
neka Aron nosi njihova imena o svoja dva ramena pred Jahvom da ih se
sjeća.

<span id="an_28:13">28:13</span> Načini zlatne okvire

<span id="an_28:14">28:14</span> i dva lančića od čistoga zlata. Načini
ih kao zasukane uzice i onda zasukane lančiće pričvrsti za okvire."

<span id="an_28:15">28:15</span> "Naprsnik za presuđivanje izradi
umjetnički; izvedi to kao i posao na oplećku: od zlata, od ljubičastog,
crvenog i tamnocrvenog prediva i od prepredenog lana.

<span id="an_28:16">28:16</span> Neka bude četvorinast i dvostruk; jedan
pedalj neka mu je duljina, a pedalj širina.

<span id="an_28:17">28:17</span> Na njemu poredaj četiri reda dragulja.
U prvome redu neka bude: rubin, topaz i alem;

<span id="an_28:18">28:18</span> u drugome redu: smaragd, safir i
ametist;

<span id="an_28:19">28:19</span> u trećem redu: hijacint, ahat i ledac;

<span id="an_28:20">28:20</span> a u četvrtom redu: krizolit, oniks i
jaspis. Neka budu ukovani u zlatne okvire.

<span id="an_28:21">28:21</span> Tih dragulja neka bude dvanaest, koliko
i imena Izraelovih sinova. Neka budu urezani kao i pečati na prstenju,
svaki s imenom jednoga od dvanaest plemena.

<span id="an_28:22">28:22</span> Napravi za naprsnik lančiće od čistoga
zlata, zasukane kao uzice.

<span id="an_28:23">28:23</span> Zatim napravi za naprsnik dva kolutića
od zlata i pričvrsti ih na dva gornja ugla naprsnika.

<span id="an_28:24">28:24</span> Onda priveži dvije zlatne uzice za ta
dva kolutića koja budu pričvršćena za uglove naprsnika.

<span id="an_28:25">28:25</span> Druga dva kraja uzica priveži za dva
okvira. Sad ih tako pričvrsti za poramenice oplećka sprijeda.

<span id="an_28:26">28:26</span> Napravi dva kolutića od zlata pa ih
pričvrsti za dva donja ugla naprsnika, uz rub iznutra koji je okrenut
prema oplećku.

<span id="an_28:27">28:27</span> Napravi još dva kolutića od zlata i
pričvrsti ih za donji, prednji kraj poramenice oplećka, uz njegov šav
povrh tkanice oplećka.

<span id="an_28:28">28:28</span> Neka se naprsnik sveže za svoje
kolutiće s kolutićima oplećka vrpcom od modroga grimiza, tako da
naprsnik stoji iznad tkanice i da se ne može odvajati od oplećka.

<span id="an_28:29">28:29</span> Neka tako Aron, kada god ulazi u
Svetište, na svome srcu nosi imena sinova Izraelovih na naprsniku za
presuđivanje da ih uvijek doziva u sjećanje pred Jahvom.

<span id="an_28:30">28:30</span> U naprsnik za presuđivanje neka se
stave i 'Urim' i 'Tumim' da i oni budu na Aronovu srcu kad bude dolazio
pred Jahvu. Tako neka Aron uvijek na svom srcu pred Jahvom nosi presudu
sinova Izraelovih."

<span id="an_28:31">28:31</span> "Ogrtač za oplećak sav napravi od
ljubičastog prediva.

<span id="an_28:32">28:32</span> Prorez za glavu na njemu neka bude na
sredini. Rub naokolo proreza neka bude opšiven kao ovratnik na oklopu,
tako da se ogrtač ne podere.

<span id="an_28:33">28:33</span> Na njegovu rubu sve naokolo načini
šipke od ljubičastog, crvenog i tamnocrvenog prediva, a između njih
zvonca od zlata naokolo;

<span id="an_28:34">28:34</span> zlatno zvonce pa šipak, zlatno zvonce
pa šipak naokolo ogrtača uz rub.

<span id="an_28:35">28:35</span> Neka budu na Aronu dok vrši službu, da
se čuje kad ulazi u Svetište pred Jahvu i kad izlazi; tako neće
umrijeti."

<span id="an_28:36">28:36</span> "Napravi potom jednu ploču od čistoga
zlata i na njoj ureži, kao što se urezuje na pečatnom prstenu: 'Jahvi
posvećen'.

<span id="an_28:37">28:37</span> Za mitru je priveži modrom vrpcom da
stoji s pročelja mitre.

<span id="an_28:38">28:38</span> Neka stoji na Aronovu čelu. Tako neka
Aron na se preuzme nedostatke koji bi mogli okaljati sve svete prinose
što ih Izraelci posvećuju. Neka uvijek stoji na njegovu čelu da za njih
stječe blagonaklonost Jahvinu.

<span id="an_28:39">28:39</span> Košulju s resama napravi od lana, od
lana napravi i mitru, a pas vezom izvezi.

<span id="an_28:40">28:40</span> I za Aronove sinove napravi haljine,
pasove i turbane, njima na čast i ukras.

<span id="an_28:41">28:41</span> U njih odjeni svoga brata Arona i
njegove sinove; onda ih pomaži, ispuni im ruke vlašću i posveti ih da mi
služe kao svećenici.

<span id="an_28:42">28:42</span> Napravi za njih gaćice od lana da im
pokriju golo tijelo. Neka sežu od bedara do stegna.

<span id="an_28:43">28:43</span> Neka ih nosi Aron i njegovi sinovi kad
ulaze u Šator sastanka ili kad se primiču žrtveniku za službu u Svetištu
da ne navuku na se krivnju i umru. To neka bude vječna naredba za nj i
za njegovo potomstvo poslije njega."

<span id="an_29:1">29:1</span> "Ovo je obred koji ćeš obaviti na njima
da ih posvetiš za moje svećenike: Uzmi jednog junca i dva ovna bez mane;

<span id="an_29:2">29:2</span> onda beskvasnoga kruha, beskvasnih kolača
zamiješenih u ulju i beskvasnih prevrta uljem namazanih. Napravi ih od
bijeloga pšeničnog brašna.

<span id="an_29:3">29:3</span> Naslaži ih u košaricu i u košarici
prinesi ih s juncem i oba ovna."

<span id="an_29:4">29:4</span> "Dovedi Arona i njegove sinove k ulazu u
Šator sastanka i operi ih u vodi.

<span id="an_29:5">29:5</span> Zatim uzmi odijelo i obuci Arona u
košulju; stavi na nj ogrtač oplećka, oplećak i naprsnik i opaši ga
tkanicom oplećka.

<span id="an_29:6">29:6</span> Ustakni mu mitru na glavu; na mitru stavi
sveti vijenac.

<span id="an_29:7">29:7</span> Uzmi zatim ulja za pomazanje; izlij na
njegovu glavu i pomaži ga.

<span id="an_29:8">29:8</span> Onda dovedi njegove sinove; obuci ih u
košulje;

<span id="an_29:9">29:9</span> opaši ih u pasove i obvij im turbane.
Svećeništvo neka im pripada vječnom uredbom. Tako posveti Arona i
njegove sinove!"

<span id="an_29:10">29:10</span> "Dovedi zatim junca pred Šator
sastanka, pa neka Aron i njegovi sinovi stave ruke juncu na glavu.

<span id="an_29:11">29:11</span> Onda pred Jahvom, na ulazu u Šator
sastanka, junca zakolji.

<span id="an_29:12">29:12</span> Uzmi junčeve krvi i svojim je prstom
stavi na rogove žrtvenika. Ostatak krvi izlij podno žrtvenika.

<span id="an_29:13">29:13</span> Uzmi sav loj oko droba, privjesak na
jetri i oba bubrega s lojem oko njih, pa spali na žrtveniku.

<span id="an_29:14">29:14</span> Meso od junca, njegovu kožu i njegovu
nečist spali na vatri izvan taborišta. To je žrtva okajnica.

<span id="an_29:15">29:15</span> Poslije toga uzmi jednoga ovna, pa neka
Aron i njegovi sinovi stave na njegovu glavu svoje ruke.

<span id="an_29:16">29:16</span> Onda ovna zakolji, uhvati mu krvi i
zapljusni njome žrtvenik sa svih strana.

<span id="an_29:17">29:17</span> Isijeci zatim ovna u komade, operi mu
drobinu i noge i položi ih na njegove ostale dijelove i glavu.

<span id="an_29:18">29:18</span> I onda cijeloga ovna spali na
žrtveniku. Žrtva je to paljenica u čast Jahvi, miris ugodan, žrtva
ognjena.

<span id="an_29:19">29:19</span> Uzmi onda drugoga ovna, pa neka Aron i
njegovi sinovi stave svoje ruke ovnu na glavu.

<span id="an_29:20">29:20</span> Sad ovna zakolji; uzmi mu krvi i njome
namaži resicu desnoga Aronova uha, resicu desnog uha njegovim sinovima,
palac na njihovoj desnoj ruci pa palac na njihovoj desnoj nozi. Ostatkom
krvi zapljusni žrtvenik naokolo.

<span id="an_29:21">29:21</span> Uzmi onda krvi što je ostala na
žrtveniku i ulja za pomazanje i poškropi Arona i njegovo odijelo,
njegove sinove i njihova odijela. Tako će biti posvećen on i njegovo
odijelo, njegovi sinovi i odijela njegovih sinova."

<span id="an_29:22">29:22</span> "Poslije toga uzmi s ovna loj, pretili
rep, loj oko droba, privjesak s jetre, oba bubrega i loj oko njih; desno
pleće - jer je to ovan prinesen za svećeničko posvećenje -

<span id="an_29:23">29:23</span> zatim jedan okrugli kruh, jedan kolač
na ulju i jednu prevrtu iz košarice beskvasnoga kruha što je pred
Jahvom.

<span id="an_29:24">29:24</span> Sve to stavi na ruke Arona i njegovih
sinova i prinesi žrtvu prikaznicu pred Jahvom.

<span id="an_29:25">29:25</span> Uzmi ih onda s njihovih ruku i spali na
žrtveniku, povrh žrtve paljenice, da bude Jahvi na ugodan miris. To je
paljena žrtva u čast Jahvi.

<span id="an_29:26">29:26</span> Zatim uzmi grudi ovna prinesena za
Aronovo posvećenje i prinesi ih kao žrtvu prikaznicu pred Jahvom. Neka
to bude tvoj dio.

<span id="an_29:27">29:27</span> Posveti grudi što su bile prinesene kao
žrtva prikaznica i pleće što je bilo prineseno kao žrtva podizanica od
ovna prinesena za posvećenje Arona i njegovih sinova.

<span id="an_29:28">29:28</span> Neka to bude pristojba Aronu i njegovim
potomcima od Izraelaca za sva vremena. TÓa to je ujam koji će Izraelci
davati od svojih pričesnica - ujam koji Jahvi pripada.

<span id="an_29:29">29:29</span> Aronova posvećena odijela neka pripadnu
njegovim sinovima poslije njega da u njima budu pomazani i posvećeni.

<span id="an_29:30">29:30</span> Sin koji postane svećenikom mjesto
njega, kad uđe u Šator sastanka da vrši službu u Svetištu, neka ih nosi
sedam dana."

<span id="an_29:31">29:31</span> "Uzmi onda ovna za posvećenje i skuhaj
njegovo meso na posvećenome mjestu.

<span id="an_29:32">29:32</span> Aron i njegovi sinovi neka blaguju meso
od toga ovna i kruh iz košarice na ulazu u Šator sastanka.

<span id="an_29:33">29:33</span> Neka jedu od onoga što je poslužilo za
njihovo očišćenje, da im se ruke ispune vlašću i da budu posvećeni.
Nijedan svjetovnjak neka ne jede od toga jer je posvećeno.

<span id="an_29:34">29:34</span> Ako bi ostalo što mesa od svećeničkog
posvećenja ili što od onoga kruha do ujutro, spali na vatri. Ne smije se
pojesti jer je posvećeno."

<span id="an_29:35">29:35</span> "Točno tako učini Aronu i njegovim
sinovima kako sam ti naredio. Posvećuj ih sedam dana.

<span id="an_29:36">29:36</span> Svakoga dana prinesi jednoga junca kao
žrtvu okajnicu - za pomirenje. I prinesi žrtvu okajnicu za pomirenje
oltara, zatim ga pomaži da bude posvećen.

<span id="an_29:37">29:37</span> Sedam dana prinosi žrtvu pomirnicu za
žrtvenik i posvećuj ga. Tako će žrtvenik postati presvet, i sve što se
žrtvenika dotakne bit će posvećeno."

<span id="an_29:38">29:38</span> "A ovo treba da prinosiš na žrtveniku:
dva janjca godinu dana stara, svaki dan bez prijekida.

<span id="an_29:39">29:39</span> Jedno janje žrtvuj ujutro, a drugo
uvečer.

<span id="an_29:40">29:40</span> Prinesi s prvim janjetom jednu desetinu
efe bijeloga brašna zamiješena u četvrtini hina istupanog ulja i žrtvu
ljevanicu od četvrtine hina vina.

<span id="an_29:41">29:41</span> Drugo janje prinesi u suton. S njim
prinesi žrtvu prinosnicu s njezinom žrtvom ljevanicom kao i izjutra - na
ugodan miris, žrtvu u čast Jahvi paljenu.

<span id="an_29:42">29:42</span> Neka to bude trajna žrtva paljenica od
koljena do koljena - na ulazu u Šator sastanka, pred Jahvom. Tu ću se ja
s tobom sastajati da ti govorim.

<span id="an_29:43">29:43</span> I s Izraelcima ću se tu sastajati, i
moja će ih slava posvećivati.

<span id="an_29:44">29:44</span> Ja ću posvetiti Šator sastanka i
žrtvenik; posvetit ću Arona i njegove sinove da mi služe kao svećenici.

<span id="an_29:45">29:45</span> Ja ću prebivati među Izraelcima i biti
njihov Bog.

<span id="an_29:46">29:46</span> Upoznat će oni tada da sam to ja,
Jahve, Bog njihov koji ih je izbavio iz zemlje egipatske da prebivam
među njima - ja, Jahve, Bog njihov."

<span id="an_30:1">30:1</span> "Napravi i žrtvenik za paljenje tamjana;
napravi ga od bagremova drva.

<span id="an_30:2">30:2</span> Neka bude lakat dug, lakat širok, u
pravokut, i dva lakta visok. Neka mu roščići budu od jednoga komada s
njim.

<span id="an_30:3">30:3</span> Obloži mu u čisto zlato: njegovu gornju
plohu, njegove strane naokolo i njegove roščiće. Načini mu zlatan
završni pojas naokolo.

<span id="an_30:4">30:4</span> Načini mu dva zlatna koluta. Pričvrsti mu
ih s dviju suprotnih strana ispod završnog pojasa. Kroz njih će se
provlačiti motke za nošenje.

<span id="an_30:5">30:5</span> Motke načini od bagremova drva i zlatom
ih obloži.

<span id="an_30:6">30:6</span> Postavi žrtvenik pred zavjesu što zastire
Kovčeg Svjedočanstva - nasuprot Pomirilištu nad Svjedočanstvom - gdje ću
se ja s tobom sastajati.

<span id="an_30:7">30:7</span> Neka na njemu Aron pali miomirisni tamjan
svako jutro kad priprema svjetla;

<span id="an_30:8">30:8</span> neka ga Aron opet pali u suton kad
svjetla zapaljuje, da to bude svagdašnje kadiono prinošenje pred Jahvom
u sve vaše naraštaje.

<span id="an_30:9">30:9</span> Ne prinosi na njemu ni neposvećenoga
tamjana, ni paljenice, ni prinosnice, ni ljevanice!

<span id="an_30:10">30:10</span> Jednom u godini neka Aron obavi obred
pomirenja na njegovim roščićima. Krvlju žrtve koja se prinosi za grijeh,
jednom na godinu, neka obavi obred pomirenja za žrtvenik. Tako činite u
sve naraštaje. Jer oltar je presveta svetinja Jahvina."

<span id="an_30:11">30:11</span> Nadalje Jahve reče Mojsiju:

<span id="an_30:12">30:12</span> "Kad budeš pravio popis Izraelaca
prilikom novačenja, neka svatko da Jahvi otkupninu za se kad se upiše,
da ih kakvo zlo ne snađe zbog novačenja.

<span id="an_30:13">30:13</span> Tko god potpada pod novačenje, ovoliko
neka dadne: pola šekela - prema hramskom šekelu, gdje je dvadeset gera u
šekelu. To pola šekela neka bude kao prinos Jahvi.

<span id="an_30:14">30:14</span> Tko god potpada pod novačenje, od
dvadeset godina starosti pa naviše, neka dadne prinos Jahvi.

<span id="an_30:15">30:15</span> Bogataš neka ne plaća više niti siromah
manje od pola šekela kad daju prinos Jahvi kao otkup za se.

<span id="an_30:16">30:16</span> Uzimaj otkupni novac od Izraelaca i
određuj ga za potrebe Šatora sastanka. Neka to bude Jahvi na spomen da
se sjeća Izraelaca i da im bude milostiv."

<span id="an_30:17">30:17</span> Reče Jahve Mojsiju:

<span id="an_30:18">30:18</span> "Napravi umivaonik od tuča i podnožje
od tuča za umivanje. Postavi ga između Šatora sastanka i žrtvenika.
Nalij u nj vode

<span id="an_30:19">30:19</span> pa neka Aron i njegovi sinovi peru
svoje ruke i noge vodom iz njega.

<span id="an_30:20">30:20</span> Kad moradnu ulaziti u Šator sastanka,
ili kad se moradnu primicati žrtveniku za službu da spaljuju žrtve u
čast Jahvi paljene, neka se vodom operu da ne poginu.

<span id="an_30:21">30:21</span> Neka operu ruke svoje i noge svoje da
izbjegnu smrti: to je trajna naredba Aronu i njegovim potomcima u sve
naraštaje."

<span id="an_30:22">30:22</span> Još reče Jahve Mojsiju:

<span id="an_30:23">30:23</span> "Nabavi najboljih mirodija: pet stotina
šekela smirne samotoka, pola te težine - dvjesta pedeset - mirisavog
cimeta, dvjesta pedeset mirisave trstike,

<span id="an_30:24">30:24</span> pet stotina - prema hramskom šekelu -
lovorike i jedan hin maslinova ulja.

<span id="an_30:25">30:25</span> Od toga napravi posvećeno ulje za
pomazanje; da bude smjesa kao da ju je pravio pomastar. Neka to bude
posvećeno ulje za pomazanje.

<span id="an_30:26">30:26</span> Time onda pomaži: Šator sastanka i
Kovčeg Svjedočanstva;

<span id="an_30:27">30:27</span> stol i sav njegov pribor; svijećnjak i
sav njegov pribor; žrtvenik kadioni;

<span id="an_30:28">30:28</span> žrtvenik za žrtve paljenice i sav
njegov pribor; umivaonik i njegov stalak:

<span id="an_30:29">30:29</span> posveti ih, i oni će tako postati
posvećeni; i što god ih se dotakne, posvećeno će postati.

<span id="an_30:30">30:30</span> Pomaži Arona i njegove sinove i posveti
ih meni za svećenike.

<span id="an_30:31">30:31</span> Onda kaži Izraelcima ovako: 'Ovo je
moje posvećeno ulje za pomazanje od koljena do koljena.

<span id="an_30:32">30:32</span> Ne smije se polijevati po tijelu
običnoga čovjeka; ne smijete praviti drugoga ovakva sastava! To je
posvećeno i neka vam bude sveto!

<span id="an_30:33">30:33</span> Tko god takvo napravi, ili tko ga stavi
na kojeg svjetovnjaka, neka se odstrani od svog naroda!'"

<span id="an_30:34">30:34</span> Jahve još reče Mojsiju: "Nabavi
mirodija: natafe, šeheleta i helebene. Od ovih mirodija i čistoga
tamjana,

<span id="an_30:35">30:35</span> sve u jednakim dijelovima, napravi
tamjan za kađenje, smjesu mirodija kakvu pravi pomastar, opranu, čistu,
svetu.

<span id="an_30:36">30:36</span> Od toga nešto smrvi u prah i jedan dio
stavi pred Svjedočanstvo, u Šator sastanka, gdje ću se ja s tobom
sastajati. Držite ovu mirodiju presvetom!

<span id="an_30:37">30:37</span> A miomiris koji napraviš prema ovome
sastavu za svoju upotrebu ne smijete praviti. To drži za svetinju Jahvi!

<span id="an_30:38">30:38</span> Tko sebi napravi što takvo da mu
miriše, neka se iskorijeni iz svoga naroda."

<span id="an_31:1">31:1</span> Jahve reče Mojsiju:

<span id="an_31:2">31:2</span> "Pozvao sam, gledaj, po imenu Besalela,
sina Urijeva, od koljena Hurova iz plemena Judina.

<span id="an_31:3">31:3</span> Napunio sam ga duhom Božjim koji mu je
dao umješnost, razumijevanje i sposobnost za svakovrsne poslove:

<span id="an_31:4">31:4</span> da zamišlja nacrte za radove od zlata,
srebra i tuča;

<span id="an_31:5">31:5</span> za rezanje dragulja, za umetanje; za
rezbarije u drvu i poslove svakakve.

<span id="an_31:6">31:6</span> Dodao sam još Oholiaba, sina Ahisamakova
iz Danova plemena; vještinom sam obdario sve sposobne ljude da mognu
napraviti sve što sam ti naredio:

<span id="an_31:7">31:7</span> Šator sastanka, Kovčeg Svjedočanstva,
povrh njega Pomirilište i sav namještaj Šatora;

<span id="an_31:8">31:8</span> stol i sav njegov pribor, čisti
svijećnjak sa svim njegovim priborom;

<span id="an_31:9">31:9</span> kadioni žrtvenik, žrtvenik za žrtve
paljenice i njegov pribor, onda umivaonik i njegovo podnožje;

<span id="an_31:10">31:10</span> odijela za službu, posvećena odijela za
svećenika Arona i odijela za njegove sinove, za njihovu svećeničku
službu;

<span id="an_31:11">31:11</span> pa ulje za pomazanje i miomirisni
tamjan za Svetište. Sve neka načine kako sam ti naredio."

<span id="an_31:12">31:12</span> Jahve opet reče Mojsiju:

<span id="an_31:13">31:13</span> "Reci Izraelcima: Subote moje morate
održavati, jer subota je znak između mene i vas od naraštaja do
naraštaja, da budete svjesni da vas ja, Jahve, posvećujem.

<span id="an_31:14">31:14</span> Držite, dakle, subotu, jer je ona za
vas sveta. Tko je oskvrne neka se pogubi; tko bude u njoj radio ikakav
posao neka se odstrani iz svoga naroda.

<span id="an_31:15">31:15</span> Šest dana neka se vrše poslovi, ali
sedmi dan neka bude dan posvemašnjeg odmora, Jahvi posvećen. Tko bi u
dan subotni obavljao kakav posao neka se pogubi.

<span id="an_31:16">31:16</span> Stoga neka Izraelci drže subotu -
svetkujući je od naraštaja do naraštaja - kao vječni savez.

<span id="an_31:17">31:17</span> Neka je ona znak, zauvijek, između mene
i Izraelaca. TÓa Jahve je za šest dana sazdao nebo i zemlju, a sedmoga
je dana prestao raditi i odahnuo."

<span id="an_31:18">31:18</span> Kad Jahve svrši svoj razgovor s
Mojsijem na Sinajskom brdu, dade mu dvije ploče Svjedočanstva, ploče
kamene, ispisane prstom Božjim.

<span id="an_32:1">32:1</span> A narod, videći gdje Mojsije dugo ne
silazi s brda, okupi se oko Arona pa mu rekne: "Ustaj! Napravi nam boga,
pa neka on pred nama ide! Ne znamo što se dogodi s tim čovjekom Mojsijem
koji nas izvede iz zemlje egipatske."

<span id="an_32:2">32:2</span> "Poskidajte zlatne naušnice što vise o
ušima vaših žena, vaših sinova i vaših kćeri", odgovori im Aron, "pa ih
meni donesite."

<span id="an_32:3">32:3</span> Sav svijet skine zlatne naušnice što ih
je o ušima imao i donese Aronu.

<span id="an_32:4">32:4</span> Primivši zlato iz njihovih ruku, rastopi
kovinu u kalupu i načini saliveno tele. A oni poviču: "Ovo je tvoj bog,
Izraele, koji te izveo iz zemlje egipatske."

<span id="an_32:5">32:5</span> Vidjevši to Aron, sagradi pred njim
žrtvenik a onda najavi: "Sutra neka se priredi svečanost u čast Jahvi!"

<span id="an_32:6">32:6</span> Sutradan rano ustanu i prinesu žrtve
paljenice i donesu žrtve pričesnice. Onda svijet posjeda da jede i pije.
Poslije toga ustade da se zabavlja.

<span id="an_32:7">32:7</span> "Požuri se dolje!" - progovori Jahve
Mojsiju. "Narod tvoj, koji si izveo iz zemlje egipatske, pošao je
naopako.

<span id="an_32:8">32:8</span> Brzo su zašli s puta koji sam im odredio.
Napravili su sebi tele od rastopljene kovine, preda nj pali ničice i
žrtve mu prinijeli uz poklike: 'Ovo je tvoj bog, Izraele, koji te izveo
iz zemlje egipatske!'

<span id="an_32:9">32:9</span> Dobro vidim", reče dalje Jahve Mojsiju,
"da je ovaj narod tvrde šije.

<span id="an_32:10">32:10</span> Pusti sada neka se moj gnjev na njih
raspali da ih istrijebim. Onda ću od tebe razviti velik narod."

<span id="an_32:11">32:11</span> Mojsije pak zapomagao pred Jahvom,
Bogom svojim, i govorio: "O Jahve! Čemu da gnjevom plamtiš na svoj narod
koji si izbavio iz zemlje egipatske silom velikom i rukom jakom!

<span id="an_32:12">32:12</span> Zašto bi Egipćani morali reći: 'U zloj
ih je namjeri i odveo, tako da ih smakne u brdinama i izbriše s lica
zemlje!' Smiri svoj gnjev i ljutinu; odustani od zla svome narodu!

<span id="an_32:13">32:13</span> Sjeti se Abrahama, Izaka i Izraela,
slugu svojih, kojima si se samim sobom zakleo i obećao im: 'Razmnožit ću
vaše potomstvo kao zvijezde na nebu i svu zemlju ovu što sam obećao dat
ću vašem potomstvu i ona će zavazda biti njihova baština.'"

<span id="an_32:14">32:14</span> I Jahve odustane da na svoj narod svali
nesreću kojom mu bijaše zaprijetio.

<span id="an_32:15">32:15</span> Mojsije se okrene i siđe s brda. U
rukama su mu bile dvije ploče Svjedočanstva, ploče ispisane na objema
plohama; ispisane i s jedne i s druge strane.

<span id="an_32:16">32:16</span> Ploče su bile djelo Božje; pismo je
bilo pismo Božje u pločama urezano.

<span id="an_32:17">32:17</span> A Jošua ču viku naroda koji je bučio pa
reče Mojsiju: "Bojna vika u taboru!"

<span id="an_32:18">32:18</span> Mojsije mu odgovori: "Niti viču
pobjednici, niti tuže pobijeđeni: tu ja samo pjesmu čujem."

<span id="an_32:19">32:19</span> Čim se približi taboru te opazi tele i
kako igraju, razgnjevi se Mojsije. Baci iz ruku ploče i razbije ih na
podnožju brda.

<span id="an_32:20">32:20</span> Pograbi tele koje bijahu napravili,
spali ga ognjem i u prah satre. Onda prah razbaca po vodi i natjera
Izraelce da je piju.

<span id="an_32:21">32:21</span> "Što ti je ovaj puk učinio", reče
Mojsije Aronu, "da si tako velik grijeh na nj svalio?"

<span id="an_32:22">32:22</span> "Neka se moj gospodar srdžbom ne
raspaljuje", odgovori Aron. "Sam dobro znaš kako je ovaj narod na zlo
sklon.

<span id="an_32:23">32:23</span> Rekoše mi: 'Napravi nam boga pa neka
pred nama ide! Ne znamo što se dogodi s tim čovjekom Mojsijem koji nas
izbavi iz zemlje egipatske.'

<span id="an_32:24">32:24</span> Na to im ja rekoh: 'Tko ima zlata, neka
ga skine!' Tako mi ga dadoše, a ja ga bacih u vatru te izađe ovo tele."

<span id="an_32:25">32:25</span> Kad je Mojsije vidio kako je narod
postao razuzdan - tÓa Aron ih je pustio da padnu u idolopoklonstvo među
svojim neprijateljima -

<span id="an_32:26">32:26</span> stade na taborskim vratima i povika:
"Tko je za Jahvu, k meni!" Svi se sinovi Levijevi okupe oko njega.

<span id="an_32:27">32:27</span> On im reče: "Ovako govori Jahve, Bog
Izraela: 'Neka svatko pripaše mač o bedro i pođe taborom od vrata do
vrata pa neka ubije tko svoga brata, tko svoga prijatelja, tko svoga
susjeda.'"

<span id="an_32:28">32:28</span> Sinovi Levijevi izvršiše Mojsijev
nalog, i toga dana pade naroda oko tri tisuće ljudi.

<span id="an_32:29">32:29</span> "Danas ste se posvetili Jahvi za
službu", reče Mojsije, "tko uz cijenu svoga sina, tko uz cijenu svoga
brata, tako da vam danas daje blagoslov."

<span id="an_32:30">32:30</span> Sutradan reče Mojsije narodu: "Težak
ste grijeh počinili. Ipak ću se Jahvi popeti. Možda za vaš grijeh
oproštenje pribavim."

<span id="an_32:31">32:31</span> Mojsije se vrati Jahvi pa reče: "Jao!
Narod onaj težak je grijeh počinio napravivši sebi boga od zlata.

<span id="an_32:32">32:32</span> Ipak im taj grijeh oprosti... Ako
nećeš, onda i mene izbriši iz svoje knjige koju si napisao."

<span id="an_32:33">32:33</span> Nato Jahve odgovori Mojsiju: "Onoga
koji je protiv mene sagriješio izbrisat ću iz svoje knjige.

<span id="an_32:34">32:34</span> Nego, idi sad! Povedi narod kamo sam ti
rekao. Anđeo će moj pred tobom ići. Ali u dan kad ih pohodim, zbog
njihova ću ih grijeha kazniti."

<span id="an_32:35">32:35</span> Udari Jahve po narodu pomorom zbog
teleta što im ga Aron načini.

<span id="an_33:1">33:1</span> Jahve reče Mojsiju: "Idi! Putuj odavde,
ti i narod koji si izveo iz zemlje egipatske, u zemlju za koju sam se
zakleo Abrahamu, Izaku i Jakovu da ću je dati njihovim potomcima.

<span id="an_33:2">33:2</span> Pred tobom ću poslati anđela; istjerat ću
Kanaance, Amorejce, Hetite, Perižane, Hivijce i Jebusejce.

<span id="an_33:3">33:3</span> Idite u zemlju kojom teče mlijeko i med.
Ja s vama neću poći - jer ste narod tvrde šije - da vas putem ne
istrijebim."

<span id="an_33:4">33:4</span> Kad narod ču ove oštre riječi, poče
tugovati. I nitko više ne stavi na se svoga nakita.

<span id="an_33:5">33:5</span> Jer reče Jahve Mojsiju: "Kaži Izraelcima:
'Vi ste narod tvrde šije. Kad bih ja s vama išao samo čas, uništio bih
vas. Stoga skinite svoj nakit, a ja ću vidjeti što ću s vama učiniti.'"

<span id="an_33:6">33:6</span> Tako su od brda Horeba Izraelci bili bez
nakita.

<span id="an_33:7">33:7</span> Mojsije uze Šator i razape ga izvan
tabora, daleko od tabora. I nazva ga Šator sastanka. Tko bi se god htio
obratiti Jahvi, pošao bi k Šatoru sastanka, koji se nalazio izvan
tabora.

<span id="an_33:8">33:8</span> Kad bi god Mojsije pošao u Šator, sav bi
se narod digao; svatko bi stajao kod ulaza u svoj šator i gledao za
Mojsijem dok ne bi ušao u Šator.

<span id="an_33:9">33:9</span> A kad bi Mojsije ušao u Šator, stup bi se
oblaka spustio i ostajao na ulazu u Šator dok je Jahve s Mojsijem
razgovarao.

<span id="an_33:10">33:10</span> Videći kako stup oblaka stoji na ulazu
Šatora, sav bi se narod tada dizao i svatko bi se duboko klanjao na
vratima svoga šatora.

<span id="an_33:11">33:11</span> Tako bi Jahve razgovarao s Mojsijem
licem u lice, kao što čovjek govori s prijateljem. Mojsije bi se poslije
vratio u tabor, ali se njegov pomoćnik Jošua, sin Nunov, mlađarac, iz
Šatora ne bi micao.

<span id="an_33:12">33:12</span> Mojsije oslovi Jahvu: "Vidi, ti si meni
rekao: 'Povedi ovaj narod', ali mi nisi objavio koga ćeš sa mnom
poslati. Još si mi rekao: 'Znam te po imenu, i ti uživaš moju
blagonaklonost.'

<span id="an_33:13">33:13</span> Stoga, ako uživam tvoju blagonaklonost,
objavi mi svoje putove da te shvatim i da dalje uživam tvoju
blagonaklonost. Promisli također da je ova svjetina tvoj narod."

<span id="an_33:14">33:14</span> "Ja ću osobno s tobom poći", odgovori
Jahve, "i počinak ti priuštiti."

<span id="an_33:15">33:15</span> "Ako ti ne pođeš", nadoda Mojsije,
"odavde nas i ne izvodi.

<span id="an_33:16">33:16</span> TÓa kako će se znati da uživamo tvoju
naklonost, ja i tvoj narod? Po tome što ideš s nama. Time ćemo se samo
razlikovati ja i tvoj narod među svim narodima koji su na licu zemlje."

<span id="an_33:17">33:17</span> "I ovo što si zatražio, učinit ću",
odgovori Jahve Mojsiju. "TÓa ti uživaš moju blagonaklonost jer te po
imenu poznajem."

<span id="an_33:18">33:18</span> "Pokaži mi svoju slavu", zamoli
Mojsije.

<span id="an_33:19">33:19</span> "Dopustit ću da ispred tebe prođe sav
moj sjaj", odgovori, "i pred tobom ću izustiti svoje ime Jahve. Bit ću
milostiv kome hoću da milostiv budem; smilovat ću se komu hoću da se
smilujem.

<span id="an_33:20">33:20</span> A ti", doda, "moga lica ne možeš
vidjeti, jer ne može čovjek mene vidjeti i na životu ostati.

<span id="an_33:21">33:21</span> Evo mjesta ovdje uza me", nastavi
Jahve. "Stani na pećinu!

<span id="an_33:22">33:22</span> Dok moja slava bude prolazila, stavit
ću te u pukotinu pećine i svojom te rukom zakloniti dok ne prođem.

<span id="an_33:23">33:23</span> Onda ću ja svoju ruku maknuti, pa ćeš
me s leđa vidjeti. Ali se lice moje ne može vidjeti."

<span id="an_34:1">34:1</span> Reče Jahve Mojsiju: "Okleši dvije kamene
ploče kao i prijašnje pa ću ja na ploče napisati riječi koje su bile na
prvim pločama što si ih razbio.

<span id="an_34:2">34:2</span> Budi gotov do jutra. Onda, ujutro, popni
se na brdo Sinaj i ondje ćeš, navrh brda, stupiti preda me.

<span id="an_34:3">34:3</span> Nitko drugi neka se s tobom ne penje;
neka se nitko nigdje na brdu ne pokaže. Neka ni ovce ni goveda ne pasu
podno brda."

<span id="an_34:4">34:4</span> Mojsije okleše dvije kamene ploče kao i
prijašnje; rano jutrom ustane i popne se na Sinajsko brdo, uzevši u ruke
dvije kamene ploče, kako mu je Jahve naredio.

<span id="an_34:5">34:5</span> Jahve se spusti u liku oblaka, a on stade
preda nj i zazva Ime: "Jahve!"

<span id="an_34:6">34:6</span> Jahve prođe ispred njega te se javi:
"Jahve! Jahve! Bog milosrdan i milostiv, spor na srdžbu, bogat ljubavlju
i vjernošću,

<span id="an_34:7">34:7</span> iskazuje milost tisućama, podnosi
opačinu, grijeh i prijestup, ali krivca nekažnjena ne ostavlja nego
kažnjava opačinu otaca na djeci - čak na unučadi do trećega i četvrtog
koljena."

<span id="an_34:8">34:8</span> Mojsije smjesta pade na zemlju i pokloni
se.

<span id="an_34:9">34:9</span> Onda reče: "Gospodine moj! Ako sam stekao
blagonaklonost u tvojim očima, onda, o Gospodine, pođi s nama! Premda je
narod tvrde šije, oprosti naše grijehe i naše opačine i primi nas za
svoju baštinu!"

<span id="an_34:10">34:10</span> "Dobro", odgovori, "sklapam Savez. Pred
cijelim tvojim pukom činit ću čudesa kakva se nisu događala ni u kojoj
zemlji, ni u kojem narodu. Sav narod koji te okružuje vidjet će što može
Jahve, jer ono što ću s tobom učiniti bit će strašno.

<span id="an_34:11">34:11</span> Vrši, dakle, što ti danas nalažem! Gle,
protjerat će ispred tebe Amorejce, Kanaance, Hetite, Perižane, Hivijce i
Jebusejce.

<span id="an_34:12">34:12</span> Čuvaj se da ne praviš saveza sa
stanovnicima zemlje u koju ideš; da ne budu zamkom u tvojoj sredini.

<span id="an_34:13">34:13</span> Nego porušite njihove žrtvenike,
oborite njihove stupove, počupajte im ašere!

<span id="an_34:14">34:14</span> Jer ne smiješ se klanjati drugome bogu.
TÓa Jahve - ime mu je Ljubomorni - Bog je ljubomoran.

<span id="an_34:15">34:15</span> Ne pravi saveza sa stanovnicima one
zemlje da te oni, kad se odaju bludnosti sa svojim bogovima i žrtve im
budu prinosili, ne bi pozivali, a ti pristao da jedeš od prinesene
žrtve;

<span id="an_34:16">34:16</span> da ne bi uzimao njihove djevojke za
žene svojim sinovima, da one - odajući se bludništvu sa svojim bogovima
- ne bi za sobom povele i tvoje sinove.

<span id="an_34:17">34:17</span> Ne pravi sebi livenih bogova!

<span id="an_34:18">34:18</span> Drži Blagdan beskvasnoga kruha - jedući
beskvasni kruh sedam dana, kako sam ti naredio - u određeno vrijeme u
mjesecu Abibu, jer si u mjesecu Abibu izišao iz Egipta.

<span id="an_34:19">34:19</span> Svako prvorođenče materinjega krila
meni pripada: svako muško, svaki prvenac tvoga i sitnoga i krupnoga
blaga.

<span id="an_34:20">34:20</span> Prvenca od magarice otkupi jednim grlom
sitne stoke. Ako ga ne otkupiš, moraš mu šijom zavrnuti. A sve
prvorođence od svojih sinova otkupljuj. Neka nitko preda me ne stupa
praznih ruku!

<span id="an_34:21">34:21</span> Šest dana radi, a sedmoga od poslova
odustani, sve ako je u doba oranja ili u vrijeme žetve.

<span id="an_34:22">34:22</span> Svetkuj Blagdan sedmica - prvine
pšenične žetve - i Blagdan berbe na prekretu godine.

<span id="an_34:23">34:23</span> Triput na godinu neka se svi muškarci
pojave pred Gospodinom Jahvom, Bogom Izraelovim.

<span id="an_34:24">34:24</span> Jer ću protjerati narode ispred tebe i
proširiti tvoje međe te nitko neće hlepiti za tvojom zemljom kad triput
u godini budeš uzlazio da se pokažeš pred Jahvom, Bogom svojim.

<span id="an_34:25">34:25</span> Od žrtve koju mi namjenjuješ ne prinosi
krvi ni s čim ukvasanim; niti ostavljaj žrtve prinesene na blagdan Pashe
da prenoći do jutra.

<span id="an_34:26">34:26</span> U kuću Jahve, Boga svoga, donosi
najbolje prvine plodova sa svoje zemlje. Ne kuhaj kozleta u mlijeku
njegove majke.

<span id="an_34:27">34:27</span> Zapiši ove riječi", reče Jahve Mojsiju,
"jer su one temelji na kojima sam s tobom i s Izraelom sklopio Savez."

<span id="an_34:28">34:28</span> Mojsije ostade ondje s Jahvom četrdeset
dana i četrdeset noći. Niti je kruha jeo niti je vode pio. Tada je na
ploče ispisao riječi Saveza - Deset zapovijedi.

<span id="an_34:29">34:29</span> Napokon Mojsije siđe sa Sinajskog brda.
Silazeći s brda, nosio je u rukama ploče Svjedočanstva. Nije ni znao da
iz njegova lica, zbog razgovora s Jahvom, izbija svjetlost.

<span id="an_34:30">34:30</span> Kad su Aron i svi Izraelci vidjeli kako
iz Mojsijeva lica izbija svjetlost, ne usudiše se k njemu pristupiti.

<span id="an_34:31">34:31</span> Onda ih Mojsije zovnu. Tada k njemu
dođoše Aron i sve starješine zajednice. I Mojsije razgovaraše s njima.

<span id="an_34:32">34:32</span> Poslije k njemu dođoše i svi Izraelci,
pa im on priopći sve što mu je naložio Jahve na Sinajskom brdu.

<span id="an_34:33">34:33</span> Kad je Mojsije završio razgovor s
njima, prevuče preko svoga lica koprenu.

<span id="an_34:34">34:34</span> Kad bi god Mojsije ulazio pred Jahvu da
s njim razgovara, koprenu bi skinuo dok opet ne bi izišao. Kad bi
izlazio da Izraelcima kaže što mu je naređeno,

<span id="an_34:35">34:35</span> Izraelci bi vidjeli kako iz Mojsijeva
lica izbija svjetlost. Tada bi Mojsije opet prevukao koprenu preko lica
dok ne uđe da s Jahvom govori.

<span id="an_35:1">35:1</span> Mojsije sazva svu zajednicu sinova
Izraelovih pa im reče: "Ovo vam je Jahve naložio da činite:

<span id="an_35:2">35:2</span> Neka se posao obavlja šest dana. Sedmi
dan neka vam bude sveti dan, dan potpunog počinka u čast Jahvi. Tko bi
radio u taj dan neka se kazni smrću.

<span id="an_35:3">35:3</span> Na subotnji dan ni vatre ne ložite po
svojim stanovima."

<span id="an_35:4">35:4</span> Nadalje Mojsije reče svoj zajednici
izraelskoj: "Ovo je Jahve naredio:

<span id="an_35:5">35:5</span> Među sobom pokupite prinos Jahvi! Tko god
je plemenita srca neka Jahvi donese prinos: zlata, srebra i tuča;

<span id="an_35:6">35:6</span> ljubičastog, crvenog i tamnocrvenog
prediva i prepredenog lana;

<span id="an_35:7">35:7</span> učinjenih ovnujskih koža, onda finih
koža, bagremova drva,

<span id="an_35:8">35:8</span> ulja za svjetlo, mirodija za ulje
pomazanja i miomirisni tamjan;

<span id="an_35:9">35:9</span> oniksa i drugoga dragog kamenja za
umetanje u oplećak i naprsnik.

<span id="an_35:10">35:10</span> A svi koji su među vama vješti neka
dođu praviti što je Jahve naredio:

<span id="an_35:11">35:11</span> Prebivalište, njegov Šator i pokrov;
njegove kuke i trenice, njegove priječnice i stupce; njegova podnožja;

<span id="an_35:12">35:12</span> njegov Kovčeg i motke; Pomirilište pa
zavjesu za zaklon;

<span id="an_35:13">35:13</span> stol s njegovim motkama i sve njegove
potrepštine; prinesene hljebove;

<span id="an_35:14">35:14</span> svijećnjak za svjetlo, njegov pribor i
njegove svijeće, onda ulje za svjetlo;

<span id="an_35:15">35:15</span> kadioni žrtvenik i njegove motke; ulje
za pomazanje i miomirisni tamjan; zastorak na ulazu u Prebivalište;

<span id="an_35:16">35:16</span> žrtvenik za žrtve paljenice s njegovom
rešetkom od tuča; motke za nj i sav njegov pribor; umivaonik i njegov
stalak;

<span id="an_35:17">35:17</span> zastore za dvorište; stupce i njihova
podnožja, pa zastor na ulazu u dvorište;

<span id="an_35:18">35:18</span> kočiće za Prebivalište i kočiće za
dvorište s njihovim uzicama;

<span id="an_35:19">35:19</span> svečano ruho za vršenje službe u
Svetištu - posvećena odijela za svećenika Arona i odijela za svećeničku
službu njegovih sinova."

<span id="an_35:20">35:20</span> Nato se sva izraelska zajednica povuče
ispred Mojsija.

<span id="an_35:21">35:21</span> A onda svatko koga je srce vuklo i duša
poticala dođe noseći svoj prinos u čast Jahvi za gradnju Šatora
sastanka, za svaku službu u njemu i za posvećena odijela.

<span id="an_35:22">35:22</span> Strčaše se muževi i žene: svi koje je
srce vuklo donesoše zapinjača, naušnica, prstenja, narukvica, ogrlica i
svakovrsna zlatnog nakita; svi koji bijahu zavjetovali kakvu zlatninu u
čast Jahvi.

<span id="an_35:23">35:23</span> Svi kod kojih se našlo ljubičastog,
crvenog i tamnocrvenog prediva i prepredenog lana, učinjenih ovnujskih
koža ili finih koža donesoše svoje.

<span id="an_35:24">35:24</span> Nadalje, svatko tko je mogao dati kakav
dar u srebru ili tuču donese to kao prinos u čast Jahvi. Svatko u koga
se našlo bagremova drva za upotrebu u bilo kojem poslu, donese ga.

<span id="an_35:25">35:25</span> Sve žene koje su bile vješte prele su
svojim rukama i donosile što bijahu oprele: ljubičastog, crvenog i
tamnocrvenog prediva i prepredenog lana.

<span id="an_35:26">35:26</span> Sve opet žene koje je njihovo srce
poticalo zbog njihove vještine prele su kostrijet.

<span id="an_35:27">35:27</span> Glavari su donosili oniksa i drugoga
dragog kamenja za umetanje u oplećak i naprsnik;

<span id="an_35:28">35:28</span> pa mirodije i ulje za svjetlo, ulje za
pomazanje i miomirisni tamjan.

<span id="an_35:29">35:29</span> I tako Izraelci - svi ljudi i sve žene
koje je srce poticalo da pridonesu bilo što poslu koji je Jahve po
Mojsiju naredio da se izvrši - donesoše to kao dragovoljan prinos u čast
Jahvi.

<span id="an_35:30">35:30</span> Potom reče Mojsije Izraelcima: "Vidite!
Jahve je po imenu pozvao Besalela, sina Urijeva, od koljena Hurova a iz
plemena Judina.

<span id="an_35:31">35:31</span> Njega je napunio duhom Božjim, dao mu
umješnost, sposobnost i razumijevanje u svim poslovima:

<span id="an_35:32">35:32</span> da zamišlja nacrte i da radove izvodi
od zlata, srebra i tuča;

<span id="an_35:33">35:33</span> da reže dragulje za umetanje; da
urezuje u drvetu i da umješno radi svaki posao.

<span id="an_35:34">35:34</span> Njemu i Oholiabu, sinu Ahisamakovu, od
plemena Danova, udijeli i sposobnost da poučavaju druge.

<span id="an_35:35">35:35</span> Obdari ih umještvom u svakom poslu
rezbarskom, krojačkom, veziljskom i tkalačkom; oni tkaju tkanine od
ljubičastog, crvenog i tamnocrvenog prediva i prepredenog lana, sposobni
su u svakom poslu i vješti u nacrtima.

<span id="an_36:1">36:1</span> Stoga neka Besalel, Oholiab i svi
vještaci koje je Jahve obdario vještinom i sposobnošću da vješto izvedu
sve poslove oko podizanja Svetišta obave sve kako je Jahve naredio."

<span id="an_36:2">36:2</span> Mojsije onda pozva Besalela, Oholiaba i
sve one što ih je Jahve obdario vještinom; sve koje je srce poticalo da
se prihvate posla i izvedu ga.

<span id="an_36:3">36:3</span> Oni preuzmu od Mojsija sve prinose koje
Izraelci bijahu donijeli da se izvedu poslovi oko podizanja Svetišta.
Ali kako su oni i dalje donosili prinose jutro za jutrom,

<span id="an_36:4">36:4</span> svi majstori koji su gradili Svetište
dođu - svaki s posla na kojem je radio -

<span id="an_36:5">36:5</span> i reknu Mojsiju: "Svijet donosi mnogo
više nego što je potrebno za izvođenje posla koji nam je Jahve naredio
da izvedemo."

<span id="an_36:6">36:6</span> Zato Mojsije izda naredbu koju po taboru
proglase: "Neka više nijedan čovjek ni žena ne donosi nikakva priloga za
Svetište!" Tako ustave narod te nije donosio novih darova.

<span id="an_36:7">36:7</span> Što imahu bijaše dosta da se izvede sve
djelo; i još je pretjecalo.

<span id="an_36:8">36:8</span> I tako najvještiji ljudi među radnicima
naprave Prebivalište. Načine ga od deset zavjesa od prepredenog lana i
ljubičastog, crvenog i tamnocrvenog prediva. Na njima bijahu izvezeni
likovi kerubina.

<span id="an_36:9">36:9</span> Dužina je svake zavjese iznosila dvadeset
osam lakata, a širina svake zavjese četiri lakta. Sve su zavjese bile
iste mjere.

<span id="an_36:10">36:10</span> Pet zavjesa sastave jednu s drugom, a
pet drugih zavjesa sastave opet jednu s drugom.

<span id="an_36:11">36:11</span> Na rubu posljednje od zavjesa
sastavljenih u jedno načine petlje od modre vune; jednako ih načine i na
rubu posljednje zavjese drugoga dijela;

<span id="an_36:12">36:12</span> načine pedeset petlji na jednome
komadu, a pedeset na rubu zavjese drugoga komada. Petlje su stajale
jedna spram druge.

<span id="an_36:13">36:13</span> Onda naprave pedeset zlatnih kopča pa
sastave zavjese kopčama jednu s drugom. Tako je Prebivalište bilo kao
jedna cjelina.

<span id="an_36:14">36:14</span> Zatim za Šator povrh Prebivališta
načine zavjese od kostrijeti; načine ih jedanaest.

<span id="an_36:15">36:15</span> Dužina svake zavjese bila je trideset
lakata, a širina četiri lakta. Tih jedanaest zavjesa bilo je iste mjere.

<span id="an_36:16">36:16</span> Sastave pet zavjesa za se, a šest
drugih opet za se.

<span id="an_36:17">36:17</span> Naprave pedeset petlji na rubu zavjese
jednoga komada, a pedeset načine na rubu drugoga komada.

<span id="an_36:18">36:18</span> Načine i pedeset kopča od tuča da
sastave Šator zajedno, tako da bude jedna cjelina.

<span id="an_36:19">36:19</span> Zatim naprave pokrov za Šator od
učinjenih ovnujskih koža, a povrh njega drugi, od finih koža.

<span id="an_36:20">36:20</span> Trenice nauzgor za Prebivalište izrade
od bagremova drva.

<span id="an_36:21">36:21</span> Duljina je svake trenice bila deset
lakata, a širina lakat i pol.

<span id="an_36:22">36:22</span> Svaka je trenica imala dva klina da je
drže uspravno. To su napravili na svakoj trenici za Šator.

<span id="an_36:23">36:23</span> Trenice za Prebivalište napravili su
ovako: dvadeset trenica za južnu stranu;

<span id="an_36:24">36:24</span> napravili su četrdeset podnožja od
srebra pod dvadeset trenica - dva podnožja pod prvu trenicu za njezina
dva klina i dva podnožja pod svaku slijedeću trenicu za njezina dva
klina.

<span id="an_36:25">36:25</span> Za drugu, sjevernu, stranu Prebivališta
naprave dvadeset trenica

<span id="an_36:26">36:26</span> i za njih četrdeset podnožja od srebra
- dva podnožja pod prvu trenicu, a po dva podnožja pod svaku slijedeću
trenicu.

<span id="an_36:27">36:27</span> Prebivalištu straga, prema zapadu,
napraviše šest trenica.

<span id="an_36:28">36:28</span> Naprave i dvije trenice za uglove
Prebivališta straga.

<span id="an_36:29">36:29</span> Pri dnu su bile rastavljene, ali su se
pri vrhu, kod prvoga koluta, sastajale. Tako su ih obje postavili za dva
ugla.

<span id="an_36:30">36:30</span> Bilo je osam trenica s njihovim
podnožjima od srebra: šesnaest podnožja, pod svakom trenicom dva.

<span id="an_36:31">36:31</span> Načine priječnice od bagremova drva:
pet njih za trenice s jedne strane Prebivališta,

<span id="an_36:32">36:32</span> a pet opet priječnica za trenice s
druge strane Prebivališta te pet priječnica za trenice Prebivalištu
straga, prema zapadu.

<span id="an_36:33">36:33</span> Onda načine središnju priječnicu što je
prolazila sredinom trenica s kraja na kraj.

<span id="an_36:34">36:34</span> Trenice oblože zlatom, a njihove
kolutove, kroz koje su priječnice bile provučene, načine od zlata. I
priječnice oblože zlatom.

<span id="an_36:35">36:35</span> Naprave zavjesu od ljubičastog, crvenog
i tamnocrvenog prediva i prepredenog lana; načine je s izvezenim
kerubinima.

<span id="an_36:36">36:36</span> Za nju naprave četiri stupa od
bagremova drva i oblože ih zlatom. Kuke su im bile od zlata, a saliju im
i četiri podnožja od srebra.

<span id="an_36:37">36:37</span> Na ulazu u Šator naprave zavjesu od
ljubičastog, crvenog i tamnocrvenog prediva i prepredenog lana,
umjetnički protkanu, i za nju pet stupčića s njihovim kukama. Vrhove
stupčića i njihove šipke oblože zlatom, dok im pet podnožja naprave od
tuča.

<span id="an_37:1">37:1</span> Besalel napravi Kovčeg od bagremova drva,
dug dva i pol lakta, širok lakat i pol, a lakat i pol visok.

<span id="an_37:2">37:2</span> Iznutra ga i izvana okuje čistim zlatom.
Naokolo mu napravi zlatan završni pojas.

<span id="an_37:3">37:3</span> I salije mu četiri koluta na njegova
četiri ugla: dva koluta s jedne strane, a dva koluta s njegove druge
strane.

<span id="an_37:4">37:4</span> Napravi i motke od bagremova drva i u
zlato ih okuje;

<span id="an_37:5">37:5</span> onda provuče motke kroz kolutove Kovčegu
sa strane za nošenje Kovčega.

<span id="an_37:6">37:6</span> Zatim napravi Pomirilište od čistoga
zlata, dva i pol lakta dugo, a lakat i pol široko.

<span id="an_37:7">37:7</span> Napravi i dva kerubina od kovanoga zlata,
na dva kraja Pomirilišta:

<span id="an_37:8">37:8</span> jednoga kerubina na jednome kraju, a
drugoga kerubina na drugome kraju. Kerubine na oba kraja načini u
jednome komadu s Pomirilištem.

<span id="an_37:9">37:9</span> Kerubini imali uzdignuta i raširena
krila, zaklanjali njima Pomirilište. Bili su licem okrenuti jedan prema
drugome, tako da su im lica gledala u Pomirilište.

<span id="an_37:10">37:10</span> Od bagremova drva načini stol, dva
lakta dug, lakat širok, a lakat i pol visok.

<span id="an_37:11">37:11</span> Obloži ga čistim zlatom i od zlata mu
naokolo načini završni pojas.

<span id="an_37:12">37:12</span> I načini mu obrub unaokolo, podlanicu
širok. A za obrub naokolo načini zlatan završni pojas.

<span id="an_37:13">37:13</span> Salije mu četiri zlatna koluta.
Kolutove onda pričvrsti za njegova četiri nožna ugla.

<span id="an_37:14">37:14</span> Kolutovi su bili tik pod obrubom, kao
kvake za motke, da se stol može nositi.

<span id="an_37:15">37:15</span> Motke za nošenje stola načinio je od
bagremova drva i zlatom ih obložio.

<span id="an_37:16">37:16</span> A pribor što se držao na stolu -
njegove zdjele, varjače, vrčeve i pehare za izlijevanje prinosa -
napravio je od čistoga zlata.

<span id="an_37:17">37:17</span> Od čistoga zlata načini i svijećnjak.
Svijećnjak - njegovo podnožje i stalak - skova. Njegove čaše - čaške i
latice - bile su u jednome komadu s njim.

<span id="an_37:18">37:18</span> Šest je krakova izbijalo s njegovih
strana: tri kraka svijećnjaka s jedne strane, a tri kraka svijećnjaka s
druge strane.

<span id="an_37:19">37:19</span> Na jednome kraku bile su tri čaše u
obliku bademova cvijeta, svaka sa svojom čaškom i laticama. Na drugome
opet kraku bile su tri čaše u obliku bademova cvijeta, svaka s čaškom i
laticama. Tako je bilo na svih šest krakova što izbijahu iz svijećnjaka.

<span id="an_37:20">37:20</span> Na samome svijećnjaku bile su četiri
čaše u obliku bademova cvijeta, svaka s čaškom i laticama:

<span id="an_37:21">37:21</span> čaška, u jednom komadu s njim, pod prva
dva kraka; pa konačno čaška, u jednom komadu s njim, pod zadnja dva
kraka. Tako na svih šest krakova što su iz njega izbijali.

<span id="an_37:22">37:22</span> Njihove čaške i njihove peteljke bile
su u jednom komadu s njim; sve to od čistoga kovanog zlata.

<span id="an_37:23">37:23</span> A od čistoga zlata napravi mu i sedam
svjetiljaka, usekače i pepeljare.

<span id="an_37:24">37:24</span> Svijećnjak i sav njegov pribor načini
od jednoga talenta čistoga zlata.

<span id="an_37:25">37:25</span> Kadioni je žrtvenik napravio od
bagremova drva, lakat dug, lakat širok - u četvorinu - a dva lakta
visok. Roščići su mu bili u jednom komadu s njim.

<span id="an_37:26">37:26</span> Obloži mu čistim zlatom plohu, strane
naokolo i njegove roščiće. Načini mu naokolo završni pojas od zlata.

<span id="an_37:27">37:27</span> Na njemu načini i dva zlatna koluta na
oprečnim stranama, ispod završnog pojasa, da služe motkama za kvake kad
se na njima nosi.

<span id="an_37:28">37:28</span> Motke načini od bagremova drva pa ih
obloži zlatom.

<span id="an_37:29">37:29</span> Onda pripravi posvećeno ulje za
pomazanje i čisti kad mirisni, onako kako ga pravi pomastar.

<span id="an_38:1">38:1</span> Od bagremova drva napravi žrtvenik za
žrtve paljenice, pet lakata dug, pet lakata širok - u četvorinu - a tri
lakta visok.

<span id="an_38:2">38:2</span> Na njegova četiri ugla načini mu četiri
roga. Rogovi su bili u jednom komadu s njim. Onda ga obloži tučem.

<span id="an_38:3">38:3</span> A načini i sav pribor za žrtvenik: lonce,
strugače, kotliće, viljuške i kadionike; sav mu je ovaj pribor načinio
od tuča.

<span id="an_38:4">38:4</span> Za žrtvenik zatim načini rešetku u obliku
mrežice od tuča ispod izbočine; zahvaćala mu je do sredine.

<span id="an_38:5">38:5</span> Salije četiri koluta na četiri ugla
tučane rešetke da služe kao kvake za motke.

<span id="an_38:6">38:6</span> Motke načini od bagremova drva pa ih
obloži tučem.

<span id="an_38:7">38:7</span> Onda provuče motke kroz kolutove na
objema stranama žrtvenika da se na njima nosi. Napravio ga je šuplja -
od dasaka.

<span id="an_38:8">38:8</span> A zatim, od zrcala žena koje su
posluživale na vratima Šatora sastanka, načini tučani umivaonik i tučani
stalak za nj.

<span id="an_38:9">38:9</span> Onda načini dvorište. Na južnoj strani
dvorišta bijahu zavjese od prepredenog lana, stotinu lakata duge.

<span id="an_38:10">38:10</span> Njihovih dvadeset stupova sa dvadeset
podnožja bilo je od tuča, dok su kuke na stupovima i njihove šipke bile
od srebra.

<span id="an_38:11">38:11</span> Od stotinu lakata bile su zavjese i sa
sjeverne strane. Njihovih dvadeset stupova sa dvadeset podnožja bilo je
od tuča, dok su kuke na stupovima i njihove šipke bile od srebra.

<span id="an_38:12">38:12</span> Sa zapadne strane bijahu zavjese od
pedeset lakata, sa deset stupova i deset njihovih podnožja. Kuke su na
stupovima i njihove šipke bile od srebra.

<span id="an_38:13">38:13</span> Sprijeda, s istoka, zavjese od pedeset
lakata.

<span id="an_38:14">38:14</span> S jedne strane vrata zavjese su bile
petnaest lakata, sa tri stupca i njihova tri podnožja.

<span id="an_38:15">38:15</span> Tako i s druge strane - dakle, na obje
strane dvorišnih vrata - bile su zavjese od petnaest lakata, sa tri
stupca i njihova tri podnožja.

<span id="an_38:16">38:16</span> Sve su zavjese oko dvorišta bile od
prepredenog lana.

<span id="an_38:17">38:17</span> Podnožja za stupove bila su od tuča, a
kuke na stupovima i njihove šipke od srebra. Vrhovi stupova bili su
srebrom obloženi. Sve šipke na dvorišnim stupovima bijahu od srebra.

<span id="an_38:18">38:18</span> Zavjesa na dvorišnim vratima - izvezena
- bila je od ljubičastog, crvenog i tamnocrvenog prediva i prepredenog
lana. Dvadeset je lakata bila duga; visoka, po širini, pet lakata kao i
dvorišne zavjese.

<span id="an_38:19">38:19</span> Bila su četiri njihova stupa sa četiri
podnožja od tuča. Kuke na stupovima bile su od srebra. Vrhovi stupova
bili su srebrom obloženi, a njihove šipke bile su srebrne.

<span id="an_38:20">38:20</span> Svi kočići unutar Prebivališta bili su
od tuča.

<span id="an_38:21">38:21</span> To je popis stvari za Prebivalište -
Prebivalište Svjedočanstva, koji je sastavljen na zapovijed Mojsijevu
trudom levita pod vodstvom Itamara, sina svećenika Arona.

<span id="an_38:22">38:22</span> Besalel, Urijev sin, iz koljena Hurova
od plemena Judina napravio je sve što je Jahve Mojsiju naredio.

<span id="an_38:23">38:23</span> S njim je bio Oholiab, sin Ahisamakov,
iz plemena Danova, rezbar, krojač i vezilac za ljubičasto, crveno i
tamnocrveno predivo i prepredeni lan.

<span id="an_38:24">38:24</span> Sve zlato što je utrošeno u radove oko
Svetišta - zlato posvećeno prinosom - iznosilo je: dvadeset i devet
talenata i sedam stotina trideset šekela u hramskim šekelima.

<span id="an_38:25">38:25</span> A srebro, sabrano prigodom upisivanja
zajednice -

<span id="an_38:26">38:26</span> to jest beku po glavi, odnosno pola
šekela prema hramskom šekelu, od svakoga koji je bio upisan, od dvadeset
godina pa naprijed - iznosilo je: stotinu talenata i tisuću sedam
stotina sedamdeset i pet šekela u hramskim šekelima. Bilo je upisanih:
šest stotina tri tisuće i petsto pedeset.

<span id="an_38:27">38:27</span> Stotinu talenata srebra otišlo je za
salijevanje podnožja Svetištu i zavjesi: sto podnožja od sto talenata -
talenat za podnožje.

<span id="an_38:28">38:28</span> A od tisuću sedam stotina sedamdeset i
pet šekela načinio je kuke za stupove, obložio njihove vrhove i napravio
šipke za njih.

<span id="an_38:29">38:29</span> Tuč od žrtve prikaznice iznosio je
sedamdeset talenata i dvije tisuće četiri stotine šekela.

<span id="an_38:30">38:30</span> Od njega je načinio: podnožja za ulaz u
Šator sastanka, žrtvenik od tuča s njegovom tučanom rešetkom i sav
pribor za žrtvenik;

<span id="an_38:31">38:31</span> dalje, podnožja oko dvorišta, podnožja
za dvorišni ulaz; sve kočiće za Prebivalište i sve kočiće oko dvorišta.

<span id="an_39:1">39:1</span> Od ljubičastog, crvenog i tamnocrvenog
prediva naprave lijepo izrađeno ruho za službu u Svetištu; naprave svetu
odjeću Aronu, kako je Jahve naredio Mojsiju.

<span id="an_39:2">39:2</span> Oplećak naprave od zlata, ljubičastog,
crvenog i tamnocrvenog prediva i prepredenog lana.

<span id="an_39:3">39:3</span> Skuju zlatne pločice, a onda ih na niti
izrežu da ih vještački uvezu u ljubičasto, crveno i tamnocrveno predivo
i prepredeni lan.

<span id="an_39:4">39:4</span> Za oplećak naprave poramenice koje su
bile s njim sastavljene na svoja dva kraja;

<span id="an_39:5">39:5</span> tkanica što je na njemu stajala bila je
napravljena od zlata, ljubičastog, crvenog i tamnocrvenog prediva i
prepredenog lana kao i on, i u jednome komadu s njim, kako je Jahve
naredio Mojsiju.

<span id="an_39:6">39:6</span> Kamenje oniksa optoče obrubom od zlata.
Na njima su, kao što se režu pečati, bila urezana imena Izraelovih
sinova.

<span id="an_39:7">39:7</span> Njih stave na poramenice oplećka da budu
spomen-kamenje sinovima Izraelovim, kako je Jahve naredio Mojsiju.

<span id="an_39:8">39:8</span> I naprsnik izrade radovima vještaka kao i
oplećak: od zlata, ljubičastog, crvenog i tamnocrvenog prediva i
prepredenog lana.

<span id="an_39:9">39:9</span> Naprsnik načiniše četverouglast,
dvostruk; bio je pedalj dug, pedalj širok, a predvostručen.

<span id="an_39:10">39:10</span> Umetnu u nj četiri reda dragulja. Prvi
red bijaše od rubina, topaza i alema;

<span id="an_39:11">39:11</span> drugi red od smaragda, safira i
ametista;

<span id="an_39:12">39:12</span> treći red od hijacinta, ahata i leca;

<span id="an_39:13">39:13</span> a četvrti red od krizolita, oniksa i
jaspisa. Sve je bilo zlatom obrubljeno.

<span id="an_39:14">39:14</span> Na kamenima su bila imena Izraelovih
sinova. Na broj ih je bilo dvanaest, kao i njihovih imena. Bila su
urezana kao i pečati - svaki kamen s imenom jednoga od dvanaest plemena.

<span id="an_39:15">39:15</span> Za naprsnik naprave lančiće od čistoga
zlata kao zasukane uzice.

<span id="an_39:16">39:16</span> Naprave zatim dva zlatna okvira i dva
zlatna kolutića pa pričvrste oba kolutića za dva gornja ugla naprsnika.

<span id="an_39:17">39:17</span> Sad privežu ovdje zasukane uzice od
zlata za dva kolutića što su bila pričvšćena za uglove naprsnika.

<span id="an_39:18">39:18</span> Druga dva kraja zasukanih uzica
pričvrste za dva okvira. Tako ih povežu za poramenice oplećka sprijeda.

<span id="an_39:19">39:19</span> Potom načine dva zlatna kolutića pa ih
pričvrste za dva kraja naprsnika uz nutarnji rub, okrenut prema oplećku.

<span id="an_39:20">39:20</span> Još naprave dva zlatna kolutića te ih
pričvrste za donji, prednji kraj poramenice oplećka, pokraj mjesta gdje
se veže, povrh tkanice oplećka.

<span id="an_39:21">39:21</span> Svežu kolutiće naprsnika s kolutićima
oplećka modrom vrpcom, tako da naprsnik stoji nad tkanicom oplećka i da
se s oplećka ne mogne odvojiti, kako je Jahve Mojsiju naredio.

<span id="an_39:22">39:22</span> Naprave i ogrtač za oplećak, sav satkan
od ljubičastog prediva.

<span id="an_39:23">39:23</span> U sredini je ogrtača bio prorez kao
otvor na oklopu, prorez naokolo opšiven, da se ogrtač ne podere.

<span id="an_39:24">39:24</span> O donjem rubu ogrtača načine šipke od
ljubičastog, crvenog i tamnocrvenog prediva i prepredenog lana.

<span id="an_39:25">39:25</span> A načine i zvonca od čistog zlata, pa
zvonca privežu među šipke; sve naokolo donjeg ruba ogrtača između
šipaka:

<span id="an_39:26">39:26</span> zvonce pa šipak, zvonce pa šipak okolo
donjeg ruba ogrtača za vršenje službe, kako je Jahve naredio Mojsiju.

<span id="an_39:27">39:27</span> Zatim od otkanog lana načine košulje
Aronu i njegovim sinovima;

<span id="an_39:28">39:28</span> a naprave i mitru od lana i kape od
lana; platnene gaće načine od prepredenog lana.

<span id="an_39:29">39:29</span> I pasovi su bili od prepredenog lana i
od ljubičastog, crvenog i tamnocrvenog prediva, iglama izvezeni, kako je
Jahve Mojsiju naredio.

<span id="an_39:30">39:30</span> Načine i ploču, sveti vijenac, od
čistoga zlata i na njoj urežu natpis kako se urezuje na pečatnome
prstenu: "Posvećen Jahvi."

<span id="an_39:31">39:31</span> Za nju privežu modru vrpcu da je mogu
svezati na vrhu mitre, kako je Jahve naredio Mojsiju.

<span id="an_39:32">39:32</span> Tako su bili završeni svi radovi na
Prebivalištu, Šatoru sastanka. Izraelci su sve načinili onako kako je
Jahve Mojsiju naredio da načine.

<span id="an_39:33">39:33</span> Onda donesu Mojsiju Prebivalište, Šator
i sav njegov pribor: njegove kuke, njegove trenice, njegove priječnice,
njegove stupove i njegova podnožja;

<span id="an_39:34">39:34</span> pokrov od učinjenih ovnujskih koža,
pokrov od finih koža, zavjesu za zaklon;

<span id="an_39:35">39:35</span> Kovčeg svjedočanstva s njegovim motkama
i Pomirilištem;

<span id="an_39:36">39:36</span> stol i sav njegov pribor, prinesene
hljebove,

<span id="an_39:37">39:37</span> svijećnjak od čistoga zlata s njegovim
svijećama - svijeće već u red stavljene - i sav njegov pribor i ulje za
svjetlo;

<span id="an_39:38">39:38</span> zlatni žrtvenik, ulje za pomazanje,
miomirisni tamjan i zavjesu za ulaz Šatora;

<span id="an_39:39">39:39</span> žrtvenik od tuča s tučanom rešetkom;
njegove motke i sav njegov pribor; umivaonik i njegov stalak;

<span id="an_39:40">39:40</span> zavjese za dvorište; njihove stupove i
njihova podnožja, zavjesu za dvorišni ulaz, njegova užeta i njihove
kočiće - sav pribor za službu u Prebivalištu, za Šator sastanka;

<span id="an_39:41">39:41</span> lijepo izrađeno ruho za službu u
Svetištu - svetu odjeću za svećenika Arona i odijela za svećeničku
službu njegovih sinova.

<span id="an_39:42">39:42</span> Upravo kako je Jahve Mojsiju naredio,
tako su Izraelci sav posao obavili.

<span id="an_39:43">39:43</span> Mojsije pregleda sve radove i utvrdi da
su ih dovršili: kako je Jahve naredio, onako su ih i napravili. I
Mojsije ih blagoslovi.

<span id="an_40:1">40:1</span> Reče Jahve Mojsiju:

<span id="an_40:2">40:2</span> "Na prvi dan prvoga mjeseca podigni
Prebivalište, Šator sastanka.

<span id="an_40:3">40:3</span> Ondje postavi Kovčeg svjedočanstva, onda
Kovčeg zakloni zavjesom.

<span id="an_40:4">40:4</span> Potom unesi stol i što na nj spada
poredaj; unesi i svijećnjak i svijeće mu pripremi.

<span id="an_40:5">40:5</span> A zlatni žrtvenik za kađenje postavi pred
Kovčeg svjedočanstva. Onda objesi zastor nad ulazom u Prebivalište.

<span id="an_40:6">40:6</span> Stavi žrtvenik za žrtve paljenice pred
ulaz Prebivališta, Šatora sastanka.

<span id="an_40:7">40:7</span> Između Šatora sastanka i žrtvenika
smjesti umivaonik i u nj nalij vode.

<span id="an_40:8">40:8</span> Naokolo napravi dvorište i objesi zastor
nad dvorišnim ulazom.

<span id="an_40:9">40:9</span> Zatim uzmi ulja za pomazanje pa pomaži
Prebivalište i sve što je u njemu; posveti ga i sav njegov pribor, pa će
svetim postati.

<span id="an_40:10">40:10</span> Pomaži potom žrtvenik za žrtve
paljenice i sav njegov pribor; posveti žrtvenik i presvetim će žrtvenik
postati.

<span id="an_40:11">40:11</span> Pomaži umivaonik s njegovim stalkom:
posveti ga!

<span id="an_40:12">40:12</span> Dovedi zatim Arona i njegove sinove na
ulaz Šatora sastanka pa ih operi vodom.

<span id="an_40:13">40:13</span> Stavi onda na Arona posvećenu odjeću;
pomaži ga i posveti da mi služi kao svećenik.

<span id="an_40:14">40:14</span> Dovedi i njegove sinove, na njih stavi
košulje

<span id="an_40:15">40:15</span> i pomaži ih, kako si pomazao i njihova
oca, da mi služe kao svećenici. Njihovo pomazanje neka ih uvede u vječno
svećenstvo u sve njihove naraštaje."

<span id="an_40:16">40:16</span> Tako Mojsije učini. Kako mu je Jahve
naredio, sve je tako i učinio.

<span id="an_40:17">40:17</span> Prvoga dana prvoga mjeseca druge godine
Prebivalište bi podignuto.

<span id="an_40:18">40:18</span> Ovako Mojsije namjesti Prebivalište:
razmjesti njegova podnožja, onda uspravi njegove trenice, zatim postavi
priječnice i podiže stupove.

<span id="an_40:19">40:19</span> Zatim raspne Šator nad Prebivalište, a
povrh njega stavi pokrov Šatora, kako je Jahve Mojsiju naredio.

<span id="an_40:20">40:20</span> Uze onda Svjedočanstvo i stavi ga u
Kovčeg; na Kovčeg postavi motke; onda stavi Pomirilište ozgo na Kovčeg.

<span id="an_40:21">40:21</span> Potom unese Kovčeg u Prebivalište;
objesi zavjesu za zaklon. Tako zastre Kovčeg svjedočanstva, kako je
Jahve i naredio Mojsiju.

<span id="an_40:22">40:22</span> Zatim postavi stol u Šator sastanka,
Prebivalištu sa sjeverne strane, ali izvan zavjese.

<span id="an_40:23">40:23</span> Po njemu poreda kruhove pred Jahvom,
kako je Jahve naredio Mojsiju.

<span id="an_40:24">40:24</span> Onda smjesti svijećnjak u Šator
sastanka naprama stolu, na južnoj strani Prebivališta.

<span id="an_40:25">40:25</span> I postavi svjetiljke pred Jahvom, kako
je Jahve naredio Mojsiju.

<span id="an_40:26">40:26</span> Zlatni žrtvenik smjesti u Šator
sastanka, pred zavjesu.

<span id="an_40:27">40:27</span> Na njemu zapali miomirisnog tamjana,
kako je Jahve naredio Mojsiju.

<span id="an_40:28">40:28</span> Poslije toga stavi zavjesu na ulaz u
Prebivalište.

<span id="an_40:29">40:29</span> Kod ulaza u Prebivalište, u Šator
sastanka, postavi žrtvenik za žrtve paljenice. Na njemu prinese žrtvu
paljenicu i žrtvu od žita, kako je Jahve naredio Mojsiju.

<span id="an_40:30">40:30</span> Između Šatora sastanka i žrtvenika
smjesti umivaonik pa u nj ulije vode za pranje.

<span id="an_40:31">40:31</span> Iz njega su Mojsije, Aron i njegovi
sinovi prali svoje ruke i svoje noge.

<span id="an_40:32">40:32</span> A prali su se kad su ulazili u Šator
sastanka i kad su pristupali k žrtveniku, kako je Jahve naredio Mojsiju.

<span id="an_40:33">40:33</span> Napokon Mojsije napravi dvorište oko
Prebivališta i žrtvenika i postavi zavjesu na dvorišnim vratima. Tako
Mojsije završi taj posao.

<span id="an_40:34">40:34</span> A onda oblak prekri Šator sastanka i
slava Jahvina ispuni Prebivalište.

<span id="an_40:35">40:35</span> Mojsije nije mogao ući u Šator sastanka
zbog oblaka koji je na njemu stajao i slave Jahvine koja je ispunjala
Prebivalište.

<span id="an_40:36">40:36</span> Sve vrijeme njihova putovanja, kad god
bi se oblak digao s Prebivališta, Izraelci bi krenuli;

<span id="an_40:37">40:37</span> ali ako se oblak ne bi digao, ni oni ne
bi na put polazili sve do dana dok se ne bi digao.

<span id="an_40:38">40:38</span> Jer sve vrijeme njihova putovanja oblak
Jahvin danju stajaše nad Prebivalištem, a noću bi se u oblaku pojavila
vatra vidljiva svemu domu Izraelovu.

------------------------------------------------------------------------

[Next: Leviticus](lev)
