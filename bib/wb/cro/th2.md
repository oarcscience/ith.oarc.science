[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](th1)  [Next](ti1.md) 

------------------------------------------------------------------------

### Croatian Bible: 2 Thessalonians

<span id="an_1:1">1:1</span> Pavao, Silvan i Timotej Crkvi Solunjana u
Bogu Ocu našemu i Gospodinu Isusu Kristu.

<span id="an_1:2">1:2</span> Milost vam i mir od Boga Oca i Gospodina
Isusa Krista!

<span id="an_1:3">1:3</span> Zahvaljivati moramo Bogu uvijek za vas,
braćo, kao što dolikuje jer izvanredno raste vaša vjera i množi se
ljubav svakoga od vas prema drugima,

<span id="an_1:4">1:4</span> tako da se mi sami po crkvama Božjim vama
ponosimo zbog vaše postojanosti i vjere u svim progonstvima i nevoljama
koje podnosite.

<span id="an_1:5">1:5</span> One su najava pravednog Suda Božjega: da
ćete se naći dostojni kraljevstva Božjega za koje i trpite.

<span id="an_1:6">1:6</span> Jer pravo je da Bog vašim mučiteljima
mukom,

<span id="an_1:7">1:7</span> a vama, mučenima, zajedno s nama spokojem
uzvrati kad se Gospodin Isus objavi s nama, zajedno s anđelima svoje
moći,

<span id="an_1:8">1:8</span> u ognju žarkome i osveti se onima koji ne
poznaju Boga i ne pokoravaju se evanđelju Gospodina našega Isusa.

<span id="an_1:9">1:9</span> Oni će biti kažnjeni vječnom propašću,
daleko od lica Gospodnjega i od slave njegova veličanstva,

<span id="an_1:10">1:10</span> kada - u onaj Dan - dođe da se proslavi u
svojim svetima i da se prodiči u svima koji povjerovaše. Jer povjerovalo
se svjedočanstvu našemu među vama.

<span id="an_1:11">1:11</span> Zato i molimo uvijek za vas da vas Bog
učini dostojnima poziva i snažno dovede do punine svako vaše nastojanje
oko dobra i djelo vaše vjere

<span id="an_1:12">1:12</span> te da se proslavi ime Gospodina našega
Isusa u vama i vi u njemu - po milosti Boga našega i Gospodina Isusa
Krista.

<span id="an_2:1">2:1</span> A što se tiče Dolaska Gospodina našega
Isusa Krista i našeg okupljanja oko njega, molimo vas, braćo:

<span id="an_2:2">2:2</span> ne dajte se brzo pokolebati u svom
shvaćanju niti uznemiriti ni nekim duhom, ni nekom riječju, ni nekim
tobože našim pismom, kao da će sad-na Dan Gospodnji.

<span id="an_2:3">2:3</span> Neka vas nitko ne zavede ni na koji način.
Jer ako prije ne dođe onaj otpad i ne otkrije se Čovjek bezakonja, Sin
propasti,

<span id="an_2:4">2:4</span> Protivnik, onaj koji uzdiže sebe protiv
svega što se zove Bog ili svetinja, dotle da i u Božji hram zasjedne
gradeći se Bogom...

<span id="an_2:5">2:5</span> Ne sjećate li se, to sam vam govorio dok
sam još bio među vama?

<span id="an_2:6">2:6</span> I sada znate što ga zadržava da bi se
pojavio tek u svoje vrijeme.

<span id="an_2:7">2:7</span> Doista, otajstvo bezakonja već je na djelu,
samo ima tko da ga sada zadržava dok ne bude uklonjen.

<span id="an_2:8">2:8</span> Tada će se otkriti Bezakonik. Njega će
Gospodin Isus pogubiti dahom usta i uništiti pojavkom Dolaska svoga -

<span id="an_2:9">2:9</span> njega koji djelovanjem Sotoninim dolazi sa
svom silom, lažnim znamenjima i čudesima

<span id="an_2:10">2:10</span> i sa svim nepravednim zavaravanjem onih
koji propadaju poradi toga što ne prihvatiše ljubavi prema istini da bi
se spasili.

<span id="an_2:11">2:11</span> I zato im Bog šalje djelovanje zavodničko
da povjeruju laži

<span id="an_2:12">2:12</span> te budu osuđeni svi koji nisu povjerovali
istini, nego su se odlučili za nepravednost.

<span id="an_2:13">2:13</span> Mi pak moramo uvijek zahvaljivati Bogu za
vas, braćo od Gospodina ljubljena, što vas je od početka odabrao za
spasenje, posvećenjem u Duhu i vjerom u istinu.

<span id="an_2:14">2:14</span> Da, na to vas pozva po našem evanđelju -
na posjedovanje slave Gospodina našega Isusa Krista.

<span id="an_2:15">2:15</span> Stoga braćo, čvrsto stojte i držite se
predaja u kojima ste poučeni bilo našom riječju, bilo pismom.

<span id="an_2:16">2:16</span> A sam Gospodin naš Isus Krist i Bog, Otac
naš, koji nas uzljubi i koji nam po milosti dade trajno ohrabrenje i
dobru nadu,

<span id="an_2:17">2:17</span> neka ohrabri vaša srca i neka ih učvrsti
u svakom dobru djelu i riječi!

<span id="an_3:1">3:1</span> Uostalom, molite, braćo, za nas da riječ
Gospodnja trči i proslavlja se kao i u vas

<span id="an_3:2">3:2</span> i da se oslobodimo nezgodnih i opakih
ljudi. Jer nemaju svi vjere!

<span id="an_3:3">3:3</span> Ali, vjeran je Gospodin koji će nas
učvrstiti i sačuvati od Zloga.

<span id="an_3:4">3:4</span> A uzdamo se, u Gospodinu, u vas: da vršite
i da ćete vršiti ono što vam zapovijedamo.

<span id="an_3:5">3:5</span> A Gospodin neka upravi srca vaša k ljubavi
Božjoj i postojanosti Kristovoj.

<span id="an_3:6">3:6</span> Zapovijedamo vam, braćo, u ime Gospodina
Isusa Krista da se klonite svakoga brata što živi neuredno i ne po
predaji koju primiste od nas.

<span id="an_3:7">3:7</span> Ta sami znate kako nas treba nasljedovati.
Jer dok bijasmo među vama, nismo živjeli neuredno:

<span id="an_3:8">3:8</span> ničiji kruh nismo badava jeli, nego smo u
trudu i naporu noću i danju radili da ne bismo opteretili koga od vas.

<span id="an_3:9">3:9</span> Ne što ne bismo imali prava, nego da vam
sebe damo za uzor koji ćete nasljedovati.

<span id="an_3:10">3:10</span> Doista, dok bijasmo u vas, ovo vam
zapovijedasmo: Tko neće da radi, neka i ne jede!

<span id="an_3:11">3:11</span> A čujemo da neki od vas žive neuredno:
ništa ne rade, nego dangube.

<span id="an_3:12">3:12</span> Takvima zapovijedamo i zaklinjemo ih u
Gospodinu Isusu Kristu: neka s mirom rade i svoj kruh jedu.

<span id="an_3:13">3:13</span> Vama pak, braćo, neka ne dodija činiti
dobro.

<span id="an_3:14">3:14</span> Ako li se tko ne pokorava našoj riječi u
ovoj poslanici, zabilježite ga, ne drugujte s njime, da se postidi,

<span id="an_3:15">3:15</span> ali ga ne smatrajte neprijateljem, nego
ga urazumljujte kao brata.

<span id="an_3:16">3:16</span> A sam Gospodin mira dao vam mir zauvijek
i na svaki način! Gospodin sa svima vama!

<span id="an_3:17">3:17</span> Pozdrav mojom rukom, Pavlovom. Ovo je
znak u svakoj poslanici: ovako pišem.

<span id="an_3:18">3:18</span> Milost Gospodina našega Isusa Krista sa
svima vama!

------------------------------------------------------------------------

[Next: 1 Timothy](ti1.md)
