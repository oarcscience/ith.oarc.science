[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](dan)  [Next](joe.md) 

------------------------------------------------------------------------

### Croatian Bible: Hosea

<span id="an_1:1">1:1</span> Riječ Jahvina koja dođe Hošei, sinu
Beerijevu, u dane Uzije, Jotama, Ahaza i Ezekije, kraljeva judejskih, u
dane Jeroboama, sina Joaševa, kralja izraelskog.

<span id="an_1:2">1:2</span> Početak riječi Jahvinih Hošei. Jahve reče
Hošei: "Idi, oženi se bludnicom i izrodi djecu bludničku, jer se zemlja
bludu odala, odmetnuvši se od Jahve!"

<span id="an_1:3">1:3</span> I on ode, uze Gomeru, kćer Diblajimovu,
koja zače i rodi mu sina.

<span id="an_1:4">1:4</span> Jahve mu reče: "Nadjeni mu ime Jizreel, jer
još samo malo i kaznit ću pokolje jizreelske na domu Jehuovu i dokončat
ću kraljevstvo doma Izraelova.

<span id="an_1:5">1:5</span> I u taj dan slomit ću luk Izraelov u Dolini
jizreelskoj."

<span id="an_1:6">1:6</span> I ona opet zače i rodi kćer. I reče mu
Jahve: "Nadjeni joj ime Nemila, jer mi odsad neće biti mila kuća
Izraelova, od nje ću se povući;

<span id="an_1:7">1:7</span> a omiljet će mi kuća Judina, spasit ću je
Jahvom, Bogom njihovim, a neću je spasiti lukom, mačem ni kopljem, ni
konjima ni konjanicima."

<span id="an_1:8">1:8</span> Kad odoji Nemilu, zače opet i rodi sina.

<span id="an_1:9">1:9</span> I reče Jahve: "Nadjeni mu ime Ne-narod-moj,
jer više niste narod moj i ja vama nisam više Onaj koji jest."

<span id="an_2:1">2:1</span> "A djece Izraelove bit će brojem k'o
pijeska u moru što se izmjerit' ne može ni izbrojit'. Umjesto da im
govore: 'Vi niste moj narod,' zvat će ih: 'Sinovi Boga živoga.'

<span id="an_2:2">2:2</span> Ujedinit će se sinovi Judini i sinovi
Izraelovi, postavit će sebi jednoga glavara i otići će iz zemlje; jer
velik će biti dan jizreelski.

<span id="an_2:3">2:3</span> Recite braći svojoj: 'Narode moj,' sestrama
svojim: 'Mila.'

<span id="an_2:4">2:4</span> Podignite tužbu, podignite, protiv majke
svoje, jer ona mi nije više žena, a ja joj muž više nisam. Nek' odbaci
od sebe bludničenja i preljube izmeđ' svojih dojki,

<span id="an_2:5">2:5</span> da je golu ne svučem te učinim da bude k'o
na dan rođenja; da je ne obratim u pustinju, da je u zemlju suhu ne
obratim i žeđu ne umorim.

<span id="an_2:6">2:6</span> Ja joj djece neću milovati, jer djeca su to
bludnička.

<span id="an_2:7">2:7</span> Da, bludu se odala mati njihova, sramotila
se ona koja ih zače. Da, rekla je: 'Trčat ću za svojim milosnicima, za
njima koji mi daju kruh moj i vodu, vunu moju i lan, ulje i piće moje.'

<span id="an_2:8">2:8</span> Stoga ću put joj trnjem zagraditi, zidom
opkoliti, da ne nađe više svojih staza.

<span id="an_2:9">2:9</span> I trčat će za milosnicima, ali ih stići
neće, tražit će ih, al' ih neće pronaći. Tada će reći: 'Idem se vratiti
prvome mužu, jer sretnija bijah prije nego sada.'

<span id="an_2:10">2:10</span> I ona nije razumjela da joj ja davah i
žito i mošt i ulje, da je ja obasipah srebrom i zlatom od kojega
načiniše baale.

<span id="an_2:11">2:11</span> Stoga ću uzeti natrag svoje žito u svoje
vrijeme i svoj mošt u pravi čas; oduzet ću svoju vunu i svoj lan kojima
je imala pokriti golotinju svoju;

<span id="an_2:12">2:12</span> sad ću joj otkriti sramotu na oči njenih
milosnika, i nitko je iz moje neće izbaviti ruke.

<span id="an_2:13">2:13</span> Učinit ću kraj svim njenim veseljima,
svetkovinama, mlađacima, subotama i svim blagdanima njezinim.

<span id="an_2:14">2:14</span> Opustošit ću joj čokote i smokve za koje
je govorila: 'To je plaća što mi je dadoše moji milosnici.' Obratit ću
ih u šikarje, i životinje će ih poljske obrstiti.

<span id="an_2:15">2:15</span> Kaznit ću je za dane Baalove kojima je
kad palila, kitila se grivnom i kolajnom i trčala za svojim milosnicima;
a mene je zaboravljala - riječ je Jahvina.

<span id="an_2:16">2:16</span> Stoga ću je, evo, primamiti, odvesti je u
pustinju i njenu progovorit' srcu.

<span id="an_2:17">2:17</span> I vratit ću joj ondje njene vinograde, i
od Doline ću akorske učiniti vrata nade. Ondje će mi odgovarat' ona kao
u dane svoje mladosti, kao u vrijeme kada je izišla iz Egipta.

<span id="an_2:18">2:18</span> U onaj dan - riječ je Jahvina - ti ćeš me
zvati: 'Mužu moj', a nećeš me više zvati: 'Moj Baale.'

<span id="an_2:19">2:19</span> Uklonit ću joj iz usta imena baalska i
neće im više ime spominjati.

<span id="an_2:20">2:20</span> U onaj dan, učinit ću za njih savez sa
životinjama u polju, sa pticama nebeskim i gmazovima zemskim; luk, mač i
boj istrijebit ću iz zemlje da mirno u njoj počiva.

<span id="an_2:21">2:21</span> Zaručit ću te sebi dovijeka; zaručit ću
te u pravdi i u pravu, u nježnosti i u ljubavi;

<span id="an_2:22">2:22</span> zaručit ću te sebi u vjernosti i ti ćeš
spoznati Jahvu.

<span id="an_2:23">2:23</span> U onaj dan - riječ je Jahvina - odazvat
ću se nebesima, a ona će se zemlji odazvati;

<span id="an_2:24">2:24</span> zemlja će se odazvati žitu, moštu i ulju,
a oni će se odazvati Jizreelu.

<span id="an_2:25">2:25</span> I posijat ću ga u zemlji, zamilovat ću
Nemilu, Ne-narodu mom reći ću: 'Ti si narod moj!' a on će reći: 'Bože
moj!'"

<span id="an_3:1">3:1</span> Potom mi Jahve reče: "Idi opet, ljubi ženu
koja drugog ljubi i čini preljub, kao što Jahve ljubi djecu Izraelovu
dok se oni k drugim bogovima okreću i žude za kolačima od grožđa."

<span id="an_3:2">3:2</span> Ja je tad kupih za petnaest srebrnika, za
homer i letek ječma,

<span id="an_3:3">3:3</span> i rekoh joj: "Za mnogo dana ostat ćeš mi
povučena, nećeš se odavati bludu ni podavati nikojem čovjeku, a ni ja
neću k tebi prilaziti."

<span id="an_3:4">3:4</span> Jer mnogo će dana sinovi Izraelovi ostati
bez kralja i bez kneza, bez žrtve i bez stupa, bez oplećka i bez kumira.

<span id="an_3:5">3:5</span> Poslije toga, sinovi će se Izraelovi
vratiti; tražit će Jahvu, Boga svoga, i Davida, svoga kralja; sa strahom
će pristupiti k Jahvi i k njegovim dobrima, na kraju dana.

<span id="an_4:1">4:1</span> Čujte riječ Jahvinu, sinovi Izraelovi, jer
Jahve se parbi sa stanovnicima zemlje.

<span id="an_4:2">4:2</span> Nema više vjernosti, nema ljubavi, nema
znanja Božjega u zemlji, već proklinjanje i laž, ubijanje i krađa,
preljub i nasilje, jedna krv drugu stiže.

<span id="an_4:3">4:3</span> Stoga tuguje zemlja i ginu svi stanovnici s
poljskim zvijerima i pticama nebeskim te ugibaju i ribe u moru.

<span id="an_4:4">4:4</span> Ipak neka se nitko ne parbi, neka nitko ne
kori! Ali s tobom se moram parbiti, svećeniče.

<span id="an_4:5">4:5</span> Danju ti posrćeš, a noću s tobom posrće i
prorok; pogubit ću mater tvoju.

<span id="an_4:6">4:6</span> Moj narod gine: nema znanja; jer si ti
znanje odbacio, i ja odbacujem tebe iz svećenstva svoga; jer si Zakon
svoga Boga zaboravio, i ja ću tvoje zaboraviti sinove.

<span id="an_4:7">4:7</span> Što ih je više bivalo, više su protiv mene
griješili, Slavu su svoju Sramotom zamijenili.

<span id="an_4:8">4:8</span> Grijesima mog naroda oni se hrane, duša im
hlepi za bezakonjem njegovim.

<span id="an_4:9">4:9</span> I sa svećenikom bit će k'o i s narodom;
kaznit ću ga za njegove putove i naplatit ću mu za njegova djela.

<span id="an_4:10">4:10</span> Jest će, ali se nasititi neće; bludničit
će, ali se neće množiti, jer oni su prestali štovati Jahvu -

<span id="an_4:11">4:11</span> blud, mošt i vino zarobiše im srce.

<span id="an_4:12">4:12</span> Narod moj savjet traži od drva, palica mu
njegova daje odgovore: jer duh razvratni njih zavodi te se od Boga svoga
bludu odaju.

<span id="an_4:13">4:13</span> Oni žrtvuju na gorskim vrhuncima i na
bregovima pale kad, pod hrastom, jablanom i dubom; jer je tako lagodno
pod njihovom sjenom. I zato, odaju li se vaše kćeri bludu, čine li
preljub vaše nevjeste,

<span id="an_4:14">4:14</span> neću vam kazniti kćeri što bludniče niti
nevjeste vaše što preljub čine; jer oni sami idu nasamo s bludnicama i
žrtvuju s milosnicama hramskim. Tako, bez razuma narod u propast srlja!

<span id="an_4:15">4:15</span> Ako li se ti bludu odaješ, Izraele, neka
bar Juda ne griješi! I ne idite u Gilgal, ne penjite se u Bet Aven, ne
kunite se "živoga mi Jahve."

<span id="an_4:16">4:16</span> Jer poput junice tvrdoglave Izrael
tvrdoglav postade, pa kako da ga Jahve sad pase k'o janje na prostranoj
livadi?

<span id="an_4:17">4:17</span> Efrajim se udružio s kumirima: pusti ga!

<span id="an_4:18">4:18</span> A kad završe pijanku, bluda se
prihvaćaju, Sramotu vole više nego Slavu svoju.

<span id="an_4:19">4:19</span> Vihor će ih svojim krilima stegnuti i
njihovi će ih osramotit' žrtvenici.

<span id="an_5:1">5:1</span> Poslušajte ovo, svećenici, pazi, dome
Izraelov, dome kraljev, de posluhni, jer vaš je sud! Vi ste bili zamka u
Mispi i mreža napeta na Taboru.

<span id="an_5:2">5:2</span> Jamu su duboko iskopali prestupnici, ali ću
ih sve kazniti.

<span id="an_5:3">5:3</span> Poznajem ja Efrajima, Izrael mi nije
sakriven: da, Efrajime, bludu si se odao, okaljao si se, Izraele.

<span id="an_5:4">5:4</span> Ne daju im djela njihova da se Bogu svome
vrate, jer je duh bluda među njima; oni Jahve ne poznaju.

<span id="an_5:5">5:5</span> Ponos Izraelov svjedoči protiv njega;
svojom krivnjom posrnu Efrajim, posrnut će i Juda s njim.

<span id="an_5:6">5:6</span> Ići će s ovcama i govedima Jahvu tražiti
ali ga naći neće - povukao se od njih!

<span id="an_5:7">5:7</span> Jahvu su iznevjerili: rodili su kopilad;
vjetar će žarki proždrijeti polja njihova.

<span id="an_5:8">5:8</span> Zasvirajte u rog u Gibeji, u trublju u
Rami, uzbunite Bet Aven: za petama su ti, Benjamine!

<span id="an_5:9">5:9</span> Opustošit će Efrajima u dan kazne: među
plemenima Izraelovim objavljujem ono što je sasvim pouzdano.

<span id="an_5:10">5:10</span> Knezovi judejski postadoše poput onih što
razmiču međe; na njih ću k'o vodu gnjev svoj izliti.

<span id="an_5:11">5:11</span> Efrajim je tlačitelj, on pravdu gazi jer
mu se svidjelo ići za ništavilom.

<span id="an_5:12">5:12</span> A ja ću biti poput moljca Efrajimu, kao
gnjilež kući Judinoj.

<span id="an_5:13">5:13</span> Tad je Efrajim svoju bolest vidio, a Juda
ranu svoju; i pođe Efrajim u Asiriju, obrati se Juda velikome kralju;
al' on vas neće iscijeliti niti vam ranu vašu zaliječiti.

<span id="an_5:14">5:14</span> Jer k'o lav ću biti Efrajimu, kao lavić
domu Judinu; ja, ja ću razderati i otići, odnijet ću i nitko neće
spasiti.

<span id="an_5:15">5:15</span> Poći ću, vratit ću se na svoje mjesto,
dok krivnju ne priznaju i lice moje ne potraže; kad u nevolji budu,
iskat će me.

<span id="an_6:1">6:1</span> "Hajde, vratimo se Jahvi! On je razderao,
on će nas iscijeliti: on je udario, on će nam poviti rane;

<span id="an_6:2">6:2</span> poslije dva dana oživit će nas, trećeg će
nas dana podignuti i mi ćemo živjeti pred njim.

<span id="an_6:3">6:3</span> Težimo da upoznamo Jahvu: k'o zora pouzdan
mu dolazak. On će nam doći poput dažda jesenskog, poput kiše proljetne
što natapa zemlju."

<span id="an_6:4">6:4</span> Što za tebe mogu učiniti, Efrajime? Što za
tebe mogu učiniti, Judo? K'o oblak jutarnji ljubav je vaša, k'o rana
rosa koje nestaje.

<span id="an_6:5">6:5</span> Zato sam ih preko proroka sjekao i ubijao
riječima usta svojih; al' sud će tvoj izaći k'o svjetlost.

<span id="an_6:6">6:6</span> Jer ljubav mi je mila, ne žrtve, poznavanje
Boga, ne paljenice.

<span id="an_6:7">6:7</span> Al' oni su kod Adama prekršili Savez i
ondje mene iznevjerili.

<span id="an_6:8">6:8</span> Gilead je grad zlikovački, pun krvavih
tragova.

<span id="an_6:9">6:9</span> Družba je svećenička kao zasjeda
razbojnička: ubijaju na šekemskom putu; odista, sramotu počinjaju!

<span id="an_6:10">6:10</span> Strahotu vidjeh u domu Izraelovu; Efrajim
se ondje bludu odaje i skvrni se Izrael.

<span id="an_6:11">6:11</span> I tebi sam, Judo, žetvu odredio kad
okrenem udes naroda svoga.

<span id="an_7:1">7:1</span> Kad hoću Izraela liječiti, otkriva se
bezakonje Efrajimovo i zloća Samarije; prijevarom se bave oni: tat u
kuću provaljuje, a vani napadaju razbojnici.

<span id="an_7:2">7:2</span> I u srcu svome oni ne kažu da ja pamtim svu
zlopakost njihovu! Ali djela su ih njihova sad opkolila, pred licem
mojim ona stoje.

<span id="an_7:3">7:3</span> Svojom zloćom razveseljuju kralja, a
knezove podlošću svojom.

<span id="an_7:4">7:4</span> Svi su oni preljubnici, kao peć su ražarena
koju pekar više ne potpaljuje kad zamijesi tijesto pa dok ne ukisne.

<span id="an_7:5">7:5</span> U dan kralja našega knezovi obolješe od
žestine vina, a on ruku pruža pijanima.

<span id="an_7:6">7:6</span> U zavjeri srce im se žari poput peći; svu
noć njihova jarost drijema, ujutru se razgara k'o plam ognjeni;

<span id="an_7:7">7:7</span> poput peći svi se raspalili te proždiru
svoje suce. Padoše svi njihovi kraljevi, a nijedan od njih zazvao me
nije.

<span id="an_7:8">7:8</span> Efrajim se miješa s narodima, Efrajim je
pogača što je ne prevrnuše.

<span id="an_7:9">7:9</span> Tuđinci proždiru snagu njegovu, a on toga i
ne zna! Sjedine mu pobijeliše glavu, a on toga i ne zna!

<span id="an_7:10">7:10</span> Naprasitost Izraelova protiv njih samih
svjedoči; i oni se ne vraćaju Jahvi, Bogu svome, i uza sve to oni ga ne
traže!

<span id="an_7:11">7:11</span> Efrajim je kao golubica plaha i bez
razuma; oni pozivaju Egipat, idu u Asiriju.

<span id="an_7:12">7:12</span> Kamo god otišli, na njih ću razapeti
svoju mrežu, oborit ću ih kao ptice nebeske, za njihovu ih kazniti
zloću.

<span id="an_7:13">7:13</span> Teško njima jer od mene odbjegoše!
Propast na njih jer se pobuniše protiv mene! Otkupit' ih hoću, a oni
protiv mene lažu.

<span id="an_7:14">7:14</span> Oni me ne prizivlju iz srca kada kukaju
na svojim ležajima; razdiru svoje lice zbog žita i mošta, ali protiv
mene se bune.

<span id="an_7:15">7:15</span> Dok sam im ja mišicu krijepio, oni su
zlosti smišljali protiv mene!

<span id="an_7:16">7:16</span> Okreću se prema ništavostima, oni su
poput varljiva luka. Poradi razbješnjela jezika knezovi će im od mača
pasti, bit će im to na ruglo u zemlji egipatskoj!

<span id="an_8:1">8:1</span> Trublju na usta, poput stražara na Domu
Jahvinu; jer oni moj Savez prestupiše, otpadoše od moga Zakona.

<span id="an_8:2">8:2</span> Meni viču: "Poznajemo te, Bože Izraelov."

<span id="an_8:3">8:3</span> Ali je Izrael odbacio dobro, dušman će ga
progoniti.

<span id="an_8:4">8:4</span> Kraljeve su postavljali bez mene, knezove
birali bez znanja moga. Od srebra svog i zlata načiniše sebi kumire da
budu uništeni.

<span id="an_8:5">8:5</span> Odbacih tvoje tele, Samarijo, na njih se
gnjev moj rasplamtio. Dokle će ostati nečisti sinovi Izraelovi?

<span id="an_8:6">8:6</span> Umjetnik ga je neki načinio, i ono Bog
nije. Prometnut će se u komadiće tele samarijsko.

<span id="an_8:7">8:7</span> Posijali su vjetar, i požet će oluju; žito
im neće proklijati, neće brašna dati; ako ga i dade proždrijet će ga
tuđinci.

<span id="an_8:8">8:8</span> Progutan je Izrael, evo ga među narodima
poput nevrijedne posude;

<span id="an_8:9">8:9</span> jer otiđoše k Asircu, divljem magarcu što
sam živi! Efrajim obdaruje milosnike.

<span id="an_8:10">8:10</span> Neka ih samo obdaruje, među narode ću ih
sada razasuti: i doskora će uzdrhtati pod teretom kralja knezova.

<span id="an_8:11">8:11</span> Žrtvenike je umnožio Efrajim, za grijeh
su mu oni poslužili.

<span id="an_8:12">8:12</span> Da mu i tisuću zakona svojih napišem, oni
ih smatraju tuđima.

<span id="an_8:13">8:13</span> Nek' žrtvuju klanice što mi ih prinose,
nek' samo jedu meso! Jahvi se ne mile. Odsad će se spominjati bezakonja
njihova i njihove će kazniti grijehe: u Egipat će se oni vratiti.

<span id="an_8:14">8:14</span> Izrael je zaboravio tvorca svoga i sebi
dvorove sagradio; Juda je namnožio gradove tvrde. Oganj ću pustiti na
gradove njegove; vatra će mu dvorove progutati.

<span id="an_9:1">9:1</span> Ne raduj se, Izraele, ne kliči k'o drugi
narodi; bludu se oda, jer, ostavivši Boga svoga, zavolio si plaću
bludničku po svim gumnima žitnim.

<span id="an_9:2">9:2</span> Ni gumno ni kaca neće ih hraniti, i mlado
će ih vino prevariti.

<span id="an_9:3">9:3</span> Neće više živjeti u zemlji Jahvinoj,
Efrajim će se vratiti u Egipat i nečista će jela jesti u Asuru.

<span id="an_9:4">9:4</span> Neće više Jahvi lijevati vina, nit' će mu
prinositi žrtve svoje; kruh će im biti kao kruh žalosti, i nečist će
biti tko ga bude jeo; jer njihov je kruh samo za njih, neće ući u Dom
Jahvin.

<span id="an_9:5">9:5</span> Što ćete činiti na dan blagdanski, na dan
svetkovine Jahvine?

<span id="an_9:6">9:6</span> Jer, evo gdje odoše pred pustošenjem;
prihvatit će ih Egipat, sahraniti Memfis, srebrna im blaga kopriva će
baštiniti, šatore će njihove obrasti trnje.

<span id="an_9:7">9:7</span> Dođoše dani kazne! Dođoše dani odmazde!
Nek' znade Izrael! Lud je prorok, nadahnuti bunca! Zbog velikog
bezakonja tvoga i silnog buntovništva.

<span id="an_9:8">9:8</span> Efrajim uhodi šator prorokov, stavljaju mu
zamke po svim putovima, odmazda je u kući Boga njegova.

<span id="an_9:9">9:9</span> U duboku su pali pokvarenost kao u dane
Gibeje; spomenut će se Jahve bezakonja njihova i grijehe će njihove
kazniti.

<span id="an_9:10">9:10</span> Kao grožđe u pustinji nađoh ja Izraela,
kao rani plod na smokvi vidjeh oce vaše; oni dođoše u Baal Peor,
posvetiše se sramoti i postadoše grozote kao ljubimci njihovi.

<span id="an_9:11">9:11</span> Odletje poput ptice slava Efrajimova: od
rođenja, od utrobe, od začeća.

<span id="an_9:12">9:12</span> Ako i podignu svoje sinove, oduzet ću ih
prije dobi muževne, da, teško njima kada ih ostavim!

<span id="an_9:13">9:13</span> Efrajim je k'o da gledam Tir na njivi
posađen, al' će Efrajim djecu svoju voditi na klanje.

<span id="an_9:14">9:14</span> Daj im, o Jahve! A što da im dadeš? Daj
im krilo jalovo, dojke usahle.

<span id="an_9:15">9:15</span> U Gilgalu sva je njihova zloća, ondje sam
ih zamrzio. Zbog njihovih djela opakih iz kuće svoje ću ih izagnati,
voljeti ih više neću, svi su im knezovi odmetnici.

<span id="an_9:16">9:16</span> Pogođen je Efrajim, korijen mu je
usahnuo; roda neće imati. Ako im se i rodi djece, ubit ću im mili plod
utrobe.

<span id="an_9:17">9:17</span> Odbacit će ih Bog moj jer ga nisu
poslušali; i potucat će se među narodima.

<span id="an_10:1">10:1</span> Bujna je loza bio Izrael, rod bogat ona
je nosila. I što mu je više rodilo plodova, to je više umnažao
žrtvenike; što mu je bogatija zemlja bila, to je kićenije dizao stupove.

<span id="an_10:2">10:2</span> Srce je njihovo prijevarno, okajat će to
oni! Porušit će im On žrtvenike, polomiti stupove njihove.

<span id="an_10:3">10:3</span> Kazat će tada: "Mi kralja nemamo jer se
Jahve bojali nismo. TÓa čemu bi nam bio kralj?"

<span id="an_10:4">10:4</span> Riječi prosiplju, lažno se kunu, sklapaju
saveze; a pravo cvate k'o otrovno bilje u brazdama polja.

<span id="an_10:5">10:5</span> Za tele betavensko strepe stanovnici
Samarije; da, zbog njega tuguje narod njegov, svećenici njegovi kukaju
nad njim, nad slavom njegovom jer je od njega prognana.

<span id="an_10:6">10:6</span> A njega samog odvući će u Asiriju na dar
velikome kralju. Efrajima stid će spopasti, crvenjet će se Izrael zbog
svoje odluke.

<span id="an_10:7">10:7</span> Uništena je Samarija. Njen kralj tek
trunak je vodi na površju.

<span id="an_10:8">10:8</span> Bit će razorene sramne uzvišice, grijeh
Izraelov; trnje će i čičak rasti po žrtvenicima njihovim. Tad će
govoriti brdima: "Pokrijte nas!" i bregovima: "Padnite na nas!"

<span id="an_10:9">10:9</span> Većma no u dane gibejske griješio si,
Izraele! A da se i ondje zaustaviše, ne bi li ih zatekao rat kao
bezakonike gibejske?

<span id="an_10:10">10:10</span> Kako mi se svidi, kaznit ću ih: sabrat
će se protiv njih narodi da ih za dvostruko kazne bezakonje.

<span id="an_10:11">10:11</span> Efrajim je junica dobro naučena koja
rado vrše; šiju ću joj lijepu ujarmiti, upregnut ću Efrajima. Juda će
orati, Jakov branat'.

<span id="an_10:12">10:12</span> Sijte pravednost, požet ćete ljubav;
krčite zemlje nove: vrijeme je da Jahvu tražite dok ne dođe i podaždi
vam pravdom.

<span id="an_10:13">10:13</span> Orali ste bezbožnost, želi bezakonje,
jeli plod prijevare. Pouzdao si se u kola svoja i u mnoštvo svojih
ratnika,

<span id="an_10:14">10:14</span> zato će se vika bojna razlijegati
tvojim gradovima i sve će ti tvrđe biti razorene k'o što Šalman razori
Bet Arbel u dan ratni, kada mater smrskaše na sinovima.

<span id="an_10:15">10:15</span> Evo što vam Betel učini jer ste u zlu
ogrezli: u zoru će zavijek nestati kralja Izraelova!

<span id="an_11:1">11:1</span> Dok Izrael bijaše dijete, ja ga ljubljah,
iz Egipta dozvah sina svoga.

<span id="an_11:2">11:2</span> Al' što sam ih više zvao, sve su dalje od
mene odlazili; baalima su žrtvovali, kadili kumirima.

<span id="an_11:3">11:3</span> A ja sam Efrajima hodati učio, držeći ga
za ruke njegove; al' oni ne spoznaše da sam se za njih brinuo.

<span id="an_11:4">11:4</span> Užima za ljude privlačio sam ih,
konopcima ljubavi; bijah im k'o onaj koji u čeljustima njihovim žvale
opušta; nad njega se saginjah i davah mu jesti.

<span id="an_11:5">11:5</span> U zemlju egipatsku on će se vratiti,
Asirac će mu kraljem biti, jer se ne htjede vratiti k meni.

<span id="an_11:6">11:6</span> Mač će bješnjeti njegovim gradovima,
uništiti prijevornice njegove, proždirat će zbog spletaka njegovih.

<span id="an_11:7">11:7</span> Narod je moj sklon otpadu; i premda ga k
Višnjem dozivlju, nitko da ga podigne.

<span id="an_11:8">11:8</span> Kako da te dadem, Efrajime, kako da te
predam, Izraele! Kako da te dadem kao Admu, da učinim s tobom kao
Sebojimu? Srce mi je uznemireno, uzavrela mi sva utroba:

<span id="an_11:9">11:9</span> neću više gnjevu dati maha, neću opet
zatirati Efrajima, jer ja sam Bog, a ne čovjek: Svetac posred tebe -
neću više gnjevan dolaziti!

<span id="an_11:10">11:10</span> Za Jahvom će ići on, k'o lav on će
rikati; a kad zarikao bude, sinovi će mu veselo dohrliti sa zapada;

<span id="an_11:11">11:11</span> k'o ptice će dohrliti iz Egipta, k'o
golubica iz zemlje asirske, i naselit ću ih po kućama njihovim - riječ
je Jahvina.

<span id="an_12:1">12:1</span> Opkolio me lažju Efrajim i prijevarom
Izraelov dom. A i Juda još je nestalan Bogu, Svecu vjernome.

<span id="an_12:2">12:2</span> Efrajim pase vjetar, za vjetrom istočnim
trči cio dan, sve više je laži njegovih i nasilja. Savez sklapaju s
Asirijom, ulje nose u Egipat.

<span id="an_12:3">12:3</span> S Izraelom ima Jahve parnicu, kaznit će
Jakova prema postupcima, vratit će mu po djelima njegovim.

<span id="an_12:4">12:4</span> Već u krilu materinu brata je potisnuo, u
snazi muževnoj s Bogom se borio.

<span id="an_12:5">12:5</span> S Anđelom se borio i nadvladao ga, plakao
je i zaklinjao ga. Našao ga je u Betelu i ondje mu je govorio.

<span id="an_12:6">12:6</span> Da, Jahve, Bog nad Vojskama, Jahve je ime
njegovo.

<span id="an_12:7">12:7</span> Ti se dakle Bogu svojem vrati, čuvaj
ljubav i pravednost i u Boga se svoga uzdaj svagda!

<span id="an_12:8">12:8</span> U ruci je Kanaanu kriva tezulja, on voli
zakidati.

<span id="an_12:9">12:9</span> I reče Efrajim: "Samo sam se obogatio,
blago sam nagomilao." Ali ništa mu od sveg dobitka neće ostati, jer se
ogriješio bezakonjima.

<span id="an_12:10">12:10</span> Ja sam Jahve, Bog tvoj, sve od zemlje
egipatske, još ću ti dati da stanuješ pod šatorima kao u dane Sastanka;

<span id="an_12:11">12:11</span> govorit ću prorocima, umnožit ću
viđenja i po prorocima prispodobom učiti.

<span id="an_12:12">12:12</span> Gilead je puko bezakonje, ispraznost
sama; u Gilgali žrtvuju bikove; zato će im oltari biti k'o hrpe kamenja
u brazdama poljskim.

<span id="an_12:13">12:13</span> Jakov pobježe u kraj aramski, za ženu
služaše Izrael, za ženu jednu stada čuvaše.

<span id="an_12:14">12:14</span> Al' po Proroku izvede Jahve Izraela iz
Egipta, i po Proroku on ga je čuvao.

<span id="an_12:15">12:15</span> Pregorko ga Efrajim uvrijedi: stoga će
krv njegovu na nj svaliti, platit će mu Gospod njegov za pogrde.

<span id="an_13:1">13:1</span> Kad je Efrajim govorio, strah je zadavao,
jer bijaše on prvak u Izraelu, al' ogriješi se Baalom i poginu.

<span id="an_13:2">13:2</span> I sad još griješe oni od srebra praveć'
sebi kipove, kumire po svojoj mašti; svi su oni djelo rukotvorca! Tima -
vele - žrtvujte, ljudi neka cjelivaju teoce!

<span id="an_13:3">13:3</span> Zato, bit će oni kao oblak jutarnji, kao
rosa koje brzo nestaje, kao pljeva raznesena s gumna, kao dim što kroz
otvor izlazi.

<span id="an_13:4">13:4</span> A ja sam Jahve, Bog tvoj sve od zemlje
egipatske: drugog Boga osim mene ne ljubi! Osim mene nema spasitelja.

<span id="an_13:5">13:5</span> Ja te ljubljah u pustinji, u zemlji
suhoj.

<span id="an_13:6">13:6</span> Ja ih pasoh, i siti bijahu; nasićenima
srce se uzoholi; i tako me zaboraviše.

<span id="an_13:7">13:7</span> Stoga ću im biti kao lav, kao leopard što
na putu vreba;

<span id="an_13:8">13:8</span> kao medvjedica kojoj ugrabiše mlade, ja
ću se na njih baciti, rastrgat' im grudi do srca; k'o lav ću proždrijeti
meso njihovo, zvijeri će ih poljske rastrgati.

<span id="an_13:9">13:9</span> Uništit ću te, Izraele, i tko će ti
pomoći?

<span id="an_13:10">13:10</span> TÓa gdje ti je kralj da te spasi, gdje
tvoji knezovi da te brane - oni za koje si govorio: "Daj mi kralja i
knezove!"

<span id="an_13:11">13:11</span> U gnjevu svom kralja ti dadoh i u
srdžbi ti ga uzimam.

<span id="an_13:12">13:12</span> Dobro se čuva bezakonje Efrajimovo,
grijeh je njegov dobro pohranjen.

<span id="an_13:13">13:13</span> Dođoše na nj trudovi porodiljski, ali
on je ludo čedo, ne izlazi na vrijeme iz utrobe materine!

<span id="an_13:14">13:14</span> Ja ću ih izbaviti od vlasti Podzemlja,
od smrti ću ih spasiti! Gdje je tvoja kuga, o smrti, gdje pomor tvoj,
Podzemlje! Samilost se sakri od mojih očiju!

<span id="an_13:15">13:15</span> Tako je rodan među braćom Efrajim, ali
će doći vjetar istočni, vjetar Jahvin iz pustinje: isušit će mu izvore,
presahnuti studence, opljačkat mu riznicu, blago odnijeti.

<span id="an_14:1">14:1</span> Ispaštat će Samarija jer se protiv Boga
svoga pobunila. Od mača past će oni, djecu će njihovu smrskati, žene
trudne rasporiti.

<span id="an_14:2">14:2</span> Vrati se, Izraele, Jahvi Bogu svome, jer
zbog svojeg si bezakonja posrnuo.

<span id="an_14:3">14:3</span> Uzmite sa sobom riječi i Jahvi se
vratite. Recite mu: "Skini sa nas bezakonje i dobrohotno primi da ti
prinesemo plod svojih usana.

<span id="an_14:4">14:4</span> Asirac nas neće izbavljati i nećemo konje
više jahati niti ćemo djelu ruku svojih govoriti: 'Bože naš!' - jer u
tebe sirota milost nalazi."

<span id="an_14:5">14:5</span> Iscijelit ću ih od njihova otpada, od
svega ću ih srca ljubiti; jer gnjev se moj odvratio od njih.

<span id="an_14:6">14:6</span> Bit ću kao rosa Izraelu; kao ljiljan on
će cvasti, pustit će korijen poput jablana,

<span id="an_14:7">14:7</span> nadaleko pružat će izdanke. Ljepota će mu
biti kao u masline, miris poput libanonskog.

<span id="an_14:8">14:8</span> Opet će u mojoj sjeni boraviti, uzgajat
će svoju pšenicu, vinograde gajit' što će steći ime vina helbonskog.

<span id="an_14:9">14:9</span> Efrajime, što ti imaš još s kumirima? Ja
sam ga uslišao i pogledao. Ja sam poput zelena čempresa: po meni si
rodan plodovima.

<span id="an_14:10">14:10</span> Tko je mudar neka shvati ovo, i čovjek
razuman neka spozna! Jer pravi su putovi Jahvini: pravednici hode po
njima, grešnici na njima posrću.

------------------------------------------------------------------------

[Next: Joel](joe.md)
