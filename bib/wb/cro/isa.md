[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](sol)  [Next](jer) 

------------------------------------------------------------------------

### Croatian Bible: Isaiah

<span id="an_1:1">1:1</span> Viđenje Izaije, sina Amosova, koje je imao
o Judeji i Jeruzalemu u dane Uzije, Jotama, Ahaza i Ezekije, kraljeva
judejskih.

<span id="an_1:2">1:2</span> Čujte, nebesa, poslušaj, zemljo, jer Jahve
govori: "Sinove sam ti odgojio, podigao, al' se oni od mene odvrgoše.

<span id="an_1:3">1:3</span> Vo poznaje svog vlasnika, a magarac jasle
gospodareve - Izrael ne poznaje, narod moj ne razumije."

<span id="an_1:4">1:4</span> Jao, grešna li naroda, puka u zlu ogrezla,
roda zlikovačkog, pokvarenih sinova! Jahvu ostaviše, prezreše Sveca
Izraelova, njemu su okrenuli leđa.

<span id="an_1:5">1:5</span> TÓa gdje da vas još udarim, odmetnici
tvrdokorni? Sva je glava bolna, srce iznemoglo;

<span id="an_1:6">1:6</span> od pete do glave nidje zdrava mjesta, već
ozljede, modrice, otvorene rane, ni očišćene, ni povijene, ni uljem
ublažene.

<span id="an_1:7">1:7</span> Zemlja vam opustje, gradove oganj popali,
njive vam na oči haraju tuđinci - pustoš k'o kad propade Sodoma.

<span id="an_1:8">1:8</span> Kći sionska ostade kao koliba u vinogradu,
kao pojata u polju krastavaca, kao grad opsjednut.

<span id="an_1:9">1:9</span> Da nam Jahve nad Vojskama ne ostavi
Ostatak, bili bismo k'o Sodoma, Gomori slični.

<span id="an_1:10">1:10</span> Čujte riječ Jahvinu, glavari sodomski,
poslušaj zakon Boga našega, narode gomorski!

<span id="an_1:11">1:11</span> "Što će mi mnoštvo žrtava vaših?" -
govori Jahve. - "Sit sam ovnujskih paljenica i pretiline gojne teladi. I
krv mi se ogadi bikova, janjaca i jaradi.

<span id="an_1:12">1:12</span> Kad mi lice vidjet' dolazite, tko od vas
ište da gazite mojim predvorjima?

<span id="an_1:13">1:13</span> Prestanite mi nositi ništavne prinose,
kad mi omrznu. Mlađaka, subote i sazive - ne podnosim zborovanja i
opačine.

<span id="an_1:14">1:14</span> Mlađake i svetkovine vaše iz sve duše
mrzim - teški su mi, podnijet' ih ne mogu!

<span id="an_1:15">1:15</span> Kad na molitvu ruke širite, je od vas oči
odvraćam. Molitve samo množite, ja vas ne slušam. Ruke su vam u krvi
ogrezle,

<span id="an_1:16">1:16</span> operite se, očistite. Uklonite mi s očiju
djela opaka, prestanite zlo činiti!

<span id="an_1:17">1:17</span> Učite se dobrim djelima: pravdi težite,
ugnjetenom pritecite u pomoć, siroti pomozite do pravde, za udovu se
zauzmite."

<span id="an_1:18">1:18</span> "Hajde, dakle, da se pravdamo," govori
Jahve. "Budu l' vam grijesi kao grimiz, pobijeljet će poput snijega; kao
purpur budu li crveni, postat će kao vuna.

<span id="an_1:19">1:19</span> Htjednete l' me poslušati, uživat ćete
plodove zemaljske.

<span id="an_1:20">1:20</span> U buntovništvu ako ustrajete, proždrijet
će vas mač." Tako usta Jahvina govorahu.

<span id="an_1:21">1:21</span> Kako li posta bludnicom tvrđa vjerna?
Bješe puna pravičnosti, pravda u njoj stolovala, a sad - ubojice.

<span id="an_1:22">1:22</span> Srebro ti se u trosku obratilo, vino ti
se razvodnjelo.

<span id="an_1:23">1:23</span> Knezovi se tvoji odmetnuli, s tatima se
pobratili. Svi za mitom hlepe, za darovima lete. Siroti pravdu
uskraćuju, udovička parnica ne stiže k njima.

<span id="an_1:24">1:24</span> Stog ovako govori Jahve, Gospod nad
Vojskama, Junak Izraelov: "Ah, kad se iskalim na protivnicima i osvetim
dušmanima!

<span id="an_1:25">1:25</span> Kada na te ruku pružim, da lužinom tvoju
trosku očistim, da iz tebe uklonim olovo!

<span id="an_1:26">1:26</span> Da ti opet postavim suce kao negda,
savjetnike kao u početku, pa da te zovu Gradom pravednim, Tvrđom
vjernosti."

<span id="an_1:27">1:27</span> Sud pravedni otkupit će Sion, a pravda
obraćenike njegove.

<span id="an_1:28">1:28</span> Otpadnici i grešnici skršit će se
zajedno, a oni što Jahvu napuštaju poginut će.

<span id="an_1:29">1:29</span> Da, stidjet ćete se zbog hrastova što ih
sad obožavate i crvenjet ćete zbog gajeva u kojima sad uživate.

<span id="an_1:30">1:30</span> Jer, bit ćete poput hrasta osušena lišća
i poput gaja u kojem vode nema.

<span id="an_1:31">1:31</span> Junak će biti kučina, a iskra djelo
njegovo, zajedno će izgorjeti, a nikoga da ugasi.

<span id="an_2:1">2:1</span> Viđenje Izaije, sina Amosova, o Judeji i
Jeruzalemu:

<span id="an_2:2">2:2</span> Dogodit će se na kraju dana: Gora Doma
Jahvina bit će postavljena vrh svih gora, uzvišena iznad svih bregova. K
njoj će se stjecati svi narodi,

<span id="an_2:3">2:3</span> nagrnut će mnoga plemena i reći: "Hajde,
uziđimo na Goru Jahvinu, pođimo u Dom Boga Jakovljeva! On će nas naučiti
svojim putovima, hodit ćemo stazama njegovim. Jer će iz Siona Zakon
doći, iz Jeruzalema riječ Jahvina."

<span id="an_2:4">2:4</span> On će biti sudac narodima, mnogim će sudit'
plemenima, koji će mačeve prekovati u plugove, a koplja u srpove. Neće
više narod dizat' mača protiv naroda nit' se više učit' ratovanju.

<span id="an_2:5">2:5</span> Hajde, dome Jakovljev, u Jahvinoj hodimo
svjetlosti!

<span id="an_2:6">2:6</span> Da, ti si svoj odbacio narod, dom
Jakovljev, jer je pun vračeva s istoka i gatara kao Filistejci, bratime
se s tuđincima.

<span id="an_2:7">2:7</span> Zemlja mu je puna srebra i zlata i blagu mu
kraja nema; zemlja mu je puna konja, kolima mu broja nema.

<span id="an_2:8">2:8</span> Zemlja mu je prepuna kumira i oni se
klanjaju pred djelom ruku svojih, pred onim što njihovi načiniše prsti.

<span id="an_2:9">2:9</span> Smrtnik će se poviti, čovjek sniziti; ne
praštaj im.

<span id="an_2:10">2:10</span> Uđi među pećine, skrij se u prašinu, pred
užasom Jahvinim, pred sjajem veličanstva njegova, kad ustane da potrese
zemlju.

<span id="an_2:11">2:11</span> Ohol pogled bit će skršen i bahatost
ljudska ponižena. Jahve će se uzvisiti, on jedini - u dan onaj.

<span id="an_2:12">2:12</span> Da, bit će to dan Jahve nad Vojskama,
protiv svih oholih i bahatih, protiv sviju što se uzvisiše, da ih obori;

<span id="an_2:13">2:13</span> protiv svih cedrova libanonskih i svih
hrastova bašanskih;

<span id="an_2:14">2:14</span> protiv svih gora uznositih i svih bregova
uzdignutih;

<span id="an_2:15">2:15</span> protiv svake visoke tvrđe i svih tvrdih
zidina;

<span id="an_2:16">2:16</span> protiv sveg brodovlja taršiškog i svih
brodova raskošnih.

<span id="an_2:17">2:17</span> Oholost ljudska skršit će se i bahatost
ljudska poniziti. Jahve će se uzvisiti, on jedini - u dan onaj,

<span id="an_2:18">2:18</span> i kumiri će netragom nestati.

<span id="an_2:19">2:19</span> Uđite u rupe među pećinama i u spilje
zemaljske pred užasom Jahvinim, pred sjajem veličanstva njegova, kad
ustane da potrese zemlju.

<span id="an_2:20">2:20</span> U dan onaj: bacit će svaki svoje srebro i
zlatne kumire koje sebi načini da im se klanja,

<span id="an_2:21">2:21</span> kad uteče u šupljine pećina i u
raspukline stijena pred užasom Jahvinim, pred sjajem veličanstva
njegova, kad ustane da potrese zemlju.

<span id="an_2:22">2:22</span> Čuvajte se, dakle, čovjeka koji ima samo
jedan dah u nosnicama: jer što vrijedi?

<span id="an_3:1">3:1</span> Gle, Gospod, Jahve nad Vojskama, oduzima
Jeruzalemu i Judeji svaku potporu, pomoć u kruhu i pomoć u vodi,

<span id="an_3:2">3:2</span> junaka i ratnika, suca i proroka, vrača i
starješinu, pedesetnika i odličnika,

<span id="an_3:3">3:3</span> savjetnika i mudra gatara i onoga što se
bavi čaranjem.

<span id="an_3:4">3:4</span> "A za glavare postavljam im djecu, dajem
deranima da njima vladaju."

<span id="an_3:5">3:5</span> Ljudi se glože jedan s drugim i svaki s
bližnjim svojim; dijete nasrće na starca, prostak na odličnika

<span id="an_3:6">3:6</span> te svatko brata hvata u očinskoj kući: "Ti
imaš plašt, budi nam glavarom, uzmi u ruke ovo rasulo!"

<span id="an_3:7">3:7</span> A on će se, u dan onaj, braniti: "Neću da
budem vidar, nema u mene ni kruha ni plašta: ne stavljajte me narodu za
glavara."

<span id="an_3:8">3:8</span> Jeruzalem se ruši i pada Judeja, jer im se
jezik i djela Jahvi protive te prkose pogledu Slave njegove.

<span id="an_3:9">3:9</span> Lice njihovo protiv njih svjedoči, razmeću
se grijehom poput Sodome i ne kriju ga, jao njima, sami sebi propast
spremaju.

<span id="an_3:10">3:10</span> Kažite: "Blago pravedniku, hranit će se
plodom djela svojih!

<span id="an_3:11">3:11</span> Jao opakome, zlo će mu biti, na nj će
pasti djela ruku njegovih."

<span id="an_3:12">3:12</span> Deran tlači narod moj i žene njime
vladaju. O narode moj, vladaoci te tvoji zavode i raskapaju put kojim
hodiš.

<span id="an_3:13">3:13</span> Ustade Jahve da se popravda s narodom
svojim,

<span id="an_3:14">3:14</span> Jahve dolazi na sud sa starješinama i
glavarima svog naroda: "Vinograd ste moj opustošili, u vašim je kućama
što oteste siromahu.

<span id="an_3:15">3:15</span> S kojim pravom narod moj tlačite i gazite
lice siromaha?" - riječ je Jahve, Gospoda nad Vojskama.

<span id="an_3:16">3:16</span> I reče Jahve: "Što se to ohole kćeri
sionske te ispružena vrata hode, okolo okom namiguju, koracima sitnim
koracaju, grivnama na nozi zveckaju?

<span id="an_3:17">3:17</span> Oćelavit će Gospod tjeme kćeri sionskih,
obnažit će Jahve golotinju njihovu."

<span id="an_3:18">3:18</span> U onaj će dan Gospod strgnuti sve čime se
ona ponosi: ukosnice i mjesečiće,

<span id="an_3:19">3:19</span> naušnice, narukvice i koprene,

<span id="an_3:20">3:20</span> poveze, lančiće, pojaseve, bočice s
miomirisima i privjese,

<span id="an_3:21">3:21</span> prstenje i nosne prstenove,

<span id="an_3:22">3:22</span> skupocjene haljine i plašteve, prijevjese
i torbice,

<span id="an_3:23">3:23</span> zrcala i košuljice, povezače i rupce.

<span id="an_3:24">3:24</span> Mjesto miomirisa, smrad; mjesto pojasa,
konopac; mjesto kovrča, tjeme obrijano; mjesto gizdave halje, kostrijet;
mjesto ljepote, žig.

<span id="an_3:25">3:25</span> Muževi tvoji od mača će pasti, junaci
tvoji u kreševu.

<span id="an_3:26">3:26</span> Vrata će tvoja kukat' i tugovati, na
zemlji ćeš sjedit' napuštena.

<span id="an_4:1">4:1</span> I sedam će se žena jagmiti za jednoga
čovjeka - u dan onaj: "Svoj ćemo kruh jesti," reći će, "i u halje se
svoje oblačiti, daj nam samo da tvoje nosimo ime, skini sa nas svu
sramotu našu."

<span id="an_4:2">4:2</span> U onaj će dan izdanak Jahvin biti na diku i
na slavu, a plod zemlje na ponos i ures spašenima u Izraelu.

<span id="an_4:3">4:3</span> Koji ostanu na Sionu i prežive u
Jeruzalemu, zvat će se "sveti" i bit će upisani da u Jeruzalemu žive.

<span id="an_4:4">4:4</span> Kad Gospod spere ljagu kćeri sionskih i
obriše s Jeruzalema krv prolivenu dahom suda i dahom što spaljuje,

<span id="an_4:5">4:5</span> sazdat će Jahve nad svom Gorom sionskom i
nad svima što ondje budu zborovali oblak s dimom danju, a noću sjaj
ognja žarkoga. Jer, vrh svega Slava će biti zaklon

<span id="an_4:6">4:6</span> i sjenica da zasjenjuje danju od pripeke,
štit i utočište od pljuska i oluje.

<span id="an_5:1">5:1</span> Zapjevat ću svojemu dragome, pjesmu svog
ljubljenog njegovu vinogradu. Moj je dragi imao vinograd na brežuljku
rodnome.

<span id="an_5:2">5:2</span> Okopa ga, iskrči kamenje, posadi ga lozom
plemenitom. Posred njega kulu on podiže i u nj tijesak metnu. Nadaše se
da će uroditi grožđem, a on izrodi vinjagu.

<span id="an_5:3">5:3</span> Sad, žitelji jeruzalemski i ljudi Judejci,
presudite izmeđ' mene i vinograda mojega.

<span id="an_5:4">5:4</span> Što još mogoh učiniti za svoj vinograd a da
nisam učinio? Nadah se da će uroditi grožđem, zašto vinjagu izrodi?

<span id="an_5:5">5:5</span> No sad ću vam reći što ću učiniti od svog
vinograda: plot ću mu soriti da ga opustoše, zidinu razvaliti da ga
izgaze.

<span id="an_5:6">5:6</span> U pustoš ću ga obratiti, ni obrezana ni
okopana, nek' u drač i trnje sav zaraste; zabranit ću oblacima da dažde
nad njime.

<span id="an_5:7">5:7</span> Vinograd Jahve nad Vojskama dom je
Izraelov; izabrani nasad njegov ljudi Judejci. Nadao se pravdi, a eto
nepravde, nadao se pravičnosti, a eto vapaja.

<span id="an_5:8">5:8</span> Jao vama koji kuću kući primičete i polje s
poljem sastavljate, dok sve mjesto ne zauzmete te postanete jedini u
zemlji.

<span id="an_5:9">5:9</span> Na uši moje reče Jahve nad Vojskama:
"Doista, mnoge će kuće opustjeti, velike i lijepe, bit će bez žitelja.

<span id="an_5:10">5:10</span> Deset rali vinograda dat će samo bačvicu,
mjera sjemena dat će samo mjericu."

<span id="an_5:11">5:11</span> Jao onima što već jutrom na uranku
žestokim se pićem zalijevaju i kasno noću sjede vinom raspaljeni.

<span id="an_5:12">5:12</span> Na gozbama im harfe i citare, bubnjevi i
frule uz vino, a za djelo Jahvino ne mare, ne gledaju djelo ruku
njegovih.

<span id="an_5:13">5:13</span> Stoga će u ropstvo narod moj odvesti, jer
nema razumnosti, odličnici njegovi od gladi će umirati, puk njegov od
žeđi će gorjeti.

<span id="an_5:14">5:14</span> Da, Podzemlje će razvaliti ždrijelo,
razjapit će ralje neizmjerne da se u njih strmoglave odličnici mu i
mnoštvo sa svom grajom i veseljem!

<span id="an_5:15">5:15</span> Smrtnik će nikom poniknuti, ponizit' se
čovjek, oborit će se pogled silnih.

<span id="an_5:16">5:16</span> Jahve nad Vojskama uzvisit će se sudom, i
Bog će sveti otkrit' svetost svoju.

<span id="an_5:17">5:17</span> Jaganjci će pasti kao na pašnjacima, a
jarci će brstiti po ruševinama bogataškim.

<span id="an_5:18">5:18</span> Jao onima koji na se krivnju vuku
volovskom užadi i grijeh kolskim konopcem -

<span id="an_5:19">5:19</span> onima što govore: "Neka pohiti, neka
poteče s djelom svojim da bismo ga vidjeli, neka se približi i završi
naum Sveca Izraelova da bismo znali!"

<span id="an_5:20">5:20</span> Jao onima koji zlo dobrom nazivaju, a
dobro zlom, koji od tame svjetlost prave, a od svjetlosti tamu, koji
gorko slatkim čine, a slatko gorkim!

<span id="an_5:21">5:21</span> Jao onima koji su mudri u svojim očima i
pametni sami pred sobom!

<span id="an_5:22">5:22</span> Jao onima koji su jaki u vinu i junaci u
miješanju jakih pića;

<span id="an_5:23">5:23</span> onima koji za mito brane krivca, a
pravedniku uskraćuju pravdu!

<span id="an_5:24">5:24</span> Zato, kao što plameni jezici proždiru
slamu i kao što nestaje suha trava u plamenu, tako će korijen njihov
istrunuti, poput praha razletjet' se pupoljak njihov, jer odbaciše Zakon
Jahve nad Vojskama i prezreše riječ Sveca Izraelova.

<span id="an_5:25">5:25</span> Zato se raspali gnjev Jahvin protiv
njegova naroda, i on diže ruku na nj i udari ga te se potresoše gore:
trupla njihova leže k'o smeće po ulicama, ali gnjev se njegov još ne
smiri, ruka mu je sveđer podignuta.

<span id="an_5:26">5:26</span> On podiže stijeg ratni narodu dalekom,
zazviždi mu na kraj zemlje, i gle: brzo, spremno hita.

<span id="an_5:27">5:27</span> U njemu nema trudna ni sustala, ni
dremljiva niti snena, oko boka pojas ne otpasuje, na obući ne driješi
remena.

<span id="an_5:28">5:28</span> Strijele su mu dobro zašiljene, lukovi mu
svi zapeti, kremen su kopita konja njegovih, vihor su točkovi bojnih mu
kola.

<span id="an_5:29">5:29</span> Rika mu je k'o u lava i riče k'o lavovi
mladi, reži, grabi plijen i odnosi, a nikoga da mu ga istrgne.

<span id="an_5:30">5:30</span> U dan onaj režat će na njega k'o što more
buči. Pogledaš li zemlju - sve tmina, tjeskoba, svjetlost proguta tmina
oblačna.

<span id="an_6:1">6:1</span> One godine kad umrije kralj Uzija, vidjeh
Gospoda gdje sjedi na prijestolju visoku i uzvišenu. Skuti njegova
plašta ispunjahu Svetište.

<span id="an_6:2">6:2</span> Iznad njega stajahu serafi; svaki je imao
po šest krila: dva krila da zakloni lice, dva da zakrije noge, a dvama
je krilima letio.

<span id="an_6:3">6:3</span> I klicahu jedan drugome: "Svet! Svet! Svet
Jahve nad Vojskama! Puna je sva zemlja Slave njegove!"

<span id="an_6:4">6:4</span> Od gromka glasa onih koji klicahu stresoše
se dovraci na pragovima, a Dom se napuni dimom.

<span id="an_6:5">6:5</span> Rekoh: "Jao meni, propadoh, jer čovjek sam
nečistih usana, u narodu nečistih usana prebivam, a oči mi vidješe
Kralja, Jahvu nad Vojskama!"

<span id="an_6:6">6:6</span> Jedan od serafa doletje k meni: u ruci mu
žerava koju uze kliještima sa žrtvenika;

<span id="an_6:7">6:7</span> dotače se njome mojih usta i reče: "Evo,
usne je tvoje dotaklo, krivica ti je skinuta i grijeh oprošten."

<span id="an_6:8">6:8</span> Tad čuh glas Gospodnji: "Koga da pošaljem?
I tko će nam poći?" Ja rekoh: "Evo me, mene pošalji!"

<span id="an_6:9">6:9</span> On odgovori: "Idi i reci tom narodu:
'Slušajte dobro, al' nećete razumjeti, gledajte dobro, al' nećete
spoznati.'

<span id="an_6:10">6:10</span> Otežaj salom srce tom narodu, ogluši mu
uši, zaslijepi oči, da očima ne vidi, da ušima ne čuje i srcem da ne
razumije kako bi se obratio i ozdravio."

<span id="an_6:11">6:11</span> Ja rekoh: "Dokle, o Gospode?" On mi
odgovori: "Dok gradovi ne opuste i ne ostanu bez žitelja, dok kuće ne
budu bez ikoga živa, i zemlja ne postane pustoš,

<span id="an_6:12">6:12</span> dok Jahve daleko ne protjera ljude.
Haranje veliko pogodit će zemlju,

<span id="an_6:13">6:13</span> i ostane li u njoj još desetina, i ona će
biti zatrta poput duba kad ga do panja posijeku. Panj će njihov biti
sveto sjeme."

<span id="an_7:1">7:1</span> U dane judejskoga kralja Ahaza, sina
Jotamova, sina Uzijina, aramski kralj Rason i izraelski kralj Pekah, sin
Remalijin, zavojštiše na Jeruzalem, ali ga ne mogoše zauzeti.

<span id="an_7:2">7:2</span> Tada dojaviše domu Davidovu: "Aramci se
utaborili u Efrajimu." Na tu vijest uzdrhta srce kraljevo i srce svega
naroda, kao što u šumi drveće ustrepti od vjetra.

<span id="an_7:3">7:3</span> I Jahve reče Izaiji: "Iziđi pred Ahaza, ti
i sin tvoj Šear Jašub, do nakraj vodovoda gornjeg ribnjaka na putu u
Valjarevo polje.

<span id="an_7:4">7:4</span> Reci mu: 'Pazi, smiri se, ne boj se, i nek'
ti ne premire srce od ovih dvaju ugaraka zadimljenih, od raspaljenog
bijesa Rasona aramskog i sina Remalijina,

<span id="an_7:5">7:5</span> jer Aram, Efrajim i sin Remalijin smisliše
tvoju propast.'

<span id="an_7:6">7:6</span> Pođimo, rekoše, na Judeju, uplašimo je i
osvojimo da u njoj zakraljimo sina Tabelova.

<span id="an_7:7">7:7</span> Ovako govori Jahve Gospod: 'To se neće
zbiti: toga biti neće!

<span id="an_7:8">7:8</span> \[8a\] Damask je glava Aramcima, a Damasku
je glava Rason;

<span id="an_7:9">7:9</span> Samarija je glava Efrajimcima, a Samariji
glava je Remalija. \[8b\]Još šezdeset i pet godina, i Efrajim, razoren,
neće više biti narod. \[9b\] Ako se na me ne oslonite, održat' se
nećete!"

<span id="an_7:10">7:10</span> Jahve opet progovori Ahazu i reče mu:

<span id="an_7:11">7:11</span> "Zaišti od Jahve, Boga svoga, jedan znak
za sebe iz dubine Podzemlja ili gore iz visina."

<span id="an_7:12">7:12</span> Ali Ahaz odgovori: "Ne, neću iskati i
neću iskušavati Jahvu."

<span id="an_7:13">7:13</span> Tada reče Izaija: "Čujte, dome Davidov.
Zar vam je malo dodijavati ljudima, pa i Bogu mom dodijavate!

<span id="an_7:14">7:14</span> Zato, sam će vam Gospodin dati znak: Evo,
začet će djevica i roditi sina i nadjenut će mu ime Emanuel!

<span id="an_7:15">7:15</span> Vrhnjem i medom on će se hraniti dok ne
nauči odbacivat' zlo i birati dobro.

<span id="an_7:16">7:16</span> Jer prije nego dječak nauči odbacivat'
zlo i birati dobro, opustjet će zemlja, zbog koje strepiš, od dvaju
kraljeva.

<span id="an_7:17">7:17</span> Protiv tebe i protiv tvog naroda i protiv
kuće oca tvojega dovest će Jahve dane kakvih ne bijaše otkad se Efrajim
odvoji od Jude - kralja asirskoga.

<span id="an_7:18">7:18</span> U dan onaj zazviždat će Jahve muhama na
ušću egipatskih rijeka i pčelama u zemlji asirskoj

<span id="an_7:19">7:19</span> da dođu i popadaju po strmim dolovima, po
rasjelinama stijena, po svim trnjacima i svim pojilištima.

<span id="an_7:20">7:20</span> U dan onaj Gospod će obrijati britvom
najmljenom s onu stranu Eufrata - kraljem asirskim - kosu s glave, dlake
s nogu i bradu s obraza.

<span id="an_7:21">7:21</span> U dan onaj svatko će hraniti po kravu i
dvije ovce

<span id="an_7:22">7:22</span> i od obilja mlijeka koje će mu dati
hranit će se vrhnjem; vrhnjem i medom hranit će se koji god u zemlji
preostanu.

<span id="an_7:23">7:23</span> U dan onaj gdje god bijaše tisuću čokota,
vrijednih tisuću srebrnika, izrast će drač i trnje.

<span id="an_7:24">7:24</span> Onamo će polaziti sa strijelom i lukom,
jer sva će zemlja u drač i trnje zarasti.

<span id="an_7:25">7:25</span> A po svim gorama gdje se motikom kopalo
nitko više neće ići, strašeći se trnja i drača: onuda će goveda pasti i
gaziti ovce."

<span id="an_8:1">8:1</span> Reče Jahve: "Uzmi veliku ploču i napiši na
njoj ljudskim pismom: Maher Šalal Haš Baz - Brz grabež - hitar plijen."

<span id="an_8:2">8:2</span> Potom uzeh vjerne svjedoke, svećenika Uriju
i Zahariju, sina Berekjina.

<span id="an_8:3">8:3</span> Približih se proročici te ona zače i rodi
sina. Jahve mi reče: "Nazovi ga Maher Šalal Haš Baz,

<span id="an_8:4">8:4</span> jer prije no što dijete počne tepati 'tata'
i 'mama', nosit će se pred kralja asirskog sve bogatstvo Damaska i
plijen Samarije."

<span id="an_8:5">8:5</span> I opet mi reče Jahve:

<span id="an_8:6">8:6</span> "Jer narod ovaj odbacuje mirne tekućice
Šiloaha, a dršće pred Rasonom i pred sinom Remalijinim,

<span id="an_8:7">8:7</span> navest će Gospod na vas vodu Eufrata, silnu
i veliku - kralja asirskog i svu slavu njegovu - i ona će izići iz
rukava svoga, preliti se preko svih obala;

<span id="an_8:8">8:8</span> provalit će u Judeju, razlit' se i
poplaviti je, popeti se do grla njezina; i krila će svoja raširiti preko
cijele tvoje zemlje, o Emanuele."

<span id="an_8:9">8:9</span> Udružite se samo, narodi, al' bit ćete
smrvljeni! Poslušajte, vi kraljevi daleki, pašite se, bit ćete
smrvljeni, pašite se, bit ćete smrvljeni!

<span id="an_8:10">8:10</span> Kujte naum - bit će uništen, dogovarajte
se samo, bit će uzalud, jer s nama je Bog!

<span id="an_8:11">8:11</span> Jer, ovako mi reče Jahve, kad me rukom
uhvatio i opomenuo da ne idem putem kojim narod ovaj ide:

<span id="an_8:12">8:12</span> "Ne zovite urotom sve što narod ovaj
urotom zove; ne bojte se čega se on boji i nemajte straha.

<span id="an_8:13">8:13</span> Jahve nad Vojskama - on jedini nek' vam
svet bude; jedino se njega bojte, strah od njega nek' vas prožme.

<span id="an_8:14">8:14</span> On će vam biti zamka i kamen spoticanja i
stijena posrtanja za obje kuće Izraelove, zamka i mreža svim
Jeruzalemcima.

<span id="an_8:15">8:15</span> Mnogi će od njih posrnuti, pasti, razbiti
se, zaplesti se, uhvatiti."

<span id="an_8:16">8:16</span> Pohrani ovo svjedočanstvo, zapečati ovu
objavu među učenicima svojim:

<span id="an_8:17">8:17</span> Čekat ću Jahvu koji je lice svoje sakrio
od doma Jakovljeva - u njega ja se uzdam.

<span id="an_8:18">8:18</span> Evo, ja i djeca koju mi Jahve dade
Izraelu smo znak i znamenje od Jahve nad Vojskama što prebiva na Gori
sionskoj.

<span id="an_8:19">8:19</span> Reknu li vam: "Duhove pitajte i vrače
koji šapću i mrmljaju" - dakako, narod mora pitati svoje "bogove" i za
žive u mrtvih se raspitivati! -

<span id="an_8:20">8:20</span> Uza Zakon! Uza svjedočanstvo! Tko ne
rekne tako, zoru neće dočekati.

<span id="an_8:21">8:21</span> Lutat će zemljom potlačen i gladan,
izgladnjela bijes će ga spopasti, proklinjat će svoga kralja i svog
Boga. Okrene l' se k nebu,

<span id="an_8:22">8:22</span> pogleda l' po zemlji, gle, svuda samo
mrak i strava, svuda tmina tjeskobna. Ali će se tama raspršiti,

<span id="an_8:23">8:23</span> jer više neće biti mraka gdje je sad
tjeskoba.

<span id="an_8:24">8:24</span> U prvo vrijeme on obescijeni zemlju
Zebulunovu i zemlju Naftalijevu, al' u vrijeme posljednje on će
proslaviti Put uz more, s one strane Jordana - Galileju pogansku.

<span id="an_9:1">9:1</span> Narod koji je u tmini hodio svjetlost vidje
veliku; one što mrklu zemlju obitavahu svjetlost jarka obasja.

<span id="an_9:2">9:2</span> Ti si radost umnožio, uvećao veselje, i oni
se pred tobom raduju kao što se ljudi raduju žetvi, k'o što kliču kad se
dijeli plijen.

<span id="an_9:3">9:3</span> Teški jaram njegov, prečku što mu pleća
pritiskaše, šibu njegova goniča slomi kao u dan midjanski.

<span id="an_9:4">9:4</span> Da, sva bojna obuća, svaki plašt krvlju
natopljen izgorjet će i bit će ognju hrana.

<span id="an_9:5">9:5</span> Jer, dijete nam se rodilo, sina dobismo; na
plećima mu je vlast. Ime mu je: Savjetnik divni, Bog silni, Otac vječni,
Knez mironosni.

<span id="an_9:6">9:6</span> Nadaleko vlast će mu se sterat' i miru neće
biti kraja nad prijestoljem Davidovim, nad kraljevstvom njegovim:
učvrstit će ga i utvrdit u pravu i pravednosti. Od sada i dovijeka
učinit će to privržena ljubav Jahve nad Vojskama.

<span id="an_9:7">9:7</span> Gospod posla riječ protiv Jakova i ona pade
na Izraela.

<span id="an_9:8">9:8</span> Sazna je sav narod njegov, Efrajim i
stanovnici Samarije koji govorahu naduta i ohola srca:

<span id="an_9:9">9:9</span> "Opeke nam popadaše, gradit ćemo od
tesanika; sasjekoše nam divlje smokve, cedre ćemo posaditi."

<span id="an_9:10">9:10</span> Al' Jahve podiže na brdo Sion njegove
protivnike i podbada neprijatelje njegove:

<span id="an_9:11">9:11</span> Aram s istoka, Filistejce sa zapada, da
svim ustima proždiru Izraela. Na sve to gnjev se njegov neće smiriti,
ruka će mu ostat' ispružena.

<span id="an_9:12">9:12</span> Ali se narod nije obratio onom koji ga je
b§io, ne tražiše Jahvu nad Vojskama.

<span id="an_9:13">9:13</span> Zato Jahve odsiječe Izraelu glavu i rep,
palmu i rogoz u jednom danu.

<span id="an_9:14">9:14</span> Starješina i odličnik - to je glava;
prorok, učitelj laži - to je rep.

<span id="an_9:15">9:15</span> Oni što vode narod taj - zavode ga, a
koji se vodit' daju - propali su.

<span id="an_9:16">9:16</span> Stog' mu Gospod neće poštedjet' mladića,
sirotama njegovim i udovicama smilovat' se neće. Sav je taj narod
bezbožan i zao, na sva usta bezumno govori. Na sve to gnjev se njegov
neće smiriti, ruka će mu ostat' ispružena.

<span id="an_9:17">9:17</span> Da, bezbožnost se k'o oganj razmahala,
drač i trnje proždire, pa upali šumsku guštaru, stupovi se dima podižu.

<span id="an_9:18">9:18</span> Plamti zemlja od gnjeva Jahvina, narod
ognju hrana postaje. Nitko ni brata svog ne štedi, \[19b\] svatko jede
meso svog susjeda.

<span id="an_9:19">9:19</span> \[19a\] Proždire zdesna, i opet je
gladan; guta slijeva, i opet sit nije:

<span id="an_9:20">9:20</span> Manaše Efrajima, Efrajim Manašea, obojica
zajedno Judu. Na sve to gnjev se njegov neće smiriti, ruka će mu ostat'
ispružena.

<span id="an_10:1">10:1</span> Jao onima koji izdaju odredbe nepravedne,
koji ispisuju propise tlačiteljske;

<span id="an_10:2">10:2</span> koji uskraćuju pravdu ubogima i otimlju
pravo sirotinji mog naroda, da oplijene udovice, da opljačkaju sirote!

<span id="an_10:3">10:3</span> Što ćete činiti u dan kazne kad izdaleka
propast dođe? Kom ćete se za pomoć uteći, gdje ostaviti blago svoje

<span id="an_10:4">10:4</span> da se ne morate među roblje pognuti,
pasti među poklanima? Na sve to gnjev se njegov neće smiriti, ruka će mu
ostat' ispružena.

<span id="an_10:5">10:5</span> Jao Asiru, šibi gnjeva mojega, prutu
kojim srdžba moja zamahuje!

<span id="an_10:6">10:6</span> Na puk ga poslah nevjeran, na narod što
me razjari, da ga oplijeni i opljačka, da ga izgazi k'o blato na ulici.

<span id="an_10:7">10:7</span> Ali on nije tako mislio i u srcu nije
tako sudio, već u srcu zasnova zator, istrebljenje mnogih naroda.

<span id="an_10:8">10:8</span> Govoraše: "Nisu li svi knezovi moji
kraljevi?

<span id="an_10:9">10:9</span> Nije li Kalno kao Karkemiš? Nije li Hamat
kao Arpad, Samarija kao Damask?

<span id="an_10:10">10:10</span> Kao što mi ruka dosegnu kraljevstva
kumira, bogatija kipovima od Jeruzalema i Samarije,

<span id="an_10:11">10:11</span> kao što učinih sa Samarijom i kumirima
njenim, neću li učiniti s Jeruzalemom i s likovima njegovim?"

<span id="an_10:12">10:12</span> I kad dovrši Gospod sve djelo svoje na
gori Sionu i u Jeruzalemu, kaznit će plod ohola srca kralja asirskog i
drskost njegovih ponositih očiju.

<span id="an_10:13">10:13</span> Jer reče: "Učinih snagom svoje ruke i
mudrošću svojom, jer sam uman; uklonih međe narodima i blaga njihova
opljačkah, kao junak oborih one što sjede na prijestoljima.

<span id="an_10:14">10:14</span> Ruka moja kao gnijezda zgrabi bogatstva
naroda. Kao što se kÓupe ostavljena jaja, zemlju svu sam pokupio i nikog
ne bi krilima da zalepeće, kljun otvori, zapijuče."

<span id="an_10:15">10:15</span> Zar se hvali sjekira povrh onog koji
njome siječe? Hoće li se oholit' pila povrh onog koji njome pili? K'o da
šiba maše onim koji je podiže, il' štap diže onog koji drvo nije;

<span id="an_10:16">10:16</span> Jahve nad Vojskama poslat će stoga
gojaznima njegovim skončanje, slavu će mu ognjem potpaliti, kao što se
vatra potpiruje.

<span id="an_10:17">10:17</span> Svjetlost Izraelova bit će poput ognja,
Svetac njegov kao plamen koji će zapalit' i proždrijeti drač njegov i
trnje njegovo u jednome danu.

<span id="an_10:18">10:18</span> I krasotu njegovih šuma i voćnjaka
uništit će od srčike do kore, ona će biti k'o bolesnik što se trne;

<span id="an_10:19">10:19</span> ostatak stabala šumskih bit će lako
izbrojiti - dijete će ih lako popisati.

<span id="an_10:20">10:20</span> U onaj dan: Ostatak Izraelov i
preživjeli iz kuće Jakovljeve neće se više oslanjati na onoga koji ih
bije, već će se iskreno oslanjati na Jahvu, Sveca Izraelova.

<span id="an_10:21">10:21</span> Ostatak će se vratiti, ostatak
Jakovljev Bogu jakome.

<span id="an_10:22">10:22</span> Zaista, o Izraele, sve da naroda
tvojega ima kao pijeska u moru, samo će se Ostatak njegov vratiti.
Određeno je uništenje, pravda se prelila,

<span id="an_10:23">10:23</span> Jahve, Gospod nad Vojskama, poharat će,
kako odredi, svu zemlju.

<span id="an_10:24">10:24</span> Zato ovako govori Jahve nad Vojskama:
"O narode moj što prebivaš na Sionu, ne boj se Asira kad te šibom tuče,
kad štap diže na tebe.

<span id="an_10:25">10:25</span> Jer, još malo, vrlo malo, i gnjev moj
će prestati, moja će ih jarost uništiti."

<span id="an_10:26">10:26</span> Na nj će Jahve nad Vojskama bičem
zamahnuti, kao kad udari Midjan na stijeni Orebu, i štap će dići nad
more k'o na putu egipatskom.

<span id="an_10:27">10:27</span> U onaj dan: s leđa će ti breme pasti i
jaram njegov s vrata će ti nestat'.

<span id="an_10:28">10:28</span> Ide on od Rimona, dolazi na Ajat,
prelazi Migron, u Mikmasu breme odlaže.

<span id="an_10:29">10:29</span> Prelaze klance, u Gebi im je noćište;
Rama dršće, Gibea Šaulova bježi.

<span id="an_10:30">10:30</span> Viči iza glasa, Bat Galime! Slušaj ga,
Lajšo! Odgovori mu, Anatote!

<span id="an_10:31">10:31</span> Madmena pobježe, utekoše stanovnici
gebimski.

<span id="an_10:32">10:32</span> Još danas zaustavit će se u Nobu, rukom
prijeti gori Kćeri sionske, Brijegu jeruzalemskom.

<span id="an_10:33">10:33</span> Gle, Jahve, Gospod nad Vojskama, kreše
grane silom strahovitom: najviši su vršci posječeni, ponajviši sniženi.

<span id="an_10:34">10:34</span> Pod sjekirom pada šumska guštara, sa
slavom svojom pada Libanon.

<span id="an_11:1">11:1</span> Isklijat će mladica iz panja Jišajeva,
izdanak će izbit' iz njegova korijena.

<span id="an_11:2">11:2</span> Na njemu će duh Jahvin počivat', duh
mudrosti i umnosti, duh savjeta i jakosti, duh znanja i straha
Gospodnjeg.

<span id="an_11:3">11:3</span> Prodahnut će ga strah Gospodnji: neće
suditi po viđenju, presuđivati po čuvenju,

<span id="an_11:4">11:4</span> već po pravdi će sudit' ubogima i sud
prav izricat' bijednima na zemlji. Šibom riječi svoje ošinut će silnika,
a dahom iz usta ubit' bezbožnika.

<span id="an_11:5">11:5</span> On će pravdom opasati bedra, a vjernošću
bokove.

<span id="an_11:6">11:6</span> Vuk će prebivati s jagnjetom, ris ležati
s kozlićem, tele i lavić zajedno će pasti, a djetešce njih će vodit'.

<span id="an_11:7">11:7</span> Krava i medvjedica zajedno će pasti, a
mladunčad njihova skupa će ležati, lav će jesti slamu k'o govedo.

<span id="an_11:8">11:8</span> Nad rupom gujinom igrat će se dojenče,
sisanče će ruku zavlačiti u leglo zmijinje.

<span id="an_11:9">11:9</span> Zlo se više neće činiti, neće se
pustošiti na svoj svetoj gori mojoj: zemlja će se ispuniti spoznajom
Jahvinom kao što se vodom pune mora.

<span id="an_11:10">11:10</span> U dan onaj: Jišajev izdanak, dignut kao
stijeg narodima, puci će željno tražiti. I prebivalište njegovo bit će
slavno.

<span id="an_11:11">11:11</span> U dan onaj: Jahve će drugi put ruku
pružiti da otkupi Ostatak svoga naroda, one što ostanu iz Asira i iz
Egipta, iz Patrosa, Kuša i Elama, iz Šineara, Hamata i s morskih otoka.

<span id="an_11:12">11:12</span> Podignut će stijeg narodima, sabrat će
Izraelu prognanike i skupiti Judi raspršene sa sva četiri kraja zemlje.

<span id="an_11:13">11:13</span> Ljubomor će nestat' Efrajimov, bit će
istrijebljeni dušmani Judini; Efrajim neće više zavidjeti Judi, a Juda
neće biti neprijatelj Efrajimu.

<span id="an_11:14">11:14</span> Filistejcima na zapadu za vrat će
sjesti, zajedno će plijeniti sinove Istoka; ruku će svoju pružit' na
Edom i Moab, bit će im pokorni sinovi Amonovi.

<span id="an_11:15">11:15</span> Jahve će isušit' zaljev mora
egipatskog, zamahnut će rukom protiv Eufrata; snagom daha razbit će ga
na sedam potoka da se u obući može prelaziti:

<span id="an_11:16">11:16</span> i bit će cesta Ostatku njegova naroda,
koji preživio bude iz Asira, kao što bijaše Izraelcima kad iziđoše iz
zemlje egipatske.

<span id="an_12:1">12:1</span> Reći ćeš u dan onaj: Hvalim te, Jahve,
razgnjevi se ti na mene, ali se odvratio gnjev tvoj i ti me utješi!

<span id="an_12:2">12:2</span> Evo, Bog je spasenje moje, uzdam se, ne
bojim se više, jer je Jahve snaga moja i pjesma, on je moje spasenje.

<span id="an_12:3">12:3</span> I s radošću ćete crpsti vodu iz izvora
spasenja.

<span id="an_12:4">12:4</span> Reći ćete u dan onaj: Hvalite Jahvu
prizivajte ime njegovo! Objavite narodima djela njegova, razglašujte
uzvišenost imena njegova!

<span id="an_12:5">12:5</span> Pjevajte Jahvi, jer stvori divote, neka
je to znano po svoj zemlji!

<span id="an_12:6">12:6</span> Kličite i radujte se, stanovnici Siona,
jer je velik među vama Svetac Izraelov!

<span id="an_13:1">13:1</span> Proroštvo o Babilonu koje vidje Izaija,
sin Amosov.

<span id="an_13:2">13:2</span> Na goletnu brdu dignite zastavu, vičite
im iz sveg grla. Mašite rukom neka dođu na vrata kneževska.

<span id="an_13:3">13:3</span> Zapovijed dadoh svetim svojim ratnicima,
gnjevu svom pozvah svoje junake koji slave veličanstvo moje.

<span id="an_13:4">13:4</span> Čuj! Žagor na gorama kao od silna naroda.
Čuj! Buka kraljevstava, sakupljenih naroda. To Jahve nad Vojskama za boj
vojsku pregleda.

<span id="an_13:5">13:5</span> Iz daleka kraja, s granica neba dolaze
oni - Jahve i oruđa gnjeva njegova - da svu zemlju poharaju.

<span id="an_13:6">13:6</span> Kukajte, jer je blizu Jahvin dan, k'o
pohara dolazi od Svemoćnog.

<span id="an_13:7">13:7</span> I sve ruke stog' malakšu ... Svako
ljudsko srce klone,

<span id="an_13:8">13:8</span> strava ih je obrvala, trudovi boli već ih
spopadaju i grče se k'o rodilja. U prepasti jedan drugog motre, lica su
im poput plamena.

<span id="an_13:9">13:9</span> Dolazi nesmiljeni Jahvin dan - gnjev i
jarost - da u pustoš zemlju prometne, da istrijebi iz nje grešnike.

<span id="an_13:10">13:10</span> Jer nebeske zvijezde a ni Štapci neće
više sjati svjetlošću, pomrčat će sunce ishodeći i mjesec neće više
svijetliti.

<span id="an_13:11">13:11</span> Kaznit ću svijet za zloću, bezbožnike
za bezakonje, dokrajčit ću ponos oholih, poniziti nadutost silnika.

<span id="an_13:12">13:12</span> Rjeđi će biti čovjek neg' žeženo zlato,
rjeđi samrtnik od zlata ofirskog.

<span id="an_13:13">13:13</span> Nebesa ću potresti, maknut će se zemlja
s mjesta od srdžbe Jahve nad Vojskama u dan kad se izlije gnjev njegov.

<span id="an_13:14">13:14</span> I tada, kao gazela preplašena, kao ovce
koje nitko ne prikuplja, svatko će se vratit' svom narodu, svatko će u
zemlju svoju pobjeći.

<span id="an_13:15">13:15</span> Koga stignu, probost će ga: koga
uhvate, mačem će sasjeći;

<span id="an_13:16">13:16</span> pred očima smrskat će im dojenčad,
opljačkati kuće, silovati žene.

<span id="an_13:17">13:17</span> Gle, podižem na njih Medijce što ne
cijene srebra i preziru zlato.

<span id="an_13:18">13:18</span> Svi će mladići biti pokošeni, sve
djevojke zatrte. Na plod utrobe neće se smilovati, nad djecom im se oko
neće sažaliti.

<span id="an_13:19">13:19</span> Babilon, ures kraljevstava, ures i
ponos kaldejski, bit će k'o Sodoma i Gomora kad ih Bog zatrije.

<span id="an_13:20">13:20</span> Nikad se više neće naseliti, od koljena
do koljena ostat će nenapučen. Arapin ondje neće dizati šatora, nit' će
pastiri ondje počivati.

<span id="an_13:21">13:21</span> Počivat će ondje zvijeri pustinjske,
sove će im napuniti kuće, nojevi će ondje stanovati, jarci plesati.

<span id="an_13:22">13:22</span> Hijene će zavijati iz njegovih palača,
a čaglji iz raskošnih dvorova... Vrijeme se njegovo bliži, dani mu se
neće produžiti.

<span id="an_14:1">14:1</span> Da, smilovat će se Jahve Jakovu i opet
izabrati Izraela, dati mu da počine u svojoj zemlji. Pridružit će im se
došljak i priključiti se domu Jakovljevu.

<span id="an_14:2">14:2</span> Sami će narodi po njih doći i odvesti ih
u njihov kraj, a njih će Dom Izraelov baštiniti u Jahvinoj zemlji kao
sluge i sluškinje. I zarobit će one koji njih bijahu zarobili i
gospodovat će nad svojim tlačiteljima.

<span id="an_14:3">14:3</span> U dan kad ti Jahve dade da počineš od
svojih stradanja, nemira i teškog robovanja kojima te pritisnuše,

<span id="an_14:4">14:4</span> zapjevat ćeš ovu rugalicu kralju
babilonskom: Kako nestade silnika? Kako nestade tlačenja?

<span id="an_14:5">14:5</span> Jahve slomi štap zlikovački i žezlo
vladarsko

<span id="an_14:6">14:6</span> što je bijesno b§ilo narode udarcima bez
kraja i konca, što je gnjevno vladalo narodima progoneć' ih nemilice.

<span id="an_14:7">14:7</span> Počiva, miruje sva zemlja kličući od
radosti.

<span id="an_14:8">14:8</span> Nad tobom se raduju čempresi i cedri
libanonski: "Otkako si pao, ne dolaze nas više sjeći!"

<span id="an_14:9">14:9</span> Zbog tebe se uzbudi Podzemlje da te
dočeka kada dođeš. U tvoju čast ono budi sjene, sve zemaljske mogućnike,
ono diže s prijestolja sve kraljeve naroda.

<span id="an_14:10">14:10</span> Svi ti oni progovaraju: "I ti si skršen
k'o i mi, nama si sličan postao.

<span id="an_14:11">14:11</span> Oholost se tvoja sruši u Podzemlje i
buka tvojih harfa; pod tobom je ležaj od truleži, a crvi tvoj su
pokrivač.

<span id="an_14:12">14:12</span> Kako pade sa nebesa, Svjetlonošo, sine
Zorin? Kako li si oboren na zemlju, ti, vladaru naroda?

<span id="an_14:13">14:13</span> U svom si srcu govorio: 'Uspet ću se na
nebesa, povrh zvijezda Božjih prijesto ću sebi dići. Na zbornoj ću
stolovati gori na krajnom sjeveru.

<span id="an_14:14">14:14</span> Uzaći ću u visine oblačne, bit ću
jednak Višnjemu.'

<span id="an_14:15">14:15</span> A sruši se u Podzemlje, u dubine
provalije!"

<span id="an_14:16">14:16</span> Koji te vide, motre te i o tebi
razmišljaju: "Je li to čovjek koji je zemljom tresao i drmao
kraljevstvima,

<span id="an_14:17">14:17</span> koji je u pustinju svijet obraćao i sa
zemljom sravnjivao gradove, koji sužnjeva svojih nikad nije kući
otpuštao?"

<span id="an_14:18">14:18</span> Kraljevi naroda svi u časti počivaju,
svaki u svojoj grobnici.

<span id="an_14:19">14:19</span> A ti si iz groba izbačen kao smeće
odvratno, pokriven poklanima, mačem probodenima, koji su na ploče grobne
pobacani k'o strvina zgažena!

<span id="an_14:20">14:20</span> Nećeš se združiti s njima u grobu, jer
si zemlju svoju uništio i narod svoj poklao. I nikad se više neće
spominjati pleme zlikovačko.

<span id="an_14:21">14:21</span> Spremite pokolj djeci za bezakonje
otaca njihovih, da se više ne dignu da osvajaju zemlju i da ne pokriju
lice svijeta!

<span id="an_14:22">14:22</span> Ustat ću na njih - riječ je Jahve nad
Vojskama - i zatrt ću Babilonu ime i ostatak, rod i porod - riječ je
Jahvina.

<span id="an_14:23">14:23</span> Dat ću ga u posjed ježevima i
močvarama. Pomest ću ga metlom zatornom - riječ je Jahve nad Vojskama.

<span id="an_14:24">14:24</span> Zakleo se Jahve nad Vojskama: "Što
zamislih, zbit će se, što naumih, izvršit će se!

<span id="an_14:25">14:25</span> Skršit ću Asur u svojoj zemlji, zgazit
ću ga na svojim gorama. Jaram njegov s njih će spasti, spast će im s
pleća breme njegovo."

<span id="an_14:26">14:26</span> Takva je odluka stvorena protiv čitave
zemlje; takva je ruka pružena protiv svih naroda!

<span id="an_14:27">14:27</span> A kad Jahve nad Vojskama odluči, tko da
se usprotivi? Kada ruku ispruži, tko da je odvrati?

<span id="an_14:28">14:28</span> One godine kad je umro kralj Ahaz, bi
objavljeno ovo proroštvo:

<span id="an_14:29">14:29</span> Ne raduj se, sva Filistejo, što se
slomi štap koji te udarao, jer će iz korijena zmijinjeg izaći ljutica
što će izleći zmaja krilatoga.

<span id="an_14:30">14:30</span> Ubogi će pasti na mojim pašnjacima i u
pouzdanju počivati siromasi; glađu ću pomoriti rod tvoj i pobiti što od
tebe ostane.

<span id="an_14:31">14:31</span> Kukajte, vrata! Zapomaži, grade!
Strepi, sva Filistejo! Jer sa sjevera dim dolazi i čete njegove ne
napušta nitko!

<span id="an_14:32">14:32</span> Što će se tad odgovoriti glasnicima
naroda? "Jahve zasnova Sion, i u njem su zaštićeni siromasi njegova
naroda."

<span id="an_15:1">15:1</span> Proroštvo o Moabu. Obnoć opustošen,
šaptom pade Ar Moab! Obnoć opustošen, šaptom pade Kir Moab!

<span id="an_15:2">15:2</span> Uspinju se u hram dibonski, na uzvišice
da plaču; nad Nebom i nad Medebom Moab nariče! Sve su glave ostrižene, a
sve brade obrijane;

<span id="an_15:3">15:3</span> na ulicama oblače vreće, na njegovim
krovovima leleču! Na njegovim trgovima svi nariču i suze prolijevaju.

<span id="an_15:4">15:4</span> Jauču Hešbon i Eleala, do Jahasa jauk se
čuje. Zato dršću bokovi Moabu, strepi duša njegova;

<span id="an_15:5">15:5</span> srce Moabovo jeca, bjegunci mu idu do
Soara. Da, uz brdo Luhit uspinju se plačući; putem horonajimskim
razliježe se jauk nad propašću.

<span id="an_15:6">15:6</span> Da! Vode nimrimske postadoše pustinja:
trava usahla, bilja nestalo, zelenila više nema.

<span id="an_15:7">15:7</span> Zato stečevinu koju stekoše i ono što
prištedješe nose preko Potoka vrba.

<span id="an_15:8">15:8</span> Da! Jauk se razliježe po kraju moapskom:
kukanje mu do Eglajima, kukanje mu do Beer Elima.

<span id="an_15:9">15:9</span> Da! Vode dimonske krvi su pune, i još
jednu nesreću dodajem Dimonu: jednog lava na moapske bjegunce i na
preživjele u zemlji.

<span id="an_16:1">16:1</span> Šaljite jaganjce vladaru zemlje, od
Stijene prema pustinji do gore Kćeri sionske.

<span id="an_16:2">16:2</span> Kao razbjegle ptice, kao raspršeno
gnijezdo bit će kćeri moapske na arnonskim gazovima.

<span id="an_16:3">16:3</span> Daj nam savjet, stvori odluku! Sred
podneva sjenu svoju kao noć razastri. Sakrij izagnane, ne izdaj
bjegunca.

<span id="an_16:4">16:4</span> Daj da kod tebe borave prognanici
moapski, budi im okriljem pred pustošnikom. Kad se skonča tlačitelj, kad
nestane pustošnika, kad ugnjetač iščezne iz zemlje,

<span id="an_16:5">16:5</span> učvrstit će se prijesto u blagosti i na
njemu će vjerno stolovati, u šatoru Davidovu, sudac koji pravo ište i
pravdu čini.

<span id="an_16:6">16:6</span> Čuli smo za nadutost Moaba, nadutost
preveliku, za ponos, oholost i uznositost; isprazno je njegovo
hvastanje.

<span id="an_16:7">16:7</span> Zato kuka Moab, nad Moabom svi jauču, za
kolačima grožđanim iz Kir Heresa jauču posve slomljeni.

<span id="an_16:8">16:8</span> Jer uvenuše nasadi hešbonski, trsje
sibmansko, i lišće su mu pomlatili gospodari naroda. Sezaše do Jazera,
zamicaše u pustinju; izdanci mu dosezahu sve do mora.

<span id="an_16:9">16:9</span> Zato plačem za trsjem sibmanskim kao što
plače Jazer, suzama te ja zalijevam, Hešbone i Elealo! Nad plodovima
tvojim, nad jematvom, krik se začu;

<span id="an_16:10">16:10</span> nestade iz voćnjaka veselja i radosti.
U vinogradima ne pocikuje se, ne kliče se od radosti; ne mastÄi se vino
u kaci, zamuknu podvikivanje.

<span id="an_16:11">16:11</span> Zato utroba moja za Moabom poput harfe
dršće, a grudi mi za Kir Herešom.

<span id="an_16:12">16:12</span> Zaludu se pokazuje Moab, umara se na
uzvišicama dolazeći u svetište da se moli: ništa postići neće.

<span id="an_16:13">16:13</span> Ovo je riječ koju nekoć reče Jahve
protiv Moaba.

<span id="an_16:14">16:14</span> A sada govori Jahve ovako: "Za tri
godine, godine najamničke, slava će Moabova, sa svim velikim mnoštvom
njegovim, potamnjeti, a što od nje ostane, bit će maleno, slabo i
nemoćno."

<span id="an_17:1">17:1</span> Proroštvo o Damasku. Gle, prestat će
Damask biti gradom i postat će hrpom ruševina;

<span id="an_17:2">17:2</span> njegovi gradići, dovijek napušteni, bit
će pašnjak stadima; ležat će u njima i nitko ih neće tjerati.

<span id="an_17:3">17:3</span> Izgubit će Efrajim utvrde, a Damask
kraljevstvo; ostatku Arama zbit će se što i slavi sinova Izraelovih -
riječ je Jahve nad Vojskama.

<span id="an_17:4">17:4</span> U onaj dan smanjit će se slava
Jakovljeva, spast će salo tijela njegova.

<span id="an_17:5">17:5</span> Bit će k'o kad žetelac žito hvata, a ruka
mu žanje klasje, kao kad se pabirče klasovi u refajimskoj dolini -

<span id="an_17:6">17:6</span> ostat će samo pabirci; ili kao kad se
otresa maslina: dvije-tri uljike sasvim na vrhu, četiri ili pet na
granama drveta - riječ je Jahve, Boga Izraelova.

<span id="an_17:7">17:7</span> U onaj dan čovjek će pogledati na svog
Stvoritelja i upraviti oči k Svecu Izraelovu.

<span id="an_17:8">17:8</span> Neće više gledati žrtvenika, djela svojih
ruku, neće više gledati onoga što njegovi prsti stvoriše: ašere i
sunčane stupove.

<span id="an_17:9">17:9</span> U onaj će dan gradovi tvoji biti
napušteni, kao što bjehu napušteni hivijski i amorejski kad ih ostaviše
pred Izraelcima, i opustjet će,

<span id="an_17:10">17:10</span> jer si zaboravio Boga svog spasenja i
nisi se spomenuo Stijene svoje snage. Stog' i sadiš ljupke biljke i
strane presađuješ mladice;

<span id="an_17:11">17:11</span> u dan kad ih posadiš, one izrastu, a
ujutro procvatu tvoje sadnice, al' propada žetva u dan nevolje, u dan
boli neizlječive.

<span id="an_17:12">17:12</span> Jao, buka naroda mnogobrojnih; buče kao
što buči more; šum naroda koji šume k'o što šumore silne vode.

<span id="an_17:13">17:13</span> Šume narodi kao što silne vode šumore,
al' kad On im zaprijeti, bježe daleko, po gorama razvijani kao pljeva na
vjetru, k'o prašina u vihoru.

<span id="an_17:14">17:14</span> Navečer eto straha; prije svanuća više
ga nema: to je sudba onih koji nas plijene i kob onih što nas pljačkaju.

<span id="an_18:1">18:1</span> Jao zemlji krilatih kukaca s one strane
rijeka kuških,

<span id="an_18:2">18:2</span> tebi koja šalješ morem glasnike i vodom u
čamcima rogoznim. Idite, brze skoroteče, k narodu stasitu, tamnoputu, k
narodu kog se boje odvajkada, narodu žilavu, zavojevaču, čija je zemlja
rijekama izbrazdana.

<span id="an_18:3">18:3</span> Svi stanovnici kruga zemaljskoga, i vi,
žitelji zemlje, kad se zastava na brdu digne, gledajte; kad rog zatrubi,
slušajte.

<span id="an_18:4">18:4</span> Jer ovako mi govori Jahve: "Mirno ću
gledati s mjesta svojega, k'o prozirna žega podnevna, k'o rosan oblak za
vrućine žetvene.

<span id="an_18:5">18:5</span> Prije berbe, kad loza ocvate i cvijet u
grozdove dozri, nožima će posjeći mladice, povezati, ukloniti grane.

<span id="an_18:6">18:6</span> Svi će biti ostavljeni grabljivicama
gorskim i zvijerima zemaljskim. Grabljivice će na njima ljetovati,
zvijeri zemaljske zimovati."

<span id="an_18:7">18:7</span> U ono će vrijeme narod stasit i
tamnoputan, narod kojega se boje odvajkada, narod žilav i zavojevački,
čija je zemlja izbrazdana rijekama, donositi darove Jahvi nad Vojskama,
k mjestu imena Jahve nad Vojskama - na goru Sion.

<span id="an_19:1">19:1</span> Proroštvo o Egiptu. Gle, Jahve sjedi na
brzu oblaku, u Egipat dolazi. Dršću pred njim idoli egipatski, u
njedrima premire srce Egipćana.

<span id="an_19:2">19:2</span> Podbost ću Egipćane protiv Egipćana, i
brat će se s bratom svojim boriti, drug s drugom, grad s gradom, a
kraljevstvo s kraljevstvom.

<span id="an_19:3">19:3</span> Egiptu se pamet muti, ja sprečavam
njegove naume; oni traže idole i vrače, opsjenare i gatare.

<span id="an_19:4">19:4</span> Egipćane ja predajem u ruke gospodaru
okrutnu, kralj silovit njima će vladati - riječ je Jahve nad Vojskama.

<span id="an_19:5">19:5</span> Nestat će vode iz mora, presahnut će i
presušiti Rijeka,

<span id="an_19:6">19:6</span> zaudarat će prokopi, spast će rukavci
Rijeke egipatske i presušiti. Uvenut će trska i sita,

<span id="an_19:7">19:7</span> sva zelen pokraj Nila; usahnut će na Nilu
svi usjevi, propast će, raspršit' se, iščeznuti.

<span id="an_19:8">19:8</span> Tužit će ribari, kukat će svi što u Nil
udicu bacaju; jadikovat će oni što u vodi mrežu razapinju.

<span id="an_19:9">19:9</span> Postidjet će se lanari, grebenari i tkači
bijela tkanja.

<span id="an_19:10">19:10</span> Snuždit će se tkalci, rastužiti
radnici.

<span id="an_19:11">19:11</span> Pravi su luđaci knezovi soanski, mudri
savjetnici faraonovi glupo svjetuju; kako se usuđujete reći faraonu:
"Učenik sam mudraca, učenik drevnih kraljeva?"

<span id="an_19:12">19:12</span> TÓa gdje su tvoji mudraci? Nek' ti
dojave i obznane što je Jahve nad Vojskama nakanio s Egiptom.

<span id="an_19:13">19:13</span> Ludi su knezovi taniški, prevareni
knezovi memfiški, oni zavode Egipat, glavare njegovih plemena.

<span id="an_19:14">19:14</span> U njih je ulio Jahve duh vrtoglavi te
zavode Egipat u svakom mu činu da tetura k'o pijanac kada bljuje.

<span id="an_19:15">19:15</span> U Egiptu više ne može uspjeti ništa od
onog što čine glava i rep, palma i sita.

<span id="an_19:16">19:16</span> U onaj će dan Egipćani postati kao
žene, drhtat će i strepiti od zamaha ruke Jahve nad Vojskama kojom će
zamahnuti na njih.

<span id="an_19:17">19:17</span> Zemlja će Judina biti na užas Egiptu;
kad god je se sjeti, strah će ga obuzeti zbog onoga što je Jahve nad
Vojskama protiv njega naumio.

<span id="an_19:18">19:18</span> U onaj će se dan u zemlji egipatskoj
pet gradova što govore kanaanskim jezikom zakleti Jahvi nad Vojskama;
jedan će se od njih zvati Ir Hahres.

<span id="an_19:19">19:19</span> U onaj će dan biti žrtvenik Jahvin
usred zemlje egipatske i stup posvećen Jahvi blizu granice njegove.

<span id="an_19:20">19:20</span> To će Jahvi nad Vojskama biti znak i
svjedočanstvo u egipatskoj zemlji. Kad zazovu Jahvu protiv tlačitelja,
on će im poslati spasitelja i vođu da ih izbavi.

<span id="an_19:21">19:21</span> I objavit će se Jahve Egipćanima, i u
onaj će dan Egipćani spoznati Jahvu; služit će mu žrtvama i prinosima,
zavjetovat će se i izvršavati zavjete.

<span id="an_19:22">19:22</span> Jahve će teško udariti Egipćane, ali će
ih iscijeliti; obratit će se oni Jahvi i on će ih uslišiti i iscijeliti.

<span id="an_19:23">19:23</span> U onaj će dan ići cesta od Egipta do
Asirije. Asirci će dolaziti u Egipat, a Egipćani u Asiriju. Egipat i
Asirija služit će Jahvi.

<span id="an_19:24">19:24</span> U onaj će dan Izrael, treći s Egiptom i
Asirijom, biti blagoslovljen usred zemlje.

<span id="an_19:25">19:25</span> Jahve nad Vojskama blagoslovit će ga:
"Nek' je blagoslovljen", reći će, "moj narod egipatski, djelo mojih ruku
Asirija i baština moja Izrael."

<span id="an_20:1">20:1</span> U godini kad je vrhovni vojskovođa, koga
bijaše poslao Sargon, kralj asirski, došao u Ašdod, napao ga i zauzeo,

<span id="an_20:2">20:2</span> u to vrijeme reče Jahve po Izaiji, sinu
Amosovu: "Hajde, skini kostrijet s bokova i obuću izuj s nogu." On to
učini te iđaše gol i bos.

<span id="an_20:3">20:3</span> Tada reče Jahve: "Kao što je sluga moj
Izaija tri godine išao gol i bos kao znak i znamenje Egiptu i Kušu,

<span id="an_20:4">20:4</span> tako će kralj asirski odvesti sužnje iz
Egipta i izgnanike iz Kuša, mlade i stare, gole i bose, otkrivenih
zadnjica, sramote Egipta.

<span id="an_20:5">20:5</span> Zbunit će se tad i posramiti zbog Kuša,
svoje uzdanice, i Egipta, svojega ponosa.

<span id="an_20:6">20:6</span> I reći će u onaj dan stanovnici ovog
primorja: 'Eto, to je uzdanica naša kojoj se utjecasmo da nam pomogne i
spasi nas od kralja asirskoga. A kako da se mi spasimo?'"

<span id="an_21:1">21:1</span> Proroštvo primorskoj pustinji. Kao što
vihori, hujeći nad Negebom, dolaze iz pustinje, kraja strahotna

<span id="an_21:2">21:2</span> - otkri mi se u strašnom viđenju - tako
pljačkaš pljačka, pustošnik pustoši. "Navali, Elame, opsjedni, Medijo!
Dokrajčit ću sve jauke."

<span id="an_21:3">21:3</span> Zato bedra moja probadaju grčevi; bolovi
me spopadaju k'o trudovi porodilju; od smućenosti ogluših, od straha
obnevidjeh.

<span id="an_21:4">21:4</span> Srce mi dršće, groza me obuze, sumrak za
kojim čeznuh postade mi užas.

<span id="an_21:5">21:5</span> Postavljaju stol, prostiru stolnjak, jede
se i pije ... Ustajte, knezovi, mažite štit!

<span id="an_21:6">21:6</span> Jer Gospod mi ovako reče: "Idi, postavi
stražara! Što vidi, nek' javi.

<span id="an_21:7">21:7</span> Vidi li konjanike, jahače udvojene,
jahače na magarcima, jahače na devama, neka dobro pazi s pažnjom
napetom!"

<span id="an_21:8">21:8</span> A stražar viknu: "Povazdan, Gospodaru,
stojim na stražarnici, čitavu noć na straži prostojim."

<span id="an_21:9">21:9</span> I gle, dolaze konjanici, jahači udvojeni.
Oni mi viknuše, oni rekoše: "Pade, pade Babilon! Svi kipovi njegovih
bogova o zemlju se razbiše."

<span id="an_21:10">21:10</span> Omlaćeno žito, čedo gumna moga, što čuh
od Jahve nad Vojskama, Boga Izraelova, objavih vam!

<span id="an_21:11">21:11</span> Proroštvo o Edomu. Viču mi iz Seira:
"Stražaru, koje je doba noći? Stražaru, koje je doba noći?"

<span id="an_21:12">21:12</span> Stražar odgovori: "Dolazi jutro, a
zatim opet noć. Hoćete li pitati, pitajte, vratite se, dođite!"

<span id="an_21:13">21:13</span> Proroštvo o Arapima. U šikarama
pustinjskim počivate, dedanske karavane.

<span id="an_21:14">21:14</span> Vodu iznesite pred žedne, stanovnici
zemlje temske, iziđite s kruhom pred bjegunca.

<span id="an_21:15">21:15</span> Pred mačevima bježe oni, pred mačem
trgnutim, pred lukom zapetim, pred bojem žestokim.

<span id="an_21:16">21:16</span> Da, ovako mi reče Gospod: "Još jedna
godina, godina nadničarska, i nestat će sve slave Kedrove.

<span id="an_21:17">21:17</span> A od mnogobrojnih strijelaca među
hrabrim sinovima Kedrovim malo će ih ostati." Tako je govorio Jahve, Bog
Izraelov.

<span id="an_22:1">22:1</span> Proroštvo o Dolini viđenja: Što ti je da
uzlaziš sav na krovove,

<span id="an_22:2">22:2</span> grade pun vreve, grade bučni, grade
razigrani? Pobijeni tvoji ne padoše od mača, nit' u boju poginuše mrtvi
tvoji;

<span id="an_22:3">22:3</span> glavari svi ti zajedno pobjegoše, u
ropstvo padoše luka ne napevši. Zasužnjeni su svi tvoji knezovi, zalud
umakoše daleko.

<span id="an_22:4">22:4</span> Zato velim: "Ostavite me, zaplakat ću
gorko; nemojte me tješiti zbog uništenja naroda moga."

<span id="an_22:5">22:5</span> Jer ovo je dan pometnje i rasula od
Jahve, Gospoda nad Vojskama. U Dolini viđenja zid se ruši, vapaj za
pomoć diže se u goru.

<span id="an_22:6">22:6</span> Elam tobolac uzima, Aram konja jaše, a
Kir štit otkriva.

<span id="an_22:7">22:7</span> Krasne doline tvoje pune su bojnih kola,
konjanici stižu pred vrata.

<span id="an_22:8">22:8</span> Tako pada Judi zaštita. U onaj dan svrnuo
si pogled na oružje u Šumskoj kući.

<span id="an_22:9">22:9</span> Vidjeste da u gradu Davidovu ima mnogo
pukotina. Sabraste vodu iz Donjega ribnjaka.

<span id="an_22:10">22:10</span> Prebrojiste kuće jeruzalemske,
porušiste kuće da zid učvrstite.

<span id="an_22:11">22:11</span> Između dva zida načiniste spremište za
vodu iz starog ribnjaka. Ali se ne obazreste na Tvorca, nit' vidjeste
onog što davno sve smisli.

<span id="an_22:12">22:12</span> Gospod, Jahve nad Vojskama, pozivaše
vas u dan onaj da plačete i tugujete, da obrijete glave i pripašete
kostrijet.

<span id="an_22:13">22:13</span> A gle: radost i veselje, ubijaju goveda
i kolju ovce; jedu meso i piju vino: "Jedimo i pijmo, jer sutra nam je
mrijeti."

<span id="an_22:14">22:14</span> Ali Jahve nad Vojskama objavi mi: "Dok
ne umrete, grijeh taj neće vam se oprostiti", reče Jahve, Gospod nad
Vojskama.

<span id="an_22:15">22:15</span> Ovako govori Jahve, Gospod nad
Vojskama: "Hajde, idi k onom dvorjaninu, k Šibni, nadstojniku dvora,

<span id="an_22:16">22:16</span> koji kleše sebi grob na uzvisini i u
stijeni sebi prebivalište usijeca: 'Što tu posjeduješ i koga tu imaš da
sebi klešeš grobnicu?'

<span id="an_22:17">22:17</span> Gle, Jahve će te baciti daleko udarcem
jednim jedinim, snažno će te uhvatiti,

<span id="an_22:18">22:18</span> smotat će te u klupko, kao loptu te
baciti po zemlji širokoj! Ondje ti ćeš umrijeti, s kolima što ti bijahu
na slavu, ti, sramoto dvoru svoga gospodara!"

<span id="an_22:19">22:19</span> Lišit ću te tvoje službe, otjerat te sa
tvog mjesta;

<span id="an_22:20">22:20</span> i pozvat ću svoga slugu Elijakima, sina
Hilkijina.

<span id="an_22:21">22:21</span> Obući ću mu tvoju haljinu, tvojim ću ga
pojasom opasat', tvoju ću mu vlast predati u ruke te će biti otac
žiteljima jeruzalemskim i kući Judinoj.

<span id="an_22:22">22:22</span> Metnut ću mu na pleća ključ od kuće
Davidove: kad otvori, nitko neće zatvoriti, kad zatvori, nitko neće
otvoriti.

<span id="an_22:23">22:23</span> Kao klin zabit ću ga na tvrdu mjestu; i
postat će prijesto slave domu oca svojega.

<span id="an_22:24">22:24</span> O njega će se vješati sva slava njegova
doma očinskog, izdanci i potomstvo, sve malo posuđe, od zdjelica do
ćupova.

<span id="an_22:25">22:25</span> U onaj dan - riječ je Jahve nad
Vojskama - izvući će se klin zabijen na tvrdu mjestu, slomit će se i
pasti. I sav teret što je visio na njemu razbit će se, jer je Jahve
govorio.

<span id="an_23:1">23:1</span> Proroštvo o Tiru. Kukajte, lađe taršiške,
jer vaša je tvrđa razorena! Javljeno im je dok se iz kitimske vraćahu
zemlje.

<span id="an_23:2">23:2</span> Umuknite, stanovnici primorja, trgovci
sidonski, kojih su glasnici brodili morem po vodi velikoj.

<span id="an_23:3">23:3</span> Sjetva Nila, žetva Rijeke, bijaše njegovo
bogatstvo. On bijaše sajmište narodima.

<span id="an_23:4">23:4</span> Stidi se, Sidone, jer more govori: "Ne
hvataju me trudovi niti rađam, ne odgajam momaka nit' podižem
djevojaka."

<span id="an_23:5">23:5</span> Uzdrhtat će Egipćani kad o Tiru vijest
čuju.

<span id="an_23:6">23:6</span> Otplovite u Taršiš, kukajte, stanovnici
primorja.

<span id="an_23:7">23:7</span> Je li to vaš grad veseli što postoji od
davnih davnina i noge ga daleko nosile da se ondje naseli?

<span id="an_23:8">23:8</span> Tko li je to odlučio protiv Tira
okrunjenog, kojeg trgovci bijahu knezovi a prekupci odličnici zemlje?

<span id="an_23:9">23:9</span> Jahve nad Vojskama odluči tako da
osramoti ponosnu slavu, da ponizi sve odličnike zemlje.

<span id="an_23:10">23:10</span> Obrađuj zemlju, kćeri taršiška, tvoje
luke više nema!

<span id="an_23:11">23:11</span> Ruku svoju Gospod diže na more i
kraljevstvima zadrma. Zapovjedi Jahve da se razore tvrđave kanaanske.

<span id="an_23:12">23:12</span> Rekao je: "Nećeš više klikovati,
okaljana djevice, kćeri sidonska!" Ustani i idi u Kitim; ni ondje nećeš
imati mira.

<span id="an_23:13">23:13</span> Evo zemlje kitimske ... podižu se kule
opsadne, razaraju utvrde, sve je ruševina.

<span id="an_23:14">23:14</span> Kukajte, brodovi taršiški, razorena je
vaša tvrđava!

<span id="an_23:15">23:15</span> Dogodit će se, u onaj dan, da će Tir
biti zaboravljen sedamdeset godina, kao dani jednoga kralja. A poslije
sedamdeset godina Tiru će biti kao bludnici iz pjesme:

<span id="an_23:16">23:16</span> "Uzmi citaru i skići se gradom,
bludnice zaboravljena! Sviraj lijepo, pjevaj mnogo, da te se spomenu!"

<span id="an_23:17">23:17</span> Poslije sedamdeset godina pohodit će
Jahve Tir. I grad će opet dobivati svoju plaću bludničku. Podavat će se
bludu sa svim kraljevstvima svijeta na licu zemlje.

<span id="an_23:18">23:18</span> Ali će njegova dobit i plaća biti
posvećena Jahvi; neće se zgrtati ni čuvati, nego će njegova dobit biti
za one koji prebivaju pred Jahvom da imaju hrane do sita i doličnu
odjeću.

<span id="an_24:1">24:1</span> Gle, Jahve razvaljuje zemlju, razara je,
nakazi joj lice, raspršuje stanovnike njene.

<span id="an_24:2">24:2</span> Svećenik će biti k'o i narod, gospodar
k'o i sluga, gospodarica k'o i sluškinja, prodavač k'o i kupac,
zajmodavac k'o i zajmoprimac, vjerovnik k'o i dužnik.

<span id="an_24:3">24:3</span> Opustošena će biti zemlja, opljačkana
sasvim, jer je Jahve odlučio.

<span id="an_24:4">24:4</span> Zemlja tuži, vene, svijet gine, gasne,
nebo sa zemljom propada.

<span id="an_24:5">24:5</span> Oskvrnjena je zemlja pod žiteljima
svojim, jer prestupiše Zakon, pogaziše odredbu, Savez vječni razvrgoše.

<span id="an_24:6">24:6</span> Zato prokletstvo proždire zemlju,
okajavaju stanovnici njeni. Zato su sažgani žitelji zemljini i malo je
ljudi preostalo.

<span id="an_24:7">24:7</span> Vino tuguje, loza vene, uzdišu svi što
bijahu srca vesela.

<span id="an_24:8">24:8</span> Prestalo je veselje uz bubnje, zamrla je
graja razigrana; umukla je glazba citara.

<span id="an_24:9">24:9</span> Ne pije se više vino uz pjesmu, ogrknu
piće silovito.

<span id="an_24:10">24:10</span> Razoren je grad ništavila, zatvoren
ulaz svim kućama.

<span id="an_24:11">24:11</span> Jauk po ulicama zbog vina, nesta svakog
veselja, radost je iz zemlje prognana.

<span id="an_24:12">24:12</span> Tek pustoš ostade u gradu, u trijeske
smrskana su vrata.

<span id="an_24:13">24:13</span> Jer tako se zbiva na zemlji, među
narodima, kao kad se oberu masline il' paljetkuje grožđe nakon berbe.

<span id="an_24:14">24:14</span> Oni glas podižu, kliču od radosti;
uznose s mora veličajnost Jahvinu.

<span id="an_24:15">24:15</span> I na istoku ime Jahve slave oni, na
otocima mora ime Jahve, Boga Izraelova.

<span id="an_24:16">24:16</span> S kraja zemlje čujemo pjesme: "Slava
Pravedniku!" Ali ja kažem: "Propadoh! Propadoh! Jao meni! Vjerolomci se
iznevjeriše, nevjerom se, vjerolomci, iznevjeriše."

<span id="an_24:17">24:17</span> Strava, jama, zamka tebi, žitelju
zemlje:

<span id="an_24:18">24:18</span> tko pred glasom strave uteče u jamu će
upasti; tko se iz jame izvuče zamka će ga uhvatit'. Da, otvorit će se
ustave u visini i zatresti zemlji temelji.

<span id="an_24:19">24:19</span> Zemlja će se grozno razbiti, zemlja će
se strašno raspući, zemlja će se silno uzdrmati,

<span id="an_24:20">24:20</span> zemlja će zateturati poput pijanca,
zanjihat se poput kolibe; toliko će joj otežati bezakonje njeno da će
pasti i neće više ustati.

<span id="an_24:21">24:21</span> I dogodit će se u onaj dan: Jahve će
kazniti u visini Vojsku nebesku, a na zemlji sve kraljeve zemaljske;

<span id="an_24:22">24:22</span> bit će sakupljeni i zasužnjeni u jami,
zatvoreni u tamnicu i nakon mnogih dana kažnjeni.

<span id="an_24:23">24:23</span> Pocrvenjet će mjesec, postidjet se
sunce, jer će kraljevati Jahve nad Vojskama na gori Sionu i u Jeruzalemu
i Slava će mu sjati pred starješinama.

<span id="an_25:1">25:1</span> Jahve, ti si Bog moj, uznosim te, tvoje
ime slavim, jer si proveo čudesan naum, smišljen od davnine, istinit i
vjeran,

<span id="an_25:2">25:2</span> jer grad si pretvorio u hrpu kamenja, a
mjesto utvrđeno u ruševine. Tvrđa neprijateljska više nije grad,
dovijeka se više obnoviti neće.

<span id="an_25:3">25:3</span> Zato te slavi narod snažan, grad moćnih
plemena tebe se boji;

<span id="an_25:4">25:4</span> jer ti si utočište nevoljnom, utočište
ubogom u nevolji; ti si skrovište od pljuska i od žege zaklon, jer ćud
je silnička kao pljusak zimski;

<span id="an_25:5">25:5</span> kao žega nad zemljom sušnom ti gušiš
graju neprijatelja; kao žega sjenom oblaka prekinu se silniku pjesma
pobjednička.

<span id="an_25:6">25:6</span> I Jahve nad Vojskama spremit će svim
narodima na ovoj gori gozbu od pretiline, gozbu od izvrsna vina, od
pretiline sočne, od vina staložena.

<span id="an_25:7">25:7</span> Na ovoj gori on će raskinuti zastor što
zastiraše sve narode, pokrivač koji sva plemena pokrivaše

<span id="an_25:8">25:8</span> i uništit će smrt zasvagda. I suzu će sa
svakog lica Jahve, Gospod, otrti - sramotu će svog naroda na svoj zemlji
skinuti: tako Jahve reče.

<span id="an_25:9">25:9</span> I reći će se u onaj dan: "Gle, ovo je Bog
naš, u njega se uzdasmo, on nas je spasio; ovo je Jahve u koga se
uzdasmo! Kličimo i veselimo se spasenju njegovu,

<span id="an_25:10">25:10</span> jer ruka Jahvina na ovoj gori počiva!"
Moab je izgažen na svome mjestu kao što se gazi slama na buništu;

<span id="an_25:11">25:11</span> ondje on razmahuje rukama kao što ih
razmahuje plivač kada pliva. Ali Jahve obara njegovu ponositost i
propinjanja ruku njegovih.

<span id="an_25:12">25:12</span> Visoku tvrđu tvojih zidina on
razvaljuje, na zemlju baca, u prah ruši.

<span id="an_26:1">26:1</span> U onaj dan pjevat ću ovu pjesmu u zemlji
Judinoj: "Tvrd grad mi imamo: za obranu nam On podiže zidove i predziđa.

<span id="an_26:2">26:2</span> Otvorite vrata! Nek' uđe narod pravedni
koji čuva vjernost,

<span id="an_26:3">26:3</span> čiji je značaj čvrst, koji čuva mir jer
se u te uzda.

<span id="an_26:4">26:4</span> Uzdajte se u Jahvu dovijeka, jer Jahve je
Stijena vječna;

<span id="an_26:5">26:5</span> on obara one koji obitavahu visoko,
razvaljuje tvrđu visoku, ruši u prah, sravnjuje sa zemljom,

<span id="an_26:6">26:6</span> te je gaze noge, noge ubogih i koraci
nevoljnih."

<span id="an_26:7">26:7</span> Put je pravednikov prav, ti ravniš stazu
pravednom.

<span id="an_26:8">26:8</span> Da, na stazi tvojih sudova željno te,
Jahve, čekamo; ime tvoje i spomen tvoj duša nam žudi.

<span id="an_26:9">26:9</span> Dušom svojom žudim tebe noću i duhom
svojim u sebi te tražim. Jer kad se na zemlji pojave tvoji sudovi, uče
se pravdi stanovnici kruga zemaljskoga.

<span id="an_26:10">26:10</span> Ako se pomiluje opaki, on se ne uči
pravednosti. U zemlji pravednosti on čini bezakonje i ne obazire se na
veličanstvo Jahvino.

<span id="an_26:11">26:11</span> Jahve, ruka je tvoja podignuta, a oni
je ne vide. Nek' vide i postide se, nek' ih proguta revnost za narod,
nek' ih proždre oganj pripravljen dušmanima tvojim.

<span id="an_26:12">26:12</span> Jahve, ti mir nama daješ, jer ti si
tvorac svih djela naših.

<span id="an_26:13">26:13</span> Jahve, Bože naš, gospodarili su nama
osim tebe drugi gospodari, ali tebe jedinog, ime tvoje, častimo.

<span id="an_26:14">26:14</span> Mrtvi neće oživjeti, sjene neće
uskrsnuti, jer ti si ih kaznio i uništio i zatro svaki spomen na njih!

<span id="an_26:15">26:15</span> Umnožio si narod, Jahve, umnožio si
narod, proslavio se, proširio sve granice zemlje!

<span id="an_26:16">26:16</span> Jahve, tražili su te u nevolji;
izlijevali tihu molitvu, kad ih je stigla tvoja kazna.

<span id="an_26:17">26:17</span> Kao što se trudna žena pred porođajem
grči i viče u bolovima, takvi smo, Jahve, pred tobom.

<span id="an_26:18">26:18</span> Zatrudnjeli smo, u mukama smo kao da
rađamo, nismo donijeli duha spasenja zemlji nit' se rodiše stanovnici
svijeta.

<span id="an_26:19">26:19</span> Tvoji će mrtvi oživjeti, uskrsnut će
tijela. Probudite se i kličite, stanovnici praha! Jer rosa je tvoja -
rosa svjetlosti, i zemlja će sjene na svijet dati.

<span id="an_26:20">26:20</span> Hajde, narode moj, uđi u sobe i vrata
za sobom zatvori. Sakrij se časkom dok jarost ne prođe.

<span id="an_26:21">26:21</span> Jer, gle, izići će Jahve iz svog
prebivališta da stanovnike zemljine kazni što se o njeg' ogriješiše.
Izbacit će zemlja svu krv što je na njoj prolivena i neće više kriti
onih koji su na njoj poklani.

<span id="an_27:1">27:1</span> U onaj dan kaznit će Jahve mačem ljutim,
velikim i jakim Levijatana, zmiju hitru, Levijatana, zmiju vijugavu, i
ubit će zmaja morskoga.

<span id="an_27:2">27:2</span> U onaj dan pjevajte mu, vinogradu
vinorodnom:

<span id="an_27:3">27:3</span> Ja, Jahve, njega čuvam, svaki čas ga
zalijevam, i da ga tko ne ošteti, danju i noću stražim.

<span id="an_27:4">27:4</span> Nema gnjeva u meni! Nek' se trnje i drač
samo pojavi, protiv njega ustat ću u boj, svega ću ga sažgati!

<span id="an_27:5">27:5</span> Ili u moje nek' dođe okrilje, neka sklopi
mir sa mnom, mir neka sklopi sa mnom!

<span id="an_27:6">27:6</span> Dolaze dani kad će se ukorijeniti Jakov,
razgranit' se i procvasti Izrael, i sav svijet plodovima napuniti.

<span id="an_27:7">27:7</span> Je li ga udario kako udari one koji njega
udarahu? Je li ga ubio kako ubi one koji njega ubiše?

<span id="an_27:8">27:8</span> Za kaznu ga potjera, izagna, odnese ga
silnim dahom svojim u dan istočnjaka.

<span id="an_27:9">27:9</span> Tako će se okajati bezakonje Jakovljevo;
a ovo je sve plod oproštenja grijeha njegova. Neka se smrve svi kamenovi
žrtvenika kao što se u prah drobi krečno kamenje! Nek' se više ne dižu
ašere i sunčani stupovi!

<span id="an_27:10">27:10</span> Jer opustje tvrdi grad, naselje je
poharano, napušteno kao pustinja. Telad ondje pase - leži ondje, grmlje
brsti.

<span id="an_27:11">27:11</span> Kad mu se osuše grane, lome ih, dolaze
žene i oganj pale. Jer to je narod nerazuman, zato ga neće žaliti
Stvoritelj, Tvorac mu se neće smilovati.

<span id="an_27:12">27:12</span> Jahve će u dan onaj klasje vrijeći od
Eufrata do Potoka egipatskog, i bit ćete pobrani jedan po jedan, djeco
Izraelova.

<span id="an_27:13">27:13</span> U onaj dan zatrubit će velika trublja,
i doći će izgubljeni u zemlji asirskoj, i koji bijahu izgnani u zemlju
egipatsku, i poklonit će se Jahvi na Svetoj gori, u Jeruzalemu.

<span id="an_28:1">28:1</span> Teško gizdavu vijencu pijanica
Efrajimovih, uvelu cvijetu blistava mu nakita - onima što uvrh plodnog
dola leže vinom opijeni!

<span id="an_28:2">28:2</span> Evo, od Gospoda jaki i moćni, kao pljusak
s tučom, kao vihor razorni, prolom oblaka i povodanj, i svom ih snagom
na zemlju baca.

<span id="an_28:3">28:3</span> Bit će izgažen nogama gizdav vijenac
pijanica Efrajimovih

<span id="an_28:4">28:4</span> i uveo cvijet blistava mu nakita uvrh
plodnih dolina; bit će kao rana smokva prije ljeta: čim je tko spazi,
odmah je ubere.

<span id="an_28:5">28:5</span> U onaj dan Jahve nad Vojskama postat će
kruna slave i sjajan vijenac Ostatku svoga naroda -

<span id="an_28:6">28:6</span> duh pravde onome koji sjedi na stolici
sudačkoj i srčanost onome koji odbija napad na vrata.

<span id="an_28:7">28:7</span> Oni posrću od vina, teturaju od žestoka
pića: svećenici i proroci od žestoka pića posrću; omami ih vino;
teturaju od žestoka pića, posrću u viđenjima, ljuljaju se sudeći.

<span id="an_28:8">28:8</span> Svi su stolovi puni gnusnih bljuvotina,
nigdje čista mjesta nema!

<span id="an_28:9">28:9</span> "Koga on to uči mudrosti, koga on upućuje
u objavu? Zar djecu odviknutu od mlijeka odbijenu od prsiju?

<span id="an_28:10">28:10</span> Sav la-sav, sav la-sav, kav la-kav, kav
la-kav, zeer šam, zeer šam."

<span id="an_28:11">28:11</span> Da, mucavim usnama i na stranom jeziku
govorit će se ovom narodu.

<span id="an_28:12">28:12</span> On im reče: "Evo počinka, dajte umornom
da otpočine! Evo odmora!" Ali ne htjedoše poslušati.

<span id="an_28:13">28:13</span> Zato će im Jahve ovako govoriti: "Sav
la-sav, sav la-sav, kav la-kav, kav la-kav, zeer šam, zeer šam", da
hodeći padnu nauznak, da se razbiju, zapletu i uhvate.

<span id="an_28:14">28:14</span> Stoga čujte riječ Jahvinu, vi
podsmjevači, vi što vladate narodom ovim koji je u Jeruzalemu.

<span id="an_28:15">28:15</span> Vi velite: "Sklopismo savez sa smrću i
s Podzemljem učinismo sporazum. Kad prođe bič razorni, ne, neće nas
dohvatiti, jer od laži načinismo sebi sklonište i od obmane skrovište."

<span id="an_28:16">28:16</span> Stog ovako govori Jahve Gospod: "Evo,
postavljam na Sion kamen odabrani, dragocjen kamen ugaoni, temeljac.
Onaj koji u nj vjeruje neće propasti.

<span id="an_28:17">28:17</span> I uzet ću pravo za mjeru, a pravdu za
tezulju." I tuča će vam zastrti sklonište od laži, a voda otplaviti
skrovište;

<span id="an_28:18">28:18</span> propast će savez vaš sa smrću, vaš
sporazum s Podzemljem održat' se neće. Kada bič razorni prođe, satrt će
vas;

<span id="an_28:19">28:19</span> kad god prođe, dohvatit će vas;
prolazit će svako jutro, danju i noću. Samo će vas strah uputit u
objavu.

<span id="an_28:20">28:20</span> Prekratka će bit' postelja da se čovjek
pruži, preuzak pokrivač da se umota.

<span id="an_28:21">28:21</span> Da, kao na gori Perasimu, Jahve će
ustati, kao u Dolini gibeonskoj, on će se razjariti, da izvrši djelo
svoje, djelo čudnovato, da ispuni naum svoj, naum tajnoviti.

<span id="an_28:22">28:22</span> Podsmijevanja se okanite, da vas jače
okovi ne stegnu; jer čuh da je od Gospoda, Jahve nad Vojskama, zemlji
ovoj dosuđeno uništenje.

<span id="an_28:23">28:23</span> Poslušajte i čujte glas moj,
prisluhnite pomno moju besjedu.

<span id="an_28:24">28:24</span> Ore li orač svakog dana, brazdi, brana
njivu svoju?

<span id="an_28:25">28:25</span> A kad joj poravna površinu, ne sije li
grahor, ne sipa li kumin? Pšenicu gdje treba, proso i ječam, i napokon
raž po rubovima?

<span id="an_28:26">28:26</span> Bog ga njegov upućuje, on ga uči djelu
pravom.

<span id="an_28:27">28:27</span> Ne mlati se grahor cijepom, nećeš
točkom po kuminu, već se grahor štapom mlati, a kumin se prutom lupa.

<span id="an_28:28">28:28</span> A da li se žito tare? Ne, nećeš ga
dovijeka mlatiti: po njem ćeš pognat kolski točak i konje, ali ga
zdrobiti nećeš.

<span id="an_28:29">28:29</span> I to dolazi od Jahve nad Vojskama,
savjetom divnog, mudrošću velikog.

<span id="an_29:1">29:1</span> Teško Arielu! Arielu, gradu što ga opkoli
David! Nek' se niže godina na godinu, nek' se izredaju blagdani,

<span id="an_29:2">29:2</span> pa ću pritisnuti Ariel i nastat će jauk i
lelek. Za mene ćeš biti Ariel,

<span id="an_29:3">29:3</span> opkolit ću te kao David, rovovima
okružiti, suprot tebi nasipe ću dići.

<span id="an_29:4">29:4</span> Oboren govorit ćeš sa zemlje, iz praha
mucat' riječju prigušenom, glas će ti se iz zemlje dizat' kao
pokojnikov, iz praha ćeš šaptati besjedu.

<span id="an_29:5">29:5</span> Kao sitna prašina bit će mnoštvo tvojih
dušmana, kao pljeva razvijana - rulja silnika: i odjednom, u tren oka:

<span id="an_29:6">29:6</span> pohodit će te Jahve nad Vojskama
grmljavinom, tutnjem, bukom velikom, vihorom, olujom i plamenim ognjem
što proždire.

<span id="an_29:7">29:7</span> Bit će k'o san, utvara noćna: mnoštvo
svih naroda što vojuje s Arielom i svih onih koji zavojštiše na nj i na
utvrde njegove i koji ga odasvud pritijesniše.

<span id="an_29:8">29:8</span> Bit će kao kad gladan sanja da jede, a
probudi se prazna želuca; i kao kad žedan sanja da pije, pa se,
iznemogao, suha grla probudi. Tako će se dogoditi mnoštvu naroda koji
vojuju protiv Gore sionske.

<span id="an_29:9">29:9</span> Stanite, skamenite se od čuda, oslijepite
i obnevidite! Pijani su, ali ne od vina, posrću, ali ne od silna pića.

<span id="an_29:10">29:10</span> Jahve je izlio na vas duh obamrlosti,
zatvorio je oči vaše - proroke, zastro glave vaše - vidioce.

<span id="an_29:11">29:11</span> Zato će vam svako viđenje biti kao
riječi u zapečaćenoj knjizi: dade li se kome tko zna čitati govoreći:
"De, čitaj to!" - on će odgovoriti: "Ne mogu jer je zapečaćena."

<span id="an_29:12">29:12</span> A dade li se kome tko ne zna čitati
govoreći: "Čitaj to!" - on će odvratiti: "Ne znam čitati."

<span id="an_29:13">29:13</span> Jahve reče: "Jer mi narod ovaj samo
ustima pristupa i samo me usnama časti, a srce mu je daleko od mene i
njegovo štovanje naučena ljudska uredba,

<span id="an_29:14">29:14</span> zato ću, evo, i dalje čudno postupati s
ovim narodom - čudno i prečudno: i propast će mudrost njegovih mudraca,
pomračit se umnost njegovih umnika."

<span id="an_29:15">29:15</span> Teško onima koji se od Jahve kriju da
bi svoje sakrili namjere i koji u mraku djeluju i zbore: "Tko nas vidi i
tko nas pozna?"

<span id="an_29:16">29:16</span> Kolike li naopakosti vaše! Cijeni li se
glina kao lončar, pa da djelo rekne svome tvorcu: "NIje me on načinio"?
Ili lonac da rekne lončaru: "On ne razumije ništa"?

<span id="an_29:17">29:17</span> Neće li se naskoro Libanon u voćnjak
pretvoriti, a voćnjak izroditi u šumu?

<span id="an_29:18">29:18</span> I čut će u onaj dan gluhi riječi
knjige; oslobođene mraka i tmine, oči će slijepih vidjeti.

<span id="an_29:19">29:19</span> A siromasi će se opet radovati u Jahvi,
najbjedniji će klicat' Svecu Izraelovu,

<span id="an_29:20">29:20</span> jer neće više biti silnika, nestat će
podsmjevača, istrijebit će se svi koji zlo snuju:

<span id="an_29:21">29:21</span> oni koji riječju druge okrivljuju, oni
koji na vratima sucu postavljaju zamku i nizašto obaraju pravednika.

<span id="an_29:22">29:22</span> Zato ovako govori Jahve, Bog kuće
Jakovljeve, koji otkupi Abrahama: "Neće se odsad više stidjeti Jakov i
više mu neće lice blijedjeti,

<span id="an_29:23">29:23</span> jer kad vidi usred sebe djelo mojih
ruku, svetit će ime moje." Svetit će Sveca Jakovljeva, bojat će se Boga
Izraelova.

<span id="an_29:24">29:24</span> Zabludjeli duhom urazumit će se, a oni
što mrmljaju primit će pouku.

<span id="an_30:1">30:1</span> Teško sinovima odmetničkim! - riječ je
Jahvina. Oni provode osnove koje nisu moje, sklapaju saveze koji nisu po
mom duhu i grijeh na grijeh gomilaju.

<span id="an_30:2">30:2</span> Zaputiše se u Egipat, ne pitajući usta
moja, da se uteku faraonovu zaklonu i da se zaštite u sjeni Egipta.

<span id="an_30:3">30:3</span> Zaklon faraonov bit će na sramotu, i na
ruglo zaštita u sjeni Egipta.

<span id="an_30:4">30:4</span> Eno mu knezova već u Soanu, podanici
stigoše u Hanes:

<span id="an_30:5">30:5</span> svi će se oni razočarati u narodu
beskorisnom, neće im biti na pomoć ni na korist, već na sramotu i
porugu.

<span id="an_30:6">30:6</span> Proroštvo o negepskim životinjama. Kroza
zemlju nevolje i bijede, lavice i lava koji riču, ljutice i zmaja
krilatog, nose oni blago na leđima magaraca i bogatstvo na grbi deva,
nose ga narodu beskorisnom.

<span id="an_30:7">30:7</span> Jer prazna je i ništavna pomoć Egipta,
zato ga i zovemo: Rahab - danguba.

<span id="an_30:8">30:8</span> Ded napiši na ploču i zapiši u knjigu da
vremenima budućim svjedočanstvo ostane.

<span id="an_30:9">30:9</span> Ovo je narod odmetnički, sinovi lažljivi,
sinovi koji neće da slušaju Zakon Jahvin.

<span id="an_30:10">30:10</span> Vidovitima oni govore: "Okanite se
viđenja!" a vidiocima: "Ne prorokujte istinu! Govorite nam što je
ugodno, opsjene nam prorokujte!

<span id="an_30:11">30:11</span> Skrenite s puta, zastranite sa staze,
uklonite nam s očiju Sveca Izraelova!"

<span id="an_30:12">30:12</span> Stog' ovako zbori Svetac Izraelov: "Jer
riječ ovu odbacujete, a uzdate se u opačinu i prijevaru i na njih se
oslanjate,

<span id="an_30:13">30:13</span> grijeh će vam taj biti poput pukotine,
visoko na zidu izbočene, koja prijeti rušenjem.

<span id="an_30:14">30:14</span> Da se sruši k'o što se glinen sud
razbije, slupan nemilice, te mu se među krhotinama ne nađe ni rbine,
žerave da uzmeš s ognjišta il' zagrabiš vode iz studenca."

<span id="an_30:15">30:15</span> Jer ovako govori Jahve Gospod, Svetac
Izraelov: "Mir i obraćenje - spas vam je, u smirenu uzdanju snaga je
vaša. Ali vi ne htjedoste.

<span id="an_30:16">30:16</span> Rekoste: 'Ne! Pobjeći ćemo na konjima!'
- i zato, bježat ćete! 'Na brzim ćemo konjima jahati!' - i zato, bit će
brži vaši neprijatelji!"

<span id="an_30:17">30:17</span> Pobjeći će vas tisuća kad jedan
zaprijeti, zaprijete li petorica, u bijeg ćete nagnut' dok vas ne
preostane k'o kopljača na vrhu gore il' na brijegu zastava.

<span id="an_30:18">30:18</span> Al' Jahve čeka čas da vam se smiluje, i
stog izglÄedÄa da vam milost iskaže, jer Jahve je Bog pravedan - blago
svima koji njega čekaju.

<span id="an_30:19">30:19</span> Da, puče sionski koji živiš u
Jeruzalemu, više ne plači! Čim začuje vapaj tvoj, odmah će ti se
smilovati; čim te čuje, uslišit će te.

<span id="an_30:20">30:20</span> Hranit će vas Gospod kruhom tjeskobe,
pojiti vodom nevolje, al' se više neće kriti tvoj Učitelj - oči će ti
gledati Učitelja tvoga.

<span id="an_30:21">30:21</span> I uši će tvoje čuti riječ gdje iza tebe
govori: "To je put, njime idite", bilo da vam je krenuti nadesno ili
nalijevo.

<span id="an_30:22">30:22</span> Smatrat ćeš nečistima svoje srebrne
kumire i pozlatu svojih kipova; odbacit ćeš ih kao nečist i reći im:
"Napolje!"

<span id="an_30:23">30:23</span> A on će dati kišu tvojem sjemenu što ga
posiješ u zemlju, i kruh kojim zemlja urodi bit će obilat i hranjiv.
Stoka će tvoja pasti u onaj dan po prostranim pašnjacima.

<span id="an_30:24">30:24</span> Volovi i magarci što obrađuju zemlju
jest će osoljenu krmu, ovijanu lopatom i vijačom.

<span id="an_30:25">30:25</span> I na svakoj gori i na svakome povišenom
brijegu bit će potoka i rječica - u dan silnoga pokolja kad se kule budu
rušile.

<span id="an_30:26">30:26</span> Tada će svjetlost mjesečeva biti kao
svjetlost sunčana, a svjetlost će sunčana postati sedam puta jača, kao
svjetlost sedam dana - u dan kad Jahve iscijeli prijelom svojemu narodu,
izliječi rane svojih udaraca.

<span id="an_30:27">30:27</span> Gle, ime Jahve izdaleka dolazi, gnjev
njegov gori, dim je neizdrživ. Usne su mu pune jarosti, jezik mu oganj
što proždire.

<span id="an_30:28">30:28</span> Dah mu je kao potok nabujali što do
grla seže. On dolazi da prosije narode rešetom zatornim, da stavi uzde
zavodljive u čeljusti naroda.

<span id="an_30:29">30:29</span> Tad će vam pjesma biti kao u noćima
blagdanskim, kad su srca vesela kao u onoga koji uza zvuke frule
hodočasti na Goru Jahvinu, k Stijeni Izraelovoj.

<span id="an_30:30">30:30</span> Jahve će zagrmjet glasom veličajnim i
pokazat ruku svoju što udara u jarosnu gnjevu, sred ognja zatornog, iz
olujna pljuska i krupÄe kamene.

<span id="an_30:31">30:31</span> Od glasa Jahvina prepast će se Asur,
šibom ošinut.

<span id="an_30:32">30:32</span> I kad god ga udari šiba kaznena, kojom
će ga Jahve išibati, nek' se oglase bubnjevi i citare - u sav jek boja
on s njima ratuje!

<span id="an_30:33">30:33</span> Odavna je pripravljen Tofet za Moleka -
lomača visoka, široka, mnogo ognja, mnogo drvlja. Dah gnjeva Jahvina,
kao potok sumporni, njega će spaliti.

<span id="an_31:1">31:1</span> Teško onima što slaze u Egipat po pomoć i
nadu u konje polažu te se uzdaju u mnoga kola i u mnoštvo konjanika, ne
gledajuć' s uzdanjem u Sveca Izraelova i od Jahve savjeta ne tražeć'.

<span id="an_31:2">31:2</span> Al' i on je mudar i navalit će zlo, i
neće poreć' svojih prijetnja; on će ustat' na dom zlikovački i na pomoć
zločinačku.

<span id="an_31:3">31:3</span> Egipćanin je čovjek, a ne Bog; konji su
mu meso, a ne duh; kada Jahve rukom mahne, posrnut će pomagač i past će
onaj komu pomaže - svi će zajedno propasti.

<span id="an_31:4">31:4</span> Da, ovako mi reče Jahve: Kao što lav ili
lavić nad plijenom reži, pa i kad se strči na njega mnoštvo pastira, on
se ne prepada vike njihove, nit' za njihovu graju mari - tako će Jahve
nad Vojskama sići da vojuje za goru Sion, za visinu njezinu.

<span id="an_31:5">31:5</span> Kao ptice što lepršaju krilima, Jahve nad
Vojskama zaklanjat će Jeruzalem, zaklanjat' ga, izbaviti, poštedjet' ga
i spasiti.

<span id="an_31:6">31:6</span> Vratite se onome od kog otpadoste tako
duboko, sinovi Izraelovi.

<span id="an_31:7">31:7</span> Da, u onaj će dan svatko prezreti svoje
kumire srebrne i zlatne što ih rukama sebi za grijeh načiniste.

<span id="an_31:8">31:8</span> Asur neće pasti od mača ljudskoga:
proždrijet će ga mač, ali ne čovječji. Od mača će bježat', al' će mu
satnici pod tlaku pasti.

<span id="an_31:9">31:9</span> Užasnut, ostavit će svoju hridinu,
prestravljeni, knezovi od svoje će bježat' zastave - riječ je Jahve,
čiji je oganj na Sionu i čija je peć u Jeruzalemu.

<span id="an_32:1">32:1</span> Evo po pravdi kralj kraljuje, po pravici
vladaju knezovi:

<span id="an_32:2">32:2</span> svaki je kao zavjetrina, utočište od
nevremena, kao u sušnoj zemlji potoci, kao sjena u žednoj pustari.

<span id="an_32:3">32:3</span> Oči vidovitih neće više biti slijepe, uši
onih što čuju slušat će pozorno;

<span id="an_32:4">32:4</span> srce nerazumnih shvaćat će mudrost,
mucavci će govorit' okretno i razgovijetno;

<span id="an_32:5">32:5</span> pokvarenjaka neće više zvati plemenitim,
varalicu neće više držat' odličnikom.

<span id="an_32:6">32:6</span> Jer, pokvarenjak govori ludosti i srce mu
bezakonje snuje, da počini zlodjela, da o Jahvi oholo govori; da
gladnoga ostavi prazna želuca, da žednome napitak uskrati.

<span id="an_32:7">32:7</span> U varalice pakosno je oružje; on spletke
samo kuje, da lažima upropasti uboge, pa i kad nevoljnik pravo dokazuje.

<span id="an_32:8">32:8</span> U plemenita nakane su plemenite i
plemenito on djeluje.

<span id="an_32:9">32:9</span> Ustajte, žene nehajne, slušajte moj glas;
kćeri lakoumne, čujte mi besjedu.

<span id="an_32:10">32:10</span> Za godinu i nekoliko dana drhtat ćete,
lakoumnice, jer jematve neće biti, plodovi se neće brati.

<span id="an_32:11">32:11</span> Dršćite, nehajnice, strepite,
lakoumnice, svucite se, obnažite, oko bedara kostrijet opašite!

<span id="an_32:12">32:12</span> Bijte se u prsa zbog ljupkih polja,
plodnih vinograda;

<span id="an_32:13">32:13</span> zbog njiva naroda mojega što rađaju
trnjem i dračem; zbog svih kuća veselih, grada razigranog.

<span id="an_32:14">32:14</span> Jer, napuštena bit će palača, opustjet
će bučni grad; Ofel i kula postat će brlog dovijeka - bit će radost
divljim magarcima, paša stadima,

<span id="an_32:15">32:15</span> dok se na nas ne izlije duh iz visina.
Tad će pustinja postat' voćnjak, a voćnjak se u šumu pretvorit'.

<span id="an_32:16">32:16</span> U pustinji će se nastaniti pravo, i
pravda će prebivati u voćnjaku.

<span id="an_32:17">32:17</span> Mir će biti djelo pravde, a plod
pravednosti - trajan pokoj i uzdanje.

<span id="an_32:18">32:18</span> Narod će moj prebivati u nastambama
pouzdanim, u bezbrižnim počivalištima.

<span id="an_32:19">32:19</span> A šuma će biti oborena, grad će biti
snižen.

<span id="an_32:20">32:20</span> Blago vama: sijat ćete kraj svih voda,
puštajući vola i magarca da slobodno idu!

<span id="an_33:1">33:1</span> Teško tebi koji nepustošen pustošiš, koji
pljačkaš nepljačkan, kad prestaneš, tebe će opustošiti, opljačkat' te
kad prestaneš pljačkati.

<span id="an_33:2">33:2</span> Jahve, smiluj nam se, u te se uzdamo!
Budi mišica naša svako jutro, naš spas u doba nevolje.

<span id="an_33:3">33:3</span> Od silna tutnja pobjegoše narodi, ti
ustade, raspršiše se puci

<span id="an_33:4">33:4</span> i plijen se skuplja kao što se kupe
šaške, na nj će navaliti kao jato skakavaca.

<span id="an_33:5">33:5</span> Uzvišen je Jahve jer u visini stoluje, on
puni Sion pravom i pravednošću.

<span id="an_33:6">33:6</span> Pouzdan je tvoj vijek: mudrost i znanje
spasonosno su blago - a strah Gospodnji njegovo bogatstvo.

<span id="an_33:7">33:7</span> Gle, stanovništvo Arielovo kuka po
ulicama, glasnici mironosni plaču gorko.

<span id="an_33:8">33:8</span> Opustješe ceste, s putova nesta putnika;
raskidaju se savezi, preziru se svjedoci, ni prema kome nema obzira.

<span id="an_33:9">33:9</span> Gine zemlja u žalosti, u stidu vene
Libanon. Šaron je kao stepa, Bašan i Karmel ogolješe.

<span id="an_33:10">33:10</span> "Sada ću ustati", veli Jahve, "sada ću
se dići, sada uzvisiti.

<span id="an_33:11">33:11</span> Začeste sijeno, rodit ćete slamu; dah
moj proždrijet će vas kao oganj.

<span id="an_33:12">33:12</span> Narodi će biti sažgani u vapno, kao
posječeno trnje što gori u vatri.

<span id="an_33:13">33:13</span> Čujte, vi koji ste daleko, što sam
učinio, a vi koji ste blizu poznajte mi snagu!"

<span id="an_33:14">33:14</span> Na Sionu strepe grešnici, trepet
spopada bezbožnika: "Tko će od nas opstati pred ognjem zatornim, tko će
od nas opstati pred žarom vječnim?"

<span id="an_33:15">33:15</span> Onaj koji hodi u pravdi i pravo govori,
koji prezire dobit od prinude, koji otresa ruku da ne primi mito, koji
zatiskuje uši da ne čuje o krvoproliću, koji zatvara oči da ne vidi zlo:

<span id="an_33:16">33:16</span> on će prebivati u visinama, tvrđe na
stijenama bit će mu utočište, imat će dosta kruha i vode će mu svagda
dotjecati.

<span id="an_33:17">33:17</span> Oči će ti gledati kralja u njegovoj
ljepoti, promatrat će zemlju nepreglednu.

<span id="an_33:18">33:18</span> Srce će ti u strahu misliti: Gdje li je
onaj što je brojio, gdje li onaj što je mjerio, gdje li onaj što je
prebrajao mladiće?

<span id="an_33:19">33:19</span> Nećeš više vidjeti divljega naroda,
naroda nerazumljiva i neshvatljiva govora, jezika strana što ga nitko ne
razumije.

<span id="an_33:20">33:20</span> Pogledaj na Sion, grad blagdana naših:
oči će ti Jeruzalem vidjeti, prebivalište zaštićeno, šator što se ne
prenosi, kojem se kolčići nikad ne vade, nit' mu se ijedno uže otkida.

<span id="an_33:21">33:21</span> Ondje nam je Jahve silni, umjesto
rijeka i širokih rukavaca: neće onud proći nijedna lađa s veslima niti
će koji bojni brod projedriti.

<span id="an_33:23">33:23</span> Užad ti je popustila, ne može držati
jarbola ni razviti stijega, pa se dijeli golemo blago oteto - kljasti će
se naplijeniti plijena!

<span id="an_33:22">33:22</span> Jer Jahve je sudac naš, Jahve naš
vojvoda, Jahve je kralj naš - on će nas spasiti.

<span id="an_33:24">33:24</span> I nijedan građanin neće reći: "Bolestan
sam!" Narodu što živi ondje krivnja će se oprostiti.

<span id="an_34:1">34:1</span> Pristupite, puci, da čujete, pomno
slušajte, narodi; čuj, zemljo, i sve što te ispunja, kruže zemaljski i
sve što raste po tebi!

<span id="an_34:2">34:2</span> Jer razgnjevi se Jahve na sve narode,
razjari se na svu vojsku njihovu. Izruči ih uništenju, pokolju ih
predade.

<span id="an_34:3">34:3</span> Leže njihovi pobijeni, smrad se diže od
trupla mnogih, krv gorama proteče,

<span id="an_34:4">34:4</span> raspade se sva vojska nebeska. Nebesa se
sviše kao knjiga i pada sva njihova vojska k'o što lozov list otpada,
k'o što se trusi lišće smokovo.

<span id="an_34:5">34:5</span> Jer na nebu je opijeni mač moj: gle, na
Edom on se obara da kazni narod što ga prokleh.

<span id="an_34:6">34:6</span> Mač Jahvin krvlju je opijen, omašćen
pretilinom, krvlju janjećom i jarećom, pretilinom bubrega ovnujskih. Jer
Jahvi se u Bosri žrtva prinosi, veliko klanje u zemlji edomskoj.

<span id="an_34:7">34:7</span> S njima će biti poklani bivoli i junad s
bikovima. Zemlja će se njihovom napojiti krvlju, i prašina njihova
omastit' pretilinom,

<span id="an_34:8">34:8</span> jer Jahvi je ovo dan odmazde, godina
naplate da Sion osveti.

<span id="an_34:9">34:9</span> Potoci se njegovi obrću u smolu, prašina
njegova u sumpor, i zemlja će mu postat smola goreća.

<span id="an_34:10">34:10</span> Ni noću ni danju ugasit' se neće, dim
će joj se dizati dovijeka, iz koljena u koljeno pusta će ostati, za
vjekove vjekova nitko neće prolaziti njome.

<span id="an_34:11">34:11</span> Zaposjest će je jež i čaplja, sova i
gavran prebivat će u njoj. Rastegnut će nad njom uže pustoši i visak
praznine.

<span id="an_34:12">34:12</span> Ondje će se nastaniti jarci, neće biti
više plemića njezinih, ondje se više neće proglašavat' kraljevi, svi će
joj knezovi biti uništeni.

<span id="an_34:13">34:13</span> Nići će trnje u njenim dvorcima, u
tvrđavama kopriva i stričak, ona će biti jazbina čagljima, ležaj
nojevima.

<span id="an_34:14">34:14</span> Ondje će se sretat divlje mačke s
hijenama, jarci će dozivati jedan drugoga; ondje će se odmarati Lilit
našav počivalište.

<span id="an_34:15">34:15</span> Ondje će se gnijezditi guja, odlagati
jaja, ležat' na njima, u sjeni ih tvojoj izleći; onamo će slijetati
jastrebovi jedan za drugim.

<span id="an_34:16">34:16</span> Istražujte u knjizi Jahvinoj i čitajte,
nijedno od tog ne izosta, jer usta njegova tako narediše i duh njegov
njih sakupi.

<span id="an_34:17">34:17</span> Jer on im je ždrijeb bacio i ruka im
njegova užetom zemlju odmjeri: dovijeka će je oni posjedovati, od
koljena do koljena nju će obitavati.

<span id="an_35:1">35:1</span> Nek' se uzraduje pustinja, zemlja
sasušena, neka kliče stepa, nek' ljiljan procvjeta.

<span id="an_35:2">35:2</span> Nek' bujno cvatom cvate, da, neka od
veselja kliče i nek' se raduje. Dana joj je slava Libanona, divota
Karmela i Šarona; oni će vidjeti slavu Jahvinu, divotu Boga našega.

<span id="an_35:3">35:3</span> Ukrijepite ruke klonule, učvrstite
koljena klecava!

<span id="an_35:4">35:4</span> Recite preplašenim srcima: "Budite jaki,
ne bojte se! Evo Boga vašega, odmazda dolazi, Božja naplata, on sam hita
da nas spasi!"

<span id="an_35:5">35:5</span> Sljepačke će oči progledati, uši će se
gluhih otvoriti,

<span id="an_35:6">35:6</span> tad će hromi skakati k'o jelen, njemakov
će jezik klicati. Jer će u pustinji provreti voda, i u stepi potoci,

<span id="an_35:7">35:7</span> sažgana će zemlja postat' jezero, a tlo
žedno - izvori. U brlozima gdje ležahu čaglji izrast će rogoz i trska.

<span id="an_35:8">35:8</span> Bit će ondje čista cesta, a zvat će se
Sveti put: nitko nečist njime neće proći, bezumnici njime neće lutati.

<span id="an_35:9">35:9</span> Ondje neće više biti lÓava, nit' će onud
zvijer prolaziti, već će hodit' samo otkupljeni,

<span id="an_35:10">35:10</span> vraćati se otkupljenici Jahvini. Doći
će u Sion kličuć' od radosti, s veseljem vječnim na čelima; pratit će ih
radost i veselje, pobjeći će bol i jauci.

<span id="an_36:1">36:1</span> Četrnaeste godine Ezekijina kraljevanja
asirski kralj Sanherib napade sve utvrđene judejske gradove i osvoji ih.

<span id="an_36:2">36:2</span> Tada pošalje asirski kralj iz Lakiša u
Jeruzalem kralju Ezekiji velikoga peharnika s jakom vojskom. On stade
kod vodovoda Gornjeg ribnjaka, na putu u Valjarevo polje.

<span id="an_36:3">36:3</span> K njemu iziđe upravitelj dvora Elijakim,
sin Hilkijin, pisar Šebna i savjetnik Joah, sin Asafov.

<span id="an_36:4">36:4</span> Veliki im peharnik reče: "Kažite Ezekiji:
Ovako govori veliki kralj, kralj asirski: 'Kakvo je to uzdanje u koje se
uzdaš?

<span id="an_36:5">36:5</span> Misliš li da su prazne riječi već i
savjet i snaga za rat? U koga se uzdaš da si se pobunio protiv mene?

<span id="an_36:6">36:6</span> Eto, oslanjaš se na Egipat, na slomljenu
trsku koja prodire i probada dlan onomu tko se na nju nasloni. Takav je
faraon, kralj egipatski, svima koji se uzdaju u njega.'

<span id="an_36:7">36:7</span> Možda ćete mi odgovoriti: 'Uzdamo se u
Jahvu, Boga svojega.' Ali nije li njemu Ezekija uklonio uzvišice i
žrtvenike i zapovjedio Judejcima i Jeruzalemu: 'Samo se pred ovim
žrtvenikom klanjajte!'

<span id="an_36:8">36:8</span> Hajde, okladi se s mojim gospodarom,
kraljem asirskim: dat ću ti dvije tisuće konja ako mogneš naći jahače za
njih.

<span id="an_36:9">36:9</span> Kako ćeš onda odoljeti jednome jedinom od
najmanjih slugu moga gospodara? Ali ti se uzdaš u Egipat da će ti dati
kola i konjanike!

<span id="an_36:10">36:10</span> Naposljetku, zar sam ja mimo volju
Jahvinu krenuo protiv ove zemlje da je razorim? Sam mi je Jahve rekao:
'Idi na tu zemlju i razori je!'"

<span id="an_36:11">36:11</span> Elijakim, Šebna i Joah rekoše velikom
peharniku: "Molimo te, govori svojim slugama aramejski, jer mi
razumijemo; ne govori s nama judejski da čuje narod koji je na
zidinama."

<span id="an_36:12">36:12</span> Ali im veliki peharnik odgovori: "Zar
me moj gospodar poslao da ovo kažem tvojem gospodaru i tebi, a ne upravo
onim ljudima koji sjede na zidinama, osuđeni da s vama jedu svoju nečist
i piju svoju mokraću?"

<span id="an_36:13">36:13</span> Tada se veliki peharnik uspravi i u sav
glas povika na judejskom ove riječi: "Čujte riječ velikoga kralja,
kralja asirskoga!

<span id="an_36:14">36:14</span> Ovako veli kralj: 'Neka vas Ezekija ne
zavarava, jer vas ne može izbaviti iz moje ruke.

<span id="an_36:15">36:15</span> Neka vas Ezekija ne hrabri pouzdanjem u
Jahvu govoreći: Jahve će nas sigurno izbaviti: ovaj grad neće pasti u
ruke kralju asirskom.

<span id="an_36:16">36:16</span> Ne slušajte Ezekije, jer ovako veli
asirski kralj: Sklopite mir sa mnom, predajte mi se, pa neka svaki od
vas jede plodove iz svoga vinograda i sa svoje smokve i neka pije vode
iz svojega studenca

<span id="an_36:17">36:17</span> dok ne dođem i ne odvedem vas u zemlju
kao što je vaša, u zemlju pšenice i mošta, u zemlju kruha i vinograda.

<span id="an_36:18">36:18</span> Ne dajte da vas Ezekija zaludi govoreći
vam: Jahve će vas izbaviti. Jesu li bogovi drugih naroda izbavili svoje
zemlje iz ruku asirskoga kralja?

<span id="an_36:19">36:19</span> Gdje su bogovi hamatski i arpadski,
gdje su bogovi sefarvajimski, gdje su bogovi samarijski da izbave
Samariju iz moje ruke?

<span id="an_36:20">36:20</span> Koji su među svim bogovima tih zemalja
izbavili svoju zemlju iz moje ruke, da bi Jahve izbavio Jeruzalem iz
ruke moje?'"

<span id="an_36:21">36:21</span> Šutjeli su i ni riječi mu nisu
odgovorili, jer kralj bijaše zapovjedio: "Ne odgovarajte mu!"

<span id="an_36:22">36:22</span> Upravitelj dvora Elijakim, sin
Hilkijin, pisar Šebna i savjetnik Joah, sin Asafov, dođoše k Ezekiji,
razdrijevši haljine, i saopćiše mu riječi velikoga peharnika.

<span id="an_37:1">37:1</span> Čuvši to, kralj Ezekija razdrije svoje
haljine, obuče kostrijet i ode u Dom Jahvin.

<span id="an_37:2">37:2</span> Zatim posla Elijakima, upravitelja dvora,
kraljevskog pisara Šebnu i svećeničke starješine, odjevene u kostrijet,
k proroku Izaiji, sinu Amosovu.

<span id="an_37:3">37:3</span> Oni mu rekoše: "Ovako veli Ezekija: 'Ovo
je dan nevolje, kazne i rugla: prispješe djeca do porođaja, a nema snage
da se rode.

<span id="an_37:4">37:4</span> Možda je Jahve, Bog tvoj, čuo riječi
velikog peharnika koga je kralj asirski, gospodar njegov, poslao da se
izruguje Bogu živome, i možda će Jahve, Bog tvoj, kazniti riječi koje je
čuo! Pomoli se pobožno za Ostatak koji je još preostao!'"

<span id="an_37:5">37:5</span> Kad su sluge kralja Ezekije stigle k
Izaiji,

<span id="an_37:6">37:6</span> on im reče: "Kažite svome gospodaru:
'Ovako veli Jahve: Ne boj se riječi koje si čuo kada su na me hulile
sluge kralja asirskoga.

<span id="an_37:7">37:7</span> Udahnut ću u njega duh, i kad čuje jednu
vijest, vratit će se u svoju zemlju. I učinit ću da u svojoj zemlji
pogine od mača.'"

<span id="an_37:8">37:8</span> Veliki peharnik vrati se i nađe asirskoga
kralja gdje opsjeda Libnu, jer bijaše čuo da je kralj otišao iz Lakiša.

<span id="an_37:9">37:9</span> Dočuo je, naime, da je Tirhaka, etiopski
kralj, zavojštio na njega. Tada Sanherib ponovo uputi poslanike da kažu
Ezekiji:

<span id="an_37:10">37:10</span> "Ovako recite judejskom kralju Ezekiji:
'Neka te ne vara tvoj Bog, u koga se uzdaš, govoreći ti: Jeruzalem neće
pasti u ruke asirskog kralja.

<span id="an_37:11">37:11</span> Ti znaš što su kraljevi asirski učinili
svim zemljama izručivši ih prokletstvu! A ti, ti li ćeš se spasiti?

<span id="an_37:12">37:12</span> Jesu li bogovi spasili narode koje su
uništili moji oci: Gozance, Harance, Resefce i Edence, u Tel Basaru?

<span id="an_37:13">37:13</span> Gdje je kralj hamatski, kralj arpadski,
kralj Sefarvajima, Hene i Ive?'"

<span id="an_37:14">37:14</span> Ezekija primi pismo iz ruke poslanikove
i pročita ga. Zatim uđe u Dom Jahvin i razvi ga ondje pred Jahvom.

<span id="an_37:15">37:15</span> I pomoli se Ezekija Jahvi ovako:

<span id="an_37:16">37:16</span> "Jahve nad Vojskama, Bože Izraelov,
koji stoluješ nad kerubima, ti si Bog jedini nad svim kraljevstvima na
zemlji, ti si stvorio nebo i zemlju.

<span id="an_37:17">37:17</span> Prikloni uho, Jahve, i počuj! Otvori
oči, Jahve, i vidi! Sanheribove čujder riječi koje poruči da izruga Boga
živoga.

<span id="an_37:18">37:18</span> Istina je, o Jahve, asirski su kraljevi
zatrli sve narode i zemlje njihove;

<span id="an_37:19">37:19</span> pobacali im u oganj bogove, jer ne
bijahu bogovi to, već djela ruku ljudskih, od drva i kamena; zato ih i
uništiše.

<span id="an_37:20">37:20</span> Ali sada, Jahve, Bože naš, izbavi nas
iz ruke njegove, da spoznaju sva kraljevstva zemlje da si ti, Jahve, Bog
jedini!"

<span id="an_37:21">37:21</span> Tad Izaija, sin Amosov, poruči Ezekiji:
"Ovako veli Jahve, Bog Izraelov: 'Uslišah molitvu koju mi uputi zbog
Sanheriba, kralja asirskoga.'

<span id="an_37:22">37:22</span> Evo riječi što je Jahve objavi protiv
njega: Prezire te, ruga ti se, djevica, Kći sionska; za tobom maše
glavom kći jeruzalemska.

<span id="an_37:23">37:23</span> Koga si grdio, hulio? Na koga si glasno
vikao, ohol pogled dizao? Na Sveca Izraelova!

<span id="an_37:24">37:24</span> Po slugama si svojim vrijeđao Gospoda.
Govorio si: s mnoštvom kola ja popeh se na vrh gorÄa, na najviše vrhunce
Libanona. Posjekoh mu ja cedre najviše i čemprese ponajljepše. Dosegoh
mu vrh najviši, i vrt njegov šumoviti.

<span id="an_37:25">37:25</span> Kopao sam i pio sam vode tuđe;
stopalima tad isuših sve rijeke egipatske.

<span id="an_37:26">37:26</span> Čuješ li dobro? Odavna to sam snovao,
odiskona smišljao, sada to ostvarujem: na tebi je da prometneš gradove
tvrde u razvaline;

<span id="an_37:27">37:27</span> stanovnici njini, nemoćni, prepadnuti i
smeteni, bjehu kao trava u polju kao mlado zelenilo, kao trava vrh
krovova opaljena vjetrom istočnim.

<span id="an_37:28">37:28</span> Znam kad se dižeš i kad sjedaš, kad
izlaziš i kad se vraćaš.

<span id="an_37:29">37:29</span> Jer bjesnio si na me i jer obijest
tvoja do ušiju mi dođe, prsten ću ti provući kroz nozdrve, uzde stavit'
u žvale, vratit ću te putem kojim si došao!

<span id="an_37:30">37:30</span> A znak nek' ti bude ovo: ove će se
godine jesti što se samo okrÄunÄi, dogodine što samo uzraste, a treće
godine sijte i žanjite, sadite vinograde, jedite im rod.

<span id="an_37:31">37:31</span> Preživjeli iz kuće Judine, žilje će
pustit' u dubinu, plodom rodit' u visinu.

<span id="an_37:32">37:32</span> Jer će iz Jeruzalema izaći Ostatak.
Sačuvani s gore Siona. Sve će to učinit' ljubomora Jahve nad Vojskama.

<span id="an_37:33">37:33</span> Zato ovo govori Jahve o kralju
asirskom: U ovaj grad on ući neće, ovamo strijele svoje neće izmetati, k
njemu neće ni štit okrenuti, niti oko njega nasipe kopati.

<span id="an_37:34">37:34</span> Vratit će se putem kojim je i došao, u
grad ovaj neće ući - riječ je Jahvina.

<span id="an_37:35">37:35</span> Grad ću ovaj štitit, zakriliti ga, sebe
radi i rad sluge svoga Davida."

<span id="an_37:36">37:36</span> Tad iziđe Anđeo Jahvin i pobi u
asirskom taboru sto osamdeset i pet tisuća ljudi. Ujutru, kad je valjalo
ustati, gle, bijahu ondje sve sami mrtvaci.

<span id="an_37:37">37:37</span> Sanherib podiže tabor i ode. Vratio se
u Ninivu.

<span id="an_37:38">37:38</span> Jednoga dana, dok se klanjao u hramu
svoga boga Nimroka, njegovi ga sinovi Adramelek i Sareser ubiše mačem i
pobjegoše u zemlju araratsku. Na njegovo se mjesto zakralji sin mu
Asar-Hadon.

<span id="an_38:1">38:1</span> U ono se vrijeme Ezekija razbolje nasmrt.
Prorok Izaija, sin Amosov, dođe mu i reče: "Ovako veli Jahve: 'Uredi
kuću svoju, jer ćeš umrijeti, nećeš ozdraviti.'"

<span id="an_38:2">38:2</span> Ezekija se okrenu zidu i ovako se pomoli
Jahvi:

<span id="an_38:3">38:3</span> "Ah, Jahve, sjeti se da sam pred tobom
hodio vjerno i poštena srca i učinio što je dobro u tvojim očima." I
Ezekija briznu u gorak plač.

<span id="an_38:4">38:4</span> Tada dođe riječ Jahvina Izaiji:

<span id="an_38:5">38:5</span> "Idi i reci Ezekiji: Ovako kaže Jahve,
Bog oca tvoga Davida: 'Uslišao sam tvoju molitvu, vidio tvoje suze.
Izliječit ću te; za tri dana uzići ćeš u Dom Jahvin. Dodat ću tvome
vijeku petnaest godina.

<span id="an_38:6">38:6</span> Izbavit ću tebe i ovaj grad iz ruku
asirskoga kralja. Jest, zakrilit ću ovaj grad!'"

<span id="an_38:7">38:7</span> Izaija odgovori: "Evo ti znaka od Jahve
da će učiniti što je rekao:

<span id="an_38:8">38:8</span> sjenu koja je sišla po stupnjevima
Ahazova sunčanika vratit ću za deset stupnjeva natrag." I vrati se sunce
deset stupnjeva natrag po stupnjevima po kojima bijaše već sišlo.

<span id="an_38:9">38:9</span> Pjesan Ezekije, kralja judejskoga, kada
se razbolio pa ozdravio od svoje bolesti:

<span id="an_38:10">38:10</span> "Govorio sam: U podne dana svojih ja
moram otići. Na vratima Podzemlja mjesto mi je dano za ostatak mojih
ljeta.

<span id="an_38:11">38:11</span> Govorio sam: Vidjet više neću Jahve na
zemlji živih, vidjet više neću nikoga od stanovnika ovog svijeta.

<span id="an_38:12">38:12</span> Stan je moj razvrgnut, bačen daleko,
kao šator pastirski; poput tkalca moj si život namotao da bi me otkinuo
od osnove. Od jutra do noći skončat ćeš me,

<span id="an_38:13">38:13</span> vičem sve do jutra; kao što lav mrska
kosti moje, od jutra do noći skončat ćeš me.

<span id="an_38:14">38:14</span> Poput laste ja pijučem, zapomažem kao
golubica, uzgor mi se okreću oči, zauzmi se, jamči za me.

<span id="an_38:15">38:15</span> Kako ću mu govoriti i što ću mu reći?
TÓa on je koji djeluje. Slavit ću te sva ljeta svoja, premda s gorčinom
u duši.

<span id="an_38:16">38:16</span> Gospodine, za tebe živjet će srce moje
i živjet će moj duh. Ti ćeš me izliječiti i vratiti mi život,

<span id="an_38:17">38:17</span> bolest će mi se pretvorit' u zdravlje.
Ti si spasio dušu moju od jame uništenja, za leđa si bacio sve moje
grijehe.

<span id="an_38:18">38:18</span> Jer Podzemlje ne slavi te, ne hvali te
Smrt; oni koji padnu u rupu u tvoju se vjernost više ne uzdaju.

<span id="an_38:19">38:19</span> Živi, živi, jedino on te slavi kao ja
danas. Otac naučava sinovima tvoju vjernost.

<span id="an_38:20">38:20</span> U pomoć mi, Jahve priteci, i mi ćemo
pjevati uz harfe sve dane svojega života pred Hramom Jahvinim."

<span id="an_38:21">38:21</span> Izaija naloži: "Donesite oblog od
smokava, privijte mu ga na čir i on će ozdraviti."

<span id="an_38:22">38:22</span> Ezekija upita: "Po kojem ću znaku
prepoznati da ću uzići u Dom Jahvin?"

<span id="an_39:1">39:1</span> U to vrijeme posla babilonski kralj
Merodak Baladan, sin Baladanov, pisma s darom Ezekiji, jer bijaše čuo da
se razbolio i ozdravio.

<span id="an_39:2">39:2</span> Ezekija se obradova tome i pokaza
poslanicima svoju riznicu - srebro, zlato, miomirise i mirisavo ulje -
svoju oružanu i sve što je bilo u skladištima. Nije bilo ničega u
njegovu dvoru i u svemu njegovu gospodarstvu što im Ezekija nije
pokazao.

<span id="an_39:3">39:3</span> Tada prorok Izaija dođe kralju Ezekiji i
upita ga: "Što su rekli ti ljudi i odakle su došli k tebi?" Ezekija
odgovori: "Došli su iz daleke zemlje, iz Babilona."

<span id="an_39:4">39:4</span> Izaija upita dalje: "Što su vidjeli u
tvojem dvoru?" Ezekija odgovori: "Vidjeli su sve što je u mojem dvoru;
nema u mojim skladištima ničega što im nisam pokazao."

<span id="an_39:5">39:5</span> Tad Izaija reče Ezekiji: "Čuj riječ Jahve
nad Vojskama:

<span id="an_39:6">39:6</span> 'Evo dolaze dani kada će sve što je u
tvojem dvoru, sve što su tvoji oci nakupili do danas, biti odneseno u
Babilon. Ništa neće ostati,' kaže Jahve.

<span id="an_39:7">39:7</span> 'A od sinova koji poteku od tebe, koji ti
se rode, neke će uzeti da budu uškopljeni dvorani babilonskoga kralja.'"

<span id="an_39:8">39:8</span> Ezekija odgovori Izaiji: "Povoljna je
riječ koju ti je Jahve objavio." A mislio je: "Bit će barem mira i
sigurnosti za moga života."

<span id="an_40:1">40:1</span> "Tješite, tješite moj narod, govori Bog
vaš.

<span id="an_40:2">40:2</span> Govorite srcu Jeruzalema, vičite mu da mu
se ropstvo okonča, da mu je krivnja okajana, jer iz Jahvine ruke primi
dvostruko za sve grijehe svoje."

<span id="an_40:3">40:3</span> Glas viče: "Pripravite Jahvi put kroz
pustinju. Poravnajte u stepi stazu Bogu našemu.

<span id="an_40:4">40:4</span> Nek' se povisi svaka dolina, nek' se
spusti svaka gora i brežuljak. Što je neravno, nek' se poravna, strmine
nek' postanu ravni.

<span id="an_40:5">40:5</span> Otkrit će se tada Slava Jahvina i svako
će je tijelo vidjeti, jer Jahvina su usta govorila."

<span id="an_40:6">40:6</span> Glas nalaže: "Viči!" Odgovorih: "Što da
vičem?" - "Svako je tijelo k'o trava, k'o cvijet poljski sva mu dražest.

<span id="an_40:7">40:7</span> Sahne trava, vene cvijet, kad dah Jahvin
preko njih prođe. Doista, narod je trava.

<span id="an_40:8">40:8</span> Sahne trava, vene cvijet, ali riječ Boga
našeg ostaje dovijeka."

<span id="an_40:9">40:9</span> Na visoku se uspni goru, glasniče radosne
vijesti, Sione! Podigni snažno svoj glas, glasniče radosne vijesti,
Jeruzaleme! Podigni ga, ne boj se, reci judejskim gradovima: "Evo Boga
vašega!"

<span id="an_40:10">40:10</span> Gle, Gospod Jahve dolazi u moći,
mišicom svojom vlada! Evo s njim naplata njegova, a ispred njega njegova
nagrada.

<span id="an_40:11">40:11</span> Kao pastir pase stado svoje, u ruke
uzima jaganjce, nosi ih u svome naručju i brižljivo njeguje dojilice.

<span id="an_40:12">40:12</span> Tko je šakom izmjerio more i nebesa
premjerio pedljem? Tko je mjericom izmjerio zemlju i planine na mjerila,
a tezuljom bregove?

<span id="an_40:13">40:13</span> Tko je pokrenuo duh Jahvin, koji ga je
uputio savjetnik?

<span id="an_40:14">40:14</span> S kim se on posvjetova, tko je njemu
mudrost ulio, naučio ga putovima pravde? Tko li ga je naučio znanju,
pokazao mu put k umnosti?

<span id="an_40:15">40:15</span> Gle, narodi su kao kap iz vjedra,
vrijede kao prah na tezulji. Otoci, gle, lebde poput truna!

<span id="an_40:16">40:16</span> Libanon je malen za lomaču, a zvijeri
njegovih nema dosta za paljenicu.

<span id="an_40:17">40:17</span> Svi narodi k'o ništa su pred njim,
ništavilo su njemu i praznina.

<span id="an_40:18">40:18</span> S kime ćete prispodobit' Boga? I s
kakvim ga likom usporedit'?

<span id="an_40:19">40:19</span> Ljevač lijeva idol, zlatar ga pozlaćuje
i lijeva od srebra lančiće.

<span id="an_40:20">40:20</span> Siromah za prinos bira drvo koje ne
trune; i vješta traži umjetnika. da mu načini kip nepomičan.

<span id="an_40:21">40:21</span> Zar ne znate? Zar niste čuli? Nije li
vam odiskona otkriveno? Zar niste shvatili tko zasnova zemlju?

<span id="an_40:22">40:22</span> On stoluje vrh kruga zemaljskoga kom su
stanovnici poput skakavaca. Kao zastor nebesa je razastro, kao šator za
stan razapeo.

<span id="an_40:23">40:23</span> On obraća u ništa knezove, uništava
suce zemaljske.

<span id="an_40:24">40:24</span> Tek što su zasađeni, tek što su
posijani, tek što im stabljika u zemlju korijen pruži, on puhne na njih
i oni posahnu, vihor ih k'o pljevu raznese.

<span id="an_40:25">40:25</span> "S kime ćete mene prispodobit', tko mi
je ravan?" - kaže Svetac.

<span id="an_40:26">40:26</span> Podignite oči i gledajte: tko je to
stvorio? Onaj koji na broj izvodi vojsku njihovu i koji ih sve zove po
imenu.

<span id="an_40:27">40:27</span> Zašto kažeš, Jakove, i ti, Izraele,
govoriš: "Moj put sakriven je Jahvi, Bogu mom izmiče moja pravica?"

<span id="an_40:28">40:28</span> Zar ne znaš? Zar nisi čuo? Jahve je Bog
vječni, krajeva zemaljskih stvoritelj. On se ne umara, ne sustaje, i um
je njegov neizmjerljiv.

<span id="an_40:29">40:29</span> Umornome snagu vraća, jača nemoćnoga.

<span id="an_40:30">40:30</span> Mladići se more i malakšu, iznemogli,
momci posrću.

<span id="an_40:31">40:31</span> Al' onima što se u Jahvu uzdaju snaga
se obnavlja, krila im rastu kao orlovima, trče i ne sustaju, hode i ne
more se.

<span id="an_41:1">41:1</span> Umuknite preda mnom, otoci, nek' novu
snagu narodi priberu. Nek' se primaknu i progovore; zajedno pristupimo k
sudu.

<span id="an_41:2">41:2</span> "Tko je podigao s Istoka onog kog ukorak
prati Pobjeda? Tko mu izručuje narode i kraljeve podlaže? Prah su pod
mačem njegovim, k'o pljevu ih njegov luk raspršuje.

<span id="an_41:3">41:3</span> Goni ih, napreduje pouzdano, noge mu se
ceste ne dotiču.

<span id="an_41:4">41:4</span> Tko je to učinio i izvršio? Onaj koji
odiskona zove naraštaje, ja, Jahve, koji sam prvi i bit ću ovaj isti s
posljednjima!"

<span id="an_41:5">41:5</span> Otoci gledaju i strah ih obuzima, dršću
krajevi zemaljski, oni se bliže i već su tu.

<span id="an_41:6">41:6</span> Svatko pomaže svome drugu i bratu svom
zbori: "Hrabro!"

<span id="an_41:7">41:7</span> Ljevač bodri zlatara, onaj koji gladi
čekićem bodri onog koji kuje na nakovnju. On govori o spajanju: "Dobro
je", i čavlima kip učvršćuje da se ne pomiče.

<span id="an_41:8">41:8</span> Ti, Izraele, slugo moja, Jakove, kog sam
izabrao, potomče Abrahama, mojega ljubimca!

<span id="an_41:9">41:9</span> Ti koga uzeh s krajeva zemlje i pozvah s
rubova njenih, ti kome rekoh: "Ti si sluga moj, izabrao sam te i nisam
te odbacio."

<span id="an_41:10">41:10</span> Ne boj se jer ja sam s tobom; ne
obaziri se plaho jer ja sam Bog tvoj. Ja te krijepim i pomažem ti,
podupirem te pobjedničkom desnicom.

<span id="an_41:11">41:11</span> Gle, postidjet će se i smesti svi koji
su na tebe bjesnjeli, bit će uništeni i propast će oni što se s tobom
parbiše!

<span id="an_41:12">41:12</span> Tražit ćeš svoje protivnike, ali ih
nećeš naći. Bit će uništeni, svedeni na ništa oni koji protiv tebe
vojuju.

<span id="an_41:13">41:13</span> Jer ja, Jahve, Bog tvoj, krijepim
desnicu tvoju i kažem ti: "Ne boj se, ja ti pomažem."

<span id="an_41:14">41:14</span> Ne boj se, Jakove, crviću, Izraele,
ličinko, ja sam pomoć tvoja - riječ je Jahvina - Svetac Izraelov tvoj je
otkupitelj.

<span id="an_41:15">41:15</span> Gle, činim te mlatilom oštrim, novim,
dvostrukih zubaca; mlatit ćeš i satirati brda, u prah ćeš pretvoriti
bregove.

<span id="an_41:16">41:16</span> Vijat ćeš ih, vjetar će ih odnijeti,
vihor će ih raspršiti. A ti ćeš kliktati u Jahvi, dičit ćeš se Svecem
Izraelovim.

<span id="an_41:17">41:17</span> Ubogi i bijedni vodu traže, a nje nema!
Jezik im se osuši od žeđi. Ja, Jahve, njih ću uslišiti, ja, Bog
Izraelov, ostavit' ih neću.

<span id="an_41:18">41:18</span> U goleti bregova otvorit ću rijeke i
posred dolova izvore. Pustinju ću pretvoriti u močvaru, a u vrela sušnu
zemlju.

<span id="an_41:19">41:19</span> Posadit ću u pustinji cedar, bagrem,
mirtu i maslinu. Stepu ću pošumiti čempresom, brijestom i šimširom
zajedno.

<span id="an_41:20">41:20</span> Nek' svi vide i nek' znaju, nek'
promisle i nek' shvate: ruka Jahvina to učini, Svetac Izraelov stvori
sve.

<span id="an_41:21">41:21</span> "Iznesite svoj spor, kaže Jahve,
predočite dokaze, kaže kralj Jakovljev.

<span id="an_41:22">41:22</span> Nek' pristupe i nek' nam objave ono što
će se zbiti. TÓa što su nam otkrili o onom što bijaše, što se ispunilo,
da o tom mislimo? Il' objavite što će biti, da doznamo ono što dolazi.

<span id="an_41:23">41:23</span> Otkrijte nam što će se poslije zbiti, i
poznat ćemo da ste bogovi. Učinite nešto, dobro ili zlo, da se začudimo
i prepadnemo zajedno.

<span id="an_41:24">41:24</span> Ali vi niste ništa i djela su vam
ništavna, gnusan je koji vas izabere."

<span id="an_41:25">41:25</span> Podigoh ga sa sjevera da dođe, zazvah
ga po imenu s istoka. Kao blato gazio je namjesnike, kao što po glini
lončar gazi.

<span id="an_41:26">41:26</span> Tko je to odiskona objavio da bismo
znali, unaprijed prorekao da bismo rekli: istina je? Ali nikog nema tko
bi objavio, niti koga da bi navijestio, niti koga da čuje riječi vaše.

<span id="an_41:27">41:27</span> Ja prvi rekoh Sionu: "Gle, evo ih";
prvi Jeruzalemu poslah glasnika vijesti radosne.

<span id="an_41:28">41:28</span> Gledao sam, ali ne bješe nikoga, ni
jednoga od njih da savjet dade, da ih pitam i da odgovore.

<span id="an_41:29">41:29</span> Svi zajedno ništa su, ništavna su djela
njihova, vjetar i ispraznost njihovi kipovi.

<span id="an_42:1">42:1</span> Evo Sluge mojega koga podupirem, mog
izabranika, miljenika duše moje. Na njega sam svoga duha izlio da donosi
pravo narodima.

<span id="an_42:2">42:2</span> On ne viče, on ne diže glasa, niti se
čuti može po ulicama.

<span id="an_42:3">42:3</span> On ne lomi napuknutu trsku niti gasi
stijenj što tinja. Vjerno on donosi pravdu,

<span id="an_42:4">42:4</span> ne sustaje i ne malakše dok na zemlji ne
uspostavi pravo. Otoci žude za njegovim naukom.

<span id="an_42:5">42:5</span> Ovako govori Jahve, Bog, koji stvori i
razastrije nebesa, koji rasprostrije zemlju i njeno raslinje, koji dade
dah narodima na njoj i dah bićima što njome hode.

<span id="an_42:6">42:6</span> Ja, Jahve, u pravdi te pozvah, čvrsto te
za ruku uzeh; oblikovah te i postavih te za Savez narodu i svjetlost
pucima,

<span id="an_42:7">42:7</span> da otvoriš oči slijepima, da izvedeš
sužnje iz zatvora, iz tamnice one što žive u tami.

<span id="an_42:8">42:8</span> Ja, Jahve mi je ime, svoje slave drugom
ne dam, niti časti svoje kipovima.

<span id="an_42:9">42:9</span> Što prije prorekoh, evo, zbi se, i nove
događaje ja naviještam, i prije negoli se pokažu, vama ih objavljujem.

<span id="an_42:10">42:10</span> Pjevajte Jahvi pjesmu novu, i s kraja
zemlje hvalu njegovu, neka ga slavi more sa svim što je u njem, otoci i
njihovi žitelji!

<span id="an_42:11">42:11</span> Nek' digne glas pustinja i njeni
gradovi, nek' odjeknu naselja gdje žive Kedarci! Nek' podvikuju
stanovnici Stijene, neka kliču s gorskih vrhova!

<span id="an_42:12">42:12</span> Nek' daju čast Jahvi i hvalu mu
naviještaju po otocima!

<span id="an_42:13">42:13</span> Kao junak izlazi Jahve, kao ratnik žar
svoj podjaruje. Uz bojni poklik i viku ratnu ide junački na svog
neprijatelja.

<span id="an_42:14">42:14</span> "Šutjeh dugo, gluh se činjah, svladavah
se; sad vičem kao žena kada rađa, dašćem i uzdišem.

<span id="an_42:15">42:15</span> Isušit ću brda i bregove, sparušiti svu
zelen po njima, rijeke ću u stepe pretvoriti i močvare isušiti.

<span id="an_42:16">42:16</span> Vodit ću slijepce po cestama, uputit'
ih putovima. Pred njima ću tamu u svjetlost obratit', a neravno tlo u
ravno. To ću učiniti i neću propustiti.

<span id="an_42:17">42:17</span> Uzmaknut će u golemu stidu koji se
uzdaju u kipove, koji ljevenim likovima govore: 'Vi ste naši bogovi.'"

<span id="an_42:18">42:18</span> Čujte, gluhi! Progledajte, slijepi, da
vidite!

<span id="an_42:19">42:19</span> Tko je slijep ako ne moj sluga, tko je
gluh kao glasnik koga šaljem? Tko je slijep kao prijatelj, tko je gluh
kao sluga Jahvin?

<span id="an_42:20">42:20</span> Mnogo si vidio, ali nisi mario, uši ti
bjehu otvorene, ali nisi čuo!

<span id="an_42:21">42:21</span> Jahvi se svidjelo zbog njegove
pravednosti da uzveliča i proslavi Zakon svoj.

<span id="an_42:22">42:22</span> A narod je ovaj opljačkan i oplijenjen,
mladići mu stavljeni u klade, vrgnuti u zatvore. Plijene ih, a nikoga da
ih izbavi; robe ih, a nitko da kaže: "Vrati!"

<span id="an_42:23">42:23</span> Tko od vas mari za to? Tko pazi i sluša
unapredak?

<span id="an_42:24">42:24</span> Tko je pljačkašu izručio Jakova i
otimačima Izraela? Nije li Jahve, protiv koga smo griješili, čijim
putima ne htjedosmo hoditi, čiji Zakon nismo slušali?

<span id="an_42:25">42:25</span> Zato izli na Izraela žarki gnjev svoj i
strahote ratne: plamen ga okruži odasvud, al' on ni to nije shvatio;
sažeže ga, al' on ni to k srcu ne uze.

<span id="an_43:1">43:1</span> Sada ovako govori Jahve, koji te stvorio,
Jakove, koji te sazdao, Izraele: "Ne boj se, jer ja sam te otkupio;
imenom sam te zazvao: ti si moj!

<span id="an_43:2">43:2</span> Kad preko vode prelaziš, s tobom sam; ili
preko rijeke, neće te preplaviti. Pođeš li kroz vatru, nećeš izgorjeti,
plamen te opaliti neće.

<span id="an_43:3">43:3</span> Jer ja sam Jahve, Bog tvoj, Svetac
Izraelov, tvoj spasitelj. Za otkupninu tvoju dajem Egipat, mjesto tebe
dajem Kuš i Šebu.

<span id="an_43:4">43:4</span> Jer dragocjen si u mojim očima, vrijedan
si i ja te ljubim. Stog i dajem ljude za tebe i narode za život tvoj.

<span id="an_43:5">43:5</span> Ne boj se jer ja sam s tobom. S istoka ću
ti dovest' potomstvo i sabrat ću te sa zapada.

<span id="an_43:6">43:6</span> Reći ću sjeveru: 'Daj mi ga!' a jugu 'Ne
zadržavaj ga!' Sinove mi dovedi izdaleka i kćeri moje s kraja zemlje,

<span id="an_43:7">43:7</span> sve koji se mojim zovu imenom i koje sam
na svoju slavu stvorio, koje sam sazdao i načinio."

<span id="an_43:8">43:8</span> Izvedi narod slijep, premda oči ima, i
gluh, premda uši ima.

<span id="an_43:9">43:9</span> Neka se saberu sva plemena i neka se
skupe narodi. Tko je od njih to prorekao i davno navijestio? Nek' dovedu
svjedoke da se opravdaju, neka se čuje da se može reći: "Istina je!"

<span id="an_43:10">43:10</span> Jer vi ste mi svjedoci, riječ je
Jahvina, i moje sluge koje sam izabrao, da biste znali i vjerovali i
uvidjeli da sam to ja. Prije mene nijedan bog nije bio načinjen i neće
poslije mene biti.

<span id="an_43:11">43:11</span> Ja, ja sam Jahve, osim mene nema
spasitelja.

<span id="an_43:12">43:12</span> Ja sam prorekao, spasio i navijestio, i
nema među vama tuđinca! Vi ste mi svjedoci, riječ je Jahvina, a ja sam
Bog

<span id="an_43:13">43:13</span> od vječnosti - ja jesam! I nitko iz
ruke moje ne izbavlja; što učinim, tko izmijeniti može?

<span id="an_43:14">43:14</span> Ovako govori Jahve, otkupitelj vaš,
Svetac Izraelov: "Radi vas poslah protiv Babilona, oborit ću
prijevornice zatvorima i Kaldejci će udarit u kukanje.

<span id="an_43:15">43:15</span> Ja sam Jahve, Svetac vaš, stvoritelj
Izraelov, kralj vaš!"

<span id="an_43:16">43:16</span> Ovako govori Jahve, koji put po moru
načini i stazu po vodama silnim;

<span id="an_43:17">43:17</span> koji izvede bojna kola i konje, vojsku
i junake, i oni padoše da više ne ustanu, zgasnuše, kao stijenj se
utrnuše.

<span id="an_43:18">43:18</span> Ne spominjite se onog što se zbilo,
nit' mislite na ono što je prošlo.

<span id="an_43:19">43:19</span> Evo, činim nešto novo; već nastaje. Zar
ne opažate? Da, put ću napraviti u pustinji, a staze u pustoši.

<span id="an_43:20">43:20</span> Slavit će me divlje zvijeri, čaglji i
nojevi, jer vodu ću stvorit' u pustinji, rijeke u stepi, da napojim svoj
narod, izabranika svoga.

<span id="an_43:21">43:21</span> I narod koji sam sebi sazdao moju će
kazivati hvalu!

<span id="an_43:22">43:22</span> Ali me ti, Jakove, nisi zazvao, niti si
se zamorio oko mene, Izraele!

<span id="an_43:23">43:23</span> Nisi mi prinosio ovce za paljenicu,
nisi me častio žrtvama. A ja te silio nisam na prinose, nisam ti
dodijavao ištući kada.

<span id="an_43:24">43:24</span> Nisi mi kupovao za novac trsku, nisi me
sitio salom svojih žrtava; nego si me grijesima svojim mučio, bezakonjem
svojim dosađivao mi.

<span id="an_43:25">43:25</span> A ja, ja radi sebe opačine tvoje brišem
i grijeha se tvojih ne spominjem.

<span id="an_43:26">43:26</span> Podsjeti me, zajedno se sporimo, govori
ti da se opravdaš.

<span id="an_43:27">43:27</span> Prvi je otac tvoj sagriješio,
posrednici tvoji od mene se odmetnuli,

<span id="an_43:28">43:28</span> knezovi su tvoji oskvrnuli Svetište.
Tad izručih Jakova prokletstvu, i poruzi Izraela.

<span id="an_44:1">44:1</span> Sad čuj, Jakove, slugo moj, Izraele, kog
sam izabrao.

<span id="an_44:2">44:2</span> Ovako kaže Jahve, koji te stvorio, koji
te od utrobe sazdao i pomaže ti: "Ne boj se, Jakove, slugo moja,
Ješurune, kog sam izabrao.

<span id="an_44:3">44:3</span> Jer na žednu ću zemlju vodu izliti i po
tlu sušnome potoke. Izlit ću duh svoj na tvoje potomstvo i blagoslov na
tvoja pokoljenja.

<span id="an_44:4">44:4</span> Rast će kao trava pokraj izvora, kao vrbe
uz vode tekućice.

<span id="an_44:5">44:5</span> Jedan će reći: 'Ja sam Jahvin', drugi će
se zvati imenom Jakovljevim. Treći će sebi na ruci napisati: 'Jahvin' i
nazvat će se imenom Izraelovim."

<span id="an_44:6">44:6</span> Ovako govori kralj Izraelov i otkupitelj
njegov, Jahve nad Vojskama: "Ja sam prvi i ja sam posljednji: osim mene
Boga nema.

<span id="an_44:7">44:7</span> Tko je kao ja? Nek' ustane i govori, nek'
navijesti i nek' mi razloži! Tko je od vječnosti otkrio što se zbilo?
Nek' nam navijesti što će još doći!

<span id="an_44:8">44:8</span> Ne plašite se, ne bojte se: nisam li vam
to odavna navijestio i otkrio? Vi ste mi svjedoci: ima li Boga osim
mene? Ima li Stijene? Ja ne znam!"

<span id="an_44:9">44:9</span> Tko god pravi kipove, ništavan je, i
dragocjenosti njegove ne koriste ničemu. Svjedoci njihovi ništa ne vide
i ništa ne znaju, da im budu na sramotu.

<span id="an_44:10">44:10</span> Tko pravi boga i lijeva kip da od toga
korist ne očekuje?

<span id="an_44:11">44:11</span> Gle, svi će štovatelji likova biti
osramoćeni, izrađivači njihovi više od bilo koga. Nek' se saberu svi i
pojave: prepast će se i postidjeti odjednom.

<span id="an_44:12">44:12</span> Kovač ga izrađuje na živu ugljevlju,
čekićem ga oblikuje, snažnom ga rukom obrađuje. Gladan je i iznemogao;
ne pije vode, iscrpljuje se.

<span id="an_44:13">44:13</span> Drvodjelja uzima mjeru, pisaljkom lik
ocrta, ostruže ga dlijetom, šestarom ga zaokruži i izdjelja ga po uzoru
na lik ljudski, kao lijepo ljudsko obličje, da stoji u hramu.

<span id="an_44:14">44:14</span> Bijaše sebi nasjekao cedre, uzeo
čempres ili hrast koje je za se njegovao među šumskim drvećem; ili je
posadio bor koji raste od kiše.

<span id="an_44:15">44:15</span> Čovjeku su dobra za vatru; uzima ih da
se ogrije; pali ih da ispeče kruh. Ali od njih djelja i boga pred kojim
pada ničice, pravi kip i klanja mu se.

<span id="an_44:16">44:16</span> Polovinom od toga naloži, dakle, oganj,
peče meso na žeravi, jede pečenku i siti se: grije se i govori: "Ah,
grijem se i uživam uz vatru."

<span id="an_44:17">44:17</span> Ali od onoga što preostane pravi sebi
boga, svog kumira, pada pred njim ničice i klanja mu se i moli: "Spasi
me, jer si ti moj bog."

<span id="an_44:18">44:18</span> Ne znaju oni i ne razumiju:
zaslijepljene su im oči pa ne vide, i srce pa ne shvaćaju.

<span id="an_44:19">44:19</span> Takav ne razmišlja, nema u njega znanja
ni razbora da sebi kaže: "Polovinom od ovoga naložio sam oganj, na
žeravici ispekao kruh, ispržio meso koje sam pojeo, pa zar ću od ostatka
načiniti gnusobu? Zar ću se komadu drveta klanjati?"

<span id="an_44:20">44:20</span> On voli pepeo, zavodi ga prevareno
srce. Neće spasti svog života i nikad neće reći: "Nije li varka ovo u
mojoj desnici?"

<span id="an_44:21">44:21</span> Sjeti se toga, Jakove, i ti, Izraele,
jer si sluga moj! Ja sam te stvorio i sluga si mi, Izraele, neću te
zaboraviti!

<span id="an_44:22">44:22</span> Kao maglu rastjerao sam tvoje opačine i
grijehe tvoje poput oblaka. Meni se obrati jer ja sam te otkupio.

<span id="an_44:23">44:23</span> Kličite, nebesa, jer je Jahve učinio!
Orite se, dubine zemljine! Odjekujte radošću, planine, i vi, šume, sa
svim svojim drvećem! Jer Jahve je otkupio Jakova, proslavio se u
Izraelu!

<span id="an_44:24">44:24</span> Ovako govori Jahve, otkupitelj tvoj i
tvorac tvoj od utrobe: "Ja sam Jahve koji sam sve stvorio, koji sam
nebesa sam razapeo i učvrstio zemlju bez pomoći ičije.

<span id="an_44:25">44:25</span> Ja osujećujem znamenja vrača, i
čarobnjake u luđake promećem; silim mudrace da ustuknu i mudrost im
obraćam u bezumlje,

<span id="an_44:26">44:26</span> ali potvrđujem riječ sluge svojega,
ispunjam naum svojih glasnika. Ja govorim Jeruzalemu: 'Naseli se!' I
gradovima judejskim: 'Sagradite se!' Iz razvalina ja ih podižem.

<span id="an_44:27">44:27</span> Ja govorim moru: 'Presahni! Presušujem
ti rijeke.'

<span id="an_44:28">44:28</span> Ja govorim Kiru: 'Pastiru moj!' I on će
sve želje moje ispuniti govoreći Jeruzalemu: 'Sagradi se!' i Hramu:
'Utemelji se!'"

<span id="an_45:1">45:1</span> Ovako govori Jahve o Kiru, pomazaniku
svome: "Primih ga za desnicu da pred njim oborim narode i raspašem
bokove kraljevima, da rastvorim pred njim vratnice, da mu nijedna vrata
ne budu zatvorena.

<span id="an_45:2">45:2</span> Ja ću hoditi pred tobom da poravnam
uzvisine, da razbijem mjedene vratnice, da slomim željezne prijevornice.

<span id="an_45:3">45:3</span> Dajem ti tajna blaga i skrivena
bogatstva, da bi spoznao da sam ja Jahve koji te zovem po imenu, Bog
Izraelov.

<span id="an_45:4">45:4</span> Radi sluge svog Jakova i Izraela, svog
izabranika, po imenu ja te pozvah, imenovah te premda me znao nisi.

<span id="an_45:5">45:5</span> Ja sam Jahve i nema drugoga; osim mene
Boga nema. Iako me ne poznaš, naoružah te:

<span id="an_45:6">45:6</span> nek' se znade od istoka do zapada da
izvan mene sve je ništavilo." Ja sam Jahve i nema drugoga;

<span id="an_45:7">45:7</span> ja tvorim svjetlost i stvaram tamu. Ja
stvaram sreću i dovodim nesreću, ja, Jahve, činim sve to.

<span id="an_45:8">45:8</span> Rosite, nebesa, odozgo, i oblaci, daždite
pravednošću. Neka se rastvori zemlja da procvjeta spasenje, da proklija
izbavljenje! Ja, Jahve, stvaram sve.

<span id="an_45:9">45:9</span> Jao onome tko raspravlja s tvorcem
svojim, a sud je među glinenim sudovima! Kaže li glina lončaru: "Što
radiš?" ili djelo njegovo: "Kljast si!"

<span id="an_45:10">45:10</span> Jao onom koji kaže ocu: "Što si rodio?"
Ili ženi: "Što si na svijet dala?"

<span id="an_45:11">45:11</span> Ovako govori Jahve, Svetac Izraelov,
njegov tvorac: "Zar je vaše da me o mojoj djeci pitate i da mi nad
djelom ruku mojih zapovijedate?

<span id="an_45:12">45:12</span> Ja sam načinio zemlju i čovjeka na njoj
stvorio; svojim sam rukama razapeo nebesa i zapovijedam svim vojskama
njihovim.

<span id="an_45:13">45:13</span> Ja sam ga podigao da pobijedi i
poravnao sam mu sve putove. On će obnoviti moj Grad i sužnje moje
vratiti bez otkupnine i naknade." Tako kaže Jahve nad Vojskama.

<span id="an_45:14">45:14</span> Ovako govori Jahve: "Ratari Egipta i
trgovci Kuša, i Sebejci, ljudi rasta visoka, prijeći će tebi i tvoji će
biti; za tobom će ići okovani, tebi će se klanjati i molit će ti se:
'Jedino je kod tebe Bog, nema drugoga; ništavni su bogovi.'"

<span id="an_45:15">45:15</span> Doista ti si Bog skriveni, Bog
Izraelov, Spasitelj.

<span id="an_45:16">45:16</span> Postidjet će se i poniknut će svi
zajedno, otići će u ruglu oni koji prave kipove.

<span id="an_45:17">45:17</span> A Jahve će vječnim spasenjem spasit'
Izraela. Nećete se postidjeti i nećete poniknuti dovijeka.

<span id="an_45:18">45:18</span> Da, ovako govori Jahve, nebesa
Stvoritelj - on je Bog - koji je oblikovao i sazdao zemlju, koji ju je
učvrstio i nije je stvorio pustu, već ju je uobličio za obitavanje: "Ja
sam Jahve i nema drugoga.

<span id="an_45:19">45:19</span> Nisam govorio u tajnosti, u zakutku
mračne zemlje. Nisam rekao potomstvu Jakovljevu: 'Tražite me u pustoši.'
Ja, Jahve, govorim pravo i naviještam čestito."

<span id="an_45:20">45:20</span> "Saberite se i dođite, pristupite
zajedno, svi preživjeli od naroda! Neznalice puke oni su što nose kip
izrađen od drveta i mole boga koji ih spasit' ne može.

<span id="an_45:21">45:21</span> Objavite, iznesite svoje dokaze,
svjetujte se zajedno: tko je to od davnine navijestio i od tada
prorekao? Nisam li ja, Jahve? Nema drugoga boga do mene; Boga pravednog
i Spasitelja osim mene nema.

<span id="an_45:22">45:22</span> Obratite se k meni da se spasite, svi
krajevi zemlje, jer ja sam Bog i nema drugoga!

<span id="an_45:23">45:23</span> Sobom se samim kunem, iz mojih usta
izlazi istina, riječ neopoziva, da će se preda mnom prignuti svako
koljeno, mnome će se svaki jezik zaklinjati

<span id="an_45:24">45:24</span> govoreći: 'Jedino je u Jahvi pobjeda i
snaga!'" K njemu će doći, postiđeni, svi što na nj su bjesnjeli.

<span id="an_45:25">45:25</span> U Jahvi će pobijediti i proslavit se
sve potomstvo Izraelovo!

<span id="an_46:1">46:1</span> Pade Bel! Sruši se Nebo! Prte svoje
kipove na životinje i stoku, nose ih kao breme, teret što zamara.

<span id="an_46:2">46:2</span> Padaju, ruše se svi zajedno, ne mogu
spasiti one što ih nose, nego i sami u ropstvo odlaze.

<span id="an_46:3">46:3</span> "Slušajte me, kućo Jakovljeva, i svi koji
ostadoste od kuće Izraelove! Ja sam vas ponio tek što se rodiste, i
nosio vas od krila materina.

<span id="an_46:4">46:4</span> Do starosti vaše ja ću ostat' isti, do
vaših sjedina podupirat ću vas. To sam činio; nosit ću vas i dalje,
pomagati vas, izbavljati.

<span id="an_46:5">46:5</span> S kime biste me usporedili i izjednačili,
s kime prispodobili: komu da sam sličan?

<span id="an_46:6">46:6</span> Vade zlato iz kese i tezuljom mjere
srebro, pa naimlju zlatara da od njeg boga načini te pred njim padaju
ničice i klanjaju se.

<span id="an_46:7">46:7</span> Dižu ga na rame i nose ga, onda ga
stavljaju na njegovo mjesto; on stoji i ne miče se s njega. Prizivaju li
ga, on ne odgovara i nikog ne spasava od nevolje njegove.

<span id="an_46:8">46:8</span> Sjetite se toga i budite ljudi, uzmite to
k srcu, otpadnici,

<span id="an_46:9">46:9</span> sjetite se prošlosti pradavne: ja sam Bog
i nema drugoga; Bog, nitko mi sličan nije!

<span id="an_46:10">46:10</span> Onaj sam koji od početka svršetak
otkriva i unaprijed javlja što još se nije zbilo! Ja kažem: Odluka će se
moja ispuniti, izvršit ću sve što mi je po volji.

<span id="an_46:11">46:11</span> S istoka zovem grabljivicu, iz daleke
zemlje zovem čovjeka svog nauma. Rekao sam - ispunit ću, naumio sam -
izvršit ću.

<span id="an_46:12">46:12</span> Slušajte me, vi koji gubite srčanost i
koji ste daleko od pobjede.

<span id="an_46:13">46:13</span> Primičem svoju pobjedu, nije više
daleko, spasenje moje zakasniti neće. Na Sion ću spas staviti, u Izraela
svoju slavu."

<span id="an_47:1">47:1</span> Spusti se, sjedni u prašinu, djevice,
kćeri babilonska! Sjedni na zemlju, bez prijestolja, kćeri kaldejska!
Jer, neće te više zvati nježnom i tankoćutnom.

<span id="an_47:2">47:2</span> Uzmi mlin i melji brašno! Skini
prijevjes, podigni skut, razgali bedra, prijeđi preko rijeke!

<span id="an_47:3">47:3</span> Nek' se golotinja tvoja otkrije, nek' se
sramota tvoja pokaže! Ja ću se osvetiti, odvraćat' me nitko neće.

<span id="an_47:4">47:4</span> Otkupitelj naš, ime mu je Jahve nad
Vojskama, Svetac Izraelov, kaže:

<span id="an_47:5">47:5</span> "Sjedi šutke, u mrak se povuci, kćeri
kaldejska. Jer, neće te više zvati vladaricom kraljevstava.

<span id="an_47:6">47:6</span> Razgnjevih se na svoj narod, oskvrnuh
svoju baštinu. Tebi ih u ruke izručih, a ti im ne iskaza milosti. Na
starce si stavljala jaram svoj preteški.

<span id="an_47:7">47:7</span> Govorila si: 'Dovijeka gospodaricom ću
ostati.' Nikad nisi to k srcu uzela ni pomislila kako će se završiti.

<span id="an_47:8">47:8</span> A sad poslušaj, razvratnice, koja sjediš
bezbrižno i u srcu svom govoriš: 'Ja, i nitko drugi! Nikad neću
obudovjeti, neću djece izgubiti!'

<span id="an_47:9">47:9</span> Stići će te oboje, za tren, u isti dan!
Izgubit ćeš djecu, obudovjet ćeš! Punom će te mjerom snaći oboje, pokraj
svega tvojeg vračanja i množine tvojih zaklinjanja!

<span id="an_47:10">47:10</span> U zloću si se svoju uzdala, govorila
si: 'Nitko me ne vidi!' Mudrost tvoja i znanje zavedoše te. U svom si
srcu govorila: 'Ja i nitko drugi!'

<span id="an_47:11">47:11</span> Zlo će te snaći - nećeš ga presresti;
oborit će se na te nesreća - nećeš je odvratiti; doći će na te propast
iznenada - nećeš je predvidjeti.

<span id="an_47:12">47:12</span> Ustraj, dakle, u svojim zaklinjanjima i
u tolikim svojim čaranjima, oko kojih si se trudila od mladosti. Možda
će ti biti od koristi? Možda ćeš s njima strah utjerati?

<span id="an_47:13">47:13</span> Izmoriše te mnogi tvoji savjetnici!
Nek' ustanu samo da te spase oni koji premjeravaju nebesa, koji
promatraju zvijezde i koji svakog mjeseca proriču ono što će te snaći.

<span id="an_47:14">47:14</span> Gle, oni će biti poput pljeve, oganj će
ih sažeći. Ni sami sebe neće izbaviti iz zagrljaja plamenoga. Neće
ostat' ni žerave da se tko ogrije, ni ognjišta da uza nj posjedne!

<span id="an_47:15">47:15</span> Takvi će ti biti vrači tvoji, oko kojih
si se trudila od mladosti! Poći će svaki svojim putem, i nikog neće biti
da te spasi."

<span id="an_48:1">48:1</span> Čujte ovo, kućo Jakovljeva, vi koji se
zovete imenom Izraelovim i koji ste izišli iz voda Judinih! Vi koji se
Jahvinim imenom kunete i slavite Boga Izraelova, ali ne u istini i
pravdi.

<span id="an_48:2">48:2</span> Jer vi se nazivate po Svetome gradu i
oslanjate se na Boga Izraelova, Jahve nad Vojskama njemu je ime.

<span id="an_48:3">48:3</span> Dogođaje prošle odavna sam navijestio, iz
mojih su izišli usta i ja sam ih objavio, učinih brzo, i zbi se.

<span id="an_48:4">48:4</span> Jer znao sam da si tvrdokoran, da ti je
šija žila gvozdena i čelo da ti je mjedeno.

<span id="an_48:5">48:5</span> Zato sam ti već onda navijestio, javio ti
prije nego što se zbilo, da ne bi rekao: "Moj kip učini to, rezani moj
lik i ljeveni kip zapovjediše tako!"

<span id="an_48:6">48:6</span> Čuo si i vidio sve to; zar ne priznaješ?
A sada navijestit ću ti nešto novo, otajno, što još ne znaš;

<span id="an_48:7">48:7</span> ovog je trena stvoreno, a ne odavna, o
tome dosad nisi ništa čuo, da ne bi rekao: "Znao sam."

<span id="an_48:8">48:8</span> Nisi o tome čuo ni znao, niti se uho
tvoje prije otvorilo, jer znadoh da ćeš se iznevjeriti i da te od utrobe
majčine zovu otpadnikom.

<span id="an_48:9">48:9</span> Radi imena svoga odgađah svoj gnjev, radi
časti svoje susprezah se da te ne uništim.

<span id="an_48:10">48:10</span> Gle, pročistio sam te poput srebra,
iskušao te u talioniku nevolje.

<span id="an_48:11">48:11</span> Sebe radi činih tako, sebe radi! TÓa
zar da se ime moje obeščasti? Slave svoje drugome ne dam!

<span id="an_48:12">48:12</span> Čuj me, Jakove, Izraele, koga sam
pozvao: Ja jesam, ja sam prvi, ja sam i posljednji.

<span id="an_48:13">48:13</span> Ruka moja zemlju utemelji, desnica mi
razape nebesa. Pozovem ih samo, i odmah dolaze.

<span id="an_48:14">48:14</span> Saberite se svi i čujte: tko je od njih
to prorekao? "Onaj koga Jahve ljubi ispunit će volju moju nad Babilonom
i nad potomstvom kaldejskim."

<span id="an_48:15">48:15</span> Ja rekoh i pozvah ga, vodih ga i
pomogoh u naumu.

<span id="an_48:16">48:16</span> Pristupite k meni i počujte ovo: "Od
početka nisam vam govorio tajno, i kad se zbivalo, bijah ondje." - "A
sada me Gospod Jahve šalje s duhom svojim."

<span id="an_48:17">48:17</span> Ovako govori Jahve, otkupitelj tvoj,
Svetac Izraelov: "Ja, Jahve, Bog tvoj, tvojem dobru te učim, vodim te
putem kojim ti je ići.

<span id="an_48:18">48:18</span> O, da si pazio na zapovijedi moje, kao
rijeka sreća bi tvoja bila, a pravda tvoja kao morski valovi!

<span id="an_48:19">48:19</span> Potomstva bi tvojeg bilo kao pijeska, a
poroda utrobe tvoje kao njegovih zrnaca! Nikad ti se ime ne bi zatrlo
niti izbrisalo preda mnom!"

<span id="an_48:20">48:20</span> Izađite iz Babilona, bježite iz
Kaldeje! Glasno kličući, kazujte, objavljujte, do nakraj zemlje
razglasite! Govorite: "Jahve je otkupio slugu svoga Jakova!

<span id="an_48:21">48:21</span> Nisu žeđali dok ih je kroz pustinju
vodio; iz stijene je za njih vodu izbio, rascijepio je pećinu i potekla
je voda."

<span id="an_48:22">48:22</span> "Nema mira opakima," kaže Jahve.

<span id="an_49:1">49:1</span> Čujte me, otoci, slušajte pomno, narodi
daleki! Jahve me pozvao od krila materina, od utrobe majke moje spomenuo
se moga imena.

<span id="an_49:2">49:2</span> Od usta mojih britak mač je načinio,
sakrio me u sjeni ruke svoje, od mene je oštru načinio strijelu, sakrio
me u svome tobolcu.

<span id="an_49:3">49:3</span> Rekao mi: "Ti si Sluga moj, Izraele, u
kom ću se proslaviti!"

<span id="an_49:4">49:4</span> A ja rekoh: "Zaludu sam se mučio, nizašto
naprezao snagu." Ipak, kod Jahve je moje pravo, kod mog Boga nagrada je
moja. A sad govori Jahve, koji me od utrobe Slugom svojim načini, da mu
vratim natrag Jakova, da se sabere Izrael.

<span id="an_49:5">49:5</span> Proslavih se u očima Jahvinim, Bog moj
bijaše mi snaga.

<span id="an_49:6">49:6</span> I reče mi: "Premalo je da mi budeš Sluga,
da podigneš plemena Jakovljeva i vratiš Ostatak Izraelov, nego ću te
postaviti za svjetlost narodima, da spas moj do nakraj zemlje doneseš."

<span id="an_49:7">49:7</span> Ovako govori Jahve, otkupitelj Izraelov,
Svetac njegov, onome kog preziru i odbacuju narodi, sluzi silničkome:
"Kad vide, dići će se kraljevi, bacit će se ničice knezovi, zbog Jahve,
koji je vjernost svoju pokazao, Sveca Izraelova, koji te izabrao."

<span id="an_49:8">49:8</span> Ovako govori Jahve: "U vrijeme milosti ja
ću te uslišiti, u dan spasa ja ću ti pomoći. Sazdao sam te i postavio za
Savez narodu, da zemlju podignem, da nanovo razdijelim baštinu
opustošenu,

<span id="an_49:9">49:9</span> da kažeš zasužnjenima: 'Iziđite!' a onima
koji su u tami: 'Dođite na svjetlo!' Oni će pasti uzduž svih putova, i
paša će im biti po svim goletima.

<span id="an_49:10">49:10</span> Neće više gladovat' i žeđati, neće ih
mučiti žega ni sunce, jer vodit će ih onaj koji im se smiluje, dovest će
ih k izvorima vode.

<span id="an_49:11">49:11</span> Sve gore svoje obratit će u putove, i
ceste će se moje povisiti."

<span id="an_49:12">49:12</span> Gle, jedni dolaze izdaleka, drugi sa
sjevera i sa zapada, a neki iz zemlje sinimske.

<span id="an_49:13">49:13</span> Kličite, nebesa, veseli se, zemljo,
podvikujte, planine, od veselja; jer Jahve tješi narod svoj, on je
milosrdan nevoljnima.

<span id="an_49:14">49:14</span> Sion reče: "Jahve me ostavi, Gospod me
zaboravi."

<span id="an_49:15">49:15</span> "Može li žena zaboravit' svoje dojenče,
ne imat' sućuti za čedo utrobe svoje? Pa kad bi koja i zaboravila, tebe
ja zaboraviti neću.

<span id="an_49:16">49:16</span> Gle, u dlanove sam te svoje urezao,
zidovi tvoji svagda su mi pred očima.

<span id="an_49:17">49:17</span> Obnovitelji tvoji hitaju, rušioci tvoji
i pustošitelji odlaze od tebe.

<span id="an_49:18">49:18</span> Obazri se oko sebe i pogledaj: sabiru
se svi i dolaze k tebi. Života mi moga" - riječ je Jahvina - "svima ćeš
se njima zaodjenuti k'o nakitom, i njima ćeš se k'o nevjesta ukrasiti!

<span id="an_49:19">49:19</span> Jest, tvoje ruševine, tvoje razvaline i
tvoja zemlja poharana pretijesna će biti žiteljima tvojim kad se udalje
oni što te zatirahu.

<span id="an_49:20">49:20</span> Opet će na tvoje uši reći sinovi kojih
si bila lišena: 'Pretijesno mi je mjesto ovo, makni se da se mogu
smjestiti.'

<span id="an_49:21">49:21</span> I ti ćeš se u srcu svom zapitati: 'Tko
mi rodi sve ove? Bijah bez djece, neplodna, prognana i odbačena, pa tko
ih podiže? Bijah, eto, sama ostala, a oni gdje su bili?'"

<span id="an_49:22">49:22</span> Ovako govori Gospod Jahve: "Evo, dajem
rukom znak narodima i zastavu svoju dižem plemenima. Vratit će ti u
naručju sinove, nosit će ti kćeri na plećima.

<span id="an_49:23">49:23</span> Kraljevi će biti tvoji skrbnici, a
kneginje im tvoje dojkinje. Klanjat će ti se licem do zemlje i prah će
lizat s tvojih nogu. I znat ćeš da sam ja Jahve: koji se u me uzdaju,
neće se posramiti."

<span id="an_49:24">49:24</span> Može li se otet plijen junaku? Može li
sužanj pobjeć pobjedniku?

<span id="an_49:25">49:25</span> Da, ovako govori Jahve: "Bit će oduzet
sužanj junaku, pobjeći će plijen pobjedniku! S onima koji se s tobom
spore ja ću se sporiti, tvoju djecu ja ću izbaviti;

<span id="an_49:26">49:26</span> tlačiteljima ću tvojim dati njihovo
meso za jelo i svojom krvlju opit će se kao moštom. I znat će svako
tijelo da sam ja Jahve, Spasitelj tvoj, i da je tvoj okupitelj Silni
Jakovljev."

<span id="an_50:1">50:1</span> Ovako govori Jahve: "Gdje je otpusno
pismo vaše matere kojim sam je otpustio? Ili tko je od mojih vjerovnika
taj komu sam vas prodao? Zbog bezakonja ste svojih prodani, zbog nevjere
je mati vaša otpuštena.

<span id="an_50:2">50:2</span> Zašto ne nađoh nikoga kad sam došao?
Zašto se ne odazva nitko kad sam zazvao? Zar mi je ruka prekratka da
izbavi, ili u meni snage nema da oslobodim? Gle, prijetnjom svojom
isušujem more, u pustinje rijeke pretvaram; njihove se ribe raspadaju
jer vode nema i od žeđi ugibaju.

<span id="an_50:3">50:3</span> Nebesa oblačim u tminu i kostrijet im
dajem za pokrivač!"

<span id="an_50:4">50:4</span> Gospod Jahve dade mi jezik vješt da znam
riječju krijepiti umorne. Svako jutro on mi uho budi da ga slušam kao
učenici.

<span id="an_50:5">50:5</span> Gospod Jahve uši mi otvori: ne protivih
se niti uzmicah.

<span id="an_50:6">50:6</span> Leđa podmetnuh onima što me udarahu, a
obraze onima što mi bradu čupahu, i lica svojeg ne zaklonih od uvreda ni
od pljuvanja.

<span id="an_50:7">50:7</span> Gospod mi Jahve pomaže, zato se neću
smesti. Zato učinih svoj obraz k'o kremen i znam da se neću postidjeti.

<span id="an_50:8">50:8</span> Blizu je onaj koji mi pravo daje. Tko će
se pravdati sa mnom? Iziđimo zajedno! Tko je protivnik moj u parnici?
Nek' mi se približi!

<span id="an_50:9">50:9</span> Gle, Gospod mi Jahve pomaže, tko će me
osuditi? Svi će se oni k'o haljina izlizati, moljac će ih razjesti.

<span id="an_50:10">50:10</span> "Tko god se od vas Jahve boji, nek'
posluša glas Sluge njegova! Tko u tmini hodi, bez tračka svjetlosti,
nek' se uzda u ime Jahvino, nek' se na Boga svog osloni.

<span id="an_50:11">50:11</span> Ali svi vi oganj palite, raspirujete
žeravicu. Idite u plamenove ognja svojega i u žeravu koju raspiriste.
Tako će vam moja učiniti ruka: ležat ćete u mukama.

<span id="an_51:1">51:1</span> Čujte me, vi koji za pravdom težite, koji
Jahvu tražite; pogledajte stijenu iz koje ste isječeni i jamu duboku iz
koje ste izvađeni.

<span id="an_51:2">51:2</span> Pogledajte oca svoga Abrahama i Saru koja
vas porodi! Jest, sam bijaše kad sam ga pozvao, al' sam ga blagoslovio i
umnožio."

<span id="an_51:3">51:3</span> Jest, Jahvi se sažalio Sion, sažalile mu
se njegove razvaline. Pustaru će njegovu učiniti poput Edena, a stepu
poput Vrta Jahvina. Klicanje i radost njim će odjekivat', i zahvalnice i
glas hvalospjeva.

<span id="an_51:4">51:4</span> "Pomno me slušaj, puče moj, počujte me,
narodi! Jer od mene Zakon dolazi i moje pravo za svjetlo narodima.

<span id="an_51:5">51:5</span> Brzo će stići pravda moja, moje će
spasenje doći kao svjetlost. Moja će mišica suditi narodima. Mene
očekuju otoci i u moju se mišicu uzdaju.

<span id="an_51:6">51:6</span> K nebu oči podignite, na zemlju dolje
pogledajte. K'o dim će se rasplinut' nebesa, zemlja će se k'o haljina
istrošit', kao komarci nestat će joj žitelji. Ali će spasenje moje
trajati dovijeka, i pravdi mojoj neće biti kraja.

<span id="an_51:7">51:7</span> Poslušajte me, vi koji poznajete pravo,
narode kojima je moj Zakon u srcu. Ne bojte se poruge ljudske, ne
plašite se uvreda!

<span id="an_51:8">51:8</span> Jer moljac će ih razjesti kao haljinu,
crv će ih rastočiti kao vunu. Ali će pravda moja trajati dovijeka i spas
moj od koljena do koljena."

<span id="an_51:9">51:9</span> Probudi se! Probudi se! Opaši se snagom,
mišice Jahvina! Probudi se, kao u dane davne, za drevnih naraštaja. Nisi
li ti rasjekla Rahaba i probola Zmaja?

<span id="an_51:10">51:10</span> Nisi li ti isušila more, vodu velikog
bezdana, i od dubine morske put načinila da njime prolaze otkupljeni?

<span id="an_51:11">51:11</span> Vratit će se oni što ih je oslobodio
Jahve i s radosnim kricima doći će na Sion. Vječna će sreća biti nad
glavama, pratit će ih klicanje i radost, nestat će tuge i jecaja.

<span id="an_51:12">51:12</span> Ja, ja sam tješitelj vaš. Tko si ti da
se bojiš smrtna čovjeka i sina čovječjeg, koji je kao trava?

<span id="an_51:13">51:13</span> Zaboravio si Jahvu, svoga Stvoritelja,
koji razastrije nebesa i koji zemlju utemelji; sveudilj strepiš, svaki
dan, od tlačiteljeve jarosti. Kao da je pregnuo da te uništi. Ali gdje
je sad jarost tlačiteljeva?

<span id="an_51:14">51:14</span> Doskora će biti slobodan sužanj, neće
umrijeti u jami, niti će mu kruha nedostajati.

<span id="an_51:15">51:15</span> Jer, ja sam Jahve, Bog tvoj, koji
burkam more da mu valovi buče, ime mi je Jahve nad Vojskama.

<span id="an_51:16">51:16</span> Svoje sam ti riječi stavio u usta, u
sjenu svoje ruke sakrio sam te kad sam razastro nebesa, utemeljio zemlju
i rekao Sionu: "Ti si narod moj!"

<span id="an_51:17">51:17</span> Probudi se, probudi se, ustani,
Jeruzaleme! Ti koji si pio iz ruke Jahvine čašu gnjeva njegova. Ispio si
pehar opojni, do dna ga iskapio.

<span id="an_51:18">51:18</span> Od svih sinova koje je rodio ne bješe
nikog da ga vodi; od svih sinova koje je podigao ne bješe nikog da ga
pridrži.

<span id="an_51:19">51:19</span> Ovo te dvoje pogodilo - tko da te
požali? - pohara i rasap, glad i mač - tko da te utješi?

<span id="an_51:20">51:20</span> Sinovi ti leže obamrli po uglovima svih
ulica, kao antilopa u mreži, puni gnjeva Jahvina, prijetnje Boga
tvojega.

<span id="an_51:21">51:21</span> Zato čuj ovo, bijedniče, pijan, ali ne
od vina.

<span id="an_51:22">51:22</span> Ovako govori Jahve, Gospod tvoj, tvoj
Bog, branitelj tvoga naroda: "Iz ruke ti, evo, uzimam čašu opojnu, pehar
gnjeva svojega: nećeš ga više piti.

<span id="an_51:23">51:23</span> Stavit ću je u ruke tvojim
tlačiteljima, onima koji su ti govorili: 'Prigni se da prijeđemo!' I ti
si im leđa kao tlo podmetao, kao put za prolaznike.

<span id="an_52:1">52:1</span> Probudi se! Probudi se! Odjeni se snagom,
Sione! Odjeni se najsjajnijim haljinama, Jeruzaleme, grade sveti, jer
više neće k tebi ulaziti neobrezani i nečisti.

<span id="an_52:2">52:2</span> Otresi prah sa sebe, ustani, izgnani
Jeruzaleme! Skini okov sa svog vrata, izgnana kćeri sionska."

<span id="an_52:3">52:3</span> Jest, ovako govori Jahve: "Bili ste
prodani nizašto i bit ćete otkupljeni bez novaca."

<span id="an_52:4">52:4</span> Jest, ovako govori Gospod Jahve: "Moj je
narod sišao nekoć u Egipat da se ondje nastani kao stranac, potom ga
Asirci nizašto potlačiše.

<span id="an_52:5">52:5</span> Ali sada, čemu sam ja ovdje - riječ je
Jahvina - kad je moj narod bio bez razloga porobljen, a gospodari
njegovi likuju - riječ je Jahvina - i bez prestanka se danomice ime moje
huli.

<span id="an_52:6">52:6</span> Zato će narod moj poznati moje ime i
shvatit će u onaj dan da sam ja koji govorim: 'Evo me!'"

<span id="an_52:7">52:7</span> Kako su ljupke po gorama noge glasonoše
radosti koji oglašava mir, nosi sreću, i spasenje naviješta govoreć
Sionu: "Bog tvoj kraljuje!"

<span id="an_52:8">52:8</span> Čuj, stražari ti glas podižu, zajedno svi
kliču od radosti, jer na svoje oči vide gdje se na Sion vraća Jahve.

<span id="an_52:9">52:9</span> Radujte se, kličite, razvaline
jeruzalemske, jer je Jahve utješio narod svoj i otkupio Jeruzalem.

<span id="an_52:10">52:10</span> Ogolio je Jahve svetu svoju mišicu pred
očima svih naroda, da svi krajevi zemaljski vide spasenje Boga našega.

<span id="an_52:11">52:11</span> Odlazite, odlazite, iziđite odatle, ne
dotičite ništa nečisto! Iziđite iz njegove sredine! Očistite se, vi koji
nosite posude Jahvine!

<span id="an_52:12">52:12</span> Jer nećete izići u hitnji, niti ćete
ići bježeći, jer će vam prethodnica biti Jahve, a zalaznica Bog
Izraelov!

<span id="an_52:13">52:13</span> Gle, uspjet će Sluga moj, podignut će
se, uzvisit' i proslaviti!

<span id="an_52:14">52:14</span> Kao što se mnogi užasnuše vidjevši ga -
tako mu je lice bilo neljudski iznakaženo te obličjem više nije naličio
na čovjeka -

<span id="an_52:15">52:15</span> tako će on mnoge zadiviti narode i
kraljevi će pred njim usta stisnuti videć' ono o čemu im nitko nije
govorio, shvaćajuć' ono o čemu nikad čuli nisu:

<span id="an_53:1">53:1</span> "Tko da povjeruje u ono što nam je
objavljeno, kome se otkri ruka Jahvina?"

<span id="an_53:2">53:2</span> Izrastao je pred njim poput izdanka,
poput korijena iz zemlje sasušene. Ne bijaše na njem ljepote ni sjaja da
bismo se u nj zagledali, ni ljupkosti da bi nam se svidio.

<span id="an_53:3">53:3</span> Prezren bješe, odbačen od ljudi, čovjek
boli, vičan patnjama, od kog svatko lice otklanja, prezren bješe,
odvrgnut.

<span id="an_53:4">53:4</span> A on je naše bolesti ponio, naše je boli
na se uzeo, dok smo mi držali da ga Bog bije i ponižava.

<span id="an_53:5">53:5</span> Za naše grijehe probodoše njega, za
opačine naše njega satriješe. Na njega pade kazna - radi našeg mira,
njegove nas rane iscijeliše.

<span id="an_53:6">53:6</span> Poput ovaca svi smo lutali i svaki svojim
putem je hodio. A Jahve je svalio na nj bezakonje nas sviju.

<span id="an_53:7">53:7</span> Zlostavljahu ga, a on puštaše, i nije
otvorio usta svojih. K'o jagnje na klanje odvedoše ga; k'o ovca, nijema
pred onima što je strižu, nije otvorio usta svojih.

<span id="an_53:8">53:8</span> Silom ga se i sudom riješiše; tko se
brine za njegovu sudbinu? Da, iz zemlje živih ukloniše njega, za grijehe
naroda njegova nasmrt ga izbiše.

<span id="an_53:9">53:9</span> Ukop mu odrediše među zločincima, a grob
njegov bi s bogatima, premda nije počinio nepravde nit' su mu usta laži
izustila.

<span id="an_53:10">53:10</span> Al' se Jahvi svidje da ga pritisne
bolima. Žrtvuje li život svoj za naknadnicu, vidjet će potomstvo,
produžit' sebi dane i Jahvina će se volja po njemu ispuniti.

<span id="an_53:11">53:11</span> Zbog patnje duše svoje vidjet će
svjetlost i nasititi se spoznajom njezinom. Sluga moj pravedni opravdat
će mnoge i krivicu njihovu na sebe uzeti.

<span id="an_53:12">53:12</span> Zato ću mu mnoštvo dati u baštinu i s
mogućnicima plijen će dijeliti, jer sam se ponudio na smrt i među
zlikovce bio ubrojen, da grijehe mnogih ponese na sebi i da se zauzme za
zločince.

<span id="an_54:1">54:1</span> Kliči, nerotkinjo, koja nisi rađala;
podvikuj od radosti, ti što ne znaš za trudove! Jer osamljena više djece
ima negoli udata, kaže Jahve.

<span id="an_54:2">54:2</span> Raširi prostor svog šatora, razastri, ne
štedi platna svog prebivališta, produži mu užeta, kolčiće učvrsti!

<span id="an_54:3">54:3</span> Jer proširit ćeš se desno i lijevo. Tvoje
će potomstvo zavladat' narodima i napučit će opustjele gradove.

<span id="an_54:4">54:4</span> Ne boj se, nećeš se postidjeti; na srami
se, nećeš se crvenjeti. Zaboravit ćeš sramotu svoje mladosti i više se
nećeš spominjati rugla udovištva svoga.

<span id="an_54:5">54:5</span> Jer suprug ti je tvoj Stvoritelj, ime mu
je Jahve nad Vojskama; tvoj je Otkupitelj Svetac Izraelov, Bog zemlje
svekolike on se zove.

<span id="an_54:6">54:6</span> Jest, k'o ženu ostavljenu, u duši
ucviljenu, Jahve te pozvao. Zar se smije otpustiti žena svoje mladosti,
pita Bog tvoj.

<span id="an_54:7">54:7</span> "Za kratak trenutak ostavih tebe, al' u
sućuti velikoj opet ću te prigrliti.

<span id="an_54:8">54:8</span> U provali srdžbe sakrih načas od tebe
lice svoje, al' u ljubavi vječnoj smilovah se tebi," govori Jahve, tvoj
Otkupitelj.

<span id="an_54:9">54:9</span> "Bit će mi k'o za Noinih dana, kad se
zakleh da vode Noine neće više preplaviti zemlju; tako se zaklinjem da
se više neću na tebe srditi nit' ću ti prijetiti.

<span id="an_54:10">54:10</span> Nek' se pokrenu planine i potresu
brijezi, al' se ljubav moja neće odmać' od tebe, nit' će se pokolebati
moj Savez mira," kaže Jahve koji ti se smilovao.

<span id="an_54:11">54:11</span> "O nevoljnice, vihorom vitlana,
neutješna, gle, postavit ću na smaragd tvoje kamenje i na safir tvoje
temelje.

<span id="an_54:12">54:12</span> Od rubina dići ću ti kruništa, vrata
tvoja od prozirca, ograde ti od dragulja.

<span id="an_54:13">54:13</span> Svi će ti sinovi Jahvini biti učenici,
i velika će biti sreća djece tvoje.

<span id="an_54:14">54:14</span> Na pravdi ćeš biti zasnovana. Odbaci
tjeskobu, nemaš se čega bojati, odbaci strah jer ti se neće primaći.

<span id="an_54:15">54:15</span> Ako li te napadnu, neće doći od mene;
tko se na te digne, zbog tebe će pasti.

<span id="an_54:16">54:16</span> Gle, ja sam stvorio kovača koji
raspaljuje žeravu i vadi iz nje oružje da ga kuje. Ali stvorih i
zatornika da uništava.

<span id="an_54:17">54:17</span> Neće uspjeti oružje protiv tebe
skovano. Dokazat ćeš da je zao svaki jezik što na te udari na sudu. To
je baština slugu Jahvinih, to im je pobjeda od mene" - riječ je Jahvina.

<span id="an_55:1">55:1</span> "O svi vi koji ste žedni, dođite na vodu;
ako novaca i nemate, dođite. Bez novaca i bez naplate kupite vina i
mlijeka!

<span id="an_55:2">55:2</span> Zašto da trošite novac na ono što kruh
nije i nadnicu svoju na ono što ne siti? Mene poslušajte, i dobro ćete
jesti i sočna ćete uživati jela.

<span id="an_55:3">55:3</span> Priklonite uho i k meni dođite,
poslušajte, i duša će vam živjeti. Sklopit ću s vama Savez vječan, Savez
milosti Davidu obećanih."

<span id="an_55:4">55:4</span> Evo, učinih te svjedokom pucima, knezom i
zapovjednikom narodima.

<span id="an_55:5">55:5</span> Evo, pozvat ćeš narod koji ne poznaješ, i
narod koji te ne zna dohrlit će k tebi radi Jahve, Boga tvojega, i Sveca
Izraelova, jer on te proslavio.

<span id="an_55:6">55:6</span> Tražite Jahvu dok se može naći, zovite ga
dok je blizu!

<span id="an_55:7">55:7</span> Nek' bezbožnik put svoj ostavi, a
zlikovac naume svoje. Nek' se vrati Gospodu, koji će mu se smilovati, k
Bogu našem jer je velikodušan u praštanju.

<span id="an_55:8">55:8</span> "Jer misli vaše nisu moje misli i puti
moji nisu vaši puti," riječ je Jahvina.

<span id="an_55:9">55:9</span> "Visoko je iznad zemlje nebo, tako su
puti moji iznad vaših putova, i misli moje iznad vaših misli."

<span id="an_55:10">55:10</span> "Kao što daždi i sniježi s neba bez
prestanka dok se zemlja ne natopi, oplodi i ozeleni da bi dala sjeme
sijaču i kruha za jelo,

<span id="an_55:11">55:11</span> tako se riječ koja iz mojih usta izlazi
ne vraća k meni bez ploda, nego čini ono što sam htio i obistinjuje ono
zbog čega je poslah."

<span id="an_55:12">55:12</span> Da, s radošću ćete otići i u miru ćete
biti vođeni. Gore će i brda klicati od radosti pred vama i sva će stabla
u polju pljeskati.

<span id="an_55:13">55:13</span> Umjesto trnja rast će čempresi, umjesto
koprive mirta će nicati. I bit će to Jahvi na slavu, kao znak vječan,
neprolazan.

<span id="an_56:1">56:1</span> Ovako govori Jahve: "Držite se prava i
činite pravdu, jer će uskoro doći moj spas i objaviti se moja
pravednost."

<span id="an_56:2">56:2</span> Blago čovjeku koji čini tako i sinu
čovječjem što se toga pridržava: koji poštuje subotu da je ne oskvrni i
koji ruke svoje čuva od svakoga zla djela.

<span id="an_56:3">56:3</span> Neka sin tuđinčev koji je prionuo uz
Jahvu ne govori: "Jamačno će me Jahve odvojiti od svojega naroda." Neka
uškopljenik ne govori: "Ja sam, evo, tek suho drvo."

<span id="an_56:4">56:4</span> Jer ovako govori Jahve: "S uškopljenicima
koji obdržavaju subotu, koji izabiru što je meni drago i ostanu
postojani u Savezu mome -

<span id="an_56:5">56:5</span> podići ću u kući svojoj i među svojim
zidovima spomenik i ime, bolje nego sinovima i kćerima, dat ću im vječno
ime koje neće biti iskorijenjeno.

<span id="an_56:6">56:6</span> A sinove tuđinske koji pristadoše uz
Jahvu da mu služe i da ljube ime Jahvino i da mu budu službenici, koji
poštuju subotu i ne oskvrnjuju je i postojani su u Savezu mome,

<span id="an_56:7">56:7</span> njih ću dovesti na svoju svetu goru i
razveseliti u svojem Domu molitve. Njihove žrtve paljenice i klanice bit
će ugodne na mojem žrtveniku, jer će se Dom moj zvati Dom molitve za sve
narode."

<span id="an_56:8">56:8</span> Riječ je Gospoda Jahve koji sabire
raspršene Izraelce: "Sabrat ću ih još povrh onih koji su već sabrani."

<span id="an_56:9">56:9</span> Sve zvijeri poljske, dođite jesti, i sve
vi, zvijeri šumske!

<span id="an_56:10">56:10</span> Svi su mu stražari slijepi, i ništa ne
shvaćaju. Svi su oni psi nijemi, ne mogu lajati. Sanjaju i drijemlju,
najmilije im spavati.

<span id="an_56:11">56:11</span> Psi su to proždrljivi, nezasitni;
pastiri su to bez razbora: svaki svojim putem okreće, svaki za dobitkom
svojim.

<span id="an_56:12">56:12</span> "Dođite, donijet ću vina; napit ćemo se
pića žestoka, i sutra će biti kao danas, izobilje veliko, preveliko!"

<span id="an_57:1">57:1</span> Pravednik gine, i nitko ne mari.
Uklanjaju ljude pobožne, i nitko ne shvaća. Da, zbog zla uklonjen je
pravednik

<span id="an_57:2">57:2</span> da bi ušao u mir. Tko god je pravim putem
hodio počiva na svom ležaju.

<span id="an_57:3">57:3</span> Pristupite sad, sinovi vračarini, leglo
preljubničko i bludničko!

<span id="an_57:4">57:4</span> S kim se podrugujete, na koga
razvaljujete usta i komu jezik plazite? Niste li vi porod grešan i leglo
lažljivo?

<span id="an_57:5">57:5</span> Vi koji se raspaljujete među hrašćem, pod
svakim zelenim drvetom, žrtvujući djecu u dolinama i u rasjelinama
stijena!

<span id="an_57:6">57:6</span> Dio je tvoj među oblucima potočnim, oni,
oni su baština tvoja. Njima izlijevaš ljevanicu, njima prinosiš darove!
Zar da se time ja utješim?

<span id="an_57:7">57:7</span> Na gori visokoj, uzdignutoj, svoj si
ležaj postavila i popela se onamo da prinosiš žrtvu klanicu.

<span id="an_57:8">57:8</span> Za vrata i dovratke metnula si spomen
svoj; daleko od mene svoj ležaj raskrivaš, penješ se na nj i širiš ga.
Pogađala si se s onima s kojima si voljela lijegati, sve si više
bludničila s njima gledajuć' im mušku snagu.

<span id="an_57:9">57:9</span> S uljem za Molekom trčiš, s pomastima
mnogim, nadaleko posla glasnike svoje, strovali ih u Podzemlje.

<span id="an_57:10">57:10</span> Iscrpljena si od tolikih lutanja, al'
nisi rekla: "Beznadno je!" Snagu si svoju nanovo našla te nisi sustala.

<span id="an_57:11">57:11</span> Koga si se uplašila i pobojala da si se
iznevjerila, da se više nisi mene spominjala, niti si me k srcu uzimala?
Šutio sam, zatvarao oči, zato me se nisi bojala.

<span id="an_57:12">57:12</span> Ali ću objavit' o tvojoj pravdi i djela
ti tvoja neće koristiti.

<span id="an_57:13">57:13</span> Kad uzmeš vikati, nek' te izbave kipovi
koje si skupila, sve će ih vjetar raznijeti, vihor će ih otpuhnuti. A
tko se u me uzda, baštinit će zemlju i zaposjest će svetu goru moju.

<span id="an_57:14">57:14</span> Govorit će se: Naspite, naspite,
poravnajte put! Uklonite zapreke s puta mog naroda!

<span id="an_57:15">57:15</span> Jer ovako govori Višnji i Uzvišeni,
koji vječno stoluje i ime mu je Sveti: "U prebivalištu visokom i svetom
stolujem, ali ja sam i s potlačenim i poniženim, da oživim duh smjernih,
da oživim srca skrušenih.

<span id="an_57:16">57:16</span> Jer neću se prepirati dovijeka ni
vječno se ljutiti: preda mnom bi podlegao duh i duše što sam ih stvorio.

<span id="an_57:17">57:17</span> Zbog grijeha lakomosti njegove
razgnjevih se, udarih ga i sakrih se rasrđen. Ali on okrenu za srcem
svojim

<span id="an_57:18">57:18</span> i vidjeh putove njegove. Izliječit ću
ga, voditi i utješit' one što s njime tuguju -

<span id="an_57:19">57:19</span> stavit ću hvalu na usne njihove. Mir,
mir onom tko je daleko i tko je blizu," govori Jahve, "ja ću te
izliječiti."

<span id="an_57:20">57:20</span> Al' opaki su poput mora uzburkanog koje
se ne može smiriti, valovi mu mulj i blato izmeću.

<span id="an_57:21">57:21</span> "Nema mira grešnicima!" govori Bog moj.

<span id="an_58:1">58:1</span> Viči iz sveg grla, ne suspeži se! Glas
svoj poput roga podigni. Objavi mom narodu njegove zločine, domu
Jakovljevu grijehe njegove.

<span id="an_58:2">58:2</span> Dan za danom oni mene traže i žele znati
moje putove, kao narod koji vrši pravdu i ne zaboravlja pravo Boga
svoga. Od mene ištu pravedne sudove i žude da im se Bog približi:

<span id="an_58:3">58:3</span> "Zašto postimo ako ti ne vidiš, zašto se
trapimo ako ti ne znaš?" Gle, u dan kad postite poslove nalazite i na
posao gonite radnike svoje.

<span id="an_58:4">58:4</span> Gle, vi postite da se prepirete i svađate
i da pesnicom bijete siromahe. Ne postite više kao danas, i čut će vam
se glas u visini!

<span id="an_58:5">58:5</span> Zar je meni takav post po volji u dan kad
se čovjek trapi? Spuštati kao rogoz glavu k zemlji, sterati poda se
kostrijet i pepeo, hoćeš li to zvati postom i danom ugodnim Jahvi?

<span id="an_58:6">58:6</span> Ovo je post koji mi je po volji, riječ je
Jahve Gospoda: Kidati okove nepravedne, razvezivat' spone jarmene,
puštati na slobodu potlačene, slomiti sve jarmove;

<span id="an_58:7">58:7</span> podijeliti kruh svoj s gladnima, uvesti
pod krov svoj beskućnike, odjenuti onog koga vidiš gola i ne kriti se od
onog tko je tvoje krvi.

<span id="an_58:8">58:8</span> Tad će sinut' poput zore tvoja svjetlost,
i zdravlje će tvoje brzo procvasti. Pred tobom će ići tvoja pravda, a
Slava Jahvina bit će ti zalaznicom.

<span id="an_58:9">58:9</span> Vikneš li, Jahve će ti odgovorit, kad
zavapiš, reći će: "Evo me!" Ukloniš li iz svoje sredine jaram, ispružen
prst i besjedu bezbožnu,

<span id="an_58:10">58:10</span> dadeš li kruha gladnome, nasitiš li
potlačenog, tvoja će svjetlost zasjati u tmini i tama će tvoja kao podne
postati,

<span id="an_58:11">58:11</span> Jahve će te vodit' bez prestanka, sitit
će te u sušnim krajevima. On će krijepit' kosti tvoje i bit ćeš kao vrt
zaljeven, kao studenac kojem voda nikad ne presuši.

<span id="an_58:12">58:12</span> I ti ćeš gradit' na starim razvalinama,
dići ćeš temelje budućih koljena. Zvat će te popravljačem pukotina i
obnoviteljem cesta do naselja.

<span id="an_58:13">58:13</span> Zadržiš li nogu da ne pogaziš subotu i
u sveti dan ne obavljaš poslove; nazoveš li subotu milinom a časnim dan
Jahvi posvećen; častiš li ga odustajuć' od puta, bavljenja poslom i
pregovaranja -

<span id="an_58:14">58:14</span> tad ćeš u Jahvi svoju milinu naći, i ja
ću te provesti po zemaljskim visovima, dat ću ti da uživaš u baštini oca
tvog Jakova, jer Jahvina su usta govorila.

<span id="an_59:1">59:1</span> Ne, nije ruka Jahvina prekratka da spasi,
niti mu je uho otvrdlo da ne bi čuo,

<span id="an_59:2">59:2</span> nego su opačine vaše jaz otvorile između
vas i Boga vašega. Vaši su grijesi lice njegovo zastrli, i on vas više
ne sluša.

<span id="an_59:3">59:3</span> Jer ruke su vaše u krvi ogrezle, a vaši
prsti u zločinima. Usne vam izgovaraju laž, a jezik podlost mrmlja.

<span id="an_59:4">59:4</span> Nitko s pravom tužbu ne podiže, niti koga
sude po istini. U ništavilo se uzdaju, laž kazuju, začinju zloću, a
rađaju bezakonje.

<span id="an_59:5">59:5</span> Legu jaja gujina, tkaju mrežu paukovu;
pojede li tko njihovo jaje, umire, razbije li ga, iz njega ljutica
izlazi.

<span id="an_59:6">59:6</span> Njihovim tkanjem nemoguće se odjenuti, ne
možeš se pokriti njihovom rukotvorinom. Rukotvorine su njihove djela
zločinačka, rukama svojim čine nasilje.

<span id="an_59:7">59:7</span> Noge njihove u zlo hitaju i brze su da
krv nevinu proliju. Misli su im misli zločinačke, pustoš i propast na
njinim su putima.

<span id="an_59:8">59:8</span> Put mira oni ne poznaju, na stazama
njihovim nema pravice. Iskrivili su svoje putove, tko njima kreće mira
ne poznaje.

<span id="an_59:9">59:9</span> Stog' se pravo od nas udaljilo, zato
pravda ne dopire do nas. Nadasmo se svjetlosti, a ono tama; i vidjelu, a
ono u tmini hodimo.

<span id="an_59:10">59:10</span> Pipamo kao slijepci duž zida, tapkamo
kao bez očiju. Spotičemo se u podne k'o u sumraku, sasvim zdravi, kao da
smo mrtvi.

<span id="an_59:11">59:11</span> Svi mumljamo kao medvjedi i gučemo
tužno kao golubovi. Očekivasmo Sud, a njega nema, i spasenje - od nas je
daleko.

<span id="an_59:12">59:12</span> Jer mnogo je naših opačina pred tobom i
grijesi naši protiv nas svjedoče. Doista, prijestupi su naši pred nama,
mi znademo svoju krivicu;

<span id="an_59:13">59:13</span> pobunili smo se i zanijekali Jahvu,
odmetnuli se od Boga svojega, govorili podlo, odmetnički, mrmljali u
srcu riječi lažljive.

<span id="an_59:14">59:14</span> Tako je potisnuto pravo, i pravda mora
stajati daleko. Jer na trgu posrnu istina i poštenju nema više pristupa.

<span id="an_59:15">59:15</span> Vjernosti je ponestalo, a tko izbjegava
zlo, bude opljačkan. Jahve vidje, i ne bi mu milo što nema pravice.

<span id="an_59:16">59:16</span> Vidje da nema čovjeka, začudi se što
nema posrednika. Tad mu pomože njegova mišica i njegova ga pravda
poduprije.

<span id="an_59:17">59:17</span> Pravednost je obukao k'o oklop, stavio
na glavu kacigu spasenja. Osvetom se odjenuo k'o haljom, ogrnu se
revnošću kao plaštem.

<span id="an_59:18">59:18</span> Vratit će svakome po njegovim djelima:
gnjev svojim protivnicima, odmazdu dušmanima.

<span id="an_59:19">59:19</span> Sa zapada vidjet će ime Jahvino i Slavu
njegovu s istoka sunčanog. Jer doći će kao uska rijeka koju goni dah
Jahvin.

<span id="an_59:20">59:20</span> Ali doći će Otkupitelj Sionu, i onima
od sinova Jakovljevih koji se obrate od svog otpadništva, riječ je
Jahvina.

<span id="an_59:21">59:21</span> "A ovo je moj Savez s njima," govori
Jahve. "Duh moj koji je na tebi i riječi moje koje stavih u tvoja usta
neće izići iz usta tvojih ni usta tvojega potomstva, ni iz usta
potomstva tvojih potomaka, od sada pa dovijeka," veli Jahve.

<span id="an_60:1">60:1</span> Ustani, zasini, jer svjetlost tvoja
dolazi, nad tobom blista Slava Jahvina.

<span id="an_60:2">60:2</span> A zemlju, evo, tmina pokriva, i mrklina
narode! A tebe obasjava Jahve, i Slava se njegova javlja nad tobom.

<span id="an_60:3">60:3</span> K tvojoj svjetlosti koračaju narodi, i
kraljevi k istoku tvoga sjaja.

<span id="an_60:4">60:4</span> Podigni oči, obazri se: svi se sabiru, k
tebi dolaze. Sinovi tvoji dolaze izdaleka, kćeri ti nose u naručju.

<span id="an_60:5">60:5</span> Gledat ćeš tad i sjati radošću, igrat će
srce i širit' se, jer k tebi će poteći bogatstvo mora, blago naroda k
tebi će pritjecati.

<span id="an_60:6">60:6</span> Mnoštvo deva prekrit će te, jednogrbe
deve iz Midjana i Efe. Svi će iz Šebe doći donoseći zlato i tamjan i
hvale Jahvi pjevajući.

<span id="an_60:7">60:7</span> Sva stada kedarska u tebi će se sabrati,
ovnovi nebajotski bit će ti na službu. Penjat će se k'o ugodna žrtva na
moj žrtvenik, proslavit ću Dom Slave svoje!

<span id="an_60:8">60:8</span> Tko su oni što lebde poput oblaka, k'o
golubovi prema golubinjacima svojim?

<span id="an_60:9">60:9</span> Da, to se zbog mene sabiru brodovi, lađe
su taršiške pred njima da izdaleka dovezu tvoje sinove, a s njima srebro
njihovo i zlato, zbog imena Jahve, Boga tvojega, zbog Sveca Izraelova
koji te proslavi.

<span id="an_60:10">60:10</span> Zidine će tvoje obnoviti stranci i
kraljevi njihovi služit će ti. U svojoj srdžbi ja sam te udario, al' u
svojoj naklonosti opet ti se smilovah.

<span id="an_60:11">60:11</span> Vrata će tvoja biti otvorena svagda, ni
danju ni noću neće se zatvarati, da propuste k tebi bogatstva naroda s
kraljevima koji ih vode.

<span id="an_60:12">60:12</span> Jer propast će narod i kraljevstvo koje
ti ne bude htjelo služiti, i ti će se narodi sasvim zatrti.

<span id="an_60:13">60:13</span> K tebi će doći slava Libanona,
čempresi, jele i brijestovi skupa, da ukrase prostor mojega Svetišta,
podnožje će moje proslaviti!

<span id="an_60:14">60:14</span> K tebi će, sagnuti, dolaziti sinovi
tvojih tlačitelja, pred noge ti padat' koji te prezirahu. Nazivat će te
Gradom Jahvinim, Sionom Sveca Izraelova.

<span id="an_60:15">60:15</span> Zato što si bio ostavljen, omražen,
izbjegavan, učinit ću te vječnim ponosom, radošću od koljena do koljena.

<span id="an_60:16">60:16</span> Ti ćeš sisati mlijeko naroda, sisat ćeš
grudi kraljeva. I znat ćeš da sam ja, Jahve, Spasitelj tvoj, Silni
Jakovljev, tvoj Otkupitelj.

<span id="an_60:17">60:17</span> Mjesto mjedi, donijet ću zlato; mjesto
željeza, donijet ću srebro; mjesto drva, mjed; mjesto kamena, željezo.
Za glavara tvoga postavit ću Mir, Pravdu za vladara.

<span id="an_60:18">60:18</span> Više se neće slušat' o nasilju u tvojoj
zemlji ni o pustošenju i razaranju na tvojem području. Zidine ćeš svoje
nazivati Spasom, Slavom svoja vrata.

<span id="an_60:19">60:19</span> Neće ti više sunce biti svjetlost danju
nit' će ti svijetlit' mjesečina, nego će Jahve biti tvoje vječno svjetlo
i tvoj će Bog biti tvoj sjaj.

<span id="an_60:20">60:20</span> Sunce tvoje neće više zalaziti nit' će
ti mjesec pomrčati, jer će Jahve biti tvoje vječno svjetlo, i okončat će
se dani tvoje žalosti.

<span id="an_60:21">60:21</span> Svi u tvom narodu bit će pravednici i
posjedovat će zemlju dovijeka, mog nasada izdanci, mojih ruku djelo, da
bih se u njima proslavio.

<span id="an_60:22">60:22</span> Od najmanjega postat će tisuća, od
neznatnoga moćan narod. Ja, Jahve, govorio sam; u pravo ću vrijeme
izvršiti.

<span id="an_61:1">61:1</span> Duh Jahve Gospoda na meni je, jer me
Jahve pomaza, posla me da radosnu vijest donesem ubogima, da iscijelim
srca slomljena; da zarobljenima navijestim slobodu i oslobođenje
sužnjevima;

<span id="an_61:2">61:2</span> da navijestim godinu milosti Jahvine i
dan odmazde Boga našega; da razveselim ožalošćene na Sionu

<span id="an_61:3">61:3</span> i da im dadem vijenac mjesto pepela, ulje
radosti mjesto ruha žalosti, pjesmu zahvalnicu mjesto duha očajna. I
zvat će ih Hrastovima pravde, Nasadom Jahvinim - na slavu njegovu.

<span id="an_61:4">61:4</span> Oni će nanovo dići drevne razvaline,
sazdati opet mjesta poharana, ruševine prošlih pokoljenja.

<span id="an_61:5">61:5</span> Tuđinci će doći da vam stada pasu,
stranci će vam biti ratari i vinogradari.

<span id="an_61:6">61:6</span> A vas će zvati "Svećenici Jahvini",
nazivat će vas "Službenici Boga našega". Uživat ćete bogatstva naroda,
blagom se njihovim dičiti.

<span id="an_61:7">61:7</span> Dvostruka bijaše njihova sramota - rug i
prezir bijahu im baština - zato će u zemlji svojoj baštinit' dvostruko,
njihova će biti radost vječita.

<span id="an_61:8">61:8</span> Jer ja, Jahve, ljubim pravdu, a mrzim
grabež nepravedni. Vjerno ću ih nagraditi i sklopiti s njima Savez
vječni.

<span id="an_61:9">61:9</span> Slavno će im biti sjeme među pucima i
potomstvo među narodima. Tko god ih vidi, prepoznat će da su sjeme što
ga Jahve blagoslovi.

<span id="an_61:10">61:10</span> Radošću silnom u Jahvi se radujem, duša
moja kliče u Bogu mojemu, jer me odjenu haljinom spasenja, zaogrnu
plaštem pravednosti, kao ženik kad sebi vijenac stavi il' nevjesta kad
se uresi nakitom.

<span id="an_61:11">61:11</span> Kao što zemlja tjera svoje klice, kao
što u vrtu niče sjemenje, učinit će Gospod da iznikne pravda i hvala
pred svim narodima.

<span id="an_62:1">62:1</span> Sionu za ljubav neću šutjeti, Jeruzalema
radi neću mirovati dok pravda njegova ne zasine k'o svjetlost, dok
njegovo spasenje ne plane k'o zublja.

<span id="an_62:2">62:2</span> I puci će vidjet' tvoju pravednost, i
tvoju slavu svi kraljevi; prozvat će te novim imenom što će ga odrediti
usta Jahvina.

<span id="an_62:3">62:3</span> U Jahvinoj ćeš ruci biti kruna divna i
kraljevski vijenac na dlanu Boga svog.

<span id="an_62:4">62:4</span> Neće te više zvati Ostavljenom ni zemlju
tvoju Opustošenom, nego će te zvati Moja milina, a zemlju tvoju Udata,
jer ti si milje Jahvino i zemlja će tvoja imat' supruga.

<span id="an_62:5">62:5</span> Kao što se mladić ženi djevicom, tvoj će
se graditelj tobom oženiti; i kao što se ženik raduje nevjesti, tvoj će
se Bog tebi radovati.

<span id="an_62:6">62:6</span> Na zidine tvoje, Jeruzaleme, stražare sam
postavio: ni danju ni noću ne smiju zašutjeti. O, vi koji podsjećate
Jahvu, vama nema počinka!

<span id="an_62:7">62:7</span> I ne dajte mu mira dok ne obnovi
Jeruzalem, dok ga opet slavom na zemlji ne učini.

<span id="an_62:8">62:8</span> Zakle se Gospod desnicom i mišicom svojom
snažnom: "Neću više dati žita tvoga za hranu neprijateljima. Neće više
tuđinci piti tvoga vina o kojem si teško radio.

<span id="an_62:9">62:9</span> Neka ga jedu oni koji su ga želi i neka
hvale Jahvu, neka ga piju oni što su ga trgali u predvorju mojega
Svetišta!"

<span id="an_62:10">62:10</span> Prođite, prođite kroz vrata, poravnajte
put narodu! Nasipajte, nasipajte cestu, uklonite s nje kamenje.
Podignite stijeg narodima!

<span id="an_62:11">62:11</span> Evo, Jahve oglasuje do nakraj zemlje:
"Recite kćeri sionskoj: Evo, dolazi tvoj spasitelj. Evo, s njim naplata
njegova i njegova nagrada ispred njega!

<span id="an_62:12">62:12</span> Oni će se zvati 'Sveti narod',
'Otkupljenici Jahvini'. A tebe će zvati 'Traženi' - 'Grad
neostavljeni'."

<span id="an_63:1">63:1</span> Tko je taj što dolazi iz Edoma, iz Bosre,
u haljinama crvenim? Tko je taj što veličanstveno odjenut pun snage
korača? - Ja sam to koji naučavam pravdu, velik kad spasavam!

<span id="an_63:2">63:2</span> - Zašto je crvena tvoja haljina i odijelo
kao u onog koji gazi u kaci?

<span id="an_63:3">63:3</span> - U kaci sam sam gazio, od narodÄa nikog
ne bijaše. U gnjevu ih svom izgazih i zgnječih u svojoj jarosti. Krv mi
njihova poprska haljine, iskaljah svu odjeću svoju.

<span id="an_63:4">63:4</span> Jer dan osvete bijaše mi u srcu, došla je
godina mojeg otkupljenja.

<span id="an_63:5">63:5</span> Ogledah se, al' ne bješe pomoćnika!
Začudih se, al' ne bješe potpore. Tada mi je moja mišica pomogla i moja
me srdžba poduprla.

<span id="an_63:6">63:6</span> U gnjevu svom satrijeh narode, u bijesu
sve ih izgazih i zemlju polih krvlju njihovom!

<span id="an_63:7">63:7</span> Slavit ću ljubav Jahvinu, slavna djela
njegova - za sve što nam Jahve učini, za veliku dobrotu domu Izraelovu
što nam je iskaza u svojoj samilosti, u obilju svoje ljubavi.

<span id="an_63:8">63:8</span> Reče: "Dosta, oni su narod moj, sinovi
koji se neće iznevjeriti!" I on im posta Spasiteljem u svim njihovim
tjeskobama.

<span id="an_63:9">63:9</span> Nije slao poslanika ni anđela nego ih je
sam spasio. U svojoj ljubavi i samilosti sam ih je otkupio, podigao ih i
nosio u sve dane od davnine.

<span id="an_63:10">63:10</span> Ali se oni odmetnuše, ožalostiše sveti
Duh njegov. Zato im je postao neprijatelj i sam je na njih zavojštio.

<span id="an_63:11">63:11</span> Spomenuše se tad davnih dana i sluge
njegova Mojsija: "Gdje li je onaj koji izvuče iz vode pastira stada
svojega? Gdje je onaj koji udahnu u njega Duh svoj sveti?

<span id="an_63:12">63:12</span> Koji je Mojsijevu desnicu vodio
veličanstveno svojom mišicom, koji vodu pred njima razdvoji i steče sebi
ime vječno;

<span id="an_63:13">63:13</span> koji ih provede dnom bezdana kao konja
po pustinji i nisu se spoticali?

<span id="an_63:14">63:14</span> Poput stoke što silazi u dolinu, Duh
Jahvin vodio ih počivalištu. Tako si ti vodio narod svoj i slavno ime
sebi stekao.

<span id="an_63:15">63:15</span> Pogledaj s nebesa i vidi iz
prebivališta svoga svetog i slavnog. Gdje li je ljubomora tvoja i snaga?
Zar se susteglo ganuće tvog srca i samilost tvoja prema meni? Ah, sućuti
nam svoje ne ustegni,

<span id="an_63:16">63:16</span> jer Otac si naš! Abraham nas ne poznaje
i ne spominje nas se Izrael; Jahve, ti si naš Otac, Otkupitelj naš - ime
ti je oduvijek.

<span id="an_63:17">63:17</span> Zašto, o Jahve, zašto nas puštaš da
lutamo daleko od tvojih putova, zašto si dao da nam srce otvrdne da se
tebe više ne bojimo? Vrati se, radi slugu svojih i radi plemenÄa što su
tvoja baština!

<span id="an_63:18">63:18</span> Zašto bezbožnici gaze tvoje Svetište, a
neprijatelji naši blate tvoju svetinju?

<span id="an_63:19">63:19</span> Odavna postadosmo kao oni kojima više
ne vladaš i koji tvoje ime više ne nose. O, da razdreš nebesa i siđeš,
da ime svoje objaviš neprijateljima: pred licem tvojim tresla bi se
brda, pred tobom bi drhtali narodi,

<span id="an_64:1">64:1</span> kao kad oganj suho granje zapali i vatra
vodu zakuha!

<span id="an_64:2">64:2</span> Čineć' djela strahotna, neočekivana,
silazio si i brda su se tresla pred tobom!

<span id="an_64:3">64:3</span> Odvijeka se čulo nije, uho nijedno nije
slušalo, oko nijedno nije vidjelo, da bi koji bog, osim tebe, takvo što
činio onima koji se uzdaju u njega.

<span id="an_64:4">64:4</span> Pomažeš onima što pravdu čine radosno i
tebe se spominju na putima tvojim; razgnjevismo te, griješismo, od tebe
se odmetnusmo.

<span id="an_64:5">64:5</span> Tako svi postasmo nečisti, a sva pravda
naša k'o haljine okaljane. Svi mi k'o lišće otpadosmo i opačine naše k'o
vjetar nas odnose.

<span id="an_64:6">64:6</span> Nikog nema da tvoje ime prizove, da se
probudi i osloni o tebe. Jer lice si svoje od nas sakrio i predao nas u
ruke zločinima našim.

<span id="an_64:7">64:7</span> Pa ipak, naš si otac, o Jahve: mi smo
glina, a ti si naš lončar - svi smo mi djelo ruku tvojih.

<span id="an_64:8">64:8</span> Ne srdi se, Jahve, odveć žestoko, ne
spominji se bez prestanka naše krivice. De pogledaj - tÓa svi smo mi
narod tvoj!

<span id="an_64:9">64:9</span> Opustješe sveti gradovi tvoji, Sion
pustinja posta, i pustoš Jeruzalem.

<span id="an_64:10">64:10</span> Dom, svetinja naša i ponos naš, u kom
te oci naši slavljahu, ognjem izgori i sve su nam dragocjenosti
opljačkane.

<span id="an_64:11">64:11</span> Zar ćeš se na sve to, Jahve, sustezati,
zar ćeš šutjet' i ponižavati nas odveć žestoko?

<span id="an_65:1">65:1</span> Potražiše me koji ne pitahu za me, nađoše
me koji me ne tražahu; rekoh: "Evo me! Evo me!" narodu koji ne prizivaše
ime moje.

<span id="an_65:2">65:2</span> Svagda sam pružao ruku narodu
odmetničkom, koji hodi putem zlim, za mislima svojim,

<span id="an_65:3">65:3</span> narodu koji me bez prestanka u lice srdi:
žrtvuju po vrtovima, kad prinose na opekama,

<span id="an_65:4">65:4</span> na grobovima stanuju i noće na skrovitim
mjestima, jedu svinjetinu, meću u zdjele jela nečista.

<span id="an_65:5">65:5</span> I još govore: "Ukloni se! Ne prilazi mi
da te ne posvetim." Oni su mi dim u nosu, oganj što gori povazdan.

<span id="an_65:6">65:6</span> Evo, sve je napisano preda mnom: neću
ušutjet' dok im ne platim, dok im ne platim u njedra,

<span id="an_65:7">65:7</span> za bezakonja vaša i vaših otaca, sva
zajedno - govori Jahve. Koji su prinosili kad na gorama i pogrđivali me
na brežuljcima - izmjerit ću im u krilo plaću za djela prijašnja.

<span id="an_65:8">65:8</span> Ovako govori Jahve: "Kao što o soku u
grozdu vele: 'Ne uništavajte ga, u njemu je blagoslov!' tako ću učiniti
i ja radi slugu svojih, neću sve uništiti.

<span id="an_65:9">65:9</span> Izvest ću iz Jakova potomstvo, a iz Jude
baštinika gora svojih; baštinit će ih odabranici moji, i moje će se
sluge ondje naseliti.

<span id="an_65:10">65:10</span> Šaron će postati pašnjak ovcama, a
nizina akorska počivalište govedima - narodu mojem koji mene traži.

<span id="an_65:11">65:11</span> A vi koji ste Jahvu ostavili, koji ste
zaboravili Svetu goru moju, koji pripremate stol Gadu, koji Meniju
naljev lijevate,

<span id="an_65:12">65:12</span> za mač sam vas odredio - past ćete
ničice da vas kolju. Jer zvao sam vas, a vi se niste odazvali, govorio
sam, a vi niste slušali, nego ste činili što je zlo u očima mojim,
izabirali ste što mi nije po volji."

<span id="an_65:13">65:13</span> Stog ovako Jahve Gospod govori: "Evo,
sluge će moje jesti, a vi ćete gladovati. Evo, sluge će moje piti, a vi
ćete žeđati. Evo, sluge će se moje veseliti, a vi ćete se stidjeti.

<span id="an_65:14">65:14</span> Evo, sluge će se moje radovati od sreće
u srcu, a vi ćete vikati od boli u srcu i kukati duše slomljene!

<span id="an_65:15">65:15</span> Ime ćete svoje ostaviti za kletvu mojim
izabranicima: 'Tako te ubio Jahve!' A sluge svoje on će zvati drugim
imenom.

<span id="an_65:16">65:16</span> Tko se u zemlji bude blagoslivljao,
nek' se blagoslivlje Bogom vjernim. I tko se u zemlji bude kleo, nek' se
kune Bogom vjernim. Jer prijašnje će nevolje biti zaboravljene, od očiju
mojih bit će sakrivene.

<span id="an_65:17">65:17</span> Jer, evo, ja stvaram nova nebesa i novu
zemlju. Prijašnje se više neće spominjati niti će vam na um dolaziti.

<span id="an_65:18">65:18</span> Veselite se i dovijeka kličite zbog
onoga što ja stvaram; jer, evo, od Jeruzalema stvaram klicanje, od
naroda njegova radost.

<span id="an_65:19">65:19</span> I klicat ću nad Jeruzalemom, radovat'
se nad svojim narodom. U njemu više neće čuti ni plača ni vapaja.

<span id="an_65:20">65:20</span> U njemu više neće biti novorođenčeta
koje živi malo dana ni starca koji ne bi godina svojih navršio: najmlađi
će umrijet' kao stogodišnjak, a tko ne doživi stotinu godina prokletim
će se smatrati.

<span id="an_65:21">65:21</span> Gradit će kuće i stanovat' u njima,
saditi vinograde i uživati rod njihov.

<span id="an_65:22">65:22</span> Neće se više graditi da drugi stanuju
ni saditi da drugi uživa: vijek naroda moga bit će k'o vijek drveta,
izabranici moji dugo će uživati plodove ruku svojih.

<span id="an_65:23">65:23</span> Neće se zalud mučiti i neće rađati za
smrt preranu, jer će oni s potomcima svojim biti rod blagoslovljenika
Jahvinih.

<span id="an_65:24">65:24</span> Prije nego me zazovu, ja ću im se
odazvat'; još će govoriti, a ja ću ih već uslišiti.

<span id="an_65:25">65:25</span> Vuk i jagnje zajedno će pasti, lav će
jesti slamu k'o govedo; al' će se zmija prahom hraniti. Nitko neće
činiti zla ni štete na svoj Svetoj gori mojoj" - govori Jahve.

<span id="an_66:1">66:1</span> Ovako govori Jahve: "Nebesa su moje
prijestolje, a zemlja podnožje nogama! Kakvu kuću da mi sagradite i gdje
da bude mjesto mog prebivališta?

<span id="an_66:2">66:2</span> TÓa sve je moja ruka načinila i sve je
moje" - riječ je Jahvina. "Ali na koga svoj pogled svraćam? Na siromaha
i čovjeka duha ponizna koji od moje riječi dršće.

<span id="an_66:3">66:3</span> Ima ih koji kolju bika, ali i ljude
ubijaju; žrtvuju ovcu, ali i psu vrat lome. Netko prinosi žrtvu, ali i
krv svinjsku; prinose kad, ali časte i kipove. Kao što oni izabraše
svoje putove i duši im se mile gnusobe njihove,

<span id="an_66:4">66:4</span> tako ću i ja izabrati za njih nevolje
nesmiljene, pustit ću na njih ono čega se plaše. Jer zvao sam, a nitko
se ne odazva, govorio sam, a nitko ne posluša, nego su činili što je zlo
u očima mojim, izabrali ono što mi nije po volji."

<span id="an_66:5">66:5</span> Poslušajte riječ Jahvinu, vi koji od
njegove riječi dršćete. "Govore braća vaša koja na vas mrze i odbacuju
vas radi moga imena: 'Neka se proslavi Jahve, pa da radost vašu vidimo.'
Ali oni će biti postiđeni."

<span id="an_66:6">66:6</span> Čuj! Buka iz grada, glas iz Hrama! Glas
je to Jahve koji uzvraća svojim neprijateljima.

<span id="an_66:7">66:7</span> Prije neg' bolove oćutje, eto je rodila.
Prije neg' trudove osjeti, porodi dječaka.

<span id="an_66:8">66:8</span> Tko je takvo što čuo, tko je takvo što
vidio? Može li se zemlja u jednom danu napučiti? Može li se narod
odjednom roditi? A tek što je osjetila trudove, Sionka rodi sinove!

<span id="an_66:9">66:9</span> "Zar bih ja otvorio krilo materino a da
ono ne rodi?" - govori Jahve. "Zar bih ja, koji dajem rađanje, zatvorio
maternicu?" - kaže Bog tvoj.

<span id="an_66:10">66:10</span> Veselite se s Jeruzalemom, kličite zbog
njega svi koji ga ljubite! Radujte se, radujte s njime svi koji ste nad
njim tugovali!

<span id="an_66:11">66:11</span> Nadojite se i nasitite na dojkama
utjehe njegove da se nasišete i nasladite na grudima krepčine njegove.

<span id="an_66:12">66:12</span> Jer ovako govori Jahve: "Evo, mir ću na
njih kao rijeku svratiti i kao potok nabujali bogatstvo naroda. Dojenčad
ću njegovu na rukama nositi i milovati na koljenima.

<span id="an_66:13">66:13</span> Kao što mati tješi sina, tako ću i ja
vas utješiti - utješit ćete se u Jeruzalemu."

<span id="an_66:14">66:14</span> Kad to vidite, srce će vam se radovati
i procvast će vam kosti k'o mlada trava. Očitovat će se ruka Jahvina na
njegovim slugama i gnjev nad neprijateljima njegovim.

<span id="an_66:15">66:15</span> Jer, evo, dolazi Jahve s ognjem - bojna
su mu kola poput vihora - da u jarosti gnjev svoj iskali i prijetnje
svoje u ognju žarkome.

<span id="an_66:16">66:16</span> Da, sudit će Jahve ognjem i mačem
svakom smrtniku: pobijenih Jahvinih mnoštvo će biti.

<span id="an_66:17">66:17</span> Oni koji se posvećuju i čiste u
vrtovima iza onog jednog u sredini, koji jedu svinjetinu, nečisto i
miševe - svi će zajedno izginuti, riječ je Jahvina.

<span id="an_66:18">66:18</span> Ja dobro poznajem njihova djela i
namjere njihove. "Dolazim da saberem sve puke i jezike, i oni će doći i
vidjeti moju Slavu!

<span id="an_66:19">66:19</span> Postavit ću im znak i poslat ću
preživjele od njih k narodima u Taršiš, Put, Lud, Mošek, Roš, Tubal i
Javan - k dalekim otocima koji nisu čuli glasa o meni ni vidjeli moje
Slave - i oni će naviještati Slavu moju narodima.

<span id="an_66:20">66:20</span> I dovest će svu vašu braću između svih
naroda kao prinos Jahvi - na konjima, na bojnim kolima, nosilima, na
mazgama i jednogrbim devama - na Svetu goru svoju u Jeruzalemu" - govori
Jahve - "kao što sinovi Izraelovi prinose prinos u čistim posudama u
Domu Jahvinu.

<span id="an_66:21">66:21</span> I uzet ću sebi između njih svećenike,
levite" - govori Jahve.

<span id="an_66:22">66:22</span> "Jer, kao što će nova nebesa i zemlja
nova, koju ću stvoriti, trajati preda mnom" - riječ je Jahvina - "tako
će vam ime i potomstvo trajati.

<span id="an_66:23">66:23</span> Od mlađaka do mlađaka, od subote do
subote, dolazit će svi ljudi da se poklone pred licem mojim" - govori
Jahve.

<span id="an_66:24">66:24</span> Izlazeći, gledat ću trupla ljudi koji
se od mene odmetnuše: crv njihov neće umrijeti i njihov se oganj neće
ugasiti - bit će na gadost svim ljudima.

------------------------------------------------------------------------

[Next: Jeremiah](jer)
