[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](co1)  [Next](gal.md) 

------------------------------------------------------------------------

### Croatian Bible: 2 Corinthians

<span id="an_1:1">1:1</span> Pavao, po volji Božjoj apostol Krista
Isusa, i brat Timotej: Crkvi Božjoj u Korintu sa svima svetima u svoj
Ahaji.

<span id="an_1:2">1:2</span> Milost vam i mir od Boga, Oca našega, i
Gospodina Isusa Krista!

<span id="an_1:3">1:3</span> Blagoslovljen Bog i Otac Gospodina našega
Isusa Krista, Otac milosrđa i Bog svake utjehe!

<span id="an_1:4">1:4</span> On nas tješi u svakoj našoj nevolji da
bismo i mi sve koji su u nevolji mogli tješiti onom utjehom kojom nas
same tješi Bog.

<span id="an_1:5">1:5</span> Jer kao što su obilate patnje Kristove u
nama, tako je po Kristu obilata i utjeha naša.

<span id="an_1:6">1:6</span> Bili mi nevoljama pritisnuti za vašu je to
utjehu i spasenje; bili utješeni, za vašu je utjehu - djelotvornu: da
strpljivo podnesete iste patnje koje i mi podnosimo.

<span id="an_1:7">1:7</span> I tako je stamena nada naša o vama jer
znamo: kao što ste zajedničari patnja tako ste i utjehe.

<span id="an_1:8">1:8</span> Ne bismo doista htjeli, braćo, da ne znate
za nevolju koja nas je snašla u Aziji. Bijasmo prekomjerno, preko snage,
opterećeni te smo već strepili i za život.

<span id="an_1:9">1:9</span> Ali u sebi prihvatismo i smrtnu osudu da se
ne bismo uzdali u same sebe, nego u Boga koji uskrisuje mrtve.

<span id="an_1:10">1:10</span> On nas je od takve smrti izbavio i
izbavit će nas; u njega se uzdamo, on će nas i dalje izbavljati.

<span id="an_1:11">1:11</span> A i vi ćete nam pomagati molitvom da bi
mnogi za nas zahvaljivali Bogu na milosti koja nam je darovana
posredovanjem mnogih.

<span id="an_1:12">1:12</span> A ovo je naša slava: svjedočansto naše
savjesti da smo u svijetu živjeli - osobito prema vama - u svetosti i
iskrenosti Božjoj, ne u mudrosti tjelesnoj, nego u Božjoj milosti.

<span id="an_1:13">1:13</span> Ta i ne pišemo vam drugo doli ovo što
čitate i razumijete; a nadam se da ćete i do kraja razumjeti,

<span id="an_1:14">1:14</span> kao što nas djelomično i razumjeste: da
smo mi vaša slava kao i vi naša u Dan Gospodina našega Isusa.

<span id="an_1:15">1:15</span> U tom uvjerenju namjeravao sam najprije
doći k vama

<span id="an_1:16">1:16</span> i preko vas prijeći u Makedoniju pa se
opet, da biste imali i drugu milost, iz Makedonije vratiti k vama da me
vi otpratite u Judeju.

<span id="an_1:17">1:17</span> Pa jesam li možda bio lakomislen kad sam
to namjeravao? Ili što namjeravam, po tijelu namjeravam te je u mene
istodobno "Da, da!" i "Ne, ne!"?

<span id="an_1:18">1:18</span> Bog je svjedok: naša riječ vama nije
"Da!" i "Ne!"

<span id="an_1:19">1:19</span> jer Sin Božji, Isus Krist, koga mi - ja i
Silvan i Timotej - vama navijestismo nije bio "Da!" i "Ne!" nego u njemu
bijaše "Da!".

<span id="an_1:20">1:20</span> Doista, sva obećanja Božja u njemu su
"Da!". I stoga po njemu i naš "Amen!" Bogu na slavu!

<span id="an_1:21">1:21</span> A Bog je onaj koji nas zajedno s vama
utvrđuje za Krista; on nas i pomaza,

<span id="an_1:22">1:22</span> on nas i zapečati i u srca naša dade
zalog - Duha.

<span id="an_1:23">1:23</span> A ja prizivljem Boga za svjedoka: duše
mi, da vas poštedim, nisam više dolazio u Korint.

<span id="an_1:24">1:24</span> Ta mi nismo gospodari vaše vjere, nego
suradnici vaše radosti. Ta u vjeri ste postojani.

<span id="an_2:1">2:1</span> Odlučih dakle u sebi da neću k vama opet sa
žalošću.

<span id="an_2:2">2:2</span> Jer ako ja vas ražalostim, a tko će mene
obradovati ako ne onaj koga ja žalostim?

<span id="an_2:3">2:3</span> Zato vam to i napisah da me, kada dođem, ne
ražaloste oni koji bi mi imali biti na radost. Uzdam se doista u sve
vas, da je moja radost - radost svih vas.

<span id="an_2:4">2:4</span> Pisah vam uistinu uz mnoge suze, iz velike
nevolje i tjeskobe srca, ne da se ražalostite, nego da upoznate moju
preveliku ljubav prema vama.

<span id="an_2:5">2:5</span> Ako me tko ražalostio, nije ražalostio
mene, nego u neku ruku - da ne pretjeram - sve vas.

<span id="an_2:6">2:6</span> Dosta je takvu ona kazna od većine

<span id="an_2:7">2:7</span> pa ga vi radije pomilujte i utješite da ga
pretjerana žalost ne shrva.

<span id="an_2:8">2:8</span> Zato vas molim, iskažite mu ljubav.

<span id="an_2:9">2:9</span> Ta zato vam i pisah da vidim jeste li
prokušani, jeste li u svemu poslušni.

<span id="an_2:10">2:10</span> Komu dakle vi što oprostite, tomu i ja;
jer i ja, ako kome što oprostih, oprostih poradi vas - pred Kristom,

<span id="an_2:11">2:11</span> da nas ne nadmudri Sotona. Ta znamo
njegove namjere!

<span id="an_2:12">2:12</span> Kada dođoh u Troadu poradi evanđelja
Kristova, premda mi se otvoriše vrata u Gospodinu,

<span id="an_2:13">2:13</span> ne bijaše mi duši spokoja što ne nađoh
Tita, brata svoga; oprostih se stoga s njima i pođoh u Makedoniju.

<span id="an_2:14">2:14</span> Ali hvala Bogu koji nas u Kristu uvijek
proslavlja te širi po nama na svakome mjestu miris svoga spoznanja.

<span id="an_2:15">2:15</span> Da, Kristov smo miomiris Bogu i među
onima koji se spasavaju i među onima koji propadaju:

<span id="an_2:16">2:16</span> ovima miris iz smrti za smrt, onima miris
iz života za život. A tko je za to podoban?

<span id="an_2:17">2:17</span> Uistinu, mi nismo kao mnogi koji trguju
riječju Božjom, nego iskreno - kao od Boga pred Bogom - u Kristu
govorimo.

<span id="an_3:1">3:1</span> Počinjemo li opet sami sebe preporučivati?
Ili trebamo li, kao neki, preporučna pisma na vas ili od vas?

<span id="an_3:2">3:2</span> Vi ste pismo naše, upisano u srcima vašim;
znaju ga i čitaju svi ljudi.

<span id="an_3:3">3:3</span> Vi ste, očito, pismo Kristovo kojemu mi
poslužismo, napisano ne crnilom, nego Duhom Boga živoga; ne na pločama
kamenim, nego na pločama od mesa, u srcima.

<span id="an_3:4">3:4</span> Takvo pouzdanje imamo po Kristu u Boga.

<span id="an_3:5">3:5</span> Ne kao da smo sami sobom, kao od sebe,
sposobni što pomisliti, nego naša je sposobnost od Boga.

<span id="an_3:6">3:6</span> On nas osposobi za poslužitelje novoga
Saveza, ne slova, nego Duha; jer slovo ubija, a Duh oživljuje.

<span id="an_3:7">3:7</span> Pa ako je smrtonosna služba, slovima
uklesana u kamenju, bila tako slavna da sinovi Izraelovi nisu mogli
pogledati u lice Mojsijevo zbog prolazne slave lica njegova,

<span id="an_3:8">3:8</span> koliko li će slavnija biti služba Duha.

<span id="an_3:9">3:9</span> Jer ako je služba osude bila slavna, mnogo
je slavnija služba pravednosti.

<span id="an_3:10">3:10</span> I zbilja, nije ni bilo proslavljeno ono
što je u toj mjeri proslavljeno, ako se usporedi s uzvišenijom slavom.

<span id="an_3:11">3:11</span> Jer ako je ono prolazno bilo slavno,
mnogo je slavnije ovo što ostaje.

<span id="an_3:12">3:12</span> Imajući dakle takvo pouzdanje, nastupamo
sa svom otvorenošću,

<span id="an_3:13">3:13</span> a ne kao Mojsije koji je stavljao
prijevjes na lice da sinovi Izraelovi ne vide svršetak prolaznoga.

<span id="an_3:14">3:14</span> Ali otvrdnu im pamet. Doista, do dana
današnjega zastire taj prijevjes čitanje Staroga zavjeta: nije im
otkriveno da je u Kristu prestao.

<span id="an_3:15">3:15</span> Naprotiv, kad god se čita Mojsije, do
danas prijevjes zastire srce njihovo.

<span id="an_3:16">3:16</span> Ali kad se Izrael obrati Gospodinu,
skinut će se prijevjes.

<span id="an_3:17">3:17</span> Gospodin je Duh, a gdje je Duh Gospodnji,
ondje je sloboda.

<span id="an_3:18">3:18</span> A svi mi, koji otkrivenim licem
odrazujemo slavu Gospodnju, po Duhu se Gospodnjem preobražavamo u istu
sliku - iz slave u slavu.

<span id="an_4:1">4:1</span> Zato, budući da po milosrđu imamo ovu
službu, ne malakšemo.

<span id="an_4:2">4:2</span> Ali odrekosmo se sramotnoga prikrivanja: ne
nastupamo lukavo niti izopačujemo riječ Božju, nego se objavljivanjem
istine preporučujemo svakoj savjesti ljudskoj pred Bogom.

<span id="an_4:3">4:3</span> Ako je i zastrto evanđelje naše, u onima je
zastrto koji propadaju:

<span id="an_4:4">4:4</span> u onima kojima bog ovoga svijeta oslijepi
pameti nevjerničke da ne zasvijetli svjetlost evanđelja slave Krista
koji je slika Božja.

<span id="an_4:5">4:5</span> Jer ne propovijedamo same sebe, nego Krista
Isusa Gospodinom, a sebe slugama vašim poradi Isusa.

<span id="an_4:6">4:6</span> Ta Bog koji reče: Neka iz tame svjetlost
zasine!, on zasvijetli u srcima našim da nam spoznanje slave Božje
zasvijetli na licu Kristovu.

<span id="an_4:7">4:7</span> To pak blago imamo u glinenim posudama da
izvanredna ona snaga bude očito Božja, a ne od nas.

<span id="an_4:8">4:8</span> U svemu pritisnuti, ali ne pritiješnjeni;
dvoumeći, ali ne zdvajajući;

<span id="an_4:9">4:9</span> progonjeni, ali ne napušteni; obarani, ali
ne oboreni -

<span id="an_4:10">4:10</span> uvijek umiranje Isusovo u tijelu
pronosimo da se i život Isusov u tijelu našem očituje.

<span id="an_4:11">4:11</span> Doista, mi se živi uvijek na smrt
predajemo poradi Isusa da se i život Isusov očituje u našem smrtnom
tijelu.

<span id="an_4:12">4:12</span> Tako smrt djeluje u nama, život u vama.

<span id="an_4:13">4:13</span> A budući da imamo isti duh vjere kao što
je pisano: Uzvjerovah, zato besjedim, i mi vjerujemo pa zato i
besjedimo.

<span id="an_4:14">4:14</span> Ta znamo: onaj koji je uskrisio Gospodina
Isusa i nas će s Isusom uskrisiti i zajedno s vama uza se postaviti.

<span id="an_4:15">4:15</span> A sve je to za vas: da milost - umnožena
- zahvaljivanjem mnogih izobiluje Bogu na slavu.

<span id="an_4:16">4:16</span> Zato ne malakšemo. Naprotiv, ako se naš
izvanji čovjek i raspada, nutarnji se iz dana u dan obnavlja.

<span id="an_4:17">4:17</span> Ta ova malenkost naše časovite nevolje
donosi nam obilato, sve obilatije, breme vječne slave

<span id="an_4:18">4:18</span> jer nama nije do vidljivog nego do
nevidljivog: ta vidljivo je privremeno, a nevidljivo - vječno.

<span id="an_5:1">5:1</span> Znamo doista: ako se razruši naš zemaljski
dom, šator, imamo zdanje od Boga, dom nerukotvoren, vječan na nebesima.

<span id="an_5:2">5:2</span> U ovome doista stenjemo i čeznemo da se
povrh njega zaodjenemo svojim nebeskim obitavalištem;

<span id="an_5:3">5:3</span> dakako, ako se nađemo obučeni, ne goli.

<span id="an_5:4">5:4</span> Da, i mi koji smo u ovom šatoru, stenjemo
opterećeni jer nećemo da budemo svučeni, nego da se još obučemo da život
iskapi što je smrtno.

<span id="an_5:5">5:5</span> A zato nas je sazdao Bog - on koji nam dade
zalog Duha.

<span id="an_5:6">5:6</span> Uvijek smo stoga puni pouzdanja makar i
znamo: naseljeni u tijelu, iseljeni smo od Gospodina.

<span id="an_5:7">5:7</span> Ta u vjeri hodimo, ne u gledanju.

<span id="an_5:8">5:8</span> Da, puni smo pouzdanja i najradije bismo se
iselili iz tijela i naselili kod Gospodina.

<span id="an_5:9">5:9</span> Zato se i trsimo da mu omilimo, bilo
naseljeni, bilo iseljeni.

<span id="an_5:10">5:10</span> Jer svima nam se pojaviti pred sudištem
Kristovim da svaki dobije što je kroz tijelo zaradio, bilo dobro, bilo
zlo.

<span id="an_5:11">5:11</span> Prožeti dakle strahom Gospodnjim
uvjeravamo ljude; razotkriveni smo Bogu, a nadam se - i vašim
savjestima.

<span id="an_5:12">5:12</span> Ne preporučujemo vam opet sami sebe, nego
vam dajemo prigodu ponositi se nama, da imate odgovor za one koji se
diče licem, a ne srcem.

<span id="an_5:13">5:13</span> Doista, ako bijasmo "izvan sebe" - Bogu
bijasmo; ako li "pri sebi" - vama bijasmo.

<span id="an_5:14">5:14</span> Jer ljubav nas Kristova obuzima kad
promatramo ovo: jedan za sve umrije, svi dakle umriješe;

<span id="an_5:15">5:15</span> i za sve umrije da oni koji žive ne žive
više sebi, nego onomu koji za njih umrije i uskrsnu.

<span id="an_5:16">5:16</span> Stoga mi od sada nikoga ne poznajemo po
tijelu; ako smo i poznavali po tijelu Krista, sada ga tako više ne
poznajemo.

<span id="an_5:17">5:17</span> Dakle, je li tko u Kristu, nov je stvor.
Staro uminu, novo, gle, nasta!

<span id="an_5:18">5:18</span> A sve je od Boga koji nas sa sobom pomiri
po Kristu i povjeri nam službu pomirenja.

<span id="an_5:19">5:19</span> Jer Bog je u Kristu svijet sa sobom
pomirio ne ubrajajući im opačina njihovih i polažući u nas riječ
pomirenja.

<span id="an_5:20">5:20</span> Kristovi smo dakle poslanici; Bog vas po
nama nagovara. Umjesto Krista zaklinjemo: dajte, pomirite se s Bogom!

<span id="an_5:21">5:21</span> Njega koji ne okusi grijeha Bog za nas
grijehom učini da mi budemo pravednost Božja u njemu.

<span id="an_6:1">6:1</span> Kao suradnici opominjemo vas da ne primite
uzalud milosti Božje.

<span id="an_6:2">6:2</span> Jer on veli: U vrijeme milosti usliših te i
u dan spasa pomogoh ti. Evo sad je vrijeme milosno, evo sad je vrijeme
spasa.

<span id="an_6:3">6:3</span> Ni u čemu ne dajemo nikakve sablazni da se
ne kudi ova služba,

<span id="an_6:4">6:4</span> nego se u svemu iskazujemo kao poslužitelji
Božji: velikom postojanošću u nevoljama, u potrebama, u tjeskobama,

<span id="an_6:5">6:5</span> pod udarcima, u tamnicama, u bunama, u
naporima, u bdjenjima, u postovima,

<span id="an_6:6">6:6</span> u čistoći, u spoznanju, u velikodušnosti, u
dobroti, u Duhu Svetomu, u ljubavi nehinjenoj,

<span id="an_6:7">6:7</span> u riječi istinitoj, u snazi Božjoj; oružjem
pravde zdesna i slijeva;

<span id="an_6:8">6:8</span> slavom i sramotom; zlim i dobrim glasom;
kao zavodnici, a istiniti;

<span id="an_6:9">6:9</span> kao nepoznati, a poznati; kao umirući, a
evo živimo; kao kažnjeni, a ne ubijeni;

<span id="an_6:10">6:10</span> kao žalosni, a uvijek radosni; kao
siromašni, a mnoge obogaćujemo; kao oni koji ništa nemaju, a sve
posjeduju.

<span id="an_6:11">6:11</span> Usta su naša otvorena vama, Korinćani,
srce naše rašireno.

<span id="an_6:12">6:12</span> Nije vam tijesno u nama, ali je tijesno u
vašim grudima.

<span id="an_6:13">6:13</span> Za uzdarje - kao djeci govorim - raširite
se i vi.

<span id="an_6:14">6:14</span> Ne ujarmljujte se s nevjernicima. Ta što
ima pravednost s bezakonjem? Ili kakvo zajedništvo svjetlo s tamom?

<span id="an_6:15">6:15</span> Kakvu slogu Krist s Belijarom? Ili kakav
dio vjernik s nevjernikom?

<span id="an_6:16">6:16</span> Kakav sporazum hram Božji s idolima? Jer
mi smo hram Boga živoga, kao što reče Bog: Prebivat ću u njima i hoditi
među njima; i bit ću Bog njihov, a oni narod moj.

<span id="an_6:17">6:17</span> Zato iziđite iz njihove sredine i
odvojite se, govori Gospodin, i ništa nečisto ne dotičite i ja ću vas
primiti.

<span id="an_6:18">6:18</span> I bit ću vam otac i vi ćete mi biti
sinovi i kćeri, veli Gospodin Svemogući.

<span id="an_7:1">7:1</span> Dakle, budući da imamo ta obećanja,
očistimo se, ljubljeni, od svake ljage tijela i duha te dovršimo
posvećenje u strahu Božjemu.

<span id="an_7:2">7:2</span> Shvatite nas! Nikomu nismo nanijeli
nepravde, nikoga nismo upropastili, nikoga zakinuli.

<span id="an_7:3">7:3</span> Ne govorim da osudim. Ta rekoh već: u
srcima ste našim te umiremo i živimo zajedno.

<span id="an_7:4">7:4</span> Veliko je moje pouzdanje u vas, uvelike se
vama ponosim. Pun sam utjehe, obilujem radošću uza svu nevolju našu.

<span id="an_7:5">7:5</span> Doista, i kada dođosmo u Makedoniju,
nikakva spokoja nije imalo tijelo naše, nego nevolje odasvud: izvana
borbe, iznutra strepnje.

<span id="an_7:6">7:6</span> Ali Bog, tješitelj poniznih, utješi nas
dolaskom Titovim.

<span id="an_7:7">7:7</span> Ne samo dolaskom njegovim, nego i utjehom
kojom se utješi zbog vas: obavijesti nas o vašoj čežnji, vašem
jadikovanju, vašoj žarkoj ljubavi prema meni tako da se još većma
obradovah.

<span id="an_7:8">7:8</span> Doista, ako sam vas i ožalostio onom
poslanicom, nije mi žao; ako mi i bijaše žao - vidim uistinu da vas je
ta poslanica makar i načas ožalostila -

<span id="an_7:9">7:9</span> sad se radujem, ne što ste se ožalostili,
nego što ste se ožalostili na obraćenje. Jer ožalostili ste se po Božju
te zbog nas ni u čemu niste štetovali.

<span id="an_7:10">7:10</span> Jer žalost po Božju rađa neopozivo
spasonosnim obraćenjem, a žalost svjetovna rađa smrću.

<span id="an_7:11">7:11</span> Gle, doista baš to što ste se po Božju
ožalostili, kolikom gorljivošću urodi među vama, pa opravdavanjem, pa
ogorčenjem, pa strahom, pa čežnjom, pa revnošću, pa kažnjavanjem. Svime
ste time pokazali da ste u onome nedužni.

<span id="an_7:12">7:12</span> Ako sam vam dakle pisao, nisam to zbog
uvreditelja ni zbog uvrijeđenoga, nego zbog toga da vam se očituje vaša
gorljivost za nas pred Bogom.

<span id="an_7:13">7:13</span> To nas je utješilo. A povrh te naše
utjehe još se mnogo više obradovasmo zbog radosti Titove jer svi vi
okrijepiste duh njegov.

<span id="an_7:14">7:14</span> Doista, ako sam mu se što vama pohvalio,
ne postidjeh se, nego kao što smo po istini vama govorili, tako je
istina bila i pohvala naša pred Titom.

<span id="an_7:15">7:15</span> I njegovo je srce prema vama još nježnije
kad se sjeti poslušnosti svih vas, kako ga sa strahom i trepetom
primiste.

<span id="an_7:16">7:16</span> Radujem se što se u svemu mogu pouzdati u
vas.

<span id="an_8:1">8:1</span> Priopćujemo vam, braćo, milost Božju koja
je dana crkvama makedonskim:

<span id="an_8:2">8:2</span> unatoč mnogim kušnjama i nevoljama izobilna
njihova radost i skrajnje siromaštvo preli se u bogatstvo darežljivosti.

<span id="an_8:3">8:3</span> Svjedočim uistinu: oni su nas dragovoljno -
po svojim mogućnostima i preko mogućnosti -

<span id="an_8:4">8:4</span> veoma usrdno molili za milost zajedništva u
ovom posluživanju svetih.

<span id="an_8:5">8:5</span> I to ne samo kako se nadasmo, nego same
sebe predadoše najprvo Gospodinu, a onda nama, po volji Božjoj.

<span id="an_8:6">8:6</span> Zato zamolismo Tita da kao što je započeo,
tako i dovrši među vama i to djelo darežljivosti.

<span id="an_8:7">8:7</span> Stoga kao što se u svemu odlikujete - u
vjeri, i riječi, i spoznanju, i svakoj gorljivosti, i u ljubavi svojoj
prema nama - odlikujte se i u ovoj darežljivosti.

<span id="an_8:8">8:8</span> Ne zapovijedam, nego gorljivošću drugih
prokušavam istinitost vaše ljubavi.

<span id="an_8:9">8:9</span> Ta poznate darežljivost Gospodina našega
Isusa Krista! Premda bogat, radi vas posta siromašan, da se vi njegovim
siromaštvom obogatite.

<span id="an_8:10">8:10</span> Time dajem samo savjet: to doista
dolikuje vama koji već prošle godine prvi to započeste, ne samo činom
nego i odlukom.

<span id="an_8:11">8:11</span> Sada dovršite to djelo da kao što spremno
odlučiste, tako prema mogućnostima i dovršite.

<span id="an_8:12">8:12</span> Jer ima li spremnosti, mila je po onom
što ima, a ne po onom čega nema.

<span id="an_8:13">8:13</span> Ne dakako: drugima olakšica, vama
oskudica, nego - jednakost!

<span id="an_8:14">8:14</span> U sadašnjem trenutku vaš suvišak za
njihovu oskudicu da jednom njihov suvišak bude za vašu oskudicu - te
bude jednakost,

<span id="an_8:15">8:15</span> kao što je pisano: Nije ništa preteklo
onome koji bijaše nakupio mnogo, a niti je nedostajalo onome koji bijaše
nakupio manje.

<span id="an_8:16">8:16</span> A hvala Bogu koji je stavio jednaku
gorljivost za vas u srce Titovo.

<span id="an_8:17">8:17</span> On je prihvatio i molbu, ali budući da je
veoma revan, otiđe k vama i dragovoljno.

<span id="an_8:18">8:18</span> S njime pak šaljemo brata kojega s
evanđelja slave sve crkve.

<span id="an_8:19">8:19</span> Štoviše, crkve ga izabraše za našeg
suputnika u ovom djelu darežljivosti kojemu služimo - na slavu samoga
Gospodina i na našu želju

<span id="an_8:20">8:20</span> kako bismo izbjegli da nas tko ne prekori
zbog ovog obilja kojim raspolažemo.

<span id="an_8:21">8:21</span> Doista, revno nastojimo oko dobra ne samo
pred Gospodinom nego i pred ljudima.

<span id="an_8:22">8:22</span> Šaljemo s njima i našega brata koji je,
kako smo u mnogome često iskusili, gorljiv, a sada je još mnogo
gorljiviji zbog velikoga pouzdanja u vas.

<span id="an_8:23">8:23</span> A Tito? Moj je drug i suradnik za vas. A
braća naša? Poslanici su crkava, slava Kristova.

<span id="an_8:24">8:24</span> Pružite im dakle pred crkvama dokaz svoje
ljubavi i toga da se s pravom vama ponosimo.

<span id="an_9:1">9:1</span> A o posluživanju svetih suvišno je da vam
pišem.

<span id="an_9:2">9:2</span> Ta poznajem vašu spremnost s koje se vama
ponosim pred Makedoncima: "Ahaja je spremna od prošle godine." I vaša
gorljivost potaknu mnoge.

<span id="an_9:3">9:3</span> Ipak šaljem braću da se u tome pogledu ne
opovrgne što se vama ponosimo; da budete spremni kao što sam tvrdio te
se -

<span id="an_9:4">9:4</span> ako sa mnom dođu Makedonci i nađu vas
nespremne - ne osramotimo s preuzetnosti mi, da ne kažemo vi.

<span id="an_9:5">9:5</span> Smatrao sam dakle potrebnim zamoliti braću
da unaprijed pođu k vama i da pripreme vaš još prije obećani dar te bude
pripravan - kao dar darežljivosti, a ne škrtosti.

<span id="an_9:6">9:6</span> Ta eno: tko sije oskudno, oskudno će i
žeti; a tko sije obilato, obilato će i žeti.

<span id="an_9:7">9:7</span> Svatko neka dade kako je srcem odlučio; ne
sa žalošću ili na silu jer Bog ljubi vesela darivatelja.

<span id="an_9:8">9:8</span> A Bog vas može obilato obdariti svakovrsnim
darom da u svemu svagda imate svega dovoljno za se i izobilno za svako
dobro djelo -

<span id="an_9:9">9:9</span> kao što je pisano: Rasipno dijeli, daje
sirotinji, pravednost njegova ostaje dovijeka.

<span id="an_9:10">9:10</span> A onaj koji pribavlja sjeme sijaču i kruh
za jelo, pribavit će i umnožiti sjeme vaše i povećati plodove
pravednosti vaše.

<span id="an_9:11">9:11</span> Tako ćete se u svemu obogatiti za
svakovrsnu darežljivost koja se, našim posredovanjem, izvija u
zahvalnicu Bogu.

<span id="an_9:12">9:12</span> Jer ovo bogoslužno posluživanje ne samo
da podmiruje oskudicu svetih nego se i obilno prelijeva u mnoge
zahvalnice Bogu.

<span id="an_9:13">9:13</span> Osvjedočeni ovim posluživanjem, slave
Boga zbog vašega pokornog ispovijedanja evanđelja Kristova i zbog
velikodušnog zajedništva prema njima i prema svima.

<span id="an_9:14">9:14</span> A moleći se za vas, čeznu za vama zbog
preobilne milosti Božje na vama.

<span id="an_9:15">9:15</span> Hvala Bogu na njegovu neizrecivom daru!

<span id="an_10:1">10:1</span> Ja, Pavao, osobno vas zaklinjem blagošću
i obazrivošću Kristovom - ja koji sam licem u lice među vama "skroman",
a nenazočan prema vama "odvažan" -

<span id="an_10:2">10:2</span> molim da, jednom nazočan, ne moram biti
odvažan smionošću kojom se kanim osmjeliti protiv nekih što smatraju da
mi po tijelu živimo.

<span id="an_10:3">10:3</span> Jer iako živimo u tijelu, ne vojujemo po
tijelu.

<span id="an_10:4">10:4</span> Ta oružje našega vojevanja nije tjelesno,
nego božanski snažno za rušenje utvrda. Obaramo mudrovanja

<span id="an_10:5">10:5</span> i svaku oholost koja se podiže protiv
spoznanja Boga i zarobljujemo svaki um na pokornost Kristu;

<span id="an_10:6">10:6</span> i spremni smo kazniti svaku nepokornost
čim bude savršena vaša pokornost.

<span id="an_10:7">10:7</span> Gledajte što je očito! Ako je tko uvjeren
da je "Kristov", neka sam ponovno promisli ovo: kako je on Kristov, tako
smo i mi.

<span id="an_10:8">10:8</span> Kad bih se doista i malo više pohvalio
našom vlašću - koju nam Gospodin dade za vaše izgrađivanje, a ne rušenje
- ne bih se morao stidjeti.

<span id="an_10:9">10:9</span> Samo da se ne bi činilo kao da vas
zastrašujem poslanicama!

<span id="an_10:10">10:10</span> Jer "poslanice su, kaže, stroge i
snažne, ali tjelesna nazočnost nemoćna i riječ bezvrijedna".

<span id="an_10:11">10:11</span> Takav neka promisli ovo: kakvi smo
nenazočni riječju u poslanicama, takvi smo i nazočni djelom.

<span id="an_10:12">10:12</span> Ne usuđujemo se, doista, izjednačiti
ili usporediti s nekima koji sami sebe preporučuju, ali nisu razumni jer
sami sebe sobom mjere i sami sebe sa sobom uspoređuju.

<span id="an_10:13">10:13</span> Mi se pak nećemo hvaliti u bezmjerje,
nego po mjeri, mjerilu što nam ga odmjeri Bog kao mjeru: doprijeti sve
do vas.

<span id="an_10:14">10:14</span> Jer mi ne posežemo preko svoga, kao da
još nismo stigli do vas. Ta prvi doista doprijesmo do vas s evanđeljem
Kristovim.

<span id="an_10:15">10:15</span> Ne hvalimo se u bezmjerje, tuđim
naporima. A nadamo se da ćemo s uzrastom vaše vjere među vama i mi - po
našem mjerilu - prerasti u izobilje:

<span id="an_10:16">10:16</span> i preko vaših granica navijestiti
evanđelje, a ne hvastati se onim što je već učinjeno na tuđem području.

<span id="an_10:17">10:17</span> Tko se hvali, u Gospodinu neka se
hvali.

<span id="an_10:18">10:18</span> Ta nije prokušan tko sam sebe
preporučuje, nego koga preporučuje Gospodin.

<span id="an_11:1">11:1</span> O kad biste podnijeli nešto malo bezumlja
mojega! Da, podnesite me!

<span id="an_11:2">11:2</span> Ljubomoran sam doista na vas Božjim
ljubomorom: ta zaručih vas s jednim mužem, kao čistu djevicu privedoh
vas Kristu.

<span id="an_11:3">11:3</span> Ali se bojim da se - kao što zmija zavede
Evu svojom lukavštinom - misli vaše ne pokvare i odmetnu od iskrenosti
prema Kristu.

<span id="an_11:4">11:4</span> Uistinu, ako tko dođe i propovijeda
drugog Isusa, kojega mi nismo propovijedali - ili ako drugoga Duha
primate, kojega niste primili; ili drugo evanđelje, koje niste prigrlili
- takva lijepo podnosÄite.

<span id="an_11:5">11:5</span> Smatram, eto, da ni u čemu nisam manji od
"nadapostola".

<span id="an_11:6">11:6</span> Jer ako sam i nevješt u govoru, nisam u
znanju; naprotiv, u svemu vam ga i pred svima očitovasmo.

<span id="an_11:7">11:7</span> Ili sam grijeh počinio što sam vam -
ponizujući sebe da se vi uzvisite - besplatno navješćivao Božje
evanđelje?

<span id="an_11:8">11:8</span> Druge sam crkve plijenio, od njih primao
potporu da bih mogao vama služiti. I dok bijah u vas, premda u oskudici,
nikomu nisam bio na teret.

<span id="an_11:9">11:9</span> U oskudici su mi pomogla braća koja
dođoše iz Makedonije. U svemu sam se čuvao da vam ne budem težak, a i
čuvat ću se.

<span id="an_11:10">11:10</span> Istine mi Kristove u meni, ove mi hvale
nitko neće oduzeti u ahajskim krajevima.

<span id="an_11:11">11:11</span> Zašto? Jer vas ne ljubim? Bog znade!

<span id="an_11:12">11:12</span> A što činim, i dalje ću činiti da
izbijem izliku onima koji izliku traže ne bi li se s nama izjednačili u
onom čime se hvastaju.

<span id="an_11:13">11:13</span> Jer takvi su ljudi lažni apostoli,
himbeni radnici, prerušuju se u apostole Kristove.

<span id="an_11:14">11:14</span> I nikakvo čudo! Ta sam se Sotona
prerušuje u anđela svjetla.

<span id="an_11:15">11:15</span> Ništa osobito dakle ako se i službenici
njegovi prerušuju u službenike pravednosti. Svršetak će im biti po
djelima njihovim.

<span id="an_11:16">11:16</span> Opet velim: da me tko ne bi smatrao
bezumnim! Uostalom, primite me makar i kao bezumna da se i ja nešto malo
pohvalim.

<span id="an_11:17">11:17</span> Što govorim, ne govorim po Gospodnju,
nego kao u bezumlju, u ovoj hvalisavoj smionosti.

<span id="an_11:18">11:18</span> Budući da se mnogi hvale po ljudsku, i
ja ću se hvaliti.

<span id="an_11:19">11:19</span> Ta rado podnosÄite bezumne, vi umni!

<span id="an_11:20">11:20</span> Da, podnosÄite ako vas tko zarobljava,
ako vas tko proždire, ako tko otima, ako se tko uznosi, ako vas tko po
obrazu bije.

<span id="an_11:21">11:21</span> Na sramotu govorim: bili smo, biva,
slabi! Ipak, čime se god tko osmjeljuje - u bezumlju govorim -
osmjeljujem se i ja!

<span id="an_11:22">11:22</span> Hebreji su? I ja sam! Izraelci su? I ja
sam! Potomstvo su Abrahamovo? I ja sam!

<span id="an_11:23">11:23</span> Poslužitelji su Kristovi? Kao mahnit
govorim: ja još više! U naporima - preobilno; u tamnicama - preobilno; u
batinama - prekomjerno; u smrtnim pogiblima - često.

<span id="an_11:24">11:24</span> Od Židova primio sam pet puta po
četrdeset manje jednu.

<span id="an_11:25">11:25</span> Triput sam bio šiban, jednom kamenovan,
triput doživio brodolom, jednu noć i dan proveo sam u bezdanu.

<span id="an_11:26">11:26</span> Česta putovanja, pogibli od rijeka,
pogibli od razbojnika, pogibli od sunarodnjaka, pogibli od pogana,
pogibli u gradu, pogibli u pustinji, pogibli na moru, pogibli od lažne
braće;

<span id="an_11:27">11:27</span> u trudu i naporu, često u nespavanju, u
gladu i žeđi, često u postovima, u studeni i golotinji!

<span id="an_11:28">11:28</span> Osim toga, uz drugo, salijetanje
svakodnevno, briga za sve crkve.

<span id="an_11:29">11:29</span> Tko je slab, a ja da ne budem slab? Tko
se sablažnjuje, a ja da ne izgaram?

<span id="an_11:30">11:30</span> Treba li se hvaliti, svojom ću se
slabošću hvaliti.

<span id="an_11:31">11:31</span> Bog i Otac Gospodina Isusa,
blagoslovljen u vijeke, zna da ne lažem.

<span id="an_11:32">11:32</span> U Damasku namjesnik kralja Arete čuvaše
grad damaščanski hoteći me uhvatiti.

<span id="an_11:33">11:33</span> Ali kroz prozor spustiše me u košari
preko zida te umakoh njegovim rukama.

<span id="an_12:1">12:1</span> Hvaliti se treba? Ne koristi doduše ali -
dolazim na viđenje i objave Gospodnje.

<span id="an_12:2">12:2</span> Znam čovjeka u Kristu: prije četrnaest
godina - da li u tijelu, ne znam; da li izvan tijela, ne znam, Bog zna -
taj je bio ponesen do trećeg neba.

<span id="an_12:3">12:3</span> I znam da je taj čovjek - da li u tijelu,
da li izvan tijela, ne znam, Bog zna -

<span id="an_12:4">12:4</span> bio ponesen u raj i čuo neizrecive
riječi, kojih čovjek ne smije govoriti.

<span id="an_12:5">12:5</span> Time ću se hvaliti, a samim se sobom neću
hvaliti osim slabostima svojim.

<span id="an_12:6">12:6</span> Uistinu, kad bih se i htio hvaliti, ne
bih bio bezuman; istinu bih govorio. Ali se uzdržavam da ne bi tko
mislio o meni više nego što vidi na meni ili što čuje od mene.

<span id="an_12:7">12:7</span> I da se zbog uzvišenosti objava ne bih
uzoholio, dan mi je trn u tijelu, anđeo Sotonin, da me udara da se ne
uzoholim.

<span id="an_12:8">12:8</span> Za to sam triput molio Gospodina, da
odstupi od mene. A on mi reče:

<span id="an_12:9">12:9</span> "Dosta ti je moja milost jer snaga se u
slabosti usavršuje." Najradije ću se dakle još više hvaliti svojim
slabostima da se nastani u meni snaga Kristova.

<span id="an_12:10">12:10</span> Zato uživam u slabostima, uvredama,
poteškoćama, progonstvima, tjeskobama poradi Krista. Jer kad sam slab,
onda sam jak.

<span id="an_12:11">12:11</span> Postao sam bezuman! Vi me natjeraste.
Ta trebalo je da me vi preporučite jer ni u čemu nisam manji od
"nadapostola", premda nisam ništa.

<span id="an_12:12">12:12</span> Znamenja apostolstva moga ostvarena su
među vama u posvemašnjoj postojanosti: znakovima i čudesima i silnim
djelima.

<span id="an_12:13">12:13</span> Ta u čemu ste to manji od drugih
crkava, osim što vam ja nisam bio na teret? Oprostite mi ovu "nepravdu".

<span id="an_12:14">12:14</span> Evo, spremam se treći put doći k vama i
neću vam biti na teret jer ne ištem vaše, nego vas. Djeca doista nisu
dužna stjecati roditeljima, nego roditelji djeci.

<span id="an_12:15">12:15</span> A ja ću najradije trošiti i istrošiti
se za duše vaše. Ako vas više ljubim, zar da budem manje ljubljen?

<span id="an_12:16">12:16</span> Ali neka! Ja vas nisam opterećivao,
nego, "lukav" kako jesam, "na prijevaru vas uhvatih".

<span id="an_12:17">12:17</span> Da vas možda nisam zakinuo po kome od
onih koje poslah k vama?

<span id="an_12:18">12:18</span> Zamolio sam Tita i poslao s njime
brata. Da vas možda Tit nije u čemu zakinuo? Zar nismo hodili u istom
duhu? I istim stopama?

<span id="an_12:19">12:19</span> Odavna smatrate da se pred vama
branimo. Pred Bogom u Kristu govorimo: sve je to, ljubljeni, za vaše
izgrađivanje.

<span id="an_12:20">12:20</span> Bojim se doista da vas kada dođem,
možda neću naći kakve bih htio i da ćete vi mene naći kakva ne biste
htjeli: da ne bi možda bilo svađa, zavisti, žestina, spletkarenja,
klevetanja, došaptavanja, nadimanja, buna;

<span id="an_12:21">12:21</span> da me opet kada dođem, ne bi ponizio
Bog moj kod vas kako ne bih morao oplakivati mnoge koji su prije
sagriješili, a nisu se pokajali za nečistoću i bludnost i razvratnost
koju počiniše.

<span id="an_13:1">13:1</span> Evo treći put idem k vama. Svaka presuda
neka počiva na iskazu dvojice ili trojice svjedoka.

<span id="an_13:2">13:2</span> Onima koji su prije sagriješili i svima
drugima rekoh već i opet - kao onda drugi put nazočan, tako i sada
nenazočan - unaprijed velim: ako opet dođem, neću štedjeti.

<span id="an_13:3">13:3</span> Jer vi tražite dokaz da u meni govori
Krist koji prema vama nije nemoćan, nego je snažan među vama.

<span id="an_13:4">13:4</span> I raspet bi, istina, po slabosti, ali
živi po snazi Božjoj. I mi smo, istina, slabi u njemu, ali ćemo po snazi
Božjoj živjeti s njime za vas.

<span id="an_13:5">13:5</span> Same sebe ispitujte, jeste li u vjeri!
Same sebe provjeravajte! Zar ne spoznajete sami sebe: da je Isus Krist u
vama? Inače niste pravi.

<span id="an_13:6">13:6</span> A spoznat ćete, nadam se, da smo mi
pravi.

<span id="an_13:7">13:7</span> Molimo se Bogu da ne činite nikakva zla;
ne da se mi pokažemo pravi, nego da vi dobro činite, pa izašli mi i kao
nepravi.

<span id="an_13:8">13:8</span> Ta ništa ne možemo protiv istine, nego
samo za istinu.

<span id="an_13:9">13:9</span> Da, radujemo se kad smo mi slabi, a vi
jaki. Za to se i molimo, za vaše usavršavanje.

<span id="an_13:10">13:10</span> To vam nenazočan pišem zato da nazočan
ne bih morao oštro nastupiti vlašću koju mi Gospodin dade za
izgrađivanje, a ne za rušenje.

<span id="an_13:11">13:11</span> Uostalom, braćo, radujte se, usavršujte
se, tješite se, složni budite, mir njegujte i Bog ljubavi i mira bit će
s vama.

<span id="an_13:12">13:12</span> Pozdravite jedni druge svetim cjelovom.
Pozdravljaju vas svi sveti.

<span id="an_13:13">13:13</span> Milost Gospodina Isusa Krista, ljubav
Boga i zajedništvo Duha Svetoga sa svima vama!

------------------------------------------------------------------------

[Next: Galatians](gal.md)
