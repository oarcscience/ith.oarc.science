[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](ch1)  [Next](ezr) 

------------------------------------------------------------------------

### Croatian Bible: 2 Chronicles

<span id="an_1:1">1:1</span> Salomon, sin Davidov, bio se učvrstio na
prijestolju. Jahve, Bog njegov, bijaše s njim i uzvisi ga veoma.

<span id="an_1:2">1:2</span> Salomon se tada obrati svem Izraelu,
tisućnicima, satnicima, sucima, svim knezovima izraelskim, glavama
obitelji,

<span id="an_1:3">1:3</span> te se on i s njim sav Zbor popeše na
uzvišicu koja bješe u Gibeonu, jer je ondje bio Šator sastanka što ga u
pustinji podiže Mojsije, sluga Božji.

<span id="an_1:4">1:4</span> David bijaše prenio Kovčeg Božji iz Kirjat
Jearima do mjesta koje je sam pripravio za nj; jer je bio podigao Šator
u Jeruzalemu.

<span id="an_1:5">1:5</span> Tučani žrtvenik što ga napravi Besalel, sin
Hurova sina Urija, bijaše ondje pred Prebivalištem Jahvinim, kamo dođoše
Salomon i zbor da mu se obrate.

<span id="an_1:6">1:6</span> Ondje se Salomon pred Jahvom pope na tučani
žrtvenik, koji bješe tik do Šatora sastanka, i prinese na njemu tisuću
paljenica.

<span id="an_1:7">1:7</span> Iste se noći Bog ukaza Salomonu i reče mu:
"Traži što da ti dadem."

<span id="an_1:8">1:8</span> Salomon odgovori: "Veoma si naklon bio mome
ocu Davidu i zakraljio si mene na njegovo mjesto.

<span id="an_1:9">1:9</span> Bože Jahve, neka se ispuni sada obećanje
što si ga dao mome ocu Davidu, jer si me zakraljio nad narodom kojega
ima mnogo kao zemaljske prašine.

<span id="an_1:10">1:10</span> Daj mi sada mudrost i znanje da uzmognem
upravljati ovim narodom, jer tko će upravljati tolikim narodom kao što
je ovaj tvoj!"

<span id="an_1:11">1:11</span> Bog reče Salomonu: "Budući da ti je to u
srcu, a nisi iskao ni bogatstva, ni blaga, ni slave, ni smrti
neprijatelja i jer nisi tražio duga života nego mudrosti i znanja kako
bi upravljao mojim narodom nad kojim te zakraljih,

<span id="an_1:12">1:12</span> dajem ti mudrost i znanje. Ali ti dajem i
bogatstva, blaga i slave kakve nije imao nijedan kralj što bješe prije
tebe i kakve neće imati ni oni koji dođu poslije tebe."

<span id="an_1:13">1:13</span> Salomon s uzvišice u Gibeonu ode u
Jeruzalem, podalje od Šatora sastanka, i kraljevaše nad Izraelom.

<span id="an_1:14">1:14</span> Sakupi bojnih kola i konjanika: imao je
tisuću četiri stotine kola i dvanaest tisuća konjanika i razmjesti ih po
gradovima gdje mu bijahu kola i kod sebe u Jeruzalemu.

<span id="an_1:15">1:15</span> Salomon učini da srebra i zlata bude u
Jeruzalemu izobila kao kamenja, a cedrova mnogo kao dudova u Šefeli.

<span id="an_1:16">1:16</span> Konji Salomonovi bili su uvezeni iz
Musrija i Koe; kraljevski dvorani kupovahu ih u Koi za srebro.

<span id="an_1:17">1:17</span> Dovozila su se i prodavala jedna bojna
kola iz Egipta po šest stotina srebrnih šekela, a konji po sto i
pedeset; to bješe isto tako za sve hetitske i aramejske kraljeve koji su
ih uvozili preko njih.

<span id="an_1:18">1:18</span> Salomon naumi sagraditi Dom - jedan Imenu
Jahvinu, a drugi sebi za kraljevski dvorac.

<span id="an_2:1">2:1</span> Odbroji sedamdeset tisuća nosača, osamdeset
tisuća kamenolomaca u gori i tri tisuće i šest stotina poslovođa.

<span id="an_2:2">2:2</span> Tada posla ovu poruku Hiramu, tirskomu
kralju: "Kao što si mome ocu Davidu slao cedrovine da gradi dvor gdje će
živjeti, tako učini i meni.

<span id="an_2:3">2:3</span> Kanim podići Dom Imenu Jahve, svojega Boga,
i posvetiti mu ga da se diže pred njim miomirisni kad, da se uvijek
postavljaju kruhovi, da se prinose paljenice jutrom i večerom, subotom,
na dane mlađaka i na blagdane Jahve, Boga našega; i tako da zauvijek
ostane u Izraelu.

<span id="an_2:4">2:4</span> Dom koji gradim bit će velik, jer je naš
Bog najveći među svim bozima.

<span id="an_2:5">2:5</span> TÓa tko bi imao dovoljno snage da njemu
sazda Dom kad ga ni nebesa, ni nebesa nad nebesima ne mogu obuhvatiti? I
tko sam ja da mu zidam Dom, osim zato da mu se kad diže pred lice?

<span id="an_2:6">2:6</span> Pošalji mi čovjeka vična obradi zlata,
srebra, tuča, željeza, grimiza, karmezina i ljubičastog baršuna, i vična
umjetnosti rezbarstva: radit će s rukotvorcima kod mene u Judi i u
Jeruzalemu, s onima što mi ih ostavi moj otac David.

<span id="an_2:7">2:7</span> Pošalji mi iz Libanona cedrovine,
čempresovine i sandalovine, jer znam da tvoje sluge umiju sjeći
libanonska stabla. Moje će sluge raditi s tvojima.

<span id="an_2:8">2:8</span> Morat će mi pripraviti mnogo drva, jer će
kuća što je mislim graditi biti velika i veličanstvena.

<span id="an_2:9">2:9</span> Drvosječama što će obarati stabla dajem
dvadeset tisuća kora pšenice, dvadeset tisuća kora ječma, dvadeset
tisuća bata vina i dvadeset tisuća bata ulja za izdržavanje tvojih
slugu."

<span id="an_2:10">2:10</span> Hiram, tirski kralj, odgovori pismom što
ga posla Salomonu: "Zato što voli svoj narod, Jahve te zakraljio nad
njim."

<span id="an_2:11">2:11</span> Dometnu još i ovo: "Neka je blagoslovljen
Jahve, Bog Izraelov, koji je stvorio nebesa i zemlju. On je kralju
Davidu dao mudra, pametna i umna sina koji će jedan dom graditi Jahvi, a
drugi sebi da iz njega kraljuje.

<span id="an_2:12">2:12</span> Stoga ti šaljem čovjeka mudra, vješta i
razumna, Hurama Abija,

<span id="an_2:13">2:13</span> sina jedne Danovke i oca Tirca. Umije
obrađivati zlato, srebro, tuč, željezo, kamen, drvo, grimiz, ljubičasti
baršun, bÓez i karmezin, umije rezbariti svakovrsne rezbarije i
zamisliti svako djelo koje mu se povjeri. On će raditi s tvojim
umjetnicima i umjetnicima moga gospodara Davida, tvoga oca.

<span id="an_2:14">2:14</span> Neka, dakle, sada moj gospodar svojim
slugama pošalje pšenice, ječma, ulja i vina kako je obećao.

<span id="an_2:15">2:15</span> A mi ćemo nasjeći stabala s Libanona
koliko ti god treba i dovest ćemo ti ih na splavima morem u Jafu, a ti
ih prevezi gore u Jeruzalem."

<span id="an_2:16">2:16</span> Salomon pobroji sve strance koji se
zatekoše u Izraelovoj zemlji poslije popisa što ga bijaše proveo njegov
otac David i nađe ih sto pedeset tri tisuće i šest stotina.

<span id="an_2:17">2:17</span> Od njih odredi sedamdeset tisuća nosača,
osamdeset tisuća tesara u planini, tri tisuće i šest stotina ljudi da
upravljaju radom naroda.

<span id="an_3:1">3:1</span> Salomon tada poče graditi Dom Jahvi u
Jeruzalemu, na Morijskoj gori, ondje gdje je njegov otac David imao
viđenje. To je mjesto koje je pripravio David, gumno Jebusejca Ornana.

<span id="an_3:2">3:2</span> Salomon otpoče gradnju drugoga mjeseca
četvrte godine svojega vladanja.

<span id="an_3:3">3:3</span> Ovo su temelji koje je Salomon postavio za
gradnju Doma Božjega: šezdeset lakata u duljinu - po staroj mjeri lakta
- a u širinu dvadeset lakata.

<span id="an_3:4">3:4</span> Trijem, koji je bio pred Domom, imao je, po
širini ovoga potonjega, u dužinu dvadeset lakata, a visok je bio sto i
dvadeset lakata. Obložio ga je iznutra čistim zlatom.

<span id="an_3:5">3:5</span> Veliku je dvoranu obložio čempresovinom,
koju je prekrio čistim zlatom i postavio palme i cvjetne vijence.

<span id="an_3:6">3:6</span> Optočio je potom Dvoranu blistavim
draguljima; zlato je bilo zlato parvajimsko.

<span id="an_3:7">3:7</span> Prekrio je njime Dvoranu: grede, pragove,
zidove i vratna krila te izrezao kerubine po zidovima.

<span id="an_3:8">3:8</span> Potom sazda dvoranu Svetinje nad
svetinjama. Bila je, prema hramskoj širini, dvadeset lakata duga i
dvadeset lakata široka i obloži je sa šest stotina talenata suhog zlata.

<span id="an_3:9">3:9</span> Za čavle je dao na mjeru pedeset zlatnih
šekela. I gornje je odaje obložio zlatom.

<span id="an_3:10">3:10</span> U dvorani Svetinje nad svetinjama napravi
dva kerubina, liveno djelo. I njih obloži zlatom.

<span id="an_3:11">3:11</span> Krila kerubina bila su dvadeset lakata
duga: jedno krilo od pet lakata dodirivaše hramski zid, a drugo od pet
lakata doticaše krilo drugoga kerubina.

<span id="an_3:12">3:12</span> Tako je i krilo drugoga kerubina, od pet
lakata, dodirivalo hramski zid, a drugo mu se krilo, od pet lakata,
spajalo s krilom drugoga kerubina.

<span id="an_3:13">3:13</span> Raširena, krila kerubina imala su
dvadeset lakata. Stajali su kerubini uspravno, lic-a okrenutih Dvorani.

<span id="an_3:14">3:14</span> Napravi zastor od ljubičastog baršuna, od
grimiza, karmezina i bÓeza te na njemu izveze kerubine.

<span id="an_3:15">3:15</span> Pred Dvoranom napravi dva stupa dugačka
trideset i pet lakata, a glavice im na vrhu pet lakata.

<span id="an_3:16">3:16</span> U Debiru on splete vijence te ih postavi
navrh stupova i napravi sto mogranja koje postavi među vijence.

<span id="an_3:17">3:17</span> Postavi stupove pred Hekal, jedan zdesna,
drugi slijeva, te nazva Jakin onaj zdesna, a Boaz onaj slijeva.

<span id="an_4:1">4:1</span> Napravi tučani žrtvenik dugačak dvadeset
lakata, širok dvadeset i visok deset.

<span id="an_4:2">4:2</span> Tada od rastaljene kovine izli more koje je
od ruba do ruba mjerilo deset lakata; bilo je okruglo uokolo, pet lakata
visoko, a u opsegu, mjereno vrpcom, imalo je trideset lakata.

<span id="an_4:3">4:3</span> Pod njim bijahu likovi volovski što ga
opasivahu uokrug. Po deset ih je bilo na jednom laktu te okruživahu more
uokolo; dva je reda bilo tih volova, salivenih s morem.

<span id="an_4:4">4:4</span> More je počivalo na dvanaest volova; tri su
gledala na sjever, tri na zapad, tri na jug, tri na istok: more je
stajalo na njima i svi su stražnjim dijelom bili okrenuti unutra.

<span id="an_4:5">4:5</span> Bilo je debelo pedalj, rub mu kao rub u
čaše, kao cvijet, a moglo je primiti tri tisuće bata.

<span id="an_4:6">4:6</span> Napravi deset umivaonika i postavi ih pet
zdesna, pet slijeva da se u njima pere; u njima su prali što je trebalo
za paljenice; more je bilo namijenjeno svećenicima da se umivaju u
njemu.

<span id="an_4:7">4:7</span> Napravi deset zlatnih svijećnjaka prema
propisu i stavi ih u Hekal, pet s desne strane, pet s lijeve.

<span id="an_4:8">4:8</span> Onda napravi deset stolova i postavi ih u
Hekalu, pet zdesna, a pet slijeva. Napravi stotinu zlatnih kotlića.

<span id="an_4:9">4:9</span> Onda načini trijem svećenički veliko
dvorište s vratima koja prevuče tučem.

<span id="an_4:10">4:10</span> More stavi s desne strane prema
jugoistoku.

<span id="an_4:11">4:11</span> Huram načini lonce, lopate i kotliće.
Dovrši sav posao što ga je obavljao kralju Salomonu za Dom Božji:

<span id="an_4:12">4:12</span> dva stupa; dvije glavice što su bile
navrh stupova; dva opleta da prekriju dvije glavice što bijahu navrh
stupova;

<span id="an_4:13">4:13</span> četiri stotine mogranja za oba opleta;
dva reda mogranja za svaki oplet da prekriju dvije glavice navrh
stupova;

<span id="an_4:14">4:14</span> deset podnožja i deset umivaonika na
podnožjima;

<span id="an_4:15">4:15</span> jedno more i dvanaest volova pod njim;

<span id="an_4:16">4:16</span> lonce, lopate, viljuške i sav pribor za
njih napravi od tuča Huram Abi kralju Salomonu za Dom Jahvin.

<span id="an_4:17">4:17</span> Kralj odredi da ih saliju u Jordanskoj
ravnici, kod gaza Adame, između Sukota i Serede.

<span id="an_4:18">4:18</span> Salomon napravi tako mnogo tih predmeta
da se nije mogla izmjeriti težina tuča.

<span id="an_4:19">4:19</span> Onda napravi sve predmete namijenjene
Domu Božjemu: zlatni žrtvenik i stolove na kojima bjehu prineseni
kruhovi,

<span id="an_4:20">4:20</span> zlatne svijećnjake sa svjetiljkama od
čistoga zlata što su se, po propisu, trebale paliti pred Debirom;

<span id="an_4:21">4:21</span> cvjetove, svjetiljke i usekače od zlata;
bilo je to čisto zlato;

<span id="an_4:22">4:22</span> nožice, kotliće, mašice i kadionice od
čistoga zlata; ulaz u Dom, nutarnja vrata - Svetinje nad svetinjama - i
vrata Doma - Hekala - bila su zlatna.

<span id="an_5:1">5:1</span> Tako bi priveden kraju posao što ga Salomon
obavi za Dom Jahvin. Salomon unese sve svete darove oca svoga Davida -
srebro, zlato i sve posuđe - i stavi ih u riznicu Božjega Doma.

<span id="an_5:2">5:2</span> Tada Salomon sazva u Jeruzalem sve
Izraelove starješine, knezove plemenske i glavare obiteljske, da se
prenese Kovčeg saveza Jahvina iz Davidova grada, to jest sa Siona.

<span id="an_5:3">5:3</span> Svi se ljudi Izraelovi sabraše pred kraljem
na blagdan što je u sedmom mjesecu.

<span id="an_5:4">5:4</span> Kad se sastadoše sve Izraelove starješine,
leviti ponesoše Kovčeg

<span id="an_5:5">5:5</span> i Šator sastanka sa svim posvećenim
priborom što bješe u Šatoru; svećenici ih i leviti prenesoše.

<span id="an_5:6">5:6</span> Potom kralj Salomon i sva izraelska
zajednica što se sabra k njemu žrtvovaše pred Kovčegom toliko ovaca i
goveda da se ne mogahu ni prebrojiti ni procijeniti.

<span id="an_5:7">5:7</span> Svećenici donesoše Kovčeg saveza Jahvina na
njegovo mjesto, u Debir Doma, to jest u Svetinju nad svetinjama, pod
krila kerubinÄa.

<span id="an_5:8">5:8</span> Kerubini su imali raširena krila nad
mjestom gdje stajaše Kovčeg i zaklanjahu Kovčeg i njegove motke.

<span id="an_5:9">5:9</span> Motke su bile tako dugačke da su im se
krajevi vidjeli iz Svetišta nasuprot Debiru, ali se nisu vidjele izvana
i ondje stoje do dana današnjega.

<span id="an_5:10">5:10</span> U Kovčegu nije bilo ništa, osim dviju
ploča koje metnu Mojsije na Horebu, gdje Jahve sklopi Savez s Izraelcima
pošto iziđoše iz Egipta.

<span id="an_5:11">5:11</span> Svi svećenici izađoše iz Svetišta, jer su
se svi nazočni svećenici posvetili bez obzira na redove.

<span id="an_5:12">5:12</span> Svi levitski pjevači, Asaf, Heman,
Jedutun sa sinovima i braćom, stajahu obučeni u bÓez, s cimbalima,
harfama i citrama, istočno od žrtvenika, a s njima sto i dvadeset
svećenika koji su trubili u trube.

<span id="an_5:13">5:13</span> I dok su trubili i pjevali složno kao
jedan i jednoglasno hvalili i slavili Jahvu, podižući glas uz trube,
cimbale i druga glazbala, hvaleći Jahvu "jer je dobar i jer je vječna
njegova ljubav", oblak ispuni Dom Jahvin.

<span id="an_5:14">5:14</span> Svećenici ne mogoše od oblaka nastaviti
službe: slava Jahvina ispuni Božji dom!

<span id="an_6:1">6:1</span> Tada reče Salomon: "Jahve odluči prebivati
u tmastu oblaku,

<span id="an_6:2">6:2</span> a ja ti sagradih uzvišen Dom da u njemu
prebivaš zauvijek."

<span id="an_6:3">6:3</span> I, okrenuvši se, kralj blagoslovi sav
izraelski zbor, a sav je izraelski zbor stajao.

<span id="an_6:4">6:4</span> Reče on: "Neka je blagoslovljen Jahve, Bog
Izraelov, koji svojom rukom ispuni obećanje što ga na svoja usta dade
ocu mome Davidu, rekavši:

<span id="an_6:5">6:5</span> 'Od dana kad izvedoh svoj narod iz
egipatske zemlje nisam izabrao grada ni iz kojeg Izraelova plemena da se
u njemu sagradi Dom gdje bi prebivalo moje Ime, niti sam izabrao ikoga
da vlada nad mojim narodom izraelskim.

<span id="an_6:6">6:6</span> Ali sam izabrao Jeruzalem da u njemu
obitava moje Ime i odabrao Davida da zapovijeda mojem narodu
izraelskom.'

<span id="an_6:7">6:7</span> Otac mi David naumi podići Dom Imenu Jahve,
Boga Izraelova,

<span id="an_6:8">6:8</span> ali mu Jahve reče: 'Naumio si podići Dom
Imenu mojem, i dobro učini,

<span id="an_6:9">6:9</span> ali nećeš ti podići toga Doma, nego tvoj
sin koji izađe iz tvoga krila; on će podići Dom Imenu mojem.'

<span id="an_6:10">6:10</span> Jahve ispuni obećanje svoje: naslijedio
sam oca Davida i sjeo na prijestolje Izraelovo, kako obeća Jahve,
podigao Dom Imenu Jahve, Boga Izraelova,

<span id="an_6:11">6:11</span> i namjestio Kovčeg u kojem je Savez što
ga Jahve sklopi sa sinovima Izraelovim."

<span id="an_6:12">6:12</span> Tada Salomon stupi, u nazočnosti svega
zbora Izraelova, pred žrtvenik Jahvin i raširi ruke.

<span id="an_6:13">6:13</span> Salomon je, naime, bio napravio tučano
podnožje, dugo pet lakata i široko pet lakata, a visoko tri lakta, i
stavio ga nasred predvorja; stavši na nj, kleknuo je pred svim zborom
Izraelovim i, raširivši ruke k nebu,

<span id="an_6:14">6:14</span> rekao: "Jahve, Bože Izraelov! Nijedan ti
bog nije sličan ni na nebesima ni na zemlji, tebi koji držiš Savez i
ljubav svojim slugama što kroče pred tobom sa svim svojim srcem.

<span id="an_6:15">6:15</span> Sluzi svome Davidu, mojem ocu, ispunio si
što si mu obećao. Što si obećao na svoja usta, ispunio si svojom rukom
upravo danas.

<span id="an_6:16">6:16</span> Jahve, Bože Izraelov, sada ispuni svome
sluzi, ocu mome Davidu, što si mu obećao kad si rekao: 'Neće ti preda
mnom nestati nasljednika koji bi sjedio na izraelskom prijestolju, samo
ako tvoji sinovi budu čuvali svoje putove hodeći po mojem zakonu kako si
ti hodio preda mnom.'

<span id="an_6:17">6:17</span> Jahve, Bože Izraelov, neka se sada dakle
ispuni obećanje koje si dao svome sluzi Davidu!

<span id="an_6:18">6:18</span> Ali zar će Bog doista boraviti s ljudima
na zemlji? TÓa nebesa ni nebesa nad nebesima ne mogu ga obuhvatiti, a
kamoli ovaj Dom što sam ga sagradio!

<span id="an_6:19">6:19</span> Pomno počuj molitvu i vapaj svoga sluge,
Jahve, Bože moj, te usliši prošnju i molitvu što je tvoj sluga k tebi
upućuje!

<span id="an_6:20">6:20</span> Neka tvoje oči obdan i obnoć budu
otvorene nad ovim Domom, nad ovim mjestom za koje reče da ćeš u nj
smjestiti svoje Ime. Usliši molitvu koju će sluga tvoj izmoliti na ovome
mjestu.

<span id="an_6:21">6:21</span> I usliši molitvu sluge svoga i naroda
svojega izraelskog koju bude upravljao prema ovome mjestu. Usliši s
mjesta gdje prebivaš, s nebesa, usliši i oprosti!

<span id="an_6:22">6:22</span> Ako tko zgriješi protiv bližnjega i bude
mu naređeno da se zakune i zakletva dođe pred tvoj žrtvenik u ovom Domu,

<span id="an_6:23">6:23</span> ti je čuj s neba, postupaj i sudi svojim
slugama, osudi krivca okrećući njegova nedjela na njegovu glavu, a
nevina oslobodi postupajući s njime po nevinosti njegovoj.

<span id="an_6:24">6:24</span> Ako narod tvoj poraze neprijatelji jer se
ogriješio o tebe, ali se ipak k tebi obrati i proslavi Ime tvoje i u
ovom se Domu pomoli i zavapije k tebi,

<span id="an_6:25">6:25</span> onda ti čuj to s neba, oprosti grijehe
svojem narodu izraelskom i dovedi ga natrag u zemlju koju si dao njima i
njihovim očevima.

<span id="an_6:26">6:26</span> Ako se zatvori nebo i ne padne kiša jer
su se ogriješili o tebe, pa ti se pomole na ovom mjestu i proslave Ime
tvoje i obrate se od svojega grijeha kad ih ti poniziš,

<span id="an_6:27">6:27</span> tada čuj s neba i oprosti grijeh svojim
slugama i svojem izraelskom narodu, pokazujući mu valjan put kojim će
ići, i pusti kišu na zemlju koju si narodu svojem dao u baštinu.

<span id="an_6:28">6:28</span> Kad u zemlji zavlada glad, kuga, snijet i
rđa, kad navale skakavci i gusjenice, kad neprijatelj ovoga naroda
pritisne koja od njegovih vrata ili kad udari kakva druga nevolja ili
boleština,

<span id="an_6:29">6:29</span> počuj svaku molitvu, svaki vapaj od
kojega god čovjeka ili od cijeloga tvoga naroda izraelskog; ako svaki
osjeti bol u srcu i raširi ruke k ovom Domu,

<span id="an_6:30">6:30</span> usliši im molitvu i vapaj njihov u nebu
gdje boraviš i oprosti i daj svakomu po njegovim putovima, jer ti
poznaješ srce njegovo; jer ti jedini prozireš srca ljudi

<span id="an_6:31">6:31</span> da te se boje idući tvojim putovima dokle
god žive na zemlji što je ti dade našim očevima.

<span id="an_6:32">6:32</span> Pa i tuđinca, koji nije od tvojega naroda
izraelskog, nego je stigao iz daleke zemlje radi veličine tvoga Imena i
radi tvoje snažne ruke i podignute mišice, ako dođe i pomoli se u ovom
Domu,

<span id="an_6:33">6:33</span> usliši s neba, gdje prebivaš, usliši sve
vapaje njegove da bi svi zemaljski narodi upoznali Ime tvoje i bojali te
se kao narod tvoj izraelski i da znaju da je tvoje Ime prizvano nad ovaj
Dom koji sam sagradio.

<span id="an_6:34">6:34</span> Kad narod tvoj krene na neprijatelja
putem kojim ga ti uputiš i pomoli se tebi, okrenut gradu što si ga
izabrao i prema Domu koji sam podigao tvome Imenu,

<span id="an_6:35">6:35</span> usliši mu s neba molitvu i prošnju i
učini mu pravdu.

<span id="an_6:36">6:36</span> Kad ti sagriješe, jer nema čovjeka koji
ne griješi, a ti ih, rasrdiv se na njih, predaš neprijateljima da ih
zarobe i odvedu kao roblje u daleku ili blizu zemlju,

<span id="an_6:37">6:37</span> pa ako se pokaju srcem u zemlji u koju
budu dovedeni te se obrate i počnu te moliti za milost u zemlji svojih
osvajača govoreći: 'Zgriješili smo'

<span id="an_6:38">6:38</span> i tako se obrate tebi svim srcem i svom
dušom u zemlji svoga ropstva u koju budu dovedeni kao roblje, i pomole
se okrenuti k zemlji što je ti dade njihovim očevima i prema gradu koji
si odabrao i prema Domu što sam ga podigao tvom Imenu,

<span id="an_6:39">6:39</span> usliši s neba, gdje prebivaš, njihovu
molbu i njihove prošnje, učini im pravdu i oprosti svome narodu što ti
je zgriješio.

<span id="an_6:40">6:40</span> Sada, Bože moj, neka tvoje oči budu
otvorene i tvoje uši pažljive na molitve na ovom mjestu!

<span id="an_6:41">6:41</span> Pa sada ustani, o Bože Jahve, pođi k
svojem počivalištu, ti i Kovčeg tvoje snage; neka se obuku u spasenje
tvoji svećenici, o Bože Jahve, i vjerni tvoji neka se raduju u sreći!

<span id="an_6:42">6:42</span> Bože Jahve, ne odvrati lica od svog
pomazanika, spomeni se milostÄi što ih dade sluzi svome Davidu!"

<span id="an_7:1">7:1</span> Kad Salomon dovrši molitvu, spusti se oganj
s neba i spali paljenicu i klanice i slava Jahvina ispuni Dom.

<span id="an_7:2">7:2</span> Svećenici ne mogoše ući, jer slava Jahvina
bješe ispunila Dom Jahvin.

<span id="an_7:3">7:3</span> Svi sinovi Izraelovi, videći gdje se oganj
sa slavom Jahvinom spustio na Dom, padoše ničice k zemlji do kamenog
poda; pokloniv se, počeše slaviti Jahvu "jer je dobar i jer je vječna
njegova ljubav".

<span id="an_7:4">7:4</span> Potom kralj i čitav narod stadoše žrtvovati
žrtve pred Jahvom.

<span id="an_7:5">7:5</span> Kralj Salomon prinese za žrtvu dvadeset i
dvije tisuće goveda, sto i dvadeset tisuća ovaca; i tako posvetiše Dom
Jahvin i kralj i sav narod.

<span id="an_7:6">7:6</span> Dok su svećenici stajali na dužnostima,
leviti su na glazbalima za Jahvine pjesme, što ih učini kralj David,
slavili Jahvu "jer je vječna njegova ljubav". Time je David preko
njihovih ruku hvalio Jahvu. Pred njima su svećenici trubili u trube, dok
su Izraelci stajali.

<span id="an_7:7">7:7</span> Salomon je posvetio i sredinu predvorja
koje je pred Jahvinim Domom, jer je ondje prinio paljenice i pretilinu
od pričesnica, jer na tučani žrtvenik koji bijaše napravio Salomon nisu
mogle stati paljenice ni prinosi ni pretilina.

<span id="an_7:8">7:8</span> U to je doba Salomon svetkovao blagdan
sedam dana i sav Izrael s njime, vrlo velik zbor, od Ulaza u Hamat pa do
Egipatskoga potoka.

<span id="an_7:9">7:9</span> A osmoga su dana svetkovali svečani zbor,
jer su posvetu žrtveniku svetkovali sedam dana i blagdan sedam dana.

<span id="an_7:10">7:10</span> Dvadeset trećega dana sedmoga mjeseca
posla ljude k njihovim šatorima i odoše vesela i zadovoljna srca zbog
dobra koje je Jahve učinio Davidu i Salomonu i svem narodu izraelskom.

<span id="an_7:11">7:11</span> Tako je Salomon dovršio Dom Jahvin i
kraljevski dvor i izveo sve što god bješe zasnovano da izvrši u Domu
Jahvinu i u svojem dvoru.

<span id="an_7:12">7:12</span> Potom se Jahve ukaza Salomonu noću i reče
mu: "Uslišao sam tvoju molitvu i izabrao to mjesto da mi bude Dom žrtve.

<span id="an_7:13">7:13</span> Ako zatvorim nebo da ne bude dažda, ili
zapovjedim skakavcima da popasu zemlju, ili pustim kugu na svoj narod,

<span id="an_7:14">7:14</span> i ponizi se moj narod na koji je prizvano
Ime moje i pomoli se i potraži lice moje i okani se zlih putova, ja ću
ga tada uslišati s neba i oprostiti mu grijeh i izliječit ću mu zemlju.

<span id="an_7:15">7:15</span> Moje će oči biti otvorene i moje uši
pažljive na molitvu s ovoga mjesta.

<span id="an_7:16">7:16</span> Sada sam, dakle, izabrao i posvetio ovaj
Dom da ovdje bude Ime moje zauvijek i ovdje će sve dane biti moje oči i
moje srce.

<span id="an_7:17">7:17</span> A ti, budeš li išao preda mnom kako ti je
išao otac David, vršeći sve što sam ti zapovjedio i držeći se mojih
uredaba i zakona,

<span id="an_7:18">7:18</span> uzdržat ću tvoje kraljevsko prijestolje
kako sam obećao tvome ocu Davidu govoreći: 'Neće ti ponestati
nasljednika koji bi vladao u Izraelu.'

<span id="an_7:19">7:19</span> Ali ako me ostavite i napustite uredbe i
zapovijedi koje sam vam dao te otiđete i počnete služiti tuđim bogovima
i klanjati im se,

<span id="an_7:20">7:20</span> istjerat ću Izraelce iz svoje zemlje koju
sam im dao i odbacit ću od sebe ovaj Dom koji sam posvetio svojem Imenu
i učinit ću od njega priču i sramotu među svim narodima.

<span id="an_7:21">7:21</span> Tko god prođe mimo ovaj Dom koji bijaše
preslavan zaprepastit će se od užasa i pitati: 'Zašto je Jahve tako
učinio s ovom zemljom i s ovim Domom?'

<span id="an_7:22">7:22</span> I odgovorit će mu se: 'Ostavili su Jahvu,
Boga svojih otaca, koji ih je izveo iz Egipta, i okrenuli se tuđinskim
bogovima, i klanjali im se, i služili im, i zato je Jahve pustio na njih
sve ovo zlo.'"

<span id="an_8:1">8:1</span> A kad je prošlo dvadeset godina, za koliko
je vremena Salomon podigao Jahvin Dom i svoj dvor,

<span id="an_8:2">8:2</span> posagradio je Salomon gradove, koje je dao
Salomonu Hiram, i naselio ondje Izraelove sinove.

<span id="an_8:3">8:3</span> Potom otiđe Salomon na Sopski Hamat i
osvoji ga.

<span id="an_8:4">8:4</span> Sagradi Tadmor u pustinji i svakojaka
mjesta za skladišta u Hamatu.

<span id="an_8:5">8:5</span> Sagradi i Gornji Bet Horon i Donji Bet
Horon, tvrde gradove sa zidovima, vratima i prijevornicama;

<span id="an_8:6">8:6</span> i Baalat, i sve gradove u kojima je imao
skladišta, sve gradove za bojna kola i gradove za konjanike i što je god
Salomon zaželio da gradi u Jeruzalemu i na Libanonu i po svoj zemlji
svojega kraljevstva.

<span id="an_8:7">8:7</span> Svim preostalim Hetitima, Amorejcima,
Perižanima, Hivijcima i Jebusejcima, koji nisu bili Izraelci,

<span id="an_8:8">8:8</span> sinovima njihovim koji ostadoše iza njih u
zemlji i koje Izraelci nisu zatrli - Salomon nametnu tlaku do današnjega
dana.

<span id="an_8:9">8:9</span> Sinove Izraelove nije Salomon pretvarao u
robove za posao, nego su bili vojnici, zapovjednici njegovih štitonoša i
zapovjednici bojnih kola i konjice.

<span id="an_8:10">8:10</span> Bili su poglavari nad upravnicima, kojih
je kralj Salomon imao dvjesta i pedeset, i upravljali su narodom.

<span id="an_8:11">8:11</span> Salomon preseli i faraonovu kćer iz
Davidova grada u kuću koju joj bijaše sagradio, jer je mislio: "Neće
moja žena živjeti u dvoru izraelskoga kralja Davida, jer je svet otkako
je u nj došao Kovčeg Jahvin."

<span id="an_8:12">8:12</span> Tada Salomon poče prinositi paljenice
Jahvi na Jahvinu žrtveniku što ga bijaše sagradio pred trijemom,

<span id="an_8:13">8:13</span> i to koliko je trebalo iz dana u dan da
prinese po Mojsijevoj zapovijedi, u subote, i na mlađake, i na blagdane
tri puta u godini, na Blagdan beskvasnih kruhova, i na Blagdan sedmica,
i na Blagdan sjenica.

<span id="an_8:14">8:14</span> Postavio je, po uredbi oca Davida,
svećeničke redove po njihovoj službi i levitske po njihovim dužnostima
da pjevaju hvale i da služe pred svećenicima, koliko treba iz dana u
dan, i vratare po njihovim redovima na svakim vratima, jer je takva bila
zapovijed Božjega čovjeka Davida.

<span id="an_8:15">8:15</span> Nisu odstupili od kraljeve zapovijedi za
svećenike i levite ni u čemu, ni za riznice.

<span id="an_8:16">8:16</span> Tako se svršio sav Salomonov posao od
dana kad je bio zasnovan Dom Jahvin pa dokle ga god nije dovršio. Tako
bijaše dovršen Dom Jahvin.

<span id="an_8:17">8:17</span> Tada je Salomon otišao u Esjon-Geber i u
Elat na morskoj obali u zemlji edomskoj.

<span id="an_8:18">8:18</span> A Hiram mu je poslao po slugama lađe i
mornare vične moru te su otišli sa Salomonovim slugama u Ofir; uzeše
odande četiri stotine i pedeset talenata zlata i donesoše ih kralju
Salomonu.

<span id="an_9:1">9:1</span> Uto kraljica od Sabe ču glas o Salomonu;
hoteći iskušati Salomona zagonetkama, dođe u Jeruzalem s mnogobrojnom
pratnjom i s devama koje su nosile miomirise, mnogo zlata i dragulja.
Došavši k Salomonu, porazgovori se s njim o svemu što joj bijaše na
srcu.

<span id="an_9:2">9:2</span> Salomon joj odgovori na sva pitanja; nije
bilo Salomonu sakriveno ništa da joj ne bi umio objasniti.

<span id="an_9:3">9:3</span> Kad kraljica od Sabe vidje njegovu mudrost,
dvor koji bijaše sagradio,

<span id="an_9:4">9:4</span> jela na njegovu stolu, odaje njegove i
dvorane, otmjenost njegove posluge i njihova odijela, i njegove
peharnike i njihova odijela, i njegove paljenice koje je prinosio u
Jahvinu domu, zastade joj dah.

<span id="an_9:5">9:5</span> Tada reče kralju: "Istina je bila što sam u
svojoj zemlji čula o tebi i o tvojoj mudrosti.

<span id="an_9:6">9:6</span> Ali nisam htjela vjerovati što se
pripovijeda dokle god nisam došla i vidjela na svoje oči; i doista, ni
pola mi nije bilo rečeno o tvojoj velikoj mudrosti; nadvisio si glas
koji sam slušala.

<span id="an_9:7">9:7</span> Blago tvojim ljudima i tvojim slugama koji
stoje pred tobom i slušaju tvoju mudrost!

<span id="an_9:8">9:8</span> Neka je blagoslovljen Jahve, tvoj Bog, komu
si tako omilio da te postavio na svoje prijestolje da kraljuješ umjesto
Jahve, svojega Boga, jer Bog tvoj ljubi Izraela da bi ga održao
dovijeka; i zato je postavio tebe za kralja da činiš pravo i pravicu."

<span id="an_9:9">9:9</span> Dala je tada kralju sto i dvadeset zlatnih
talenata i mnogo miomirisa i dragulja. Nikad više nije bilo takvih
miomirisa kakve je kraljica od Sabe dala kralju Salomonu.

<span id="an_9:10">9:10</span> Hiramove sluge, koje su sa Salomonovim
slugama donosile zlata iz Ofira, dovezle su također sandalovine i
dragulja.

<span id="an_9:11">9:11</span> Kralj je napravio i citre i harfe za
pjevače: nikad se prije nisu vidjele takve stvari u zemlji judejskoj.

<span id="an_9:12">9:12</span> Kralj Salomon dade kraljici od Sabe što
je zaželjela i zatražila, izuzev ono što je sama donijela kralju. Potom
ona krenu i sa slugama ode u svoju zemlju.

<span id="an_9:13">9:13</span> Zlato što je dolazilo Salomonu svake
godine bilo je teško šest stotina šezdeset i šest zlatnih talenata,

<span id="an_9:14">9:14</span> osim onoga što je dolazilo od trgovaca i
putujućih prodavača. I svi su arapski kraljevi i zemaljski upravitelji
Salomonu donosili zlato i srebro.

<span id="an_9:15">9:15</span> Kralj Salomon načini dvjesta štitova od
kovanoga zlata; za svaki je štit upotrijebio šest stotina šekela
kovanoga zlata;

<span id="an_9:16">9:16</span> i načini trista štitića od kovanoga
zlata; za svaki je štitić utrošio trista zlatnih šekela. Kralj ih je
pohranio u kuću zvanu Libanonska šuma.

<span id="an_9:17">9:17</span> Kralj je napravio i veliko prijestolje od
bjelokosti i obložio ga čistim zlatom.

<span id="an_9:18">9:18</span> Prijestolje je imalo šest stepenica i
zlatno podnožje sastavljeno s prijestoljem, i ručice s obiju strana
prijestolja, a kraj ručica stajala dva lava.

<span id="an_9:19">9:19</span> Dvanaest je lavova stajalo s obiju strana
onih šest stepenica. Takvo što nije bilo izrađeno ni u jednom
kraljevstvu.

<span id="an_9:20">9:20</span> Sve posude iz kojih je pio kralj Salomon
bijahu zlatne i sve posuđe u kući zvanoj Libanonska šuma bijaše od
suhoga zlata; srebro se smatralo bezvrijednim u Salomonovo vrijeme.

<span id="an_9:21">9:21</span> Kraljeve su lađe išle u Taršiš s
Hiramovim slugama; svake treće godine vraćale su se i dolazile taršiške
lađe donoseći zlato i srebro, slonovu kost, majmune i paune.

<span id="an_9:22">9:22</span> Tako je kralj Salomon natkrilio sve
zemaljske kraljeve bogatstvom i mudrošću.

<span id="an_9:23">9:23</span> Svi su zemaljski kraljevi željeli vidjeti
Salomona i čuti mudrost koju mu je Bog ulio u srce.

<span id="an_9:24">9:24</span> Svatko mu je donosio dar, srebrno i
zlatno posuđe, haljine, oružje i miomirise, konje i mazge, iz godine u
godinu.

<span id="an_9:25">9:25</span> Salomon je imao četiri tisuće konjskih
jasala i bojnih kola i dvanaest tisuća konjanika, koje je rasporedio po
gradovima bojnih kola i kod kralja u Jeruzalemu.

<span id="an_9:26">9:26</span> Vladao je nad svim kraljevima od Rijeke
do zemlje filistejske i do egipatske međe.

<span id="an_9:27">9:27</span> Kralj je učinio da u Jeruzalemu bude
srebra kao kamenja, a cedrova kao divljih smokava što rastu u Judejskoj
nizini.

<span id="an_9:28">9:28</span> Salomon je uvozio konje iz Musrija i iz
svih zemalja.

<span id="an_9:29">9:29</span> Ostala djela Salomonova, od prvih do
posljednjih, zapisana su u povijesti proroka Natana, u proročkoj knjizi
Šilonjanina Ahije i u proročkoj besjedi vidioca Adona o Nebatovu sinu
Jeroboamu.

<span id="an_9:30">9:30</span> Salomon je vladao u Jeruzalemu nad svim
Izraelom četrdeset godina.

<span id="an_9:31">9:31</span> Potom je počinuo kod otaca i sahranili su
ga u gradu oca mu Davida, a na njegovo se mjesto zakraljio sin mu
Roboam.

<span id="an_10:1">10:1</span> Tada Roboam ode u Šekem, jer su u Šekem
došli svi Izraelci da ga zakralje.

<span id="an_10:2">10:2</span> Čim to ču Nebatov sin Jeroboam - koji je
bio u Egiptu kamo bijaše pobjegao pred kraljem Salomonom - vrati se iz
Egipta,

<span id="an_10:3">10:3</span> jer bijahu poslali po nj i dozvali ga.
Kad dođoše Jeroboam i sav zbor Izraelov, rekoše Roboamu:

<span id="an_10:4">10:4</span> "Tvoj nam je otac nametnuo težak jaram,
ti nam sada olakšaj tešku službu svoga oca i teški jaram koji metnu na
nas, pa ćemo ti služiti."

<span id="an_10:5">10:5</span> On im odgovori: "Za tri dana dođite opet
k meni." I narod ode.

<span id="an_10:6">10:6</span> Tada se kralj Roboam posavjetova sa
starcima koji su služili njegovu ocu Salomonu dok je bio živ i upita ih:
"Što savjetujete da odgovorim ovome narodu?"

<span id="an_10:7">10:7</span> A oni mu odgovoriše: "Ako udovoljiš tim
ljudima, budeš im blagonaklon i odgovoriš im lijepim riječima, oni će ti
uvijek biti sluge."

<span id="an_10:8">10:8</span> Ali on odbaci savjet što mu ga dadoše
starci i posavjetova se s mladićima koji su odrasli s njim i bili mu u
službi.

<span id="an_10:9">10:9</span> Upita ih: "Što savjetujete da odgovorim
ovomu narodu koji mi reče: 'Olakšaj jaram što nam ga nametnu tvoj
otac!'"

<span id="an_10:10">10:10</span> Odgovoriše mu mladići koji bijahu s
njim odrasli: "Narodu koji ti je rekao 'Tvoj nam je otac nametnuo jaram,
a ti nam ga olakšaj', odvrati ovako: 'Moj je mali prst deblji od bedara
moga oca!

<span id="an_10:11">10:11</span> Dakle, moj vam je otac nametnuo težak
jaram, a ja ću još otežati vaš jaram; moj vas je otac šibao bičevima, a
ja ću vas šibati bičevima sa željeznim štipavcima.'"

<span id="an_10:12">10:12</span> Trećega dana dođe Jeroboam i sav narod
k Roboamu, jer im kralj bijaše naredio: "Vratite se k meni trećega
dana."

<span id="an_10:13">10:13</span> Kralj im oštro odgovori; odbacivši
savjet starijih,

<span id="an_10:14">10:14</span> odvrati po savjetu mladih: "Moj je otac
otežao vaš jaram, a ja ću još dometnuti na nj; moj vas je otac šibao
bičevima, a ja ću vas šibati bičevima sa željeznim štipavcima."

<span id="an_10:15">10:15</span> Kralj, dakle, ne htjede poslušati
naroda, jer tako upriliči Bog da se ispuni riječ što je preko
Šilonjanina Ahije kaza Nabatovu sinu Jeroboamu.

<span id="an_10:16">10:16</span> Kad Izraelci vidješe gdje se kralj
oglušio, odgovori mu narod: "Kakav dio mi imamo s Davidom? Mi nemamo
baštine s Jišajevim sinom! U šatore, Izraele! Sad se, Davide, brini za
svoj dom!" I sav Izrael ode pod svoje šatore.

<span id="an_10:17">10:17</span> Roboam zavlada samo nad Izraelovim
sinovima koji su živjeli po judejskim gradovima.

<span id="an_10:18">10:18</span> Potom kralj Roboam posla Adorama,
nadstojnika za tlaku, ali ga Izraelci kamenovaše i on umrije; a kralj se
Roboam brže-bolje pope na kola te pobježe u Jeruzalem.

<span id="an_10:19">10:19</span> Tako se Izrael odijelio od doma
Davidova sve do danas.

<span id="an_11:1">11:1</span> Došavši u Jeruzalem, skupi sav dom Judin
i Benjaminov, sto i osamdeset tisuća vrsnih ratnika, da udare na Izraela
i da Roboamu vrate kraljevstvo.

<span id="an_11:2">11:2</span> Ali dođe Jahvina riječ Božjem čovjeku
Šemaji:

<span id="an_11:3">11:3</span> "Kaži Salomonovu sinu Roboamu, judejskomu
kralju, i svim Izraelcima u Judinu i Benjaminovu plemenu:

<span id="an_11:4">11:4</span> Ovako veli Jahve: 'Ne idite se tući s
braćom! Neka se svatko vrati svojoj kući, jer je ovo poteklo od mene.'"
I oni poslušaše riječ Jahvinu, vratiše se i ne udariše na Jeroboama.

<span id="an_11:5">11:5</span> Roboam, stolujući u Jeruzalemu, poče
dizati tvrde gradove po Judeji.

<span id="an_11:6">11:6</span> Tako je sagradio Betlehem, Etam, Tekou,

<span id="an_11:7">11:7</span> Bet Sur, Sokon, Adulam,

<span id="an_11:8">11:8</span> Gat, Maresu, Zif,

<span id="an_11:9">11:9</span> Adorajim, Lakiš, Azeku,

<span id="an_11:10">11:10</span> Soru, Ajalon i Hebron, tvrde gradove u
Judinu i Benjaminovu plemenu.

<span id="an_11:11">11:11</span> Utvrdivši gradove, postavi im
zapovjednike i dovuče zalihe hrane, ulja i vina;

<span id="an_11:12">11:12</span> u svaki pojedini grad stavi štitova i
kopalja i utvrdi ih vrlo jako. Tako je on imao Judino i Benjaminovo
pleme.

<span id="an_11:13">11:13</span> Svećenici i leviti, koji su bili po
svem Izraelu, pristupiše k njemu iz svih krajeva.

<span id="an_11:14">11:14</span> Leviti ostaviše pašnjake i posjed te
otiđoše u Judeju i Jeruzalem, jer ih je bio odbacio Jeroboam i njegovi
sinovi da ne obavljaju svećeničku službu Jahvi,

<span id="an_11:15">11:15</span> a postavio je svećenike za uzvišice, za
jarce i za telad koju je napravio.

<span id="an_11:16">11:16</span> Za njima su iz svih izraelskih plemena
dolazili u Jeruzalem da žrtvuju Jahvi, Bogu svojih otaca, oni koji su
srcem tražili Jahvu, Boga Izraelova.

<span id="an_11:17">11:17</span> Tako su utvrdili judejsko kraljevstvo i
osokolili Salomonova sina Roboama za tri godine, jer su tri godine
živjeli poput Davida i Salomona.

<span id="an_11:18">11:18</span> Roboam je sebi uzeo za žemu Mahalatu,
kćer Davidova sina Jerimota, i Abihajilu, kćer Jišajeva sina Eliaba,

<span id="an_11:19">11:19</span> koja mu rodi sinove: Jeuša, Šemarju i
Zahama.

<span id="an_11:20">11:20</span> A poslije nje oženio se Abšalomovom
kćerju Maakom, koja mu rodi Abiju, Etaja, Zizu i Šelomita.

<span id="an_11:21">11:21</span> Roboam je ljubio Abšalomovu kćer Maaku
više od svih svojih žena i inoča, iako je uzeo osamnaest žena i šezdeset
inoča i rodio dvadeset i osam sinova i šezdeset kćeri.

<span id="an_11:22">11:22</span> I Roboam postavi Maakina sina Abiju za
poglavara i kneza nad njegovom braćom, jer ga je naumio postaviti za
kralja.

<span id="an_11:23">11:23</span> I, mudro radeći, razmjesti sinove po
svim judejskim i Benjaminovim krajevima, po svim tvrdim gradovima, davši
im hrane izobila i poženivši ih sa mnogo žena.

<span id="an_12:1">12:1</span> Kad je Roboam utvrdio kraljevstvo i
ojačao, napustio je Jahvin zakon i on i sav Izrael s njim.

<span id="an_12:2">12:2</span> Ali pete godine Roboamova kraljevanja
navali egipatski kralj Šišak na Jeruzalem, koji se bijaše iznevjerio
Jahvi.

<span id="an_12:3">12:3</span> Došao je sa tisuću i dvjesta bojnih kola
i sa šezdeset tisuća konjanika, a narodu koji je došao s njim iz Egipta
- Libijcima, Sukijcima i Etiopljanima - nije bilo broja.

<span id="an_12:4">12:4</span> Osvojivši tvrde judejske gradove, dopro
je do Jeruzalema.

<span id="an_12:5">12:5</span> Tada dođe prorok Šemaja k Roboamu i
judejskim knezovima, koji se bijahu skupili u Jeruzalemu bježeći od
Šišaka, i reče im: "Ovako veli Jahve: 'Vi ste ostavili mene, pa i ja
ostavljam vas u ruke Šišaku.'"

<span id="an_12:6">12:6</span> Tada se poniziše izraelski knezovi i
kralj i rekoše: "Pravedan je Jahve!"

<span id="an_12:7">12:7</span> Kad ih Jahve vidje gdje se poniziše, dođe
njegova riječ Šemaji: "Ponizili su se; neću ih uništiti, nego ću im
uskoro dati spasenje te se moja srdžba neće oboriti na Jeruzalem preko
Šišaka.

<span id="an_12:8">12:8</span> Bit će mu sluge, da vide što znači
služiti meni, a što zemaljskim kraljevstvima."

<span id="an_12:9">12:9</span> Tako egipatski kralj Šišak navali na
Jeruzalem, opljačka blago iz Doma Jahvina i riznicu kraljeva dvora; sve
je uzeo; uze i zlatne štitove što ih bijaše napravio Salomon.

<span id="an_12:10">12:10</span> Namjesto njih kralj Roboam napravi
tučane štitove i povjeri ih zapovjednicima straže koja je čuvala vrata
kraljevskoga dvora.

<span id="an_12:11">12:11</span> Kad je god kralj išao u Dom Jahvin,
stražari su ih uzimali, a poslije ih vraćali u stražaru.

<span id="an_12:12">12:12</span> Kad se, dakle, ponizio, odvratio se od
njega Jahvin gnjev te ga nije sasvim uništio, jer i u Judeji bijaše
dobra.

<span id="an_12:13">12:13</span> Potom se kralj Roboam utvrdi u
Jeruzalemu i stade kraljevati. Roboamu je bila četrdeset i jedna godina
kad se zakraljio, a sedamnaest je godina kraljevao u Jeruzalemu, u gradu
koji Jahve izabra između svih izraelskih plemena da ondje postavi Ime
svoje. Majka mu se zvala Naama, a bila je Amonka.

<span id="an_12:14">12:14</span> Činio je zlo, jer nije pregnuo srcem da
traži Jahvu.

<span id="an_12:15">12:15</span> Roboamova prva i posljednja djela - i
ratovi koji su se neprestano vodili između Roboama i Jeroboama -
zapisani su u povijesti proroka Šemaje i u plemenskom popisu vidioca
Adona.

<span id="an_12:16">12:16</span> Potom Roboam počinu sa svojim ocima i
bi sahranjen u Davidovu gradu; na njegovo se mjesto zakraljio sin mu
Abija.

<span id="an_13:1">13:1</span> Osamnaeste godine Jeroboamova kraljevanja
zakralji se Abija nad Judejom.

<span id="an_13:2">13:2</span> Tri je godine kraljevao u Jeruzalemu.
Materi mu je bilo ime Mikaja, Urielova kći iz Gabe. Tada izbi rat između
Abije i Jeroboama.

<span id="an_13:3">13:3</span> Abija je izašao u boj s hrabrim
ratnicima, sa četiri stotine tisuća izabranih junaka; Jeroboam je
svrstao u bojni red protiv njega osam stotina tisuća ljudi, sve biranih
junaka.

<span id="an_13:4">13:4</span> Abija je stao na vrh Semarajimske gore u
Efrajimovu gorju i rekao: "Čujte me, Jeroboame i sav Izraele!

<span id="an_13:5">13:5</span> Ne znate li da je Jahve, Bog Izraelov,
predao Davidu kraljevstvo nad Izraelom zauvijek, njemu i njegovim
sinovima, osoljenim savezom?

<span id="an_13:6">13:6</span> Ali se podigao Nebatov sin Jeroboam,
sluga Davidova sina Salomona, i pobunio se protiv gospodara.

<span id="an_13:7">13:7</span> Skupili su se oko njega ljudi praznovi i
nevaljalci i stali prkositi Salomonovu sinu Roboamu, koji je bio mlad i
strašljiva srca te se nije umio hrabro braniti od njih.

<span id="an_13:8">13:8</span> Pa sada mislite da se možete oprijeti
Jahvinu kraljevstvu što je u ruci Davidovih sinova jer vas je veliko
mnoštvo i imate kod sebe zlatnu telad koju vam je napravio Jeroboam da
vam budu bogovi.

<span id="an_13:9">13:9</span> Otjerali ste Jahvine svećenike, Aronove
sinove i levite, i postavili sebi svećenike kao drugi zemaljski narodi.
Tko je god došao s juncem i sa sedam ovnova, postao je svećenik vašim
ništavim bogovima.

<span id="an_13:10">13:10</span> Nama je Bog Jahve, nismo ga ostavili, a
svećenici koji služe Jahvi jesu Aronovi sinovi i leviti u svojem poslu.

<span id="an_13:11">13:11</span> Pale Jahvi na kad paljenice svakoga
jutra i svake večeri s mirisnim kadom, postavljaju kruhove na čist stol
i upaljuju svake večeri zlatan svijećnjak sa svijećama; jer mi držimo
naredbu Jahve, svojega Boga, a vi ste ga ostavili.

<span id="an_13:12">13:12</span> Zato je, evo, nama na čelu Bog i
njegovi svećenici s glasnim trubama da gromko trube protiv vas.
Izraelovi sinovi, ne udarajte na Jahvu, Boga svojih otaca, jer nećete
imati sreće!"

<span id="an_13:13">13:13</span> Ali Jeroboam zavede zasjedu da im dođe
za leđa; tako su Judejcima bili jedni sprijeda, a zasjeda straga.

<span id="an_13:14">13:14</span> Kad se Judejci obazreše, a ono, gle,
boj im bješe sprijeda i otraga. Tada zavapiše k Jahvi, a svećenici
stadoše trubiti u trube.

<span id="an_13:15">13:15</span> Uto Judejci snažno povikaše, a kad su
počeli vikati, Bog razbi Jeroboama i sav Izrael pred Abijom i Judejcima.

<span id="an_13:16">13:16</span> Izraelovi sinovi pobjegoše pred
Judejcima i Bog ih predade njima u ruke.

<span id="an_13:17">13:17</span> Abija je s narodom učinio velik pokolj
među njima te je od Izraela palo pobijenih pet stotina tisuća izabranih
ljudi.

<span id="an_13:18">13:18</span> Tako su sinovi Izraelovi bili poniženi
u to vrijeme, a Judini su sinovi ojačali, jer su se oslonili na Jahvu,
Boga svojih otaca.

<span id="an_13:19">13:19</span> Abija je potjerao Jeroboama i osvojio
od njega gradove Betel sa selima, Ješanu sa selima i Efron sa selima.

<span id="an_13:20">13:20</span> Jeroboam se više nije oporavio za
Abijina života; Jahve ga je udario tako da je umro.

<span id="an_13:21">13:21</span> Abija se utvrdio i uzeo sebi četrnaest
žena te je rodio dvadeset i dva sina i šesnaest kćeri.

<span id="an_13:22">13:22</span> A ostali Abijini doživljaji i njegovi
pothvati i besjede zapisani su u tumačenju proroka Adona.

<span id="an_13:23">13:23</span> Potom Abija počinu kraj svojih otaca.
Sahraniše ga u Davidovu gradu; na njegovo se mjesto zakralji sin mu Asa.
Za njegovih je dana zemlja bila mirna deset godina.

<span id="an_14:1">14:1</span> Asa je činio što je dobro i pravo u očima
Jahve, njegova Boga.

<span id="an_14:2">14:2</span> Uklonio je tuđinske žrtvenike i uzvišice,
polomio stupove i razbio ašere.

<span id="an_14:3">14:3</span> Naredio je Judejcima da traže Jahvu, Boga
svojih otaca, da se drže zakona i zapovijedi.

<span id="an_14:4">14:4</span> Uklonio je iz svih judejskih gradova
uzvišice i sunčane stupove, a kraljevstvo je bilo mirno za njegova
vremena.

<span id="an_14:5">14:5</span> Sagradio je tvrde gradove u Judeji, jer
je zemlja bila mirna. Nitko se nije zaratio na nj onih godina, jer mu je
Jahve dao mir.

<span id="an_14:6">14:6</span> Zato je Asa rekao Judejcima: "Da
pogradimo ove gradove i da ih opašemo zidom i kulama, vratima i
prijevornicama; još je zemlja pred nama naša, jer smo tražili Jahvu,
svoga Boga; tražili smo ga, i on nam je dao mir odasvud uokolo!" Tako su
gradili i bili sretni.

<span id="an_14:7">14:7</span> Asa je imao vojske trista tisuća ljudi
između Judejaca koji su nosili štit i koplje, a od Benjaminova plemena
dvjesta i osamdeset tisuća koji su nosili štit i zapinjali luk. Svi su
bili hrabri junaci.

<span id="an_14:8">14:8</span> Izašao je na njih Etiopljanin Zerah sa
tisuću tisuća vojnika i tri stotine bojnih kola i došao do Mareše.

<span id="an_14:9">14:9</span> Asa je izašao preda nj; svrstali su se u
bojni red u Sefatskoj dolini kod Mareše.

<span id="an_14:10">14:10</span> Asa zavapi k Jahvi, Bogu svome: "O
Jahve, tebi je ništa pomoći silnome ili nejakome! Pomozi nam, o Jahve,
Bože naš, jer se na te oslanjamo i u tvoje smo ime izišli na ovo
mnoštvo! Jahve, ti si Bog naš, ne daj snažnu čovjeku protiv sebe!"

<span id="an_14:11">14:11</span> Jahve razbi Etiopljane pred Asom i pred
Judejcima te Etiopljani pobjegoše.

<span id="an_14:12">14:12</span> Asa ih je s narodom koji bijaše s njim
potjerao sve do Gerara. Etiopljani su popadali, tako da nijedan nije
ostao živ jer ih je satro Jahve i njegove čete; i one su odnijele vrlo
velik plijen.

<span id="an_14:13">14:13</span> Osvojile su sve gradove oko Gerara jer
je Jahvin strah došao na njih; oplijenile su sve te gradove, jer je u
njima bilo mnogo plijena.

<span id="an_14:14">14:14</span> Poharale su i šatore za stoku i
zaplijenile mnoštvo sitne stoke i deva; a onda su se vratile u
Jeruzalem.

<span id="an_15:1">15:1</span> Tada duh Božji dođe na Odedova sina
Azarju.

<span id="an_15:2">15:2</span> On je izišao pred Asu i rekao mu: "Čujte
me, Asa i sve Judino i Benjaminovo pleme! Jahve je s vama jer ste vi s
njime; i ako ga budete tražili, naći ćete ga; ako li ga ostavite, i on
će ostaviti vas.

<span id="an_15:3">15:3</span> Dugo su Izraelci bili bez pravoga Boga i
bez svećenika-učitelja i bez Zakona.

<span id="an_15:4">15:4</span> Kad su se u nevolji obratili Jahvi, Bogu
Izraelovu, i stali ga tražiti, našli su ga.

<span id="an_15:5">15:5</span> U ona vremena nitko nije mogao na miru ni
izlaziti ni dolaziti, jer su veliki nemiri vladali među svim zemaljskim
stanovnicima.

<span id="an_15:6">15:6</span> Udarao je narod na narod, grad na grad,
jer ih je Jahve smeo svakojakom nevoljom.

<span id="an_15:7">15:7</span> Ali vi budite hrabri i neka vam ne klonu
ruke, jer ima nagrada za vaša djela."

<span id="an_15:8">15:8</span> Čuvši te riječi i proročku besjedu
proroka Odeda, Asa se ohrabri i ukloni idolske gadove iz cijele Judine i
Benjaminove zemlje i iz gradova koje je bio osvojio u Efrajimovoj gori.
Obnovio je i Jahvin žrtvenik koji je bio pred Jahvinim trijemom.

<span id="an_15:9">15:9</span> Onda je skupio sve Judino i Benjaminovo
pleme i došljake koji su bili kod njih od Efrajimova, Manašeova i
Šimunova plemena, jer ih je mnogo prebjeglo k njemu od Izraelaca kad su
vidjeli da je s njim Jahve, njegov Bog.

<span id="an_15:10">15:10</span> I skupili su se u Jeruzalemu trećega
mjeseca petnaeste godine Asina kraljevanja.

<span id="an_15:11">15:11</span> Onoga su dana prinijeli Jahvi žrtve od
plijena koji su dognali, sedam stotina goveda i sedam tisuća sitne
stoke.

<span id="an_15:12">15:12</span> Zavjetovaše se da će tražiti Jahvu,
Boga svojih otaca, svim srcem i svom dušom.

<span id="an_15:13">15:13</span> A tko god ne bi tražio Jahvu, Izraelova
Boga, da se pogubi, bio malen ili velik, čovjek ili žena.

<span id="an_15:14">15:14</span> Zakleli su se Jahvi iza glasa i uz
gromki poklik, uz trube i rogove.

<span id="an_15:15">15:15</span> Svi su se Judejci radovali zbog te
zakletve jer su se iz svega srca zakleli i od sve su ga svoje volje
tražili i našli ga. Jahve im je dao mir odasvud uokolo.

<span id="an_15:16">15:16</span> I svoju mater Maaku ukloni kralj Asa s
vlasti jer je bila načinila gada Ašeri. Asa je sasjekao njezina gada,
satro ga i spalio u potoku Kidronu.

<span id="an_15:17">15:17</span> Ali uzvišice nisu bile uklonjene iz
Izraela. Ipak je Asino srce bilo privrženo Jahvi svega njegova života.

<span id="an_15:18">15:18</span> Unio je u Dom Božji posvećene darove
svoga oca i svoje: srebro i zlato i posuđe.

<span id="an_15:19">15:19</span> Nije bilo rata sve do trideset i pete
godine Asina kraljevanja.

<span id="an_16:1">16:1</span> Trideset i šeste godine Asina kraljevanja
navali izraelski kralj Baša na Judeju i stade utvrđivati Ramu da
spriječi svako kretanje judejskom kralju Asi.

<span id="an_16:2">16:2</span> Asa tada uze srebra i zlata iz riznice
Doma Jahvina i kraljevskoga dvora i posla aramejskome kralju Ben-Hadadu,
koji je stolovao u Damasku, i poruči mu:

<span id="an_16:3">16:3</span> "Neka bude savez između mene i tebe i
između moga i tvoga oca; evo, šaljem ti na dar srebra i zlata, hajde,
raskini savez s izraelskim kraljem Bašom da bi otišao od mene."

<span id="an_16:4">16:4</span> Ben-Hadad posluša kralja Asu i posla
svoje vojskovođe na izraelske gradove te oni pokoriše Ijon, Dan, Abel
Majinu i sve Naftalijeve gradove-skladišta.

<span id="an_16:5">16:5</span> A kada to Baša dozna, presta utvrđivati
Ramu i obustavi posao.

<span id="an_16:6">16:6</span> Tada kralj Asa sazva sve Judejce i oni
odnesoše kamenje i drvo kojima je Baša utvrđivao Ramu, pa time utvrdiše
Gebu i Mispu.

<span id="an_16:7">16:7</span> U to vrijeme dođe vidjelac Hanani k
judejskom kralju Asi i reče mu: "Budući da si se oslonio na aramejskoga
kralja, a nisi se oslonio na Jahvu, Boga svoga, vojska aramejskoga
kralja izmakla ti je iz ruke.

<span id="an_16:8">16:8</span> Nisu li Etiopljani i Libijci imali silne
čete sa vrlo mnogo bojnih kola i konjanika? Pa kad si se oslonio na
Jahvu, predao ti ih je u ruke.

<span id="an_16:9">16:9</span> Jer Jahve svojim očima gleda po svoj
zemlji da bi se ohrabrili oni kojima je srce iskreno prema njemu. Ludo
si u tome radio, zato će se od sada dizati ratovi na te."

<span id="an_16:10">16:10</span> Tada se Asa razgnjevi na vidioca i baci
ga u tamnicu, jer se razjario na nj. U to je vrijeme Asa potlačio i neke
iz naroda.

<span id="an_16:11">16:11</span> I eto, Asina djela, od prvoga do
posljednjeg, zapisana su u Knjizi o judejskim i izraelskim kraljevima.

<span id="an_16:12">16:12</span> Razbolio se trideset i devete godine
kraljevanja, od nogu, te mu se bolest veoma pogoršala, ali ni u bolesti
nije tražio Jahvu nego liječnike.

<span id="an_16:13">16:13</span> Tako Asa počinu sa svojim ocima i
umrije četrdeset i prve godine svoga kraljevanja.

<span id="an_16:14">16:14</span> Sahranili su ga u grobnici koju bijaše
iskopao sebi u Davidovu gradu i položili ga na odar što ga bijaše
napunio miomirisima i mastima, zgotovljenima mastilačkom vještinom, i
spalili mu ih vrlo mnogo.

<span id="an_17:1">17:1</span> Onda se na njegovo mjesto zakralji sin mu
Jošafat; on pokaza svoju silu protiv Izraela.

<span id="an_17:2">17:2</span> Razmjestio je vojsku po svim utvrđenim
judejskim gradovima i postavio namjesnike po judejskoj zemlji i po
Efrajimovim gradovima, koje bijaše zauzeo otac mu Asa.

<span id="an_17:3">17:3</span> Jahve je bio s Jošafatom jer je hodio
pravim putovima svoga oca Davida i nije tražio baala.

<span id="an_17:4">17:4</span> Tražio je Boga svojih otaca i hodio po
njegovim zapovijedima, ne čineći kao Izraelovi sinovi.

<span id="an_17:5">17:5</span> Zato je Jahve utvrdio kraljevstvo u
njegovoj ruci, pa su svi Judejci davali Jošafatu danak, tako da je
stekao veliko bogatstvo i slavu.

<span id="an_17:6">17:6</span> Njegovo se srce hrabrilo na Jahvinim
putovima, pa je uklonio još i uzvišice i ašere iz Judeje.

<span id="an_17:7">17:7</span> Treće godine kraljevanja posla knezove
Ben-Hajila, Obadju, Zahariju, Netanela i Miheja da uče po judejskim
gradovima.

<span id="an_17:8">17:8</span> I s njima levite: Šemaju, Netaniju,
Zebadju, Asahela, Šemiramota, Jonatana, Adoniju, Tobiju i Tob Adoniju; a
s njima svećenike Elišamu i Jorama.

<span id="an_17:9">17:9</span> Poučavali su po Judeji noseći sa sobom
Knjigu Zakona Jahvina i obilazili sve judejske gradove učeći narod.

<span id="an_17:10">17:10</span> Jahvin je strah spopao sva zemaljska
kraljevstva oko Judeje, tako da nisu smjela zaratiti na Jošafata.

<span id="an_17:11">17:11</span> Sami su mu neki Filistejci donosili
darove i novčani danak, a Arapi mu dogonili sitnu stoku: po sedam tisuća
i sedam stotina ovnova te sedam tisuća i sedam stotina jaraca.

<span id="an_17:12">17:12</span> Tako je Jošafat sve više napredovao dok
ne postade vrlo velik. Sazidao je u Judeji kule i gradove-skladišta.

<span id="an_17:13">17:13</span> Imao je mnogo zaliha u judejskim
gradovima, a hrabrih junaka u Jeruzalemu.

<span id="an_17:14">17:14</span> Evo njihova popisa po obiteljima: od
Judina plemena tisućnici: vojvoda Adna i s njim trista tisuća hrabrih
junaka;

<span id="an_17:15">17:15</span> do njega vojvoda Johanan i s njim
dvjesta i osamdeset tisuća;

<span id="an_17:16">17:16</span> za njim Zikrijev sin Amasja, koji se
spremno stavio u Jahvinu službu, a s njim dvjesta tisuća hrabrih junaka.

<span id="an_17:17">17:17</span> Od Benjaminova plemena: hrabri junak
Eliada i s njim dvjesta tisuća ljudi naoružanih lukom i štitom;

<span id="an_17:18">17:18</span> za njim Jehozabad i s njim sto i
osamdeset tisuća pripravnih za boj.

<span id="an_17:19">17:19</span> To su oni koji su služili kralju, ne
brojeći one što ih je kralj namjestio u tvrdim gradovima po svoj Judeji.

<span id="an_18:1">18:1</span> Jošafat je stekao veliko bogatstvo i
slavu te se sprijateljio s Ahabom.

<span id="an_18:2">18:2</span> Poslije nekoliko godina došao je k Ahabu
u Samariju. Ahab nakla mnogo sitne stoke i goveda njemu i ljudima što su
bili s njim i nagovaraše ga da pođe na Ramot Gilead.

<span id="an_18:3">18:3</span> Izraelski kralj Ahab upita judejskoga
kralja Jošafata: "Hoćeš li poći sa mnom na Ramot Gilead?" On odgovori:
"Ja sam kao i ti, moj je narod kao i tvoj; s tobom ćemo u rat."

<span id="an_18:4">18:4</span> Jošafat još reče kralju izraelskom: "De,
posavjetuj se prije s Jahvom!"

<span id="an_18:5">18:5</span> Tada kralj izraelski sakupi proroke, njih
četiri stotine, i upita ih: "Hoćemo li zavojštiti na Ramot Gilead ili da
se okanim toga?" Oni odgovoriše: "Idi, jer će ga Bog predati kralju u
ruke."

<span id="an_18:6">18:6</span> Ali Jošafat upita: "Ima li ovdje još koji
prorok Jahvin da i njega upitamo?"

<span id="an_18:7">18:7</span> Kralj izraelski odgovori Jošafatu: "Ima
još jedan čovjek preko koga bismo mogli upitati Jahvu, ali ga mrzim jer
mi ne proriče dobra nego uvijek samo zlo; to je Mihej, sin Jimlin."
Jošafat reče: "Neka kralj ne govori tako!"

<span id="an_18:8">18:8</span> Tada kralj izraelski dozva jednoga
dvoranina i reče mu: "Brže dovedi Jimlina sina Miheja!"

<span id="an_18:9">18:9</span> Izraelski kralj i judejski kralj Jošafat
sjedili su svaki na svojem prijestolju, u svečanim haljinama, na gumnu
pred Samarijskim vratima, a proroci proricali pred njima.

<span id="an_18:10">18:10</span> Kenaanin sin Sidkija napravi sebi
željezne rogove i reče: "Ovako veli Jahve: njima ćeš bosti Aramejce
dokle ih god ne zatreš."

<span id="an_18:11">18:11</span> Tako su i svi drugi proroci proricali
govoreći: "Idi na Ramot Gilead, uspjet ćeš: Jahve će ga predati kralju u
ruke."

<span id="an_18:12">18:12</span> Glasnik koji bijaše otišao da zove
Miheja reče mu: "Evo, svi proroci složno proriču dobro kralju. Govori i
ti kao jedan od njih i proreci uspjeh!"

<span id="an_18:13">18:13</span> Ali Mihej odvrati: "Živoga mi Jahve,
govorit ću ono što mi Bog kaže!"

<span id="an_18:14">18:14</span> Kad dođe pred kralja, upita ga kralj:
"Miheju, da pođem u rat na Ramot Gilead ili da se okanim toga?" On
odgovori: "Idite i uspjet ćete, jer će vam se predati u ruke!"

<span id="an_18:15">18:15</span> Na to mu kralj reče: "Koliko ću te puta
zaklinjati da mi kažeš samo istinu u Jahvino ime?"

<span id="an_18:16">18:16</span> Tada Mihej odgovori: "Sav Izrael vidim
rasut po gorama kao stado bez pastira. I Jahve veli: 'Nemaju više
gospodara, neka se u miru kući vrate!'"

<span id="an_18:17">18:17</span> Tada izraelski kralj reče Jošafatu:
"Nisam li ti rekao da mi neće proreći dobro nego zlo?"

<span id="an_18:18">18:18</span> A Mihej reče: "Zato čujte riječ
Jahvinu. Vidio sam Jahvu gdje sjedi na prijestolju, a sva mu vojska
nebeska stajaše zdesna i slijeva.

<span id="an_18:19">18:19</span> Jahve upita: 'Tko će zavesti
izraelskoga kralja Ahaba da otiđe i padne u Ramot Gileadu?' Jedan reče
ovo, drugi ono.

<span id="an_18:20">18:20</span> Tada uđe jedan duh, stade pred Jahvu i
reče: 'Ja ću ga zavesti!' Jahve ga upita: 'Kako?'

<span id="an_18:21">18:21</span> On odvrati: 'Izaći ću i bit ću lažljiv
duh u ustima svih njegovih proroka.' Jahve mu reče: 'Ti ćeš ga zavesti.
I uspjet ćeš. Idi i učini tako!'

<span id="an_18:22">18:22</span> Tako je, evo, Jahve stavio lažljiva
duha u usta tvojim prorocima; ali ti Jahve navješćuje zlo."

<span id="an_18:23">18:23</span> Tada pristupi Kenaanin sin Sidkija i
udari Miheja po obrazu pitajući: "Zar je Jahvin duh mene napustio da bi
govorio s tobom?"

<span id="an_18:24">18:24</span> Mihej odvrati: "Vidjet ćeš onoga dana
kad budeš bježao iz sobe u sobu da se sakriješ."

<span id="an_18:25">18:25</span> Tada izraelski kralj naredi: "Uhvatite
Miheja i odvedite ga gradskom zapovjedniku Amonu i kraljeviću Joašu.

<span id="an_18:26">18:26</span> Recite im: 'Ovako veli kralj: Bacite
ovoga u tamnicu i držite ga na suhu kruhu i vodi dok se sretno ne
vratim.'"

<span id="an_18:27">18:27</span> Mihej reče: "Ako se doista sretno
vratiš, onda nije Jahve govorio iz mene!" i nadoda: "Čujte, svi puci!"

<span id="an_18:28">18:28</span> Izraelski kralj i judejski kralj
Jošafat krenuše na Ramot Gilead.

<span id="an_18:29">18:29</span> Izraelski kralj reče Jošafatu: "Ja ću
se preobući i onda ući u boj, a ti ostani u svojoj odjeći!" Preobuče se
tada izraelski kralj i oni krenuše u boj.

<span id="an_18:30">18:30</span> Aramejski kralj naredi zapovjednicima
bojnih kola: "Ne udarajte ni na maloga ni na velikoga nego jedino na
izraelskoga kralja!"

<span id="an_18:31">18:31</span> Kad zapovjednici bojnih kola ugledaše
Jošafata, rekoše: "To je izraelski kralj!" I krenuše na nj da udare. Ali
Jošafat povika za pomoć te mu Jahve pomože i odvrati ih od njega.

<span id="an_18:32">18:32</span> Kad zapovjednici bojnih kola vidješe da
to nije izraelski kralj, okrenuše se od njega.

<span id="an_18:33">18:33</span> Jedan nasumce odape i ustrijeli
izraelskoga kralja između nabora na pojasu i oklopa. Kralj reče vozaču:
"Potegni uzdu i izvedi me iz boja jer sam ranjen."

<span id="an_18:34">18:34</span> Boj je onoga dana bio sve žešći, ali se
izraelski kralj držao uspravno na bojnim kolima prema Aramejcima sve do
večeri. Umro je o zalasku sunca.

<span id="an_19:1">19:1</span> Kad se judejski kralj Jošafat sretno
vrati kući u Jeruzalem,

<span id="an_19:2">19:2</span> iziđe preda nj Hananijev sin vidjelac
Jehu i reče kralju Jošafatu: "Zar da pomažeš bezbožniku i da ljubiš
Jahvine mrzitelje? Zato i udara na te srdžba Jahvina.

<span id="an_19:3">19:3</span> Ipak se našlo nešto dobro u tebe: uklonio
si ašere iz zemlje i pregnuo svim srcem da tražiš Jahvu!"

<span id="an_19:4">19:4</span> Od tada je Jošafat živio u Jeruzalemu,
opet zalazio među narod od Beer Šebe do Efrajimske gore i obraćao ga
Jahvi, Bogu njegovih otaca.

<span id="an_19:5">19:5</span> Postavi suce u zemlji u svim tvrdim
judejskim gradovima, u svakome gradu.

<span id="an_19:6">19:6</span> I reče im: "Gledajte što radite, jer ne
sudite u ime čovjeka nego u ime Jahve. On je s vama dok sudite.

<span id="an_19:7">19:7</span> Sada, dakle, neka bude Jahvin strah nad
vama; pazite i savjesno radite, jer u Jahve, Boga našega, nema nepravde
ni osobne pristranosti, niti on prima mita."

<span id="an_19:8">19:8</span> Jošafat postavi levite, svećenike i
poglavare izraelskih obitelji u Jeruzalemu da izriču Jahvine sudove i da
presuđuju u sporovima. Oni su živjeli u Jeruzalemu

<span id="an_19:9">19:9</span> i on im dade naputke: "Radite u Jahvinu
strahu vjerno i iskrena srca.

<span id="an_19:10">19:10</span> Kakav god spor iziđe pred vas od vaše
braće što žive u gradovima: bilo da su posrijedi krvna osveta, Zakon,
zapovijedi, uredbe ili običaji, valja sve da im rastumačite, kako ne bi
sagriješili Jahvi i kako se njegova srdžba ne bi oborila na vas i na
vašu braću. Tako radite pa nećete sagriješiti.

<span id="an_19:11">19:11</span> I evo, svećenički će poglavar Amarja
biti nad vama u svim Jahvinim poslovima, a Jišmaelov sin Zebadja,
nadstojnik Judina doma, u svim kraljevskim poslovima. Leviti će vam
služiti kao pisari. Budite jaki, i na posao! Jahve će biti s onim tko je
dobar."

<span id="an_20:1">20:1</span> Poslije toga Moabovi i Amonovi sinovi, a
s njima i neki od Meunjana, zaratiše na Jošafata.

<span id="an_20:2">20:2</span> Ali Jošafat dobi ovu vijest: "Dolazi na
te veliko mnoštvo s one strane mora, iz Edoma; i eno ga u Haseson
Tamaru, to jest u En Gediju."

<span id="an_20:3">20:3</span> Jošafat se uplaši i stade tražiti Jahvu
te oglasi post po svoj Judeji.

<span id="an_20:4">20:4</span> Skupili se Judejci da traže Jahvu:
dolazili iz svih judejskih gradova da ga traže.

<span id="an_20:5">20:5</span> Tada Jošafat ustade u judejskom zboru u
Jeruzalemu, u Domu Jahvinu, pred novim predvorjem

<span id="an_20:6">20:6</span> i reče: "Jahve, Bože otaca naših, ti si
Bog na nebu i vladaš nad svim krivobožačkim kraljevstvima. U tvojoj je
ruci takva sila i jakost da se nitko ne može održati pred tobom.

<span id="an_20:7">20:7</span> Ti si, o Bože naš, istjerao stanovnike
ove zemlje pred svojim izraelskim narodom i dao je zasvagda potomstvu
svoga prijatelja Abrahama;

<span id="an_20:8">20:8</span> i nastanili su se u njoj i sagradili u
njoj Svetište tvojem Imenu govoreći:

<span id="an_20:9">20:9</span> 'Kad navali na nas kakvo zlo, osvetni mač
ili kuga, ili glad, te kad stanemo pred ovim Domom i pred tobom, jer je
tvoje Ime u ovom Domu, i zavapimo k tebi iz svoje nevolje, usliši nas i
spasi.'

<span id="an_20:10">20:10</span> Sada, evo, Amonovi i Moabovi sinovi, i
oni iz Seirske gore, preko kojih nisi dao Izraelu da prođe kad je
dolazio iz zemlje egipatske, nego ih je obišao i nije ih zatro -

<span id="an_20:11">20:11</span> sada, dakle, oni nama uzvraćaju zlom,
došavši da nas otjeraju s baštine koju si nam ti dao.

<span id="an_20:12">20:12</span> O Bože naš, zar im nećeš suditi? Jer u
nas nema sile prema tome velikom mnoštvu koje dolazi na nas niti mi
znamo što da radimo, nego su nam oči uprte u te."

<span id="an_20:13">20:13</span> Svi su Judejci stajali pred Jahvom, s
malom djecom, sa ženama i sinovima.

<span id="an_20:14">20:14</span> Tada siđe Jahvin duh usred zbora na
Jahaziela, sina Zaharije, sina Benaje, sina Jeiela, sina Matanijina -
levita od Asafovih sinova.

<span id="an_20:15">20:15</span> On reče: "Pozorno slušajte, svi
Judejci, Jeruzalemci i ti, kralju Jošafate! Ovako vam govori Jahve: 'Ne
bojte se i ne plašite se toga velikog mnoštva, jer ovo nije vaš rat,
nego Božji.

<span id="an_20:16">20:16</span> Sutra siđite na njih; oni će se penjati
uz Hasiški uspon, a vi ćete ih sresti nakraj doline prema Jeruelskoj
pustinji.

<span id="an_20:17">20:17</span> Ne treba da se bijete; postavite se,
stojte pa gledajte kako će vam pomoći Jahve. Oj Judo i Jeruzaleme, ne
bojte se i ne plašite se; sutra iziđite pred njih, i Jahve će biti s
vama!'"

<span id="an_20:18">20:18</span> Tada Jošafat pade ničice na zemlju i
svi Judejci i Jeruzalemci padoše pred Jahvom da mu se poklone.

<span id="an_20:19">20:19</span> Potom leviti od Kehatovih sinova i od
Korahovih sinova ustadoše i počeše hvaliti na sav glas Jahvu, Boga
Izraelova.

<span id="an_20:20">20:20</span> Uranivši ujutro, krenuše prema pustinji
Tekoi; kad su izlazili, stade Jošafat i reče: "Čujte me, oj Judejci i
Jeruzalemci, pouzdajte se u Jahvu svoga Boga i održat ćete se; pouzdajte
se u njegove proroke i budite sretni!"

<span id="an_20:21">20:21</span> Potom se posavjetova s narodom i
postavi Jahvine pjevače i hvalitelje koji će u svetom ruhu ići pred
naoružanim četama i pjevati: "Slavite Jahvu jer je vječna ljubav
njegova!"

<span id="an_20:22">20:22</span> Kad počeše klicati i pjevati pjesmu
pohvalnicu, Jahve podiže zasjedu na Amonce, Moapce i na one iz Seirske
gore koji su došli na Judu te biše razbijeni.

<span id="an_20:23">20:23</span> Jer su Amonovi sinovi i Moapci ustali
na one iz Seirske gore da ih zatru i unište; a kad su svršili s onima iz
Seira, stadoše udarati jedan na drugoga te se poklaše.

<span id="an_20:24">20:24</span> Kad Judejci dođoše do stražare prema
pustinji i obazreše se na mnoštvo, a ono gle, mrtva tjelesa leže po
zemlji; nitko se nije spasio.

<span id="an_20:25">20:25</span> Tada dođe Jošafat s narodom da pokupi
plijen i nađoše ga mnogo: svakoga blaga, odjeće i dragocjenih predmeta;
naplijenili su toliko da više nisu mogli nositi; tri su dana pljačkali
plijen jer ga je bilo mnogo.

<span id="an_20:26">20:26</span> Četvrti se dan sakupiše u Dolini
blagoslova: ondje su hvalili Jahvu, pa se zato ono mjesto prozvalo Emek
Beraka, Dolina blagoslova, do danas.

<span id="an_20:27">20:27</span> Potom se okrenuše svi Judejci i
Jeruzalemci, s Jošafatom na čelu, da se vrate u Jeruzalem u veselju, jer
ih je Jahve razveselio nad njihovim neprijateljima.

<span id="an_20:28">20:28</span> Došli su u Jeruzalem s harfama, citrama
i trubama u Dom Jahvin.

<span id="an_20:29">20:29</span> A strah Božji ušao je u sva zemaljska
kraljevstva kad su čula da je Jahve zavojštio na Izraelove neprijatelje.

<span id="an_20:30">20:30</span> Tako je počinulo Jošafatovo
kraljevstvo, jer mu je Bog dao mir odasvud uokolo.

<span id="an_20:31">20:31</span> Jošafat je kraljevao nad Judejcima.
Bilo mu je trideset i pet godina kad se zakraljio; kraljevao je dvadeset
i pet godina u Jeruzalemu; mati mu se zvala Azuba, a bila je kći
Šilhijeva.

<span id="an_20:32">20:32</span> Išao je putem oca Ase ne skrećući s
njega nego čineći što je pravo u Jahvinim očima.

<span id="an_20:33">20:33</span> Samo, uzvišice nisu bile uklonjene, jer
narod još nije bio upravio svoje srce Bogu otaca.

<span id="an_20:34">20:34</span> Ostala Jošafatova djela, od prvih do
posljednjih, zapisana su u povijesti Hananijeva sina Jehua i uvrštena su
u Knjigu o izraelskim kraljevima.

<span id="an_20:35">20:35</span> Poslije toga udružio se judejski kralj
Jošafat s izraelskim kraljem Ahazjom, koji je bezbožno radio.

<span id="an_20:36">20:36</span> Udružio se s njim zato da naprave lađe
i da odu u Taršiš; napravili su lađe u Esjon Geberu.

<span id="an_20:37">20:37</span> Dodavahuov sin Eliezer iz Mareše
prorekao je protiv Jošafata: "Budući da si se udružio s Ahazjom, Jahve
će razoriti tvoja djela." Lađe su se razbile i nisu mogle otploviti u
Taršiš.

<span id="an_21:1">21:1</span> Jošafat počinu kraj svojih otaca i bi
sahranjen uz njih u Davidovu gradu. Na njegovo se mjesto zakraljio sin
mu Joram.

<span id="an_21:2">21:2</span> Joram je imao šestoricu braće,
Jošafatovih sinova: Azarju, Jehiela, Zahariju, Azarju, Mihaela i
Šefatju. Svi su oni bili sinovi izraelskog kralja Jošafata.

<span id="an_21:3">21:3</span> Otac im je dao mnoge darove u srebru,
zlatu i dragocjenostima, s utvrđenim gradovima u Judi; kraljevstvo je
dao Joramu jer je bio prvenac.

<span id="an_21:4">21:4</span> Stupivši na očevo prijestolje i utvrdiv
se, Joram pobi svu braću mačem, pa i neke izraelske knezove.

<span id="an_21:5">21:5</span> Joramu su bile trideset i dvije godine
kad se zakraljio, a kraljevao je osam godina u Jeruzalemu.

<span id="an_21:6">21:6</span> Živio je poput izraelskih kraljeva, kao i
dom Ahabov, jer mu je kći Ahabova bila žena; radio je što je zlo u
Jahvinim očima.

<span id="an_21:7">21:7</span> Ipak Jahve ne htjede razoriti kuće Davidu
zbog Saveza što ga sklopi s njim i zato što mu obeća da će dati
svjetiljku njemu i njegovim sinovima zauvijek.

<span id="an_21:8">21:8</span> U njegovo se vrijeme Edomci odmetnuše
ispod judejske vlasti i postaviše sebi kralja.

<span id="an_21:9">21:9</span> Zato Joram pođe sa svojim vojskovođama i
sa svim bojnim kolima. Diže se noću i pobi Edomce koji bijahu opkolili
njega i zapovjednike bojnih kola.

<span id="an_21:10">21:10</span> Ipak su se Edomci oslobodili ispod
judejske vlasti sve do danas. U isto se doba odmetnu i Libna da ne bude
pod njegovom vlašću, jer je on ostavio Jahvu, Boga svojih otaca.

<span id="an_21:11">21:11</span> Još je i uzvišice napravio po judejskim
gorama, naveo na blud Jeruzalemce i zaveo Judejce.

<span id="an_21:12">21:12</span> Tada mu od proroka Ilije stiže pismo:
"Ovako veli Jahve, Bog tvoga oca Davida: 'Kako nisi išao putovima oca
Jošafata, ni putovima judejskoga kralja Ase,

<span id="an_21:13">21:13</span> nego si išao putovima izraelskih
kraljeva i naveo na blud Judejce i Jeruzalemce, kao što je učinio dom
Ahabov, a uz to si poubijao vlastitu braću, svoju obitelj, koji bjehu
bolji od tebe:

<span id="an_21:14">21:14</span> evo, Jahve će svaliti veliku nesreću na
tvoj narod, na tvoje sinove, tvoje žene, na sve tvoje imanje.

<span id="an_21:15">21:15</span> Oboljet ćeš od mnogih bolesti: od
bolesti u crijevima, tako da će ti crijeva izaći od bolesti koja će
trajati dane i dane.'"

<span id="an_21:16">21:16</span> Jahve podiže na Jorama srdžbu
Filistejaca i Arapa koji žive kraj Etiopljana.

<span id="an_21:17">21:17</span> Oni napadoše Judeju i osvojiše je,
porobiše sve blago što se našlo u kraljevu dvoru, pa i njegove sinove i
njegove žene, tako da nije ostao nitko, osim najmlađega sina, Joahaza.

<span id="an_21:18">21:18</span> Poslije svega toga udari ga Jahve
neizlječivom crijevnom bolešću.

<span id="an_21:19">21:19</span> Ona je trajala dane i dane, a kad su se
navršile dvije godine, izašla su mu crijeva s bolešću te je umro u
strašnim mukama. Narod mu nije priredio mirisna paljenja, kao što je
palio njegovim ocima.

<span id="an_21:20">21:20</span> Bile su mu trideset i dvije godine kad
se zakraljio, a osam je godina kraljevao u Jeruzalemu. Preminuo je, a
nitko nije požalio za njim; i sahraniše ga u Davidovu gradu, ali ne u
kraljevskoj grobnici.

<span id="an_22:1">22:1</span> Jeruzalemci zakraljiše na njegovo mjesto
najmlađeg mu sina, Ahazju, jer sve starije bijaše poubijala četa koja je
s Arapima navalila na tabor; tako se zakraljio Ahazja, sin judejskoga
kralja Jorama.

<span id="an_22:2">22:2</span> Bile su mu četrdeset i dvije godine kad
se zakraljio. Kraljevao je jednu godinu u Jeruzalemu. Materi mu je bilo
ime Atalija, Omrijeva kći.

<span id="an_22:3">22:3</span> I on je išao putovima doma Ahabova, jer
ga mati zlo svjetovaše.

<span id="an_22:4">22:4</span> Činio je što je zlo u Jahvinim očima, kao
dom Ahabov, jer mu baš oni bijahu savjetnici poslije očeve smrti, na
njegovu propast.

<span id="an_22:5">22:5</span> Po njihovu je savjetu pošao s Joramom,
sinom izraelskoga kralja Ahaba, u boj na aramejskoga kralja Hazaela u
Ramot Gilead. Ali su Aramejci porazili Jorama.

<span id="an_22:6">22:6</span> On se vratio da se liječi u Jizreelu od
rana što mu ih zadadoše u Rami kad se borio s aramejskim kraljem
Hazaelom. Joramov sin Ahazja, judejski kralj, sišao je u Jizreel da
posjeti Ahabova sina Jorama jer se Joram razbolio.

<span id="an_22:7">22:7</span> Ali Bog učini da taj posjet Joramu bude
na propast Ahazji. Došavši, izišao je s Joramom na Nimšijeva sina Jehua,
koga je Jahve pomazao da iskorijeni Ahabovu kuću.

<span id="an_22:8">22:8</span> Dok je izvršavao osvetu nad Ahabovom
kućom, Jehu zateče judejske knezove i sinove Ahazjine braće koji su
posluživali Ahazju i pobi ih,

<span id="an_22:9">22:9</span> a onda krenu u potragu za Ahazjom.
Uhvatili su ga dok se krio u Samariji, doveli ga k Jehuu, koji ga
smaknu. Ukopali su ga, jer su rekli: "Sin je onoga Jošafata koji je
tražio Jahvu svim srcem." Tako ne ostade nitko od Ahazjine kuće koji bi
imao snage da bude kralj.

<span id="an_22:10">22:10</span> Zato Ahazjina mati Atalija, vidjevši
gdje joj sin poginu, ustade i posmica sav kraljevski rod Judina plemena.

<span id="an_22:11">22:11</span> Ali kraljeva kći Jošeba uze Ahazjina
sina Joaša; ukravši ga između kraljevih sinova koje su ubijali, metnu ga
s dojiljom u ložnicu. Tako ga je Jošeba, kći kralja Jorama, žena
svećenika Jojade, sakrila od Atalije, jer je bila Ahazjina sestra, te
nije bio pogubljen.

<span id="an_22:12">22:12</span> Bio je sakriven s njima u Domu Božjem
šest godina, sve dok je zemljom vladala Atalija.

<span id="an_23:1">23:1</span> Sedme se godine Jojada ojunači i poče
tražiti satnike: Jerohamova sina Azarju, Johananova sina Jišmaela,
Obedova sina Azarju, Adajina sina Maaseju, Zikrijeva sina Elišafata, i
sklopi s njima savez.

<span id="an_23:2">23:2</span> Počeše obilaziti po Judeji i skupiše
levite iz svih judejskih gradova i obiteljske glavare u Izraelu te
dođoše u Jeruzalem.

<span id="an_23:3">23:3</span> Sav zbor sklopi savez s kraljem u Domu
Božjem. Jojada im reče: "Gle, kraljev će sin kraljevati kao što je
obećao Jahve za Davidove sinove.

<span id="an_23:4">23:4</span> Evo što valja da učinite: trećina vas
koji subotom ulazite u službu, i svećenici i leviti, neka budu vratari
na pragovima;

<span id="an_23:5">23:5</span> trećina neka bude u kraljevskom dvoru,
trećina na Jesodskim vratima, sav narod u predvorjima Doma Jahvina.

<span id="an_23:6">23:6</span> Nitko neka ne ulazi u Dom Jahvin, osim
svećenika i levita koji poslužuju; oni neka ulaze jer su posvećeni. Sav
narod neka se drži Jahvine naredbe.

<span id="an_23:7">23:7</span> Leviti neka okruže kralja, svaki s
oružjem u ruci, i tko god pokuša ući u Dom neka bude pogubljen. Budite
uz kralja kamo god pođe ili izađe."

<span id="an_23:8">23:8</span> Leviti i sav judejski narod učinili su
sve onako kako je naredio svećenik Jojada. Svaki je uzeo svoje ljude
koji subotom ulaze u službu s onima koji subotom izlaze. Jer svećenik
Jojada nije otpustio redova.

<span id="an_23:9">23:9</span> Svećenik Jojada dade satnicima koplja,
štitove i oklope kralja Davida što su bili u Božjemu Domu.

<span id="an_23:10">23:10</span> Postavio je sav narod, svakoga s
kopljem u ruci, od južne do sjeverne strane Doma, prema žrtveniku i
prema Domu oko kralja unaokolo.

<span id="an_23:11">23:11</span> Tada izvedoše kraljeva sina, staviše mu
krunu na glavu, dadoše mu Svjedočanstvo i pomazaše ga za kralja. Tada
Jojada i njegovi sinovi povikaše: "Živio kralj!"

<span id="an_23:12">23:12</span> Kad Atalija ču viku naroda koji se
skupio i hvalio kralja, dođe k narodu u Jahvin Dom.

<span id="an_23:13">23:13</span> Pogleda bolje, kad gle, kralj stoji na
svojem mjestu na ulazu, a pred kraljem zapovjednici i svirači; sav puk
kliče od radosti i trubi u trube, pjevači pjevaju uz glazbala i predvode
hvalospjeve. Tad Atalija razdrije haljine i povika: "Izdaja, izdaja!"

<span id="an_23:14">23:14</span> Svećenik Jojada naredi satnicima i
vojnim zapovjednicima: "Izvedite je kroz redove napolje i tko krene za
njom pogubite ga mačem!" Još je svećenik dodao: "Nemojte je smaknuti u
Jahvinu Domu!"

<span id="an_23:15">23:15</span> Staviše ruke na nju i kad je kroz
Konjska vrata stigla do kraljevskoga dvora, ondje je pogubiše.

<span id="an_23:16">23:16</span> Tada Jojada sklopi savez između Jahve,
naroda i kralja da narod bude Jahvin.

<span id="an_23:17">23:17</span> Potom sav narod otiđe u Baalov hram,
razori ga skupa sa žrtvenicima i polomi likove; Baalova svećenika Matana
ubiše pred žrtvenicima.

<span id="an_23:18">23:18</span> Zatim Jojada postavi straže kod Jahvina
Doma pod nadzorom svećenika i levita, koje David bijaše porazdijelio za
službu u Jahvinu Domu da bi Jahvi prinosili paljenice, kao što je pisano
u Mojsijevu Zakonu, s veseljem i s pjesmama, kako uredi David.

<span id="an_23:19">23:19</span> Postavio je i vratare na vratima
Jahvina Doma da ne bi ulazio čovjek nečist od bilo čega.

<span id="an_23:20">23:20</span> Uzevši satnike, odličnike i uglednike u
narodu i sav puk, izveo je kralja iz Jahvina Doma, a onda su ušli kroz
gornja vrata u kraljevski dvor i posadili kralja na kraljevsko
prijestolje.

<span id="an_23:21">23:21</span> Sav se puk veselio, a grad se umirio,
jer su Ataliju ubili mačem.

<span id="an_24:1">24:1</span> Joašu je bilo sedam godina kad se
zakraljio, a kraljevao je četrdeset godina u Jeruzalemu. Materi mu je
bilo ime Sibja iz Beer Šebe.

<span id="an_24:2">24:2</span> Joaš je činio što je pravo u Jahvinim
očima dok je bio živ svećenik Jojada.

<span id="an_24:3">24:3</span> Jojada ga je oženio dvjema ženama i on je
s njima imao sinova i kćeri.

<span id="an_24:4">24:4</span> Poslije toga nakanio je u srcu obnoviti
Jahvin Dom.

<span id="an_24:5">24:5</span> Skupivši svećenike i levite, reče im:
"Zađite po judejskim gradovima i kupite od svih Izraelaca novaca da se
obnovi Dom vašega Boga, od godine do godine, a vi pohitite s tim
poslom." Ali se levitima nije htjelo.

<span id="an_24:6">24:6</span> Zato kralj pozva poglavara Jojadu i reče
mu: "Zašto ne tražiš od levita da donose iz Judeje i iz Jeruzalema porez
koji je odredio Jahvin sluga Mojsije i Izraelov zbor za Šator
svjedočanstva?

<span id="an_24:7">24:7</span> Atalija i njeni sinovi bijahu poharali
Božji Dom, i sve stvari što su bile posvećene Jahvinu Domu upotrijebili
su za baale."

<span id="an_24:8">24:8</span> Potom kralj zapovjedi da se napravi
kovčeg i stavi izvana na vrata Jahvina Doma.

<span id="an_24:9">24:9</span> Oglasiše po Judi i Jeruzalemu da se
donosi Jahvi porez što ga bijaše odredio Božji sluga Mojsije Izraelu u
pustinji.

<span id="an_24:10">24:10</span> Obradovaše se svi knezovi i sav narod i
počeše donositi i bacati u kovčeg dok se nije napunio.

<span id="an_24:11">24:11</span> Leviti bi donosili kovčeg kraljevskom
nadgledništvu, i kad bi se vidjelo da ima mnogo novaca, dolazio je
kraljev tajnik i povjerenik svećeničkog poglavara te bi ispraznili
kovčeg. Onda su ga opet odnosili i stavljali na njegovo mjesto. Tako su
činili svaki dan i sabrali mnogo novca.

<span id="an_24:12">24:12</span> Onda su ga kralj i Jojada davali
poslovođama nad poslom oko Jahvina Doma, a oni su za plaću unajmljivali
klesare i drvodjelce da se obnovi Jahvin Dom, pa kovače i mjedare da se
popravi Jahvin Dom.

<span id="an_24:13">24:13</span> Poslovođe su poslovale i popravljanje
je napredovalo pod njihovom upravom; vratili su Božji Dom u red i
obnovili ga.

<span id="an_24:14">24:14</span> A kad su sve svršili, donijeli su pred
kralja i Jojadu novce što su ostali; od toga su napravili posuđe za
Jahvin Dom, posuđe za posluživanje, za paljenje, plitice i druge zlatne
i srebrne predmete. Paljenice su se prinosile u Jahvinu Domu bez
prestanka dok je god živio Jojada.

<span id="an_24:15">24:15</span> Onda je Jojada, ostarjevši i nasitivši
se života, umro u sto i tridesetoj godini.

<span id="an_24:16">24:16</span> Sahranili su ga u Davidovu gradu kod
kraljeva, jer je činio dobro u Izraelu i prema Bogu i njegovu Domu.

<span id="an_24:17">24:17</span> Poslije Jojadine smrti došli su Judini
knezovi i poklonili se kralju. Tada ih kralj poče slušati.

<span id="an_24:18">24:18</span> Judejci bijahu ostavili Jahvu, Boga
otaca, i stali služiti ašerama i likovima; došla je Božja srdžba na
Judejce i na Jeruzalem za tu krivicu.

<span id="an_24:19">24:19</span> Slao im je Bog proroke da ih obrate k
Jahvi, oni su ih opominjali, ali oni nisu htjeli slušati.

<span id="an_24:20">24:20</span> Tada Božji duh napuni Jojadina sina,
svećenika Zahariju, koji, stavši poviše naroda, reče: "Ovako veli Bog:
'Zašto kršite Jahvine zapovijedi? Zašto nećete da budete sretni? Kako
ste vi ostavili Jahvu, i on će vas ostaviti.'"

<span id="an_24:21">24:21</span> Ali su se oni pobunili protiv njega i
zasuli ga kamenjem po kraljevoj zapovijedi u predvorju Jahvina Doma.

<span id="an_24:22">24:22</span> Ni kralj Joaš ne sjeti se ljubavi koju
mu učini otac Jojada, nego mu ubi sina; a on je umirući rekao: "Jahve
neka vidi i osveti!"

<span id="an_24:23">24:23</span> Kad je prošla godina dana, diže se na
nj aramejska vojska i, navalivši na Judu i Jeruzalem, pobi sve knezove u
narodu i posla sav plijen kralju u Damask.

<span id="an_24:24">24:24</span> Iako je aramejska vojska bila malena po
ljudstvu, ipak joj je Jahve predao u ruke vrlo brojnu vojsku, jer
ostaviše Jahvu, Boga svojih otaca. Tako su se Aramejci na Joašu
osvetili.

<span id="an_24:25">24:25</span> Kad su otišli od njega, ostaviv ga u
teškim bolestima, pobuniše se protiv njega njegovi časnici jer bijaše
ubio sina svećenika Jojade, pa i oni njega ubiše na postelji te je
poginuo; sahranili su ga u Davidovu gradu, ali ga nisu ukopali u
kraljevskoj grobnici.

<span id="an_24:26">24:26</span> Evo onih što se urotiše protiv njega:
Zabad, sin Amonke Šimeate, i Jozabad, sin Moapke Šimrite.

<span id="an_24:27">24:27</span> A o njegovim sinovima i o velikim
proroštvima protiv njega, o obnavljanju Doma Božjega, sve je zapisano u
tumačenju Knjige o kraljevima. Na njegovo se mjesto zakraljio sin mu
Amasja.

<span id="an_25:1">25:1</span> Amasji je bilo dvadeset i pet godina kad
se zakraljio; kraljevao je dvadeset i devet godina u Jeruzalemu. Mati mu
se zvala Joadana i bila je iz Jeruzalema.

<span id="an_25:2">25:2</span> Činio je što je pravo u Jahvinim očima,
ali ne svim srcem.

<span id="an_25:3">25:3</span> Kad je učvrstio kraljevstvo, pogubio je
časnike koji su ubili kralja, njegova oca.

<span id="an_25:4">25:4</span> Ali im sinova nije pogubio, prema onome
što je napisano u knjizi Zakona Mojsijeva, gdje Jahve zapovijeda: "Neka
se očevi ne pogubljuju za sinove, ni sinovi za očeve, nego svatko neka
gine za svoj grijeh."

<span id="an_25:5">25:5</span> Potom Amasja skupi Judejce i svega Judu i
Benjamina, razvrsta ih prema obiteljima, tisućnicima i satnicima. Pošto
popisa od dvadeset godina naviše, nađe trista tisuća izabranih momaka za
vojsku, vičnih koplju i štitu.

<span id="an_25:6">25:6</span> Među Izraelcima najmi sto tisuća hrabrih
junaka za sto srebrnih talenata.

<span id="an_25:7">25:7</span> Ali k njemu dođe čovjek Božji i reče:
"Kralju, neka ne ide s tobom izraelska vojska, jer Jahve nije s
Izraelcima ni s Efrajimovim sinovima,

<span id="an_25:8">25:8</span> nego idi ti sam, ponesi se junački u
boju; inače će te oboriti Bog pred neprijateljem, jer Bog može pomoći i
oboriti."

<span id="an_25:9">25:9</span> Tada Amasja upita čovjeka Božjeg: "A što
će biti od sto talenata koje sam dao izraelskim četama?" Božji čovjek
odgovori: "Jahve ima da ti dade više od toga."

<span id="an_25:10">25:10</span> Tada Amasja odvoji čete koje mu bijahu
došle od Efrajima, da se vrate u svoje mjesto. Ali se vojnici
razgnjeviše na Judejce i vratiše se u svoje mjesto plamteći od srdžbe.

<span id="an_25:11">25:11</span> A Amasja, ohrabriv se, povede narod,
ode u Slanu dolinu i pobi deset tisuća seirskih sinova.

<span id="an_25:12">25:12</span> Judini su sinovi zarobili deset tisuća
živih, odveli ih na vrh hridi te ih pobacali, tako da se svi razmrskaše.

<span id="an_25:13">25:13</span> Četa koju je Amasja poslao natrag da ne
ide s njima u boj harala je po judejskim gradovima od Samarije pa do Bet
Horona i pobila u njima tri tisuće ljudi i naplijenila silan plijen.

<span id="an_25:14">25:14</span> Poslije toga, kad se Amasja vratio
razbivši Edomce, donio je bogove seirskih sinova, postavio ih sebi za
bogove i počeo im se klanjati i kaditi im.

<span id="an_25:15">25:15</span> Tada se Jahve razgnjevi na Amasju i
posla k njemu proroka koji ga upita: "Zašto tražiš bogove toga naroda
koji nisu izbavili svoga naroda iz tvoje ruke?"

<span id="an_25:16">25:16</span> Dok je on to govorio, kralj ga upita:
"Jesi li postavljen kralju za savjetnika? Prestani! Zašto da te pogube?"
Tada prorok ušutje, ali nadoda: "Znam da te Bog odlučio uništiti kad to
činiš a ne slušaš mojega savjeta."

<span id="an_25:17">25:17</span> Tada judejski kralj Amasja smisli i
poruči izraelskom kralju Joašu, sinu Jehuova sina Joahaza: "Dođi da se
ogledamo!"

<span id="an_25:18">25:18</span> A izraelski kralj Joaš odvrati
judejskom kralju Amasji: "Libanonski je trn jedanput poslao glasnike k
libanonskom cedru i poručio: 'Daj kćer mome sinu za ženu', ali su divlje
zvijeri libanonske prošle i trn izgazile.

<span id="an_25:19">25:19</span> Potukao si Edomce, pa ti se srce
uzobijestilo i tražiš slavu. Radije ostani kod kuće. Zašto izazivaš zlo
i hoćeš da padneš i ti i svi Judejci s tobom?"

<span id="an_25:20">25:20</span> Ali Amasja ne posluša, jer tako bijaše
odredio Bog, da ih preda u ruke Joašu zato što su pristali uz edomske
bogove.

<span id="an_25:21">25:21</span> Izađe izraelski kralj Joaš te se
ogledaše u boju on i judejski kralj Amasja u Bet Šemešu u Judeji.

<span id="an_25:22">25:22</span> Izraelci poraziše Judejce i oni
pobjegoše pod svoj šator.

<span id="an_25:23">25:23</span> Izraelski kralj Joaš uhvati u Bet
Šemešu judejskog kralja Amasju, sina Joaševa, sina Joahazova, i odvede
ga u Jeruzalem; onda sruši jeruzalemski zid od Efrajimovih vrata do
Ugaonih vrata, u dužini od četiri stotine lakata.

<span id="an_25:24">25:24</span> Uzevši sve zlato, srebro i posuđe što
se nalazilo u Domu Božjem kod Obed Edoma i u riznici kraljevskog dvora,
povrh toga i taoce, vrati se u Samariju.

<span id="an_25:25">25:25</span> Judejski je kralj Amasja, Joašev sin,
živio još petnaest godina poslije smrti izraelskoga kralja Joaša,
Joahazova sina.

<span id="an_25:26">25:26</span> Ostala Amasjina djela, od prvih do
posljednjih, zapisana su u Knjizi o judejskim i izraelskim kraljevima.

<span id="an_25:27">25:27</span> Otkako je Amasja ostavio Jahvu, kovala
se protiv njega urota u Jeruzalemu. Iako je pobjegao u Lakiš, poslaše za
njim u Lakiš ljude koji ga ondje ubiše.

<span id="an_25:28">25:28</span> Odande su ga prenijeli na konjima i
sahranili kraj njegovih otaca u Judinu gradu.

<span id="an_26:1">26:1</span> Tada sav judejski narod uze Uziju, komu
bijaše šesnaest godina, i zakraljiše ga namjesto njegova oca Amasje.

<span id="an_26:2">26:2</span> On je opet sagradio Elat vrativši ga
Judeji, pošto je kralj počinuo kod svojih otaca.

<span id="an_26:3">26:3</span> Uziji bijaše šesnaest godina kad se
zakraljio, a kraljevao je pedeset i dvije godine u Jeruzalemu. Mati mu
se zvala Jekolija, a bila je iz Jeruzalema.

<span id="an_26:4">26:4</span> Činio je što je pravo u Jahvinim očima,
sasvim kao i njegov otac Amasja.

<span id="an_26:5">26:5</span> Tražio je Boga za života Zaharije, koji
ga je učio Božjem strahu; dokle je god tražio Jahvu, davao mu je Bog
sreću.

<span id="an_26:6">26:6</span> On je izišao i zavojštio na Filistejce,
srušio zid Gata, zid Jabne i zid Ašdoda; sagradio je mjesta po Ašdodu i
Filisteji.

<span id="an_26:7">26:7</span> Bog mu je pomogao protiv Filistejaca i
protiv Arapa, koji su živjeli u Gur Baalu, i protiv Meunjana.

<span id="an_26:8">26:8</span> Amonci su davali danak Uziji, a njegov se
glas pronio do Egipta, jer se bijaše vrlo osilio.

<span id="an_26:9">26:9</span> Uzija je sagradio kule u Jeruzalemu kod
Ugaonih vrata, kod Dolinskih vrata i na uglu te ih utvrdio.

<span id="an_26:10">26:10</span> Sagradio je i u pustinji kule i iskopao
mnogo studenaca, jer je imao mnogo stoke i u Šefeli i po Ravnici, ratara
i vinogradara u gorama i vrtovima, jer je volio poljodjelstvo.

<span id="an_26:11">26:11</span> Uzija je imao vojsku vještu boju koja
je išla u rat u četama po broju kako ih je izbrojio tajnik Jeiel i
nadzornik Maasja pod upravom Hananije, jednoga od kraljevih knezova.

<span id="an_26:12">26:12</span> Svega je na broj bilo, obiteljskih
glavara, hrabrih junaka, dvije tisuće i šest stotina.

<span id="an_26:13">26:13</span> Pod njihovom je upravom bilo silne
vojske trista sedam tisuća i pet stotina boju vičnih ratnika da pomažu
kralju protiv neprijatelja.

<span id="an_26:14">26:14</span> Uzija je pripravio svoj vojsci štitove,
koplja, kacige, oklope, lukove i kamenje za praćke.

<span id="an_26:15">26:15</span> Napravio je u Jeruzalemu vješto
smišljene bojne sprave, iznašašće nekoga graditelja, da stoje na kulama
i na kruništima, da bacaju strijele i veliko kamenje; pronio mu se glas
nadaleko jer je uživao čudesnu pomoć sve dok se nije osilio.

<span id="an_26:16">26:16</span> Ali kad se osilio, uzobijestilo mu se
srce dotle da se pokvario te se iznevjerio Jahvi, svome Bogu, jer je
ušao u Jahvin Hekal i počeo prinositi kad na kadionom žrtveniku.

<span id="an_26:17">26:17</span> Ali je za njim ušao svećenik Azarja i s
njim osamdeset Jahvinih svećenika, čestitih ljudi.

<span id="an_26:18">26:18</span> Oni ustadoše na kralja Uziju govoreći:
"Nije tvoje, Uzijo, da kadiš Jahvi, nego je to dužnost svećenika,
Aronovih sinova, koji su posvećeni da kade. Izlazi iz Svetišta!
Iznevjerio si se. I ne služi ti na čast pred Bogom Jahvom!"

<span id="an_26:19">26:19</span> Tada se Uzija rasrdi držeći u ruci
kadionicu da kadi; kad se rasrdio na svećenike, izbi mu guba na čelu
pred svećenicima u Domu Jahvinu kraj kadionog žrtvenika.

<span id="an_26:20">26:20</span> Kad ga svećenički poglavar Azarja i svi
svećenici izbližega pogledaše, a ono, gle, izbila mu guba na čelu; brže
ga otjeraše odande, a i on sam pohitje da iziđe jer ga Jahve bijaše
udario.

<span id="an_26:21">26:21</span> Kralj Uzija ostade gubav do smrti i
stanovaše u odvojenoj kući, jer bijaše odstranjen od Doma Jahvina;
njegov je sin Jotam bio upravitelj kraljevskoga dvora i sudio je puku
zemlje.

<span id="an_26:22">26:22</span> Ostala Uzijina djela, od prvih do
posljednjih, opisao je Amosov sin, prorok Izaija.

<span id="an_26:23">26:23</span> Uzija je počinuo i sahranili su ga kraj
njegovih otaca na polju kod kraljevske grobnice, rekavši: "Gubav je." Na
njegovo se mjesto zakraljio sin mu Jotam.

<span id="an_27:1">27:1</span> Jotamu je bilo dvadeset i pet godina kad
se zakraljio, a kraljevao je šesnaest godina u Jeruzalemu. Materi mu je
bilo ime Jeruša, Sadokova kći.

<span id="an_27:2">27:2</span> Činio je što je pravo u Jahvinim očima,
sasvim kao otac mu Uzija; samo što nije ušao u Jahvin Hekal. Narod je i
dalje bio pokvaren.

<span id="an_27:3">27:3</span> Sagradio je Gornja vrata Doma Jahvina; i
na Ofelskom zidu mnogo je gradio.

<span id="an_27:4">27:4</span> Podigao je i gradove po Judejskoj gori, a
u šumama dvorove i kule.

<span id="an_27:5">27:5</span> Vojevao je s kraljem Amonovih sinova i
pobijedio ih. Amonovi su mu sinovi dali one godine sto srebrnih talenata
i deset tisuća kora pšenice i deset tisuća kora ječma. Toliko su mu
Amonovi sinovi priložili i druge i treće godine.

<span id="an_27:6">27:6</span> Tako se Jotam utvrdio, jer je uredio svoj
život pred Jahvom, svojim Bogom.

<span id="an_27:7">27:7</span> Ostala su Jotamova djela i svi njegovi
ratovi i putovi zapisani u Knjizi o izraelskim i judejskim kraljevima.

<span id="an_27:8">27:8</span> Bilo mu je dvadeset i pet godina kad se
zakraljio. Kraljevao je šesnaest godina u Jeruzalemu.

<span id="an_27:9">27:9</span> Tada Jotam počinu kod otaca i sahraniše
ga u Davidovu gradu. Na njegovo se mjesto zakralji sin mu Ahaz.

<span id="an_28:1">28:1</span> Ahazu je bilo dvadeset godina kad se
zakraljio, a kraljevao je šesnaest godina u Jeruzalemu, ali nije činio
što je pravo u Jahvinim očima kao što je činio njegov otac David.

<span id="an_28:2">28:2</span> Živio je poput izraelskih kraljeva, pa je
i likove salio baalima.

<span id="an_28:3">28:3</span> Sam je prinosio kad u dolini Hinomova
sina i proveo vlastite sinove kroz oganj, po gnusnom običaju
krivobožačkih naroda što ih je Jahve protjerao pred Izraelovim sinovima.

<span id="an_28:4">28:4</span> Prinosio je žrtve i kadio po uzvišicama i
brežuljcima i pod svakim zelenim drvetom.

<span id="an_28:5">28:5</span> Zato ga Jahve, njegov Bog, predade u ruke
aramejskom kralju te ga on potuče, zarobi mu veliko mnoštvo ljudi i
odvede ih u Damask. Još je bio predan u ruke izraelskom kralju koji ga
je hametice porazio.

<span id="an_28:6">28:6</span> Remalijin je sin Pekah pobio među
Judejcima sto dvadeset tisuća hrabrih junaka u jedan dan, jer su bili
ostavili Jahvu, Boga svojih otaca.

<span id="an_28:7">28:7</span> A junak od Efrajimova plemena Zikri
pogubio je kraljeva sina Maaseju i dvorskoga upravitelja Azrikama i
Elkanu, drugoga do kralja.

<span id="an_28:8">28:8</span> Izraelovi su sinovi zarobili od svoje
braće dvjesta tisuća žena, sinova i kćeri, a zadobili su i silan plijen
od njih i odnijeli ga u Samariju.

<span id="an_28:9">28:9</span> Ondje bijaše Jahvin prorok po imenu Oded;
izašao on pred vojsku što je išla u Samariju i rekao: "Gle, Jahve, Bog
vaših otaca, razjario se na Judejce i zato ih je predao u vaše ruke te
ste ih gnjevno pobili da je do neba doprlo.

<span id="an_28:10">28:10</span> A sada još mislite podjarmiti Judejce i
Jeruzalemce da vam budu robovi i robinje; a ipak, niste li i vi puni
krivice prema Jahvi, svome Bogu?

<span id="an_28:11">28:11</span> Zato me poslušajte sada i vratite to
roblje što ga zarobiste od svoje braće, jer će se izliti na vas Jahvin
gnjev."

<span id="an_28:12">28:12</span> Tada ustadoše neki između glavara
Efrajimovih sinova, i to Johananov sin Azarja, Mešilemotov sin Berekja i
Šalumov sin Ezekija, Hadlajev sin Amasa, na one što su se vraćali s
vojske.

<span id="an_28:13">28:13</span> Pa im rekoše: "Nemojte dovoditi ovamo
toga roblja, jer, uz krivicu koja je na nama pred Jahvom, vi mislite još
dometnuti na naše grijehe i na našu krivicu, kao da nije dosta velika
naša krivica i jarosni gnjev na Izraelu."

<span id="an_28:14">28:14</span> Tada ostaviše ratnici roblje i plijen
pred knezovima i svim zborom.

<span id="an_28:15">28:15</span> Onda su poimence prozvani ljudi ustali,
osokolili robove, obukli sve gole u odjeću iz plijena; a kad su ih
obukli, obuli, nahranili, napojili i namazali, poveli su na magarcima
sve iznemogle i odveli ih u palmov grad Jerihon do njihove braće, a
potom se vratili u Samariju.

<span id="an_28:16">28:16</span> U to je doba kralj Ahaz zamolio asirske
kraljeve da mu pomognu.

<span id="an_28:17">28:17</span> Edomci bijahu opet navalili i porazili
Judejce te ih odveli u roblje.

<span id="an_28:18">28:18</span> Filistejci se raširili po gradovima
Judejske Šefele i Negeba i, zauzevši Bet-Šemeš, Ajalon, Gederot i Soko
sa selima, Timnu sa selima i Gimzo sa selima, nastanili se ondje.

<span id="an_28:19">28:19</span> Jahve je počeo ponižavati Judejce zbog
judejskoga kralja Ahaza, jer je Ahaz razuzdao Judejce i teško se
iznevjerio Jahvi.

<span id="an_28:20">28:20</span> Došao je na nj asirski kralj
Tiglat-Pileser i pritijesnio ga umjesto da ga utvrdi.

<span id="an_28:21">28:21</span> Ahaz bijaše opljačkao Jahvin Dom,
kraljevski dvor i knezove, i sve to dao asirskom kralju, ali mu ništa
nije pomoglo.

<span id="an_28:22">28:22</span> Dok je bio u nevolji, postao je još
nevjerniji Jahvi; takav je bio kralj Ahaz.

<span id="an_28:23">28:23</span> Počeo je žrtvovati damaščanskim
bogovima koji su ga porazili, misleći: "Kad bogovi aramejskih kraljeva
njima pomažu, žrtvovat ću im da bi i meni pomagali." Ali su oni bili na
propast njemu i svem Izraelu.

<span id="an_28:24">28:24</span> Ahaz je pokupio posuđe iz Božjega Doma,
slupao ga, zatvorio vrata Jahvina Doma i podigao žrtvenike po svim
uglovima u Jeruzalemu.

<span id="an_28:25">28:25</span> I u svakom je pojedinom judejskom gradu
podigao uzvišice da kadi tuđim bogovima, dražeći Jahvu, Boga otaca.

<span id="an_28:26">28:26</span> Ostala su njegova djela i svi njegovi
putovi, od prvih do posljednjih, zapisani u Knjizi o judejskim i
izraelskim kraljevima.

<span id="an_28:27">28:27</span> Onda je Ahaz počinuo kod otaca.
Sahranili su ga u Gradu, u Jeruzalemu, ali ga nisu unijeli u grobnicu
judejskih kraljeva. Na njegovo se mjesto zakraljio sin mu Ezekija.

<span id="an_29:1">29:1</span> Ezekiji je bilo dvadeset i pet godina kad
se zakraljio. Kraljevao je dvadeset i devet godina u Jeruzalemu. Materi
mu je bilo ime Abija, kći Zaharijina.

<span id="an_29:2">29:2</span> Činio je što je pravo u očima Jahvinim,
sasvim kao i njegov otac David.

<span id="an_29:3">29:3</span> Prve godine prvoga mjeseca svojega
kraljevanja otvorio je vrata Doma Jahvina i popravio ih.

<span id="an_29:4">29:4</span> Onda je pozvao svećenike i levite i,
sabravši ih na istočni trg,

<span id="an_29:5">29:5</span> rekao: "Čujte me, leviti! Sada se
posvetite i posvetite Dom Jahve, Boga svojih otaca, i uklonite nečist iz
Svetinje.

<span id="an_29:6">29:6</span> Naši su se oci iznevjerili i radili što
je zlo u očima Jahve, našega Boga. Ostavili su ga i odvratili lice od
Jahvina Prebivališta, okrenuvši mu leđa.

<span id="an_29:7">29:7</span> Zatvorili su trijemska vrata i potrnuli
svjetiljke; nisu kadili kadom niti su prinosili paljenice u Svetištu
Izraelova Boga.

<span id="an_29:8">29:8</span> Zato se Jahve rasrdio na Judejce i na
Jeruzalem te je dopustio da budu zlostavljeni i da budu na užas i ruglo,
kako vidite svojim očima.

<span id="an_29:9">29:9</span> I očevi su nam, eto, pali od mača, a
sinovi, kćeri i žene zato su nam u ropstvu.

<span id="an_29:10">29:10</span> Sad sam, dakle, namislio u svom srcu
sklopiti Savez s Jahvom, Izraelovim Bogom, da bi se odvratio od nas
njegov jarosni gnjev.

<span id="an_29:11">29:11</span> Moja djeco, sad se nemojte lijeniti,
jer vas je izabrao Jahve da stojite pred njim, da mu služite i da mu
budete službenici i da mu kadite."

<span id="an_29:12">29:12</span> Tada ustadoše leviti: Amasajev sin
Mahat i Azarjin sin Joel od Kehatovih sinova; od Merarijevih sinova:
Abdijev sin Kiš i Jehalelelov sin Azarja; od Geršonovaca: Zimin sin Joah
i Joahov sin Eden;

<span id="an_29:13">29:13</span> od Elisafanovih sinova: Šimri i Jeiel;
od Asafovih sinova: Zaharija i Matanija;

<span id="an_29:14">29:14</span> od Hemanovih sinova: Jehiel i Šimej; od
Jedutunovih sinova: Šemaja i Uziel.

<span id="an_29:15">29:15</span> Oni skupiše braću, posvetiše se i
dođoše kako je bio zapovjedio kralj po Jahvinim riječima da očiste
Jahvin Dom.

<span id="an_29:16">29:16</span> Svećenici uđoše u Jahvin Dom da ga
očiste. Počeli su svu nečist što su je našli u Jahvinu Hekalu iznositi u
predvorje Jahvina Doma; leviti su je primali iznoseći je napolje na
potok Kidron.

<span id="an_29:17">29:17</span> Počeli su posvećivati prvoga dana
prvoga mjeseca, a osmoga su dana istoga mjeseca ušli u Jahvin trijem;
posvećivali su Jahvin Dom osam dana; šesnaestoga su dana prvoga mjeseca
završili.

<span id="an_29:18">29:18</span> Onda su ušli kralju Ezekiji i rekli:
"Očistili smo sav Jahvin Dom: žrtvenik za paljenice sa svim njegovim
priborom, stol za prinesene kruhove sa svim njegovim priborom,

<span id="an_29:19">29:19</span> a sve posuđe koje bijaše zabacio kralj
Ahaz za svojega kraljevanja i nevjere opet smo obnovili i posvetili; eno
ga pred Jahvinim žrtvenikom."

<span id="an_29:20">29:20</span> Tada kralj Ezekija porani, skupi
gradske knezove i ode u Jahvin Dom.

<span id="an_29:21">29:21</span> Dovedoše sedam mladih junaca, sedam
ovnova, sedam jaganjaca, sedam jaraca za okajnicu, za kraljevstvo i za
Svetište i za Judu; on zapovjedi Aronovim sinovima svećenicima da ih
prinesu za paljenicu na Jahvinu žrtveniku.

<span id="an_29:22">29:22</span> Zaklavši goveda, svećenici uzeše krv i
poškropiše žrtvenik; zaklaše ovnove i krvlju poškropiše žrtvenik,
zaklaše jaganjce i krvlju poškropiše žrtvenik.

<span id="an_29:23">29:23</span> Dovedoše jarce za okajnicu pred kralja
i pred zbor te metnuše ruke na njih.

<span id="an_29:24">29:24</span> Onda ih zaklaše svećenici i prinesoše
kao okajnicu njihovu krv na žrtveniku da izvrše obred pomirenja za sav
Izrael, jer kralj bijaše zapovjedio da se prinese paljenica i okajnica
za sav Izrael.

<span id="an_29:25">29:25</span> Postavio je u Jahvinu Domu levite s
cimbalima, harfama i citrama, kako bijaše zapovjedio David, kraljev
vidjelac Gad i prorok Natan, jer je od Jahve dolazila zapovijed po
njegovim prorocima.

<span id="an_29:26">29:26</span> Tako su leviti stajali s Davidovim
glazbalima, a svećenici s trubama.

<span id="an_29:27">29:27</span> Tada Ezekija zapovjedi da prinesu
paljenice na žrtveniku. Kad se stala prinositi paljenica, počela je
Jahvina pjesma uz trube i uz glazbala izraelskoga kralja Davida.

<span id="an_29:28">29:28</span> Sav se zbor klanjao, pjevači pjevali, a
trubači trubili, i to sve dok se nije svršila paljenica.

<span id="an_29:29">29:29</span> Kad se svršilo prinošenje paljenice,
kralj i svi koji bijahu s njim pobožno padoše na koljena i pokloniše se.

<span id="an_29:30">29:30</span> Onda su kralj i knezovi zapovjedili
levitima da hvale Jahvu riječima Davida i vidioca Asafa; oni su počeli
hvaliti s najvećim veseljem i, pavši ničice, poklonili se.

<span id="an_29:31">29:31</span> Tada Ezekija progovori: "Sada ste
posvetili ruke Jahvi; pristupite i donesite klanice i zahvalnice u Dom
Jahvin." Sav je zbor donio klanice i zahvalnice. Tko je god bio spremna
srca, prinio je paljenice.

<span id="an_29:32">29:32</span> Paljenica što ih je donio zbor bijaše
na broj: sedamdeset goveda, sto ovnova, dvjesta jaganjaca, sve za
paljenice Jahvi.

<span id="an_29:33">29:33</span> Ostalih posvećenih darova bilo je šest
stotina goveda i tri tisuće grla sitne stoke.

<span id="an_29:34">29:34</span> Ali je svećenika bilo premalo, tako da
nisu mogli oderati svih paljenica; zato su im pomagala braća leviti, dok
se nije svršio posao i dok se nisu posvetili drugi svećenici, jer su
leviti bili gorljiviji srcem da se posvete nego svećenici.

<span id="an_29:35">29:35</span> Bilo je i mnogo paljenica s pretilinom
od pričesnica i s ljevanicama na paljenice. Tako se opet obnovila služba
u Jahvinu Domu.

<span id="an_29:36">29:36</span> I Ezekija se veselio, i sav narod s
njime, što je Bog spremio narodu, jer se sve to iznenada dogodilo.

<span id="an_30:1">30:1</span> Potom Ezekija poruči svim Izraelcima i
Judejcima pa napisa i pisma Efrajimovu i Manašeovu plemenu da dođu u
Jahvin Dom u Jeruzalem da proslave Pashu Jahvi, Izraelovu Bogu.

<span id="an_30:2">30:2</span> Kralj, vijećajući s knezovima i sa svim
zborom u Jeruzalemu, odluči da slave Pashu drugoga mjeseca.

<span id="an_30:3">30:3</span> Toga nisu mogli učiniti u pravo vrijeme
jer nije bilo dosta posvećenih svećenika, i narod se ne bijaše skupio u
Jeruzalemu.

<span id="an_30:4">30:4</span> I to je bilo prÓavo u kraljevim očima i u
očima svega zbora,

<span id="an_30:5">30:5</span> pa su odredili da se oglasi po svem
Izraelu od Beer Šebe pa do Dana da dođu i proslave Pashu Jahvi,
Izraelovu Bogu, u Jeruzalemu, jer je premnogi nisu svetkovali kako je
propisano.

<span id="an_30:6">30:6</span> Tako su otišli glasnici s pismima od
kralja i njegovih knezova po svem Izraelu i Judi te su govorili po
kraljevoj zapovijedi: "Izraelovi sinovi, obratite se Jahvi, Abrahamovu,
Izakovu i Izraelovu Bogu, pa će se i on obratiti k Ostatku koji vam je
ostao od ruku asirskih kraljeva.

<span id="an_30:7">30:7</span> I nemojte biti kao vaši očevi i vaša
braća, koji su se iznevjerili Jahvi, Bogu svojih otaca, te ih je predao
propasti, kako i sami vidite.

<span id="an_30:8">30:8</span> Nemojte, dakle, biti tvrdovrati kao vaši
očevi: pružite ruku Jahvi i dođite u njegovu Svetinju koju je posvetio
zauvijek i služite Jahvi, svome Bogu, pa će odvratiti od vas svoj
žestoki gnjev.

<span id="an_30:9">30:9</span> Ako se obratite Jahvi, vaša će braća i
vaši sinovi naći milost u onih koji su ih zarobili pa će se vratiti u
ovu zemlju; jer je Jahve, vaš Bog, milostiv i milosrdan i neće odvratiti
lica od vas ako se vi obratite njemu."

<span id="an_30:10">30:10</span> I tako su glasnici krenuli od grada do
grada po Efrajimovoj i Manašeovoj zemlji pa do Zebuluna, a ljudi im se
podsmijavali i rugali.

<span id="an_30:11">30:11</span> Ipak su se neki od Ašerova, od
Manašeova i od Zebulunova plemena ponizili i došli u Jeruzalem.

<span id="an_30:12">30:12</span> Na Judejce je pak sišla Božja ruka i
prožela ih jednodušnošću da čine što bijaše zapovjedio kralj i knezovi
po Jahvinoj riječi.

<span id="an_30:13">30:13</span> Skupilo se u Jeruzalemu mnogo naroda da
slave Blagdan beskvasnih kruhova, drugoga mjeseca; zbor je bio vrlo
velik.

<span id="an_30:14">30:14</span> Tada su ustali i uklonili žrtvenike što
su bili u Jeruzalemu, uklonili sve kadionike i bacili ih u potok Kidron.

<span id="an_30:15">30:15</span> Onda su stali klati Pashu četrnaestoga
dana drugoga mjeseca, a svećenici i leviti postidjeli se i, posvetiv se,
počeli unositi paljenice u Jahvin Dom.

<span id="an_30:16">30:16</span> Stali su na svoje mjesto po pravilu, po
Zakonu Mojsija, čovjeka Božjeg; svećenici su škropili krvlju primajući
je iz ruku levita.

<span id="an_30:17">30:17</span> Kako ih bijaše mnogo u zboru koji se
nisu posvetili, leviti su klali pashalne jaganjce za sve koji nisu bili
čisti, da bi ih posvetili Jahvi.

<span id="an_30:18">30:18</span> Najveći se dio naroda, mnogi od
Efrajimova i Manašeova, Jisakarova i Zebulunova plemena, nije očistio te
je jeo Pashu nepropisno. Ali se za njih pomolio Ezekija govoreći: "Blagi
Jahve neka očisti od grijeha svakoga

<span id="an_30:19">30:19</span> tko je upravio srce da traži Boga
Jahvu, Boga svojih otaca, ako i nije čist kako dolikuje Svetištu!"

<span id="an_30:20">30:20</span> Jahve je uslišio Ezekiju i oprostio
narodu.

<span id="an_30:21">30:21</span> Tako su Izraelovi sinovi koji su se
zatekli u Jeruzalemu svetkovali Blagdan beskvasnih kruhova sedam dana s
velikim veseljem, a leviti i svećenici hvalili Jahvu iz dana u dan uz
glazbala za Jahvinu slavu.

<span id="an_30:22">30:22</span> Ezekija je hrabrio levite koji su
pokazivali divnu privrženost Jahvi. Jeli su svečanu žrtvu sedam dana,
žrtvujući žrtve pričesnice i slaveći Jahvu, Boga svojih otaca.

<span id="an_30:23">30:23</span> Potom je sav zbor vijećajući odlučio da
svetkuje još sedam dana; svetkovali su još sedam dana s veseljem.

<span id="an_30:24">30:24</span> Judejski kralj Ezekija darovao je zboru
tisuću mladih junaca i sedam tisuća grla sitne stoke; a knezovi darivali
zboru tisuću mladih junaca i deset tisuća grla sitne stoke; tada se
posvetilo mnogo svećenika.

<span id="an_30:25">30:25</span> Tako se proveselio sav judejski zbor, i
svećenici i leviti, i sav zbor što je bio došao iz Izraela, i došljaci
koji bijahu došli iz zemlje izraelske, i stanovnici u Judeji.

<span id="an_30:26">30:26</span> Bilo je veliko veselje u Jeruzalemu,
jer od vremena Davidova sina Salomona, izraelskoga kralja, nije bilo
tako u Jeruzalemu.

<span id="an_30:27">30:27</span> Onda su ustali svećenici i leviti te
blagoslovili narod: njihov je glas bio uslišan, a njihova je molitva
doprla do Božjega svetog Prebivališta na nebu.

<span id="an_31:1">31:1</span> Kad se sve to svršilo, svi Izraelovi
sinovi koji su se našli ondje zađoše po judejskim gradovima te su
razbijali stupove, sjekli ašere i obarali uzvišice i žrtvenike po svem
Judinu, Benjaminovu, Efrajimovu i Manašeovu plemenu dokle god nisu
završili. Onda se svi Izraelovi sinovi vratiše svaki na svoj posjed, u
svoje gradove.

<span id="an_31:2">31:2</span> Ezekija je opet uredio svećeničke i
levitske redove po njihovim redovima, svakoga prema njegovoj službi,
svećenike i levite, za paljenice i za pričesnice, da služe, slave i
hvale Boga na vratima Jahvina tabora.

<span id="an_31:3">31:3</span> Odredio je kraljevski doprinos od svoga
imanja za paljenice, za paljenice jutarnje i večernje i za paljenice što
se prinose subotom, za mlađaka i na blagdane, kako je napisano u Zakonu
Jahvinu.

<span id="an_31:4">31:4</span> Zapovjedio je narodu, jeruzalemskim
stanovnicima, da daju dio svećenicima i levitima da se utvrde u Zakonu
Jahvinu.

<span id="an_31:5">31:5</span> Kad se to razglasilo, počeli su Izraelovi
sinovi donositi najboljega žita, novog vina, ulja i meda i svakojaka
poljskog priroda i donosili su obilne desetine od svega.

<span id="an_31:6">31:6</span> Izraelovi i Judini sinovi, koji su
živjeli u judejskim gradovima, također su donosili desetinu od goveda i
sitne stoke i desetinu od svetih stvari posvećenih Jahvi, njihovu Bogu;
donosili su i davali sve hrpu na hrpu.

<span id="an_31:7">31:7</span> Trećega su mjeseca počeli slagati u hrpe,
a sedmoga su mjeseca završili.

<span id="an_31:8">31:8</span> Onda je došao Ezekija s knezovima i,
ugledavši hrpe, blagosloviše Jahvu i njegov izraelski narod.

<span id="an_31:9">31:9</span> Potom se Ezekija propitao kod svećenika i
levita za hrpe.

<span id="an_31:10">31:10</span> Odgovarajući, svećenički poglavar
Azarja, od Sadokova doma, reče: "Otkako su počeli donositi ove prinose u
Dom Jahvin, jedemo i siti smo, a mnogo i pretječe, jer je Jahve
blagoslovio svoj narod te je preteklo ovo mnoštvo."

<span id="an_31:11">31:11</span> Tada Ezekija zapovjedi da se urede sobe
u Jahvinu Domu; kad su ih spremili,

<span id="an_31:12">31:12</span> počeli su onamo unositi prinose,
desetine i svetinje; nad tim je bio predstojnik levit Konanija i brat mu
Šimej, drugi do njega.

<span id="an_31:13">31:13</span> A Jehiel, Azazja, Nahat, Asahel,
Jerimot, Jozabad, Eliel, Jismakja, Mahat i Benaja biše postavljeni kao
nadglednici uz Konaniju i brata mu Šimeja, po nalogu kralja Ezekije i
Azarje, predstojnika u Božjem Domu.

<span id="an_31:14">31:14</span> Kore, sin levita Jimne, vratar Istočnih
vrata, bio je nad dragovoljnim Božjim prinosima da bi prinosio Jahvine
podizanice i svetinje nad svetinjama.

<span id="an_31:15">31:15</span> Pod njim su bili Eden, Minjamin, Ješua,
Šemaja, Amarja i Šekanija po svećeničkim gradovima da savjesno dijele
svojoj braći po njihovim redovima, kako velikome tako i malome -

<span id="an_31:16">31:16</span> osim muškaraca starijih od trideset
godina popisanih u rodovnicima - svima koji su dolazili u Dom Jahvin na
svoj svakidašnji posao da obave obredne dužnosti po svojim redovima.

<span id="an_31:17">31:17</span> U rodovnike su bili popisani svećenici
po obiteljima i leviti od dvadeset godina naviše po svojim službama, po
svojim redovima.

<span id="an_31:18">31:18</span> U rodovnike bijahu popisana sva njihova
djeca, njihove žene, njihovi sinovi i njihove kćeri, za svekoliki zbor,
jer su se iskreno posvetili svetinjama.

<span id="an_31:19">31:19</span> Aronovi sinovi, svećenici na poljskim
pašnjacima svojih gradova, u svakom pojedinom gradu, bijahu poimence
određeni da daju dio svakome muškarcu među svećenicima. Sve su rodovnike
sastavili leviti.

<span id="an_31:20">31:20</span> Ezekija je uradio tako po svoj Judeji
čineći što je dobro, pravo i vjerno pred Jahvom, svojim Bogom.

<span id="an_31:21">31:21</span> U svakom poslu koji je počeo za službu
Božjega Doma, i u zakonu i u zapovijedi tražeći Boga, trudio se svim
svojim srcem i uspijevao.

<span id="an_32:1">32:1</span> Poslije tih događaja i dokaza vjernosti
dođe asirski kralj Sanherib i, ušavši u Judeju, opkoli tvrde gradove
misleći ih osvojiti.

<span id="an_32:2">32:2</span> Ezekija, vidjevši gdje je došao Sanherib
i kako snuje da zavojšti na Jeruzalem,

<span id="an_32:3">32:3</span> posavjetova se s knezovima i s junacima
da začepi vodene izvore koji bijahu izvan grada. Oni mu podupriješe
osnovu.

<span id="an_32:4">32:4</span> Sabralo se mnogo naroda te su začepili
sva vrela i potok koji teče posred zemlje; govorahu: "Zašto da asirski
kraljevi nađu toliko vode kad dođu!"

<span id="an_32:5">32:5</span> Ezekija se osokolio, obnovio sav oboreni
zid i podigao kule na njemu; izvana je sagradio drugi zid i utvrdio
Milon u Davidovu gradu; napravio je mnogo kopalja i štitova,

<span id="an_32:6">32:6</span> zatim postavio vojvode nad narodom i,
pozvavši ih k sebi na trg kraj gradskih vrata, ohrabri ih ovim riječima:

<span id="an_32:7">32:7</span> "Budite hrabri i junaci; ne bojte se i ne
plašite se asirskoga kralja, ni svega mnoštva što je s njim, jer je s
nama moćniji nego s njim:

<span id="an_32:8">32:8</span> s njim je tjelesna mišica, a s nama je
Jahve, Bog naš, da nam pomaže i da bije naše bojeve." Narod se uzda u
riječi judejskoga kralja Ezekije.

<span id="an_32:9">32:9</span> Poslije toga asirski je kralj Sanherib,
dok bijaše kod Lakiša sa svom bojnom silom, poslao sluge u Jeruzalem k
judejskome kralju Ezekiji i k svim Judejcima koji bijahu u Jeruzalemu i
poručio im:

<span id="an_32:10">32:10</span> "Ovako veli asirski kralj Sanherib: 'U
što se uzdate stojeći opsjednuti u Jeruzalemu?

<span id="an_32:11">32:11</span> Ne zavodi li vas Ezekija da vas preda
smrti od gladi i žeđi kad govori: Jahve, Bog naš, izbavit će nas iz ruke
asirskoga kralja?

<span id="an_32:12">32:12</span> Nije li taj Ezekija uklonio njegove
uzvišice i njegove žrtvenike; i zapovjedio Judejcima i Jeruzalemcima
govoreći: Pred jednim se žrtvenikom klanjajte i na njemu kadite!

<span id="an_32:13">32:13</span> Zar ne znate što sam učinio ja i moji
preci od svih zemaljskih naroda? Zar su bogovi zemaljskih naroda mogli
izbaviti svoje zemlje iz moje ruke?

<span id="an_32:14">32:14</span> Koji je među svim bogovima onih naroda
što su ih sasvim uništili moji preci mogao izbaviti narod iz moje ruke,
da bi mogao vaš Bog izbaviti vas iz moje ruke?'

<span id="an_32:15">32:15</span> Zato nemojte da vas sada Ezekija vara i
da vas tako zavodi i ne vjerujte mu! Jer nijedan bog nikojega naroda ili
kraljevstva nije mogao izbaviti svoga naroda iz moje ruke, ni iz ruke
mojih predaka, a kamoli će vaš Bog izbaviti vas iz moje ruke!"

<span id="an_32:16">32:16</span> Još su više njegove sluge napadale Boga
Jahvu i njegova slugu Ezekiju.

<span id="an_32:17">32:17</span> Napisao je i pismo ružeći Jahvu,
Izraelova Boga: "Kao što bogovi zemaljskih naroda nisu izbavili svojih
naroda iz moje ruke, tako neće ni Ezekijin Bog izbaviti svojega naroda
iz moje ruke."

<span id="an_32:18">32:18</span> I vikahu iza glasa, na judejskom
jeziku, jeruzalemskom narodu koji bijaše na zidu da ga uplaše i prepadnu
kako bi osvojili grad.

<span id="an_32:19">32:19</span> Govorili su o jeruzalemskom Bogu kao o
bogovima zemaljskih naroda, bogovima koji su djelo čovječjih ruku.

<span id="an_32:20">32:20</span> Stoga se pomoli kralj Ezekija i prorok
Izaija, Amosov sin, i zazvaše nebo u pomoć.

<span id="an_32:21">32:21</span> Tada Jahve posla anđela koji uništi sve
hrabre junake, zapovjednike i vojvode u vojsci asirskoga kralja, tako da
se vratio posramljen u svoju zemlju. A kad je ušao u hram svoga boga,
sasjekli su ga ondje mačem neki koji su se rodili iz njegova krila.

<span id="an_32:22">32:22</span> Tako je Jahve spasio Ezekiju i
jeruzalemske stanovnike od ruke asirskoga kralja Sanheriba i iz ruku
neprijatelja, te im dao mir odasvud uokolo.

<span id="an_32:23">32:23</span> Mnogi su donosili darove Jahvi u
Jeruzalem i dragocjenosti judejskome kralju Ezekiji. Poslije toga
Ezekija se uzvisio u očima svih naroda.

<span id="an_32:24">32:24</span> U to se vrijeme Ezekija razbolio
nasmrt, ali se pomolio Jahvi, koji mu je progovorio i učinio čudo.

<span id="an_32:25">32:25</span> Ali se Ezekija nije odužio dobročinstvu
koje mu je iskazano, nego se uzoholio; stoga je došla srdžba na nj, na
Judu i na Jeruzalem.

<span id="an_32:26">32:26</span> Ezekija se ponizio zato što mu se bilo
uzoholilo srce, i on i Jeruzalemci, pa tako nije došla na njih Jahvina
srdžba za Ezekijina života.

<span id="an_32:27">32:27</span> Ezekija je stekao vrlo veliko bogatstvo
i slavu; napravio je riznice za srebro i zlato, za drago kamenje, za
miomirise, za štitove i za svakojake dragocjene posude;

<span id="an_32:28">32:28</span> skladište za prirod od žita, od novog
vina i ulja, staje za svakojaku stoku, torove za stada.

<span id="an_32:29">32:29</span> Podigao je i gradove, imao je mnogo
blaga, sitne stoke i goveda, jer mu je Bog dao vrlo veliko imanje.

<span id="an_32:30">32:30</span> Isti je Ezekija začepio gornji izvor
Gihonske vode i svrnuo je pravo na zapadnu stranu Davidova grada.
Ezekija je bio sretan u svakom poslu.

<span id="an_32:31">32:31</span> Samo kad su došli poslanici babilonskih
knezova, poslani k njemu da se propitaju za čudo koje se dogodilo u
zemlji, ostavio ga je Bog da bi ga iskušao i da bi se doznalo sve što mu
je u srcu.

<span id="an_32:32">32:32</span> Ostala Ezekijina djela, njegova
pobožnost, zapisani su u proročkom viđenju proroka Izaije, Amosova sina,
i u Knjizi o judejskim i izraelskim kraljevima.

<span id="an_32:33">32:33</span> Ezekija je počinuo kod svojih otaca.
Sahranili su ga na usponu kako se ide ka grobovima Davidovih sinova. Po
smrti su mu odali počast svi Judejci i Jeruzalemci. Na njegovo se mjesto
zakraljio sin mu Manaše.

<span id="an_33:1">33:1</span> Manašeu je bilo dvanaest godina kad se
zakraljio. Pedeset i pet godina kraljevao je u Jeruzalemu.

<span id="an_33:2">33:2</span> Činio je što je zlo u Jahvinim očima,
povodeći se za gnusobama naroda što ih je Jahve protjerao pred sinovima
Izraelovim.

<span id="an_33:3">33:3</span> Obnovio je uzvišice što ih bijaše oborio
otac mu Ezekija, podigao je žrtvenike Baalu, načinio ašere i stao se
klanjati svoj nebeskoj vojsci i služiti joj.

<span id="an_33:4">33:4</span> Podigao je žrtvenike i u Domu Jahvinu, za
koji bijaše rekao Jahve: "U Jeruzalemu će prebivati Ime moje zauvijek."

<span id="an_33:5">33:5</span> Sagradio je žrtvenike svoj nebeskoj
vojsci u oba predvorja Doma Jahvina.

<span id="an_33:6">33:6</span> I sinove je svoje proveo kroz oganj u
dolini Hinomova sina. Vračao je, gatao, čarao, stvorio bajače i
opsjenare i uopće učinio premnogo zla u Jahvinim očima razjarujući ga.

<span id="an_33:7">33:7</span> Načinio je idolski lik i posadio ga u
Domu Božjem, za koji Bog bijaše rekao Davidu i njegovu sinu Salomonu: "U
ovom Domu i u Jeruzalemu, koji sam izabrao među svim izraelskim
plemenima, postavit ću Ime svoje zauvijek.

<span id="an_33:8">33:8</span> Neću više dati da noga Izraelaca uzmakne
iz zemlje koju sam dao u baštinu vašim očevima, samo ako budu držali i
provodili u djelo sve što sam im zapovjedio: sav Zakon, uredbe i običaje
dane preko Mojsija."

<span id="an_33:9">33:9</span> Ali je Manaše zaveo Judejce i Jeruzalemce
te su radili još gore nego narodi što ih je Jahve iskorijenio pred
sinovima Izraelovim.

<span id="an_33:10">33:10</span> Jahve je opominjao Manašea i njegov
narod, ali oni nisu poslušali.

<span id="an_33:11">33:11</span> Stoga je Jahve doveo na njih vojskovođe
asirskoga kralja. Uhvativši Manašea kukama, svezali su ga u dvoje
mjedene verige i odveli u Babilon.

<span id="an_33:12">33:12</span> Kad se našao u nevolji, počeo se moliti
za milost Jahvi, svome Bogu, ponizivši se veoma pred Bogom otaca.

<span id="an_33:13">33:13</span> Molio se i Bog mu se smilovao te usliša
njegovu prošnju i vrati ga u Jeruzalem u kraljevstvo. Manaše tada spozna
da je Jahve Bog.

<span id="an_33:14">33:14</span> Poslije toga sagradio je vanjski zid
Davidovu gradu zapadno od Gihona, od doline pa do Ribljih vrata, i
opasao zidom Ofel, izvevši ga vrlo visoko. Postavio je bojne vojvode u
svim tvrdim gradovima u Judi.

<span id="an_33:15">33:15</span> Osim toga, uklonio je iz Jahvina Doma
tuđinske bogove, onaj idolski lik i sve žrtvenike što ih bijaše
posagradio na gori Jahvina Doma i u Jeruzalemu i sve ih baci izvan
grada.

<span id="an_33:16">33:16</span> Zatim opet podiže Jahvin žrtvenik i
žrtvova na njemu žrtve pričesnice i zahvalnice. Zapovjedi i Judejcima da
služe Jahvi, Bogu Izraelovu.

<span id="an_33:17">33:17</span> Ipak je narod još žrtvovao po
uzvišicama, ali samo Jahvi, svojem Bogu.

<span id="an_33:18">33:18</span> Ostala Manašeova djela i njegova
molitva Bogu, riječi koje su mu govorili vidioci u ime Jahve, Izraelova
Boga, zapisane su u Povijesti izraelskih kraljeva.

<span id="an_33:19">33:19</span> Njegova molitva i kako je bio uslišan,
svi njegovi grijesi i njegova nevjera te mjesta na kojima je pogradio
uzvišice, podigao ašere i idole prije nego što se ponizio - sve je to
zapisano u povijesti Hozajevoj.

<span id="an_33:20">33:20</span> Tada Manaše počinu kraj svojih otaca.
Sahranili su ga u dvoru. Na njegovo se mjesto zakraljio sim mu Amon.

<span id="an_33:21">33:21</span> Dvadeset su i dvije godine bile Amonu
kad se zakraljio, a kraljevao je dvije godine u Jeruzalemu.

<span id="an_33:22">33:22</span> Činio je što je zlo u Jahvinim očima,
kao i otac mu Manaše, jer je svim idolima koje bijaše načinio njegov
otac Manaše on prinosio žrtve i služio im.

<span id="an_33:23">33:23</span> Ali se nije ponizio pred Jahvom kako se
ponizio otac mu Manaše, nego je još i umnožio svoju krivicu.

<span id="an_33:24">33:24</span> Tada se protiv njega urotiše njegove
sluge i ubiše ga u dvoru.

<span id="an_33:25">33:25</span> Ali je prosti puk pobio sve one koji se
bijahu urotili protiv kralja Amona i na njegovo mjesto zakraljio sina mu
Jošiju.

<span id="an_34:1">34:1</span> Jošiji je bilo osam godina kad se
zakraljio. Kraljevao je trideset i jednu godinu u Jeruzalemu.

<span id="an_34:2">34:2</span> Činio je što je pravo u Jahvinim očima. U
svemu je hodio putovima oca Davida, ne skrećući ni desno ni lijevo.

<span id="an_34:3">34:3</span> Osme godine kraljevanja, dok još bijaše
dječak, počeo je tražiti Boga oca Davida, a dvanaeste je godine stao
čistiti Judeju i Jeruzalem od uzvišica, ašera, od rezanih i livenih
likova.

<span id="an_34:4">34:4</span> Pred njim su oborili žrtvenike Baalu,
polomio je sunčane stupove koji bijahu na njima; izlomio je i satro
ašere i rezane i livene likove, prosuo ih po grobovima onih što su im
prinosili žrtve.

<span id="an_34:5">34:5</span> Svećeničke je kosti spalio na njihovim
žrtvenicima i tako očistio Judeju i Jeruzalem.

<span id="an_34:6">34:6</span> Isto je učinio i po gradovima Manašeova,
Efrajimova i Šimunova plemena, pa do Naftalijeva, po njihovim
opustošenim mjestima unaokolo.

<span id="an_34:7">34:7</span> Oborio je žrtvenike i ašere, raskovao i
satro rezane likove i isjekao sve sunčane stupove po svoj zemlji
izraelskoj, a onda se vratio u Jeruzalem.

<span id="an_34:8">34:8</span> Osamnaeste godine kraljevanja, očistivši
zemlju i Dom, posla Asalijahina sina Šafana, gradskoga upravitelja
Maaseju, Johazova sina Joaha, tajnika, da poprave Dom Jahve, njegova
Boga.

<span id="an_34:9">34:9</span> Oni su došli k velikom svećeniku Hilkiji
i predali mu novce donesene u Božji Dom, koje bijahu sabrali leviti,
čuvari hramskog praga, iz ruke Manašeovih i Efrajimovih sinova i od
svega Izraelova Ostatka, od svega Judina i Benjaminova plemena, od
jeruzalemskih stanovnika.

<span id="an_34:10">34:10</span> Dali su to na ruku poslovođama,
postavljenim nad Domom Jahvinim, a oni su izdavali poslenicima koji su
radili u Domu Jahvinu, popravljajući što je bilo trošno i obnavljajući
Hram.

<span id="an_34:11">34:11</span> Dali su drvodjeljama i graditeljima da
kupuju tesanac i drvo za grede i da se pobrvnaju kuće koje bijahu
porušili judejski kraljevi.

<span id="an_34:12">34:12</span> Ti su ljudi savjesno obavljali posao;
nad njima su bili postavljeni Jahat i Obadja, leviti od Merarijevih
sinova, i Zaharija i Mešulam od Kehatovih sinova da upravljaju radom.
Svi su leviti bili vični glazbalima.

<span id="an_34:13">34:13</span> Jedni su bili nad bremenošama i
nadstojnicima svih poslenika u svakoj službi, a drugi su od levita bili
pisari, nadzornici i vratari.

<span id="an_34:14">34:14</span> Kad su iznosili novce donesene u Jahvin
Dom, našao je svećenik Hilkija Knjigu Zakona Jahvina, danu preko
Mojsija.

<span id="an_34:15">34:15</span> I, progovorivši, Hilkija reče tajniku
Šafanu: "Našao sam Knjigu Zakona u Domu Jahvinu." Hilkija dade knjigu
Šafanu.

<span id="an_34:16">34:16</span> Šafan odnese knjigu kralju i izvjesti
ga: "Tvoje sluge rade sve što im se povjerilo.

<span id="an_34:17">34:17</span> Izasuvši novce što su se našli u Domu
Jahvinu, dadoše ih na ruku poslovođama i poslenicima."

<span id="an_34:18">34:18</span> Tada tajnik Šafan javi kralju:
"Svećenik Hilkija dade mi jednu knjigu." I Šafan je poče čitati pred
kraljem.

<span id="an_34:19">34:19</span> Čuvši riječi Zakona, kralj razdrije
haljine svoje.

<span id="an_34:20">34:20</span> I naredi Hilkiji, Šafanovu sinu
Ahikamu, Mikinu sinu Abdonu, tajniku Šafanu i kraljevu sluzi Asaji:

<span id="an_34:21">34:21</span> "Idite i upitajte Jahvu o meni i
Ostatku Izraela i Judeje zbog ove knjige što je nađena, jer je velika
Jahvina jarost što se izlila na nas zato što naši očevi nisu čuvali
Jahvine riječi, nisu vršili što je pisano u knjizi."

<span id="an_34:22">34:22</span> Hilkija s kraljevim ljudima ode
proročici Huldi, ženi Šaluma, Tokhatova sina, sina Hasre, čuvara odjeće;
ona je živjela u Jeruzalemu, u novom gradu. Kad joj to kazaše,

<span id="an_34:23">34:23</span> ona im reče: "Ovako veli Jahve, Bog
Izraelov: 'Kažite čovjeku koji vas je poslao k meni:

<span id="an_34:24">34:24</span> Ovako veli Jahve: Evo, dovest ću
nesreću na ovaj grad i na njegove stanovnike, izvršit ću sve kletve
napisane u knjizi što je pročitaše pred judejskim kraljem.

<span id="an_34:25">34:25</span> Jer su me ostavili i kadili tuđim
bogovima da bi me ljutili svim djelima ruku svojih, planut će jarost
moja na to mjesto i neće se ugasiti.

<span id="an_34:26">34:26</span> A judejskome kralju, koji vas je poslao
po Jahvin savjet, recite ovo: Ovako govori Jahve, Bog Izraelov: Riječi
si čuo.

<span id="an_34:27">34:27</span> Ali kako ti je omekšalo srce i jer si
se ponizio pred Bogom čuvši što sam objavio tome gradu i njegovim
stanovnicima, i ponizivši se preda mnom, razdro si haljine i plakao,
zato sam te uslišio - riječ je Jahvina!

<span id="an_34:28">34:28</span> Evo, sjedinit ću te s ocima tvojim i s
mirom ćeš leći u grob da ne vidiš svu nesreću koju ću svaliti na ovo
mjesto i njegove stanovnike.'" Oni odnesoše taj odgovor kralju.

<span id="an_34:29">34:29</span> Tada posla kralj da se saberu sve
judejske i jeruzalemske starješine.

<span id="an_34:30">34:30</span> Kralj se potom pope u Dom Jahvin, sa
svim Judejcima, Jeruzalemcima, svećenicima, levitima i sa svim narodom,
od najvećega do najmanjeg. I pročita im sve riječi Knjige Saveza što je
nađena u Domu Jahvinu.

<span id="an_34:31">34:31</span> Kralj, stojeći na svome mjestu, obnovi
pred Jahvom Savez da će slijediti Jahvu, držati se njegovih zapovijedi,
pouka i uredaba svim srcem i svom dušom da bi izvršio sve stavke toga
Saveza što su napisane u knjizi.

<span id="an_34:32">34:32</span> I sve koji su se našli u Jeruzalemu i
Benjaminovu plemenu pozva da pristupe; i Jeruzalemci prionuše uza Savez
Boga, Boga svojih otaca.

<span id="an_34:33">34:33</span> Tada Jošija ukloni sve gnusobe iz svih
izraelskih krajeva i učini te svi koji su se našli u Izraelu počeše
služiti Jahvi, svojem Bogu. Za svega njegova života nisu odstupili od
Jahve, Boga svojih otaca.

<span id="an_35:1">35:1</span> Potom je Jošija svetkovao Pashu Jahvi u
Jeruzalemu: klalo se pashalno jagnje četrnaestoga dana prvoga mjeseca.

<span id="an_35:2">35:2</span> Postavio je svećenike na njihove službe,
osokolivši ih na službu u Jahvinu Domu.

<span id="an_35:3">35:3</span> Zatim je rekao levitima koji su poučavali
sve Izraelce i bili posvećeni Jahvi: "Metnite sveti Kovčeg u Dom koji je
sagradio Davidov sin Salomon, izraelski kralj; ne smijete ga više nositi
na ramenima; sada služite Jahvi, svojem Bogu, i njegovu izraelskom
narodu!

<span id="an_35:4">35:4</span> I pripravite se po otačkim domovima, po
redovima, kako je napisao izraelski kralj David i propisao sin mu
Salomon.

<span id="an_35:5">35:5</span> Stojte u Svetinji po redovima otačkih
domova svoje braće, običnoga puka, i po redu levitskoga otačkog doma.

<span id="an_35:6">35:6</span> I tako koljite pashalno janje te se
posvetite i pripravite svoju braću da svetkuju kako je zapovjedio Jahve
preko Mojsija."

<span id="an_35:7">35:7</span> Jošija je darovao običnom puku od sitne
stoke jaganjaca i jarića, sve za Pashu, svima koji su se našli ondje, na
broj trideset tisuća, i tri tisuće goveda, sve to s kraljeva imanja.

<span id="an_35:8">35:8</span> Njegovi su knezovi dragovoljno darovali
narodu, svećenicima i levitima, i to: Hilkija, Zaharija i Jehiel,
predstojnici u Božjem Domu, dali su svećenicima za Pashu dvije tisuće i
šest stotina jaganjaca i jarića i tri stotine goveda.

<span id="an_35:9">35:9</span> A Konanija, Šemaja i Netanel, njegova
braća Hašabja, Jehiel i Jozabad, levitski knezovi, darovali su levitima
za Pashu pet tisuća grla sitne stoke i pet stotina goveda.

<span id="an_35:10">35:10</span> A kad je bila uređena služba, stali su
svećenici na svoje mjesto i leviti u svojim redovima po kraljevoj
zapovijedi.

<span id="an_35:11">35:11</span> Klali su Pashu, a svećenici su škropili
krvlju, dok su leviti odirali kožu.

<span id="an_35:12">35:12</span> Onda su pripravili paljenice da ih dadu
običnom puku po redovima otačkih domova da ih prinese Jahvi, kako je
napisano u Mojsijevoj knjizi. Tako su učinili i s govedima.

<span id="an_35:13">35:13</span> Pekli su Pashu na ognju po običaju, a
ostale su posvećene stvari kuhali u loncima, kotlovima i zdjelama i brzo
ih raznosili svemu običnom puku.

<span id="an_35:14">35:14</span> Poslije su pripravljali Pashu sebi i
svećenicima, jer su svećenici, Aronovi sinovi, bili zaposleni
prinošenjem paljenica i pretiline do noći; zato su leviti pripravljali
sebi i svećenicima, Aronovim sinovima.

<span id="an_35:15">35:15</span> A pjevači, Asafovi sinovi, stajali su
na svojem mjestu, kako je bio zapovjedio David, Asaf, Heman i kraljev
vidjelac Jedutun. Vratari su stajali na svakim vratima; oni se nisu
micali od službe, nego su im njihova braća leviti pripravljala sve.

<span id="an_35:16">35:16</span> Tako je bila uređena sva Jahvina služba
onoga dana da se proslavi Pasha i da se prinesu paljenice na Jahvinu
žrtveniku po zapovijedi kralja Jošije.

<span id="an_35:17">35:17</span> Tako su Izraelovi sinovi, koji su se
našli ondje, u to doba sedam dana slavili Pashu i Blagdan beskvasnih
kruhova.

<span id="an_35:18">35:18</span> Pasha kao ova u Izraelu nije se slavila
od vremena proroka Samuela niti je ijedan od izraelskih kraljeva slavio
Pashu kao što ju je slavio Jošija - sa svećenicima, levitima i sa svim
Judejcima i Izraelcima, koliko ih se god našlo, i s Jeruzalemcima.

<span id="an_35:19">35:19</span> Ta se Pasha svetkovala osamnaeste
godine Jošijina kraljevanja.

<span id="an_35:20">35:20</span> Poslije svega toga, kad je Jošija
uredio Dom, došao je egipatski kralj Neko da se bije kod Karkemiša na
Eufratu, a Jošija je izišao preda nj.

<span id="an_35:21">35:21</span> Kralj Neko poslao je Jošiji glasnike i
poručio: "Što ja imam s tobom, judejski kralju? Ne idem ja danas na
tebe, nego na dom s kojim sam u ratu, i Bog mi je zapovjedio da se
požurim. Okani se Boga koji je sa mnom da te ne upropastim!"

<span id="an_35:22">35:22</span> Ali Jošija nije odvratio lica od njega,
nego se ojunačio da se bije s njim; ne poslušavši Nekovih riječi iz
Božjih usta, došao je da se bije na Megidskom polju.

<span id="an_35:23">35:23</span> Strijelci ustrijeliše kralja Jošiju, a
on reče slugama: "Izvedite me jer sam teško ranjen."

<span id="an_35:24">35:24</span> Sluge ga skinuše s bojnih kola i
metnuše u druga kola koja je imao, pa ga odvezoše u Jeruzalem; ondje je
umro i bio sahranjen u grobnici otaca. Sva Judeja s Jeruzalemom plakala
je za Jošijom.

<span id="an_35:25">35:25</span> I Jeremija je protužio za Jošijom. I
svi pjevači i pjevačice spominju u tužbalicama Jošiju do danas; uveli su
ih u običaj u Izraelu, i eno su zapisane u Tužbalicama.

<span id="an_35:26">35:26</span> Ostala Jošijina djela i njegova
pobožnost, vršeni onako kako piše u Jahvinu Zakonu,

<span id="an_35:27">35:27</span> svi njegovi pothvati, od prvih do
posljednjih, zapisani su u Knjizi o izraelskim i judejskim kraljevima.

<span id="an_36:1">36:1</span> Tada priprosti puk uze Jošijina sina
Joahaza i zakralji ga u Jeruzalemu namjesto njegova oca.

<span id="an_36:2">36:2</span> Dvadeset i tri godine bile su Joahazu kad
se zakraljio. Kraljevao je tri mjeseca u Jeruzalemu.

<span id="an_36:3">36:3</span> Svrgao ga je egipatski kralj u Jeruzalemu
i udario na zemlju danak od sto srebrnih talenata i jedan zlatni
talenat.

<span id="an_36:4">36:4</span> Egipatski kralj postavi za kralja nad
Judejom i nad Jeruzalemom njegova brata Elijakima, promijenivši mu ime
na Jojakim; njegova je brata Joahaza uzeo Neko i odveo u Egipat.

<span id="an_36:5">36:5</span> Dvadeset je i pet godina bilo Jojakimu
kad se zakraljio. Kraljevao je jedanaest godina u Jeruzalemu; činio je
što je zlo u očima Jahve, njegova Boga.

<span id="an_36:6">36:6</span> Na nj je zaratio babilonski kralj
Nabukodonozor i, svezavši ga u dvoje mjedene verige, odveo ga u Babilon.

<span id="an_36:7">36:7</span> Dio posuđa iz Jahvina Doma odnio je
Nabukodonozor u Babilon i metnuo ga u svoj dvorac u Babilonu.

<span id="an_36:8">36:8</span> Ostala Jojakimova djela i gnusobe koje je
činio i što se na njemu našlo, sve je zapisano u Knjizi o izraelskim i
judejskim kraljevima. Na njegovo se mjesto zakraljio sin mu Jojakin.

<span id="an_36:9">36:9</span> Osam je godina bilo Jojakinu kad se
zakraljio, a kraljevao je tri mjeseca i deset dana u Jeruzalemu; činio
je što je zlo u Jahvinim očima.

<span id="an_36:10">36:10</span> O godišnjoj je mijeni poslao kralj
Nabukodonozor te su ga odveli u Babilon s dragocjenostima iz Jahvina
Doma, a nad Judom i nad Jeruzalemom zakraljio je njegova rođaka Sidkiju.

<span id="an_36:11">36:11</span> Dvadeset je i jedna godina bila Sidkiji
kad se zakraljio, a kraljevao je jedanaest godina u Jeruzalemu.

<span id="an_36:12">36:12</span> Činio je što je zlo u očima Jahve,
njegova Boga; nije se ponizio pred prorokom Jeremijom, koji mu je
govorio iz Jahvinih usta,

<span id="an_36:13">36:13</span> nego se još i pobunio protiv kralja
Nabukodonozora, koji ga bijaše zakleo Bogom; ostao je tvrdoglav i uporan
u srcu da se ne obrati Jahvi, Bogu Izraelovu.

<span id="an_36:14">36:14</span> Pa i svi su svećenički poglavari i
narod gomilali nevjeru na nevjeru slijedeći gnusna djela krivobožačkih
naroda, oskvrnjujući Dom Jahvin, posvećen u Jeruzalemu.

<span id="an_36:15">36:15</span> Jahve, Bog njihovih otaca, slao je k
njima zarana svoje glasnike, slao ih svejednako, jer mu bijaše žao
svojega naroda i svojega Prebivališta.

<span id="an_36:16">36:16</span> Ali su se oni rugali Božjim glasnicima,
prezirući njegove riječi i podsmjehujući se njegovim prorocima, dok se
nije podigla Jahvina jarost na njegov narod te više nije bilo lijeka.

<span id="an_36:17">36:17</span> Doveo je na njih kaldejskoga kralja,
koji okrenu pod mač njihove mladiće u domu njihova Svetišta, ne štedeći
ni mladića ni djevojke, ni starca ni nemoćna.Sve mu je predao u ruke.

<span id="an_36:18">36:18</span> Sve posuđe Božjega Doma, veliko i malo,
blago Jahvina Doma i kraljevo blago, blago njegovih knezova, sve je
odnio u Babilon.

<span id="an_36:19">36:19</span> Spalili su Božji Dom, oborili
jeruzalemski zid i sve su njegove dragocjenosti uništili.

<span id="an_36:20">36:20</span> One što izbjegoše maču odvede
Nabukodonozor u Babilon u sužanjstvo. Postali su robovi njemu i njegovim
sinovima, dokle nije nastalo perzijsko kraljevstvo.

<span id="an_36:21">36:21</span> Da bi se ispunila riječ koju Jahve reče
na Jeremijina usta: "Dokle se zemlja ne oduži svojim subotama, počivat
će za sve vrijeme u pustoši dok se ne ispuni sedamdeset godina."

<span id="an_36:22">36:22</span> Ali prve godine perzijskoga kralja
Kira, da bi se ispunila riječ Jahvina objavljena na Jeremijina usta,
podiže Jahve duh perzijskoga kralja Kira te on oglasi po svemu svojem
kraljevstvu usmeno i pismeno:

<span id="an_36:23">36:23</span> "Ovako veli perzijski kralj Kir: 'Sva
zemaljska kraljevstva dade mi Jahve, Bog nebeski. On mi naloži da mu
sagradim Dom u Jeruzalemu, u Judeji. Tko je god među vama od svega
njegova naroda, Bog njegov bio s njim, pa neka ide onamo!'"

------------------------------------------------------------------------

[Next: Ezra](ezr)
