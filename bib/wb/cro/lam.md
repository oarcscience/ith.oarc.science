[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](jer)  [Next](eze.md) 

------------------------------------------------------------------------

### Croatian Bible: Lamentations

<span id="an_1:1">1:1</span> Kako osamljena sjedi prijestolnica, nekoć
naroda puna; postade kao udovica, nekoć velika među narodima. Vladarica
nad pokrajinama, na tlaku sad ide.

<span id="an_1:2">1:2</span> Noći provodi gorko plačući, suzama pokriva
obraze. Nikog nema da je utješi, od svih koji su je ljubili. Svi je
prijatelji iznevjeriše i postaše joj neprijatelji.

<span id="an_1:3">1:3</span> Izagnan je Juda, u nevolji je i u
progonstvu teškom. Sad živi među poganima, ne nalazi počinka. Svi ga
gonitelji sustižu u tjesnacima.

<span id="an_1:4">1:4</span> Putovi sionski tuguju jer nitko ne dolazi
na svetkovine. Sva su vrata razvaljena, svećenici uzdišu, ucviljene su
djevice njegove, a on je pun gorčine.

<span id="an_1:5">1:5</span> Tlačitelji njegovi sada gospodare,
neprijatelji likuju: Jahve ga ucvili zbog grijeha njegovih premnogih.
Djeca mu otišla u izgnanstvo pred tlačiteljem.

<span id="an_1:6">1:6</span> Povukla se od Kćeri sionske sva slava
njezina. Knezovi joj postadoše k'o ovnovi koji paše ne nalaze; nemoćni
vrludaju ispred goniča.

<span id="an_1:7">1:7</span> Jeruzalem se spominje danÄa bijede i
lutanja, kad mu narod dušmanu u ruke pade a nitko mu pomoći ne pruži.
Tlačitelji ga gledahu smijući se njegovoj propasti.

<span id="an_1:8">1:8</span> Teško sagriješi Jeruzalem, postade kao
nečistoća ženina. Svi što ga štovahu, sada ga preziru: jer vidješe
golotinju njegovu. On samo plače i natrag se okreće.

<span id="an_1:9">1:9</span> Skuti su mu uprljani, nije ni sanjao što ga
čeka. Duboko je pao, a nikog da ga tješi. "Pogledaj, Jahve, moju
nevolju: jer neprijatelj likuje."

<span id="an_1:10">1:10</span> Neprijatelj poseže rukom za svim
dragocjenostima njegovim. Gledao je gdje pogani provaljuju u njegovo
Svetište, oni kojima si zabranio i pristup u svoj zbor.

<span id="an_1:11">1:11</span> Sav narod njegov jeca, tražeći kruha; svi
daju dragulje za hranu da bi ponovo živnuli. Evo, Jahve, pogledaj kako
sam prezren.

<span id="an_1:12">1:12</span> Svi vi što putem prolazite, pogledajte i
vidite ima li boli kakva je bol kojom sam ja pogođen, kojom me Jahve
udari u dan žestokog gnjeva svoga!

<span id="an_1:13">1:13</span> S visine pusti oganj, utjera ga u kosti
moje. Pred noge mrežu mi razape i tako me nauznak obori; ucvili me,
ožalosti za sva vremena.

<span id="an_1:14">1:14</span> Natovario me mojim grijesima, rukom ih
svojom pritegnuo; na vrat mi ih navalio, snagu mi oduzeo. Predao me
Gospod u ruke njihove, ne mogu se uspraviti.

<span id="an_1:15">1:15</span> Sve junake iz moje sredine Gospod odbaci:
digao je zbor protiv mene da uništi uzdanicu moju. U tijesku izgazi
Gospod mene, djevicu, kćerku Judinu.

<span id="an_1:16">1:16</span> Zato moram plakati, oči mi suze liju, jer
daleko je od mene moj tješitelj da mi duh povrati. Sinovi su moji
poraženi, odveć silan bijaše neprijatelj.

<span id="an_1:17">1:17</span> Sion pruža ruke: nema mu tješitelja.
Jahve je protiv Jakova sa svih strana pozvao tlačitelje; i tako
Jeruzalem postade među njima strašilo.

<span id="an_1:18">1:18</span> Jahve, on je pravedan; jer riječi se
njegovoj protivih. Oh, čujte, narodi svi, gledajte moju bol: djevice
moje, moji mladići, svi odoše u izgnanstvo!

<span id="an_1:19">1:19</span> Pozvah sve ljubavnike svoje, ali me oni
prevariše. Moji svećenici i starješine pogiboše u gradu tražeći hrane da
bi ponovo živnuli.

<span id="an_1:20">1:20</span> Pogledaj, Jahve, u kakvoj sam tjeskobi,
moja utroba strepi, srce mi se u grudima grči jer bijah opako prkosan!
Vani mač pokosi moje sinove, a unutra - smrt.

<span id="an_1:21">1:21</span> Čuj kako stenjem: nema mi tješitelja! Svi
neprijatelji čuju za moju nesreću i likuju što si to učinio! Daj da dođe
dan što si ga objavio, da njima bude kao meni.

<span id="an_1:22">1:22</span> Neka se pokaže sva njina zloća pred licem
tvojim, a onda postupaj s njima kao što si sa mnom postupio za sve
grijehe moje! Jer samo uzdišem, a srce moje tuguje.

<span id="an_2:1">2:1</span> Kako mrakom zastrije Gospod u svom gnjevu
Kćer sionsku. S neba na zemlju baci slavu Izraelovu! I ne sjeti se
podnožja svoga u dan gnjeva svojega!

<span id="an_2:2">2:2</span> Bez milosti Gospod satrije sve stanove
Jakovljeve, u svom gnjevu razori tvrđave kćeri Judine; sa zemljom je
sravnio i prokleo kraljevstvo i njegove knezove.

<span id="an_2:3">2:3</span> U rasplamtjelom gnjevu svojem razbi svu
snagu Izraelovu, povuče svoju desnicu pred neprijateljem; u Jakovu
raspiri plamen ognjeni koji sve uokolo proždire.

<span id="an_2:4">2:4</span> Nategao je luk k'o neprijatelj, kao dušman
ispružio desnicu, ubijajući sve što mu drago bijaše. Na šator Kćeri
sionske sasu k'o oganj gnjev svoj jarosni.

<span id="an_2:5">2:5</span> K'o neprijatelj Gospod bijaše: razorio je
Izraela, razorio sve dvore njegove, porušio njegove utvrde, umnožio
kćeri Judinoj uzdisaje i jecaje.

<span id="an_2:6">2:6</span> Kao vrtu razvali mu sjenicu, razori mjesto
sastanka. Baci Jahve u zaborav svetkovine i subote na Sionu; u gnjevu
svojem prezre kralja i svećenika.

<span id="an_2:7">2:7</span> Svoj oltar je Gospod odbacio, zgadilo mu se
Svetište njegovo. U ruke neprijatelja je predao bedeme svoje i dvorove.
Bučili su u Domu Jahvinu, kao u dan blagdanji.

<span id="an_2:8">2:8</span> Jahve naumi razvaliti zidove Kćeri sionske.
Nape uže mjerničko, ne ustegnu ruku od rušenja. Predziđe, zidine zavi u
tugu: oronuše zajedno.

<span id="an_2:9">2:9</span> Vrata njina utonuše u zemlju, on im je
razbio zasune; kralj i knezovi su među pucima, Zakona nema! Ni u
prorokÄa više se ne nalaze viđenja Jahvina.

<span id="an_2:10">2:10</span> Starješine Kćeri sionske na zemlji sjede
i šute, posiplju glavu prašinom, kostrijet pripasuju. K zemlji glave
obaraju djevice jeruzalemske.

<span id="an_2:11">2:11</span> Iščilješe mi oči od suza, utroba moja
ustreptala, jetra mi se na zemlju prosula zbog sloma kćeri naroda
mojega, jer djeca i dojenčad umiru po trgovima Grada.

<span id="an_2:12">2:12</span> Govore majkama svojim: "Gdje je žito i
vino?" dok obamiru kao ranjeni po trgovima Grada, dok ispuštaju dušu
svoju na grudima matera svojih.

<span id="an_2:13">2:13</span> S čime da te prispodobim? Na koga si
nalik, Kćeri jeruzalemska? S kime da te usporedim, kako utješim,
djevice, Kćeri sionska? Jer kao more tvoja je nesreća neizmjerna. Tko će
te iscijeliti?

<span id="an_2:14">2:14</span> Viđenja tvojih proroka bijahu varka i
laž, oni nisu objavili krivnju tvoju da te od izgnanstva odvrate. Varali
su te utvarama lažnim i zamamnim.

<span id="an_2:15">2:15</span> Nad tobom plješću rukama svi koji putem
prolaze, zvižde i vrte glavom zbog Kćeri jeruzalemske: "Je li to grad na
glasu ljepotom, radost svemu svijetu?"

<span id="an_2:16">2:16</span> Na tebe otvaraju usta svi neprijatelji
tvoji, zvižde, škrguću zubima i govore: "Proždrijesmo je! To je dan za
kojim čeznusmo, doživjesmo, vidjesmo!"

<span id="an_2:17">2:17</span> Jahve izvrši naum svoj, održa svoju riječ
koju naredi u davnim danima: nemilice te razorio. Neprijatelj likuje
zbog tebe, tvoj protivnik rog svoj podiže.

<span id="an_2:18">2:18</span> U sav glas viči Gospodu, jecaj, Kćeri
sionska! Neka k'o potok teku tvoje suze danju i noću. Ne daj počinka
sebi, neka se zjenica oka tvoga ne odmori.

<span id="an_2:19">2:19</span> Ustani, viči noću za svake promjene
straže. K'o vodu izlij srce pred licem Gospodnjim, k njemu podiži ruke i
traži milost za svoju nejačad koja od glada obamire po uglovima ulica.

<span id="an_2:20">2:20</span> Pogledaj, Jahve, i vidi kome si to
učinio. Zar žene da jedu porod svoj, djecu što njišu u naručju? Zar
moradoše biti poklani u Svetištu Gospodnjem svećenici i proroci?

<span id="an_2:21">2:21</span> U uličnoj prašini leže djeca i starci;
moje djevice i moji mladići od mača padoše. Ti ih pomori u dan gnjeva
svojega, ti ih pokla nemilice.

<span id="an_2:22">2:22</span> Ti si, kao na dan svečani, sa svih strana
sazvao užase moje. U dan gnjeva Jahvina nitko nije preživio, nitko se
nije spasio. One koje sam odnjihala i odgojila neprijatelj moj sve je
istrijebio.

<span id="an_3:1">3:1</span> Ja sam čovjek što upozna bijedu pod šibom
gnjeva njegova.

<span id="an_3:2">3:2</span> Mene je odveo i natjerao da hodam u tmini i
bez svjetlosti.

<span id="an_3:3">3:3</span> I upravo mene bije i udara bez prestanka
njegova ruka.

<span id="an_3:4">3:4</span> Iscijedio je moje meso, kožu moju, polomio
kosti moje.

<span id="an_3:5">3:5</span> Načinio mi jaram, glavu obrubio tegobama.

<span id="an_3:6">3:6</span> Pustio me da živim u tminama kao mrtvaci
vječiti.

<span id="an_3:7">3:7</span> Zazidao me, i ja ne mogu izaći, otežao je
moje okove.

<span id="an_3:8">3:8</span> Kada sam vikao i zapomagao, molitvu je moju
odbijao.

<span id="an_3:9">3:9</span> Zazidao mi ceste tesanim kamenom, zakrčio
je putove moje.

<span id="an_3:10">3:10</span> Meni on bijaše medvjed koji vreba, lav u
zasjedi.

<span id="an_3:11">3:11</span> U bespuća me vodio, razdirao, ostavljao
me da umirem.

<span id="an_3:12">3:12</span> Napinjao je luk svoj i gađao me kao metu
za svoje strelice.

<span id="an_3:13">3:13</span> U slabine mi sasuo strelice, sinove svoga
tobolca.

<span id="an_3:14">3:14</span> Postao sam smiješan svome narodu,
rugalica svakidašnja.

<span id="an_3:15">3:15</span> Gorčinom me hranio, pelinom me napajao.

<span id="an_3:16">3:16</span> Puštao me da zube kršim kamen grizući,
zakapao me u pepeo.

<span id="an_3:17">3:17</span> Duši je mojoj oduzet mir i više ne znam
što je sreća!

<span id="an_3:18">3:18</span> Rekoh: Dotrajao je život moj i nada koja
mi od Jahve dolazi.

<span id="an_3:19">3:19</span> Spomeni se bijede moje i stradanja,
pelina i otrova!

<span id="an_3:20">3:20</span> Bez prestanka na to misli i sahne duša u
meni.

<span id="an_3:21">3:21</span> To nosim u srcu i gojim nadu u sebi.

<span id="an_3:22">3:22</span> Dobrota Jahvina nije nestala, milosrđe
njegovo nije presušilo.

<span id="an_3:23">3:23</span> Oni se obnavljaju svako jutro: tvoja je
vjernost velika!

<span id="an_3:24">3:24</span> "Jahve je dio moj", veli mi duša, "i zato
se u nj pouzdajem."

<span id="an_3:25">3:25</span> Dobar je Jahve onom koji se u nj
pouzdaje, duši koja ga traži.

<span id="an_3:26">3:26</span> Dobro je u miru čekati spasenje Jahvino!

<span id="an_3:27">3:27</span> Dobro je čovjeku da nosi jaram za svoje
mladosti.

<span id="an_3:28">3:28</span> Neka sjedi u samoći i šuti, jer mu On to
nametnu;

<span id="an_3:29">3:29</span> neka usne priljubi uz prašinu, možda još
ima nade!

<span id="an_3:30">3:30</span> Neka pruži obraz onome koji ga bije, neka
se zasiti porugom.

<span id="an_3:31">3:31</span> Jer Gospod ne odbacuje nikoga zauvijek:

<span id="an_3:32">3:32</span> jer ako i rastuži, on se smiluje po
svojoj velikoj ljubavi.

<span id="an_3:33">3:33</span> Jer samo nerado on ponižava i rascvili
sinove čovjeka.

<span id="an_3:34">3:34</span> Kad se gaze nogama svi zemaljski
sužnjevi,

<span id="an_3:35">3:35</span> kad se izvrće pravica čovjeku pred licem
Svevišnjeg,

<span id="an_3:36">3:36</span> kad se krivica nanosi čovjeku u parnici,
zar Gospod ne vidi?

<span id="an_3:37">3:37</span> Tko je rekao nešto i zbilo se? Nije li
Gospod to zapovjedio?

<span id="an_3:38">3:38</span> Ne dolazi li iz usta Svevišnjega i dobro
i zlo?

<span id="an_3:39">3:39</span> Na što se tuže živi ljudi? Svatko na svoj
grijeh.

<span id="an_3:40">3:40</span> Ispitajmo, pretražimo pute svoje i
vratimo se Jahvi.

<span id="an_3:41">3:41</span> Dignimo svoje srce i ruke svoje k Bogu
koji je na nebesima.

<span id="an_3:42">3:42</span> Da, mi smo se odmetali, bili nepokorni, a
ti, ti nisi praštao!

<span id="an_3:43">3:43</span> Obastrt gnjevom svojim, gonio si nas,
ubijao i nisi štedio.

<span id="an_3:44">3:44</span> Oblakom si se obastro da molitva ne
prodre do tebe.

<span id="an_3:45">3:45</span> Načinio si od nas smeće i odmet među
narodima.

<span id="an_3:46">3:46</span> Razjapili usta na nas svi neprijatelji
naši.

<span id="an_3:47">3:47</span> Užas i jama bila nam sudbina, propast i
zator!

<span id="an_3:48">3:48</span> Potoci suza teku iz očiju mojih zbog
propasti Kćeri naroda mojega.

<span id="an_3:49">3:49</span> Moje oči liju suze bez prestanka, jer
prestanka nema

<span id="an_3:50">3:50</span> dok ne pogleda i ne vidi Jahve s nebesa.

<span id="an_3:51">3:51</span> Moje mi oko bol zadaje zbog kćeri svih
mojega grada.

<span id="an_3:52">3:52</span> Uporno me k'o pticu progone svi što me
mrze, a bez razloga.

<span id="an_3:53">3:53</span> U jamu baciše moj život i zatrpaše je
kamenjem.

<span id="an_3:54">3:54</span> Voda mi dođe preko glave, rekoh sam sebi:
"Pogiboh!"

<span id="an_3:55">3:55</span> I tada zazvah ime tvoje, Jahve, iz
najdublje jame.

<span id="an_3:56">3:56</span> Ti oču moj glas: "Ne začepljuj uši svoje
na vapaje moje."

<span id="an_3:57">3:57</span> Bliz meni bijaše u dan vapaja mog,
govoraše: "Ne boj se!"

<span id="an_3:58">3:58</span> Ti si, Gospode, izborio pravdu za dušu
moju, ti si život moj izbavio.

<span id="an_3:59">3:59</span> Ti, Jahve, vidje kako me tlače, dosudi mi
pravdu.

<span id="an_3:60">3:60</span> Ti vidje svu osvetu njinu, sve podvale
protiv mene.

<span id="an_3:61">3:61</span> Čuo si, Jahve, podrugivanje njihovo, sve
podvale protiv mene.

<span id="an_3:62">3:62</span> Usne protivnika mojih i misli njine
protiv mene su cio dan.

<span id="an_3:63">3:63</span> Kad sjede, kad ustaju, pogledaj samo: ja
sam im pjesma-rugalica.

<span id="an_3:64">3:64</span> Vrati im, Jahve, milo za drago, po djelu
ruku njihovih.

<span id="an_3:65">3:65</span> Učini da srca im otvrdnu, udari ih
prokletstvom svojim.

<span id="an_3:66">3:66</span> Goni ih gnjevno i sve ih istrijebi pod
nebesima svojim, Jahve!

<span id="an_4:1">4:1</span> Jao, potamnje zlato, to suho zlato! Sveto
se kamenje prosu na uglovima svih ulica.

<span id="an_4:2">4:2</span> Sinovi sionski, nekoć cijenjeni kao
najčišće zlato, ah, sada ih cijene kao sudove glinske, kao djelo ruku
lončarevih!

<span id="an_4:3">4:3</span> Čak i šakali pružaju dojke i doje
mladunčad, ali kćeri naroda moga postaše okrutne kao nojevi u pustinji.

<span id="an_4:4">4:4</span> Jezik dojenčeta za nepce se lijepi od žeđi.
Djeca vape za kruhom, a nikog da im ga pruži.

<span id="an_4:5">4:5</span> Oni što se nekoć sladiše biranim jelima
ginu po ulicama; nekoć nošeni u grimizu, sada se valjaju po buništu.

<span id="an_4:6">4:6</span> Veći bijaše zločin Kćeri naroda moga od
grijeha Sodome, što u tren oka bi razorena, a ničija se ruka ne diže na
nju.

<span id="an_4:7">4:7</span> Njeni mladići bijahu nekoć čišći od
snijega, bjelji od mlijeka, od koralja rumenija bijahu im tijela, lice
glatko k'o safir.

<span id="an_4:8">4:8</span> Sad im je obraz crnji od čađe, ne
prepoznaju se više na ulici. Koža im se lijepi za kosti, suha kao drvo.

<span id="an_4:9">4:9</span> Kako su sretni oni što ih mač probode,
sretniji od onih koje pomori glad; koji padaju, iscrpljeni, jer im
nedostaju plodovi zemljini.

<span id="an_4:10">4:10</span> Žene, tako nježne, kuhaše djecu svoju,
njima se hraniše za propasti Kćeri naroda moga.

<span id="an_4:11">4:11</span> Jahve je utolio svoj bijes, izlio jarosnu
srdžbu svoju, na Sionu raspirio požar što sažiže i same temelje njegove.

<span id="an_4:12">4:12</span> Nisu vjerovali kraljevi zemaljski ni
svekoliko stanovništvo zemlje da će ugnjetač i neprijatelj ući na vrata
jeruzalemska -

<span id="an_4:13">4:13</span> zbog grijeha svojih prorokÄa, zbog
bezakonja svećenikÄa koji usred grada prolijevahu krv pravednikÄa!

<span id="an_4:14">4:14</span> K'o slijepi teturahu ulicama, omašteni
krvlju, te nitko nije smio da se takne odjeće njihove.

<span id="an_4:15">4:15</span> "Natrag, nečisti!" - viču im. "Natrag! Ne
dirajte!" I tada pobjegoše poganima, al' ne smjedoše ondje ostati.

<span id="an_4:16">4:16</span> Raspršilo ih lice Jahvino, on ih više
nije gledao. Ne poštuju više svećenikÄa, ne sažaljuju staraca.

<span id="an_4:17">4:17</span> Već nam oči iščilješe iščekujući pomoć,
ali uzalud; s kula naših zureć' u daljinu očekivasmo narod koji nas ne
može spasiti.

<span id="an_4:18">4:18</span> Vrebaju nam na korake da ne hodamo po
trgovima svojim. Bliži nam se kraj, navršili nam se dani, naš konac
dolazi.

<span id="an_4:19">4:19</span> Naši gonitelji bijahu brži od orlova na
nebu; u planini nas ganjahu, u pustinji dočekivahu u zasjedi.

<span id="an_4:20">4:20</span> Naš životni dah, Jahvin pomazanik, pade u
njihove jame - on za koga govorasmo: "U sjeni njegovoj živjet ćemo među
narodima."

<span id="an_4:21">4:21</span> Raduj se i veseli se, Kćeri edomska, ti
koja živiš u zemlji Usu: doći će i do tebe čaša, opit ćeš se i
razgoliti.

<span id="an_4:22">4:22</span> Tvoj grijeh je iskupljen, Kćeri sionska,
neće te više u izgnanstvo voditi. Kaznit će opačinu tvoju, Kćeri
edomska, razotkriti grijehe tvoje.

<span id="an_5:1">5:1</span> Spomeni se, Jahve, što nas je snašlo,
pogledaj, vidi sramotu našu!

<span id="an_5:2">5:2</span> Baština naša pade u ruke strancima, domovi
naši pripadoše tuđincima.

<span id="an_5:3">5:3</span> Siročad smo: oca nemamo, majke su nam kao
udovice.

<span id="an_5:4">5:4</span> Vodu što pijemo plaćamo novcem, i za drvo
valja nam platiti.

<span id="an_5:5">5:5</span> Jaram nam je o vratu, gone nas, iscrpljeni
smo, ne daju nam predahnuti.

<span id="an_5:6">5:6</span> Pružamo ruke k Egiptu i Asiriji da se kruha
nasitimo.

<span id="an_5:7">5:7</span> Oci naši zgriješiše i više ih nema, a mi
nosimo krivice njihove.

<span id="an_5:8">5:8</span> Robovi nama zapovijedaju, a nitko da nas
izbavi iz ruku njihovih.

<span id="an_5:9">5:9</span> Kruh svoj donosimo izlažući život maču u
pustinji.

<span id="an_5:10">5:10</span> Koža nam gori kao peć užarena, ognjicom
od plamena gladi.

<span id="an_5:11">5:11</span> Oskvrnuli su žene na Sionu i djevice u
gradovima judejskim.

<span id="an_5:12">5:12</span> Svojim su rukama vješali knezove, ni lica
staračka nisu poštivali.

<span id="an_5:13">5:13</span> Mladići su nosili žrvnjeve, djeca padala
pod bremenom drva.

<span id="an_5:14">5:14</span> Starci su ostavili vrata, mladići više ne
sviraju na lirama.

<span id="an_5:15">5:15</span> Radosti nesta iz naših srdaca, naš ples
se pretvori u tugovanje.

<span id="an_5:16">5:16</span> Pao je vijenac s naše glave, jao nama što
zgriješismo!

<span id="an_5:17">5:17</span> Evo zašto nam srce boluje, evo zašto nam
oči se zastiru:

<span id="an_5:18">5:18</span> zato što Gora sionska opustje i po njoj
se šuljaju šakali.

<span id="an_5:19">5:19</span> Ali ti, Jahve, ostaješ zauvijek, tvoj je
prijesto od koljena do koljena.

<span id="an_5:20">5:20</span> Zašto da nas zaboraviš zauvijek, da nas
ostaviš za mnoge dane?

<span id="an_5:21">5:21</span> Vrati nas k sebi, Jahve, obratit ćemo se,
obnovi dane naše kao što nekoć bijahu.

<span id="an_5:22">5:22</span> Il' nas hoćeš sasvim zabaciti i na nas se
beskrajno srditi?

------------------------------------------------------------------------

[Next: Ezekiel](eze.md)
