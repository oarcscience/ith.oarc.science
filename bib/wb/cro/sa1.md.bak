[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](rut)  [Next](sa2.md) 

------------------------------------------------------------------------

### Croatian Bible: 1 Samuel

<span id="an_1:1">1:1</span> Bio jedan čovjek iz Ramatajima, Sufovac iz
Efrajimove gore, po imenu Elkana, sin Jerohama, sina Elihua, sina Tohua,
sina Sufova, Efrajimljanin.

<span id="an_1:2">1:2</span> Imao je dvije žene: ime jednoj bijaše Ana,
a drugoj bijaše ime Penina. Penina je imala djece, a Ana ih nije imala.

<span id="an_1:3">1:3</span> Taj je čovjek svake godine uzlazio iz svoga
grada da se pokloni i prinese žrtvu Jahvi Sebaotu u Šilu. Ondje su bila
dva sina Elijeva, Hofni i Pinhas, kao svećenici Jahvini.

<span id="an_1:4">1:4</span> Jednoga dana Elkana prinese žrtvu. On je
obično svojoj ženi Penini i svim njezinim sinovima i kćerima davao više
žrtvenih dijelova,

<span id="an_1:5">1:5</span> a Ani je davao samo jedan dio, premda je
više ljubio Anu, ali Jahve joj ne bijaše dao od srca poroda.

<span id="an_1:6">1:6</span> Uz to joj je suparnica njezina zanovijetala
da je ponizi što joj Jahve ne bijaše dao od srca poroda.

<span id="an_1:7">1:7</span> Tako je bivalo svake godine kad god bi
polazili u Dom Jahvin: Penina je zanovijetala Ani. Ana je stoga plakala
i nije htjela jesti.

<span id="an_1:8">1:8</span> Tada joj reče Elkana, njezin muž: "Zašto
plačeš, Ana? I zašto ne jedeš? Zašto ti je srce rastuženo? Nisam li ti
ja vredniji nego deset sinova?"

<span id="an_1:9">1:9</span> Ali Ana ustade, pošto su jeli i pili u
sobi, i stupi pred Jahvu - a svećenik Eli sjeđaše na stolici na pragu
svetišta Jahvina.

<span id="an_1:10">1:10</span> I ojađena u duši pomoli se Ana Jahvi,
plačući gorko.

<span id="an_1:11">1:11</span> I zavjetova se ovako: "Jahve Sebaote! Ako
pogledaš na nevolju službenice svoje i opomeneš se mene i ne zaboraviš
službenice svoje te dadeš službenici svojoj muško čedo, ja ću ga
darovati Jahvi za sve dane njegova života i britva neće prijeći preko
glave njegove."

<span id="an_1:12">1:12</span> Tako se ona dugo molila pred Jahvom, a
Eli je motrio usta njezina.

<span id="an_1:13">1:13</span> Ana govoraše u srcu; samo se usne njezine
micahu, a glas joj se nije čuo. Zato Eli pomisli da je pijana.

<span id="an_1:14">1:14</span> I reče joj Eli: "Dokle ćeš biti pijana?
Otrijezni se od vina što je u tebi!"

<span id="an_1:15">1:15</span> Ali Ana odgovori i reče: "Nisam pijana,
gospodaru, nego sam velika nesretnica. Nisam pila ni vina ni opojna pića
nego izlijevam dušu svoju pred Jahvom.

<span id="an_1:16">1:16</span> Ne sudi službenicu svoju kao ženu
nevaljalu, jer sam od preteške tuge i žalosti tako dugo molila."

<span id="an_1:17">1:17</span> Tada joj Eli odgovori ovako: "Pođi u
miru! A Bog Izraelov neka ti ispuni molitvu kojom si ga molila."

<span id="an_1:18">1:18</span> A ona reče: "Neka službenica tvoja nađe
milost u očima tvojim!" I žena ode svojim putem: jela je i lice joj nije
više bilo tužno kao i prije.

<span id="an_1:19">1:19</span> Sutradan uraniše i pokloniše se Jahvi, a
onda se vratiše i dođoše svojoj kući u Ramu. Elkana pozna Anu, ženu
svoju, a Jahve je se opomenu.

<span id="an_1:20">1:20</span> Ana zatrudnje i, kad bi vrijeme, rodi
sina koga nazva imenom Samuel, "jer sam ga", reče, "izmolila od Jahve".

<span id="an_1:21">1:21</span> Poslije godine dana uziđe njezin muž
Elkana sa svim domom svojim da prinese Jahvi godišnju žrtvu i da izvrši
zavjet.

<span id="an_1:22">1:22</span> Ali Ana ne pođe s njim jer reče svome
mužu: "Neću poći dok se dijete ne odbije od prsiju, a onda ću ga odvesti
da se pokaže pred Jahvom i da ostane ondje zauvijek."

<span id="an_1:23">1:23</span> I odgovori joj Elkana, njezin muž: "Čini
kako misliš da je dobro; ostani dok ga ne odbiješ od prsiju; samo neka
ti Jahve ispuni tvoju želju!" I žena osta kod kuće dojeći sina svoga dok
ga nije odbila od prsiju.

<span id="an_1:24">1:24</span> Čim ga je odbila od prsiju, povede ga sa
sobom uzevši uz to trogodišnjeg junca, efu brašna i mijeh vina; i uvede
ga u Dom Jahvin u Šilu. A dječak je bio još vrlo mlad.

<span id="an_1:25">1:25</span> Tada zaklaše junca, a majka dječakova
pristupi k Eliju.

<span id="an_1:26">1:26</span> I reče Ana: "Dopusti, gospodaru! Tako ti
života tvoga, gospodaru, ja sam ona žena koja je stajala ovdje kraj tebe
moleći se Jahvi.

<span id="an_1:27">1:27</span> Molila sam za ovo dijete, i Jahve mi je
uslišio prošnju kojom sam ga prosila.

<span id="an_1:28">1:28</span> Zato i ja njega ustupam Jahvi za sve dane
njegova života: ta isprošen je od Jahve." I pokloniše se ondje Jahvi.

<span id="an_2:1">2:1</span> Nato se Ana pomoli ovako: "Kliče srce moje
u Jahvi, raste snaga moja po Bogu mom. Šire mi se usta na dušmane moje,
jer se radujem pomoći tvojoj.

<span id="an_2:2">2:2</span> Nitko nije svet kao što je Jahve (jer nema
nikoga osim tebe), i nema hridi kao što Bog je naš.

<span id="an_2:3">2:3</span> Ne govorite mnogo hvastavih riječi, neka ne
izlazi drskost iz usta vaših, jer Jahve je sveznajući Bog, pravo on
prosuđuje djela.

<span id="an_2:4">2:4</span> Lomi se luk junacima, nemoćni se snagom
opasuju.

<span id="an_2:5">2:5</span> Nekoć siti sad se za kruh muče, nekoć
gladni ne gladuju više. Nerotkinja rađa sedam puta, majka brojne djece
svježinu izgubi.

<span id="an_2:6">2:6</span> Jahve daje smrt i život, ruši u Šeol i
odande diže.

<span id="an_2:7">2:7</span> Jahve čini uboga i bogata, obara čovjeka i
uzvisuje.

<span id="an_2:8">2:8</span> Diže slabića iz prašine, iz bunjišta
izvlači uboga, da ih posadi s knezovima i da im odredi počasna mjesta.
Jer Jahvini su stupovi zemlje, na njih je stavio ovaj svijet.

<span id="an_2:9">2:9</span> Korake čuva svojih vjernika, zlikovce stiže
propast u mraku (svojom snagom čovjek ne stječe pobjede).

<span id="an_2:10">2:10</span> Koji se protive Jahvi, padaju, Svevišnji
grmi s nebesa. Jahve sudi međama zemlje, daje silu svojemu kralju,
uzdiže snagu pomazanika svoga."

<span id="an_2:11">2:11</span> Potom se Ana vrati u Ramu, a dječak
ostade da služi Jahvi pod okom svećenika Elija.

<span id="an_2:12">2:12</span> A Elijevi sinovi bijahu nevaljali ljudi
jer nisu marili za Jahvu

<span id="an_2:13">2:13</span> ni za prava svećenika nasuprot narodu:
kad bi tko prinosio žrtvu, došao bi sluga svećenikov, dok se meso još
kuhalo, s trorogom vilicom u ruci

<span id="an_2:14">2:14</span> i zabadao njom u kotlić ili u lonac, u
tavu ili u zdjelu, i što god bi se nabolo na vilicu, uzimao je svećenik
sebi. Tako su činili svim Izraelcima što su dolazili onamo, u Šilo.

<span id="an_2:15">2:15</span> Tako i prije nego bi se spalilo salo,
došao bi sluga svećenikov i rekao čovjeku koji je prinosio žrtvu: "Daj
mi mesa da ispečem svećeniku! On neće od tebe kuhana mesa nego samo
sirovo."

<span id="an_2:16">2:16</span> Ako bi mu čovjek tada rekao: "Neka se
najprije spali salo, a onda uzmi što ti duša želi", on bi odgovorio:
"Ne, nego daj odmah! Ako ne daš, uzet ću silom."

<span id="an_2:17">2:17</span> Grijeh je mladića bio vrlo velik pred
Jahvom, jer su ljudi prezirali žrtvu koja se prinosila Jahvi.

<span id="an_2:18">2:18</span> A Samuel služaše pred Jahvom, još dijete
u oplećku lanenom.

<span id="an_2:19">2:19</span> Mati bi mu njegova napravila dolamicu i
donosila mu je svake godine kad bi dolazila s mužem svojim da prinese
godišnju žrtvu.

<span id="an_2:20">2:20</span> A Eli bi blagoslovio Elkanu i njegovu
ženu govoreći: "Neka ti Jahve dade poroda od te žene na uzdarje za dar
što ga je dala Jahvi." Nato bi se vraćali svojoj kući.

<span id="an_2:21">2:21</span> Jahve pohodi Anu i ona zatrudnje i rodi
još tri sina i dvije kćeri. A mladi je Samuel rastao pred Jahvom.

<span id="an_2:22">2:22</span> Eli je bio već vrlo star, ali je ipak čuo
sve što su njegovi sinovi činili svemu Izraelu.

<span id="an_2:23">2:23</span> I on im reče: "Zašto radite takvo što da
o tome moram slušati od svega ovog naroda?

<span id="an_2:24">2:24</span> Nemojte tako, sinovi moji! Nisu dobri
glasovi što ih čujem ... Sablažnjujete narod Jahvin.

<span id="an_2:25">2:25</span> Ako čovjek zgriješi čovjeku, Bog će
prosuditi. Ali ako čovjek zgriješi Jahvi, tko će se zauzeti za njega?"
Ali sinovi ne poslušaše glasa oca svojega, jer je Jahve odlučio da ih
pogubi.

<span id="an_2:26">2:26</span> A mladi je Samuel sve više rastao u dobi
i mudrosti i pred Jahvom i pred ljudima.

<span id="an_2:27">2:27</span> Uto dođe jedan Božji čovjek k Eliju i
reče mu: "Ovako govori Jahve: 'Nisam li se jasno objavio domu oca
tvojega kad su bili u Egiptu, robovi u kući faraonovoj?

<span id="an_2:28">2:28</span> Odabrao sam ih između svih plemena
Izraelovih da mi budu svećenici, da se uspinju na moj žrtvenik, da
prinose žrtve paljenice i da nose oplećak preda mnom: i dao sam domu oca
tvojega sve paljene žrtve sinova Izraelovih.

<span id="an_2:29">2:29</span> Zašto gledaš zavidnim okom žrtvu i prinos
što sam ih odredio za svoj Dom? I zašto paziš sinove svoje više nego
mene, toveći ih najboljim dijelovima svih žrtvenih prinosa naroda moga
Izraela?

<span id="an_2:30">2:30</span> Zato sam - riječ je Jahve, Boga Izraelova
- rekao doduše da će dom tvoj i dom oca tvojega stupati preda mnom
dovijeka, ali sada - riječ je Jahvina - neka je to daleko od mene! Jer
ja častim one koji mene časte, a koji mene preziru, bit će osramoćeni.

<span id="an_2:31">2:31</span> Gle, dolaze dani kad ću odsjeći mišicu
tvoju i mišicu doma oca tvojega, tako da više neće biti starca u tvom
domu.

<span id="an_2:32">2:32</span> Ti ćeš kivnim okom gledati na sve dobro
kojim ću obasuti Izraela, i nikada više neće biti starca u tvom domu.

<span id="an_2:33">2:33</span> Zadržat ću ipak nekoga od tvojih kod
oltara svoga, samo zato da mu sahnu oči i vene duša njegova, ali sve
mnoštvo doma tvoga poginut će od ljudskoga mača.

<span id="an_2:34">2:34</span> Znak će ti biti ono što će stići oba
tvoja sina, Hofnija i Pinhasa: obojica će poginuti istoga dana.

<span id="an_2:35">2:35</span> Ja ću sebi podići vjerna svećenika koji
će raditi po mom srcu i po mojoj želji i njemu ću sazdati trajan dom, i
on će svagda stupati pred pomazanikom mojim.

<span id="an_2:36">2:36</span> A koji god ostane od tvoga doma, dolazit
će da mu se pokloni i da izmoli srebrn novčić ili hljeb kruha i kazat
će: 'Molim te, primi me u kakvu god službu svećeničku, da imam zalogaj
kruha.'"

<span id="an_3:1">3:1</span> Mladi je Samuel služio Jahvi pod nadzorom
Elijevim; u ono vrijeme Jahve je izrijetka govorio ljudima, a viđenja
nisu bila česta.

<span id="an_3:2">3:2</span> No jednoga je dana Eli ležao u svojoj sobi
- oči su njegove počele slabiti te više nije mogao vidjeti -

<span id="an_3:3">3:3</span> svijećnjak Božji još ne bijaše ugašen i
Samuel je spavao u svetištu Jahvinu, ondje gdje je bio Kovčeg Božji.

<span id="an_3:4">3:4</span> I Jahve zovnu: "Samuele! Samuele!" A on
odgovori: "Evo me!"

<span id="an_3:5">3:5</span> I otrča k Eliju i reče: "Evo me! Ti si me
zvao!" A Eli reče: "Ja te nisam zvao. Vrati se i spavaj!" I on ode i
leže.

<span id="an_3:6">3:6</span> I Jahve opet zovnu: "Samuele! Samuele!"
Samuel usta, ode k Eliju i reče: "Evo me! Ti si me zvao!" A Eli
odgovori: "Ja te nisam zvao, sine! Vrati se i spavaj!"

<span id="an_3:7">3:7</span> Samuel još nije poznavao Jahve i još mu
nikada ne bijaše objavljena riječ Jahvina.

<span id="an_3:8">3:8</span> I Jahve zovnu Samuela po treći put. On
usta, ode k Eliju i reče: "Evo me! Ti si me zvao!" Sada Eli razumje da
je Jahve zvao dječaka.

<span id="an_3:9">3:9</span> Zato reče Samuelu: "Idi i lezi; a ako te
zovne, ti reci: 'Govori, sluga tvoj sluša.'" I Samuel ode i leže na
svoje mjesto.

<span id="an_3:10">3:10</span> I dođe Jahve i stade i zovnu kao prije:
"Samuele! Samuele!" A Samuel odgovori: "Govori, sluga tvoj sluša."

<span id="an_3:11">3:11</span> Tada Jahve reče Samuelu: "Evo, učinit ću
nešto u Izraelu da će oba uha zujati svakome koji čuje.

<span id="an_3:12">3:12</span> U onaj ću dan ispuniti na Eliju sve što
sam rekao za kuću njegovu, od početka do kraja.

<span id="an_3:13">3:13</span> Ti ćeš mu objaviti da osuđujem kuću
njegovu dovijeka; on je znao da njegovi sinovi hule na Boga, a nije ih
obuzdao.

<span id="an_3:14">3:14</span> Zato - kunem se domu Elijevu - neće
oprati krivicu Elijeva doma nikakve žrtve ni prinosi dovijeka."

<span id="an_3:15">3:15</span> Samuel je spavao do jutra, a onda otvori
vrata Doma Jahvina. Samuel se bojao kazati viđenje Eliju.

<span id="an_3:16">3:16</span> Ali Eli zovnu Samuela govoreći: "Samuele,
sine!" A on odgovori: "Evo me!"

<span id="an_3:17">3:17</span> I on upita: "Kakva je riječ koju ti reče?
Nemoj mi zatajiti ništa! Tako ti Bog učinio zlo i dodao ti drugo ako mi
zatajiš nešto od onoga što ti je kazao."

<span id="an_3:18">3:18</span> Nato mu Samuel pripovjedi sve i ništa ne
zataji od njega. A Eli reče: "On je Jahve, neka čini što je dobro u
očima njegovim!"

<span id="an_3:19">3:19</span> Samuel je rastao, a Jahve je bio s njim i
nije pustio da ijedna od njegovih riječi padne na zemlju.

<span id="an_3:20">3:20</span> Sav Izrael, od Dana do Beer Šebe, spozna
da je Samuel postavljen za proroka Jahvina.

<span id="an_3:21">3:21</span> Jahve se i dalje javljao u Šilu, jer se
objavljivao Samuelu, \[4:1\] i riječ se Samuelova obraćala svemu
Izraelu. (Eli je bio vrlo star, a njegovi su sinovi ustrajali u svome
opakom postupku pred Jahvom.)

<span id="an_4:1">4:1</span> U ono vrijeme skupiše Filistejci vojsku
protiv Izraela. Izraelci iziđoše pred njih da se pobiju i utaboriše se
kod Eben Haezera, dok su Filistejci udarili tabor kod Afeka.

<span id="an_4:2">4:2</span> Filistejci se svrstaše u bojni red protiv
Izraela i nasta žestoka bitka. Izrael podleže Filistejcima: oko četiri
tisuće ljudi pogibe na bojištu, na otvorenu polju.

<span id="an_4:3">4:3</span> Kad se narod vratio u tabor, rekoše
starješine Izraelove: "Zašto je Jahve dopustio da nas Filistejci danas
pobijede? Pođimo u Šilo po Kovčeg saveza Jahvina neka dođe u našu
sredinu i spasi nas iz ruku naših neprijatelja."

<span id="an_4:4">4:4</span> Narod posla ljude u Šilo i donesoše odande
Kovčeg saveza Jahve nad vojskama, koji stoluje nad kerubinima; oba sina
Elijeva, Hofni i Pinhas, dođoše kao pratioci Kovčega.

<span id="an_4:5">4:5</span> Kad je Kovčeg Jahvin stigao u tabor, sav
Izrael podiže gromki poklik, od kojega odjeknu zemlja.

<span id="an_4:6">4:6</span> Filistejci čuše taj gromki poklik i
zapitaše: "Što znači taj gromki poklik u taboru Hebreja?" I shvatiše da
je Kovčeg Jahvin stigao u njihov tabor.

<span id="an_4:7">4:7</span> Tada Filistejce obuze strah jer su
govorili: "Bog je došao u tabor!" I povikaše: "Jao nama! Tako nije bilo
dosad.

<span id="an_4:8">4:8</span> Jao nama! Tko će nas izbaviti iz ruke toga
silnog Boga? To je onaj koji je udario Egipat svakojakim nevoljama.

<span id="an_4:9">4:9</span> Ohrabrite se i budite junaci, Filistejci,
da ne postanete robovi Hebrejima kao što su oni bili robovi vama; budite
junaci i borite se!"

<span id="an_4:10">4:10</span> Tada Filistejci zametnuše bitku, Izraelci
biše potučeni i pobjegoše svaki u svoj šator. Poraz je bio silan, jer je
trideset tisuća pješaka poginulo na izraelskoj strani.

<span id="an_4:11">4:11</span> I Kovčeg Božji bi otet, i oba sina
Elijeva poginuše, Hofni i Pinhas.

<span id="an_4:12">4:12</span> Jedan Benjaminovac otrča iz bojnih redova
i stiže u Šilo još istoga dana, razderanih haljina i glave posute
prašinom.

<span id="an_4:13">4:13</span> Kad je stigao, Eli je sjedio na svojoj
stolici, pokraj vrata, pazeći na cestu, jer mu je srce strepilo za
Kovčeg Božji. Taj dakle čovjek dođe da gradu donese glas, i nasta silna
vika po svem gradu.

<span id="an_4:14">4:14</span> Kad je Eli čuo viku, upita: "Kakva je to
velika vika?" Čovjek se požuri i dođe da obavijesti Elija. -

<span id="an_4:15">4:15</span> A Eliju bijaše devedeset i osam godina,
oči mu bijahu ukočene te ništa više nije vidio. -

<span id="an_4:16">4:16</span> Čovjek reče Eliju: "Dolazim s bojišta,
danas sam utekao iz boja." Tada starac zapita: "Što se dogodilo, sine?"

<span id="an_4:17">4:17</span> Glasnik odgovori: "Izrael je pobjegao
pred Filistejcima, bio je to težak poraz za narod i još su oba tvoja
sina poginula i Kovčeg je Božji otet!"

<span id="an_4:18">4:18</span> Kad je spomenuo Kovčeg Božji, pade Eli sa
stolice nauznak kraj vrata, slomi vrat i umrije, jer je bio star čovjek
i težak. Bio je sudac u Izraelu četrdeset godina.

<span id="an_4:19">4:19</span> Njegova snaha, žena Pinhasova, bijaše
trudna i pred porodom. Kad je čula vijest da je otet Kovčeg Božji i da
je umro njezin svekar i poginuo njezin muž, savila se i rodila jer su je
najednom uhvatili trudovi.

<span id="an_4:20">4:20</span> Kako je bila na samrti, rekoše joj žene
koje stajahu oko nje: "Budi bez brige jer si rodila sina!" Ali ona ne
odgovori niti obrati misli na to.

<span id="an_4:21">4:21</span> Djetetu nadjenu ime Ikabod govoreći:
"Otišla je slava od Izraela." Time je mislila na oteti Kovčeg Božji i na
svoga svekra i svoga muža.

<span id="an_4:22">4:22</span> Zato reče: "Otišla je slava od Izraela"
jer je otet Kovčeg Božji.

<span id="an_5:1">5:1</span> Kad su Filistejci osvojili Kovčeg Božji,
prenesoše ga iz Eben Haezera u Ašdod.

<span id="an_5:2">5:2</span> Nato Filistejci uzeše Kovčeg Božji, unesoše
ga u hram Dagonov i smjestiše pokraj Dagona.

<span id="an_5:3">5:3</span> Sutradan ujutro, kad su žitelji Ašdoda
došli u hram Dagonov, gle, Dagon ležaše ničice na zemlji pred Kovčegom
Jahvinim. Oni digoše Dagona i metnuše ga natrag na njegovo mjesto.

<span id="an_5:4">5:4</span> Ali kad su ujutro uranili, gle, Dagon opet
ležaše ničice na zemlji pred Kovčegom Jahvinim; glava Dagona i obje
njegove ruke ležahu odsječene na pragu: na mjestu je stajao samo Dagonov
trup.

<span id="an_5:5">5:5</span> Zato Dagonovi svećenici i svi koji ulaze u
Dagonov hram ne staju nogom na prag Dagonov u Ašdodu sve do današnjeg
dana.

<span id="an_5:6">5:6</span> Tada ruka Jahvina teško pritisnu žitelje
Ašdoda i natjera ih u silan strah: udari ih čirevima, Ašdod i njegovo
područje.

<span id="an_5:7">5:7</span> Kad su ljudi u Ašdodu vidjeli što se
dogodilo, rekoše: "Kovčeg Boga Izraelova ne smije ostati kod nas jer se
ruka njegova ispriječila protiv nas i protiv našega boga Dagona."

<span id="an_5:8">5:8</span> Oni sazvaše i okupiše sve knezove
filistejske k sebi i rekoše: "Što da radimo s Kovčegom Boga Izraelova?"
A oni odgovoriše: "U Gat neka se prenese Kovčeg Boga Izraelova." I
prenesoše Kovčeg Boga Izraelova onamo.

<span id="an_5:9">5:9</span> Ali kad su ga prenijeli, ruka se Jahvina
spusti na grad i nasta silna strava: udari građane, od najmanjega do
najvećega, tako da im se pojaviše čirevi.

<span id="an_5:10">5:10</span> Oni tada poslaše Kovčeg Božji u Ekron.
Ali kad je Kovčeg Božji stigao u Ekron, povikaše Ekronjani: "Donesoše
Kovčeg Boga Izraelova k meni da pomori mene i sav moj narod!"

<span id="an_5:11">5:11</span> Zato sazvaše i okupiše sve knezove
filistejske i rekoše: "Pošaljite natrag Kovčeg Boga Izraelova, neka se
vrati na svoje mjesto da ne pomori mene i moj narod!" Jer vladaše smrtna
strava u svemu gradu, toliko ondje bijaše pritisnula ruka Božja.

<span id="an_5:12">5:12</span> Ljudi koji nisu pomrli bili su udareni
čirevima i bolni se vapaj grada dizao do neba.

<span id="an_6:1">6:1</span> Kovčeg Jahvin bijaše sedam mjeseci u zemlji
Filistejaca.

<span id="an_6:2">6:2</span> Tada Filistejci sazvaše svećenike i vrače i
zapitaše ih: "Što da radimo s Kovčegom Jahvinim? Poučite nas kako da ga
pošaljemo natrag na njegovo mjesto."

<span id="an_6:3">6:3</span> Oni odgovoriše: "Ako hoćete vratiti Kovčeg
Boga Izraelova, ne šaljite ga natrag prazna nego uza nj pošaljite i
naknadnicu. Tada ćete se izliječiti i znat ćete zašto se njegova ruka
nije okrenula od vas."

<span id="an_6:4">6:4</span> Oni zapitaše: "Kakvu naknadnicu treba da mu
pošaljemo?" Oni odgovoriše: "Prema broju filistejskih knezova, pet
zlatnih čireva i pet zlatnih štakora, jer je ista nevolja na vama i na
vašim knezovima.

<span id="an_6:5">6:5</span> Načinite, dakle, likove svojih čireva i
likove svojh štakora, koji vam zatiru zemlju, i dajte slavu Bogu
Izraelovu. Možda će dignuti ruku svoju od vas, od vaših bogova i od vaše
zemlje.

<span id="an_6:6">6:6</span> Zašto hoćete da vam srce otvrdne kao što je
bilo otvrdnulo Egipćanima i faraonu? Kad ih je Bog pritisnuo, nisu li ih
onda pustili da odu?

<span id="an_6:7">6:7</span> Pripremite sada jedna nova kola i uzmite
dvije krave dojilice koje još nisu nosile jarma: upregnite krave u kola,
a njihovu telad odvedite natrag u staju.

<span id="an_6:8">6:8</span> Tada ćete uzeti Kovčeg Jahvin i staviti ga
na kola. Zlatne predmete koje mu prinosite kao žrtvu naknadnicu stavit
ćete u kovčežić kraj njega i tako neka pođe.

<span id="an_6:9">6:9</span> Zatim gledajte: ako krene prema svome
kraju, put Bet Šemeša, onda je sigurno da nam je on zadao ovo veliko
zlo; ako li ne krene tako, znat ćemo da nas nije udarila njegova ruka,
nego da nam se to dogodilo slučajno."

<span id="an_6:10">6:10</span> Ljudi učiniše tako: uzeše dvije krave
dojilice i upregoše ih u kola, a njihovu telad zadržaše u staji.

<span id="an_6:11">6:11</span> Kovčeg Jahvin staviše na kola i kovčežić
sa zlatnim štakorima i s likovima svojih čireva.

<span id="an_6:12">6:12</span> Krave udariše ravno cestom prema Bet
Šemešu i jednako su išle istim putem, mukale su idući, a nisu skretale
ni desno ni lijevo. Filistejski knezovi pratili su ih do granice Bet
Šemeša.

<span id="an_6:13">6:13</span> Stanovnici Bet Šemeša upravo su bili
zabavljeni žetvom pšenice u dolini. Digavši oči, ugledaše Kovčeg i
potrčaše mu s veseljem u susret.

<span id="an_6:14">6:14</span> Kad su kola stigla na polje Jošue iz Bet
Šemeša, zaustaviše se. Ondje bijaše velik kamen. Tada iscijepaše drvo od
kola i prinesoše krave kao žrtvu paljenicu Jahvi.

<span id="an_6:15">6:15</span> Leviti bijahu skinuli Kovčeg Jahvin i
kovčežić što je bio kraj njega i u kojem su bili zlatni predmeti i sve
bijahu stavili na onaj veliki kamen. Stanovnici Bet Šemeša prinosili su
toga dana žrtve paljenice i klali žrtve klanice Jahvi.

<span id="an_6:16">6:16</span> Kad je to vidjelo pet filistejskih
knezova, vratiše se u Ekron isti dan.

<span id="an_6:17">6:17</span> A ovo je pet zlatnih čireva što su ih
Filistejci poslali kao žrtvu naknadnicu Jahvi: za Ašdod jedan, za Gazu
jedan, za Aškelon jedan, za Gat jedan, za Ekron jedan.

<span id="an_6:18">6:18</span> A zlatnih je štakora bilo toliko koliko
svih gradova filistejskih, u svih pet kneževina, od utvrđenih gradova do
otvorenih sela. Svjedok je veliki kamen na koji su položili Kovčeg
Jahvin i koji još i danas stoji na polju Jošue iz Bet Šemeša.

<span id="an_6:19">6:19</span> Sinovi Jekonijini nisu se radovali sa
stanovnicima Bet Šemeša kad su vidjeli Kovčeg Jahvin. Zato je Jahve
pobio sedamdeset ljudi među njima. Narod je tugovao zbog toga što ga je
Jahve tako teško iskušao.

<span id="an_6:20">6:20</span> Tada ljudi u Bet Šemešu rekoše: "Tko bi
mogao opstati pred Jahvom, ovim Svetim Bogom? Kome će otići sada od
nas?"

<span id="an_6:21">6:21</span> I poslaše poslanike stanovnicima Kirjat
Jearima i poručiše im: "Filistejci su vratili Kovčeg Jahvin. Dođite i
odnesite ga sebi."

<span id="an_7:1">7:1</span> Tada dođoše ljudi iz Kirjat Jearima i
odnesoše Kovčeg Jahvin sebi. Unesoše ga u kuću Abinadabovu, na uzvišici,
i posvetiše njegova sina Eleazara da čuva Kovčeg Jahvin.

<span id="an_7:2">7:2</span> Od dana kad je Kovčeg bio postavljen u
Kirjat Jearimu, prođe mnogo vremena - dvadeset godina - i sav je dom
Izraelov uzdisao za Jahvom.

<span id="an_7:3">7:3</span> Tada Samuel progovori svemu domu Izraelovu
ovako: "Ako se od svega srca svoga vraćate Jahvi, uklonite iz svoje
sredine tuđe bogove, baale i aštarte, i upravite srce svoje Jahvi i
njemu jedinome služite. Tada će vas on izbaviti iz ruke Filistejaca."

<span id="an_7:4">7:4</span> Sinovi Izraelovi ukloniše nato baale i
aštarte i služahu jedinome Jahvi.

<span id="an_7:5">7:5</span> Samuel tada zapovjedi: "Skupite sve sinove
Izraelove u Mispu da se pomolim Jahvi za vas."

<span id="an_7:6">7:6</span> Oni se dakle skupiše u Mispi; ondje su
grabili vodu i izlijevali je pred Jahvom. I postili su onaj dan i
priznavali: "Sagriješili smo Jahvi!" I Samuel je sudio sinovima
Izraelovim u Mispi.

<span id="an_7:7">7:7</span> Kad su Filistejci čuli da su se sinovi
Izraelovi skupili u Mispi, krenu filistejski knezovi da napadnu na
Izraela. Kad to vidješe sinovi Izraelovi, uplašiše se Filistejaca.

<span id="an_7:8">7:8</span> I zamoliše sinovi Izraelovi Samuela: "Ne
prestaj vapiti za nas Jahvi, Bogu našemu, da nas izbavi iz ruke
Filistejaca."

<span id="an_7:9">7:9</span> Samuel uze jedno janje sisanče i prinese ga
Jahvi kao žrtvu paljenicu i glasno se pomoli Jahvi za Izraela, i Jahve
ga usliša.

<span id="an_7:10">7:10</span> Dok je Samuel prinosio žrtvu paljenicu,
Filistejci su došli da udare na Izraela, ali Jahve toga dana zagrmi
silnom grmljavinom na Filistejce i tako ih prestraši i smete da su
podlegli Izraelu.

<span id="an_7:11">7:11</span> Ratnici izraelski iziđoše iz Mispe i
potjeraše Filistejce, tukući ih sve do ispod Bet Kara.

<span id="an_7:12">7:12</span> A Samuel uze jedan kamen i postavi ga
između Mispe i Ješane i nazva ga imenom Eben Haezer govoreći: "Dovde nam
je Jahve pomogao."

<span id="an_7:13">7:13</span> Tako su Filistejci bili poniženi i nikada
više ne navališe na zemlju Izraelovu, a ruka je Jahvina pritiskivala
Filistejce svega vijeka Samuelova.

<span id="an_7:14">7:14</span> I gradove koje Filistejci bijahu zauzeli
od Izraela vratiše se njemu, od Ekrona do Gata, i Izrael oslobodi
njihovo područje iz ruke filistejske. I bio je mir između Izraela i
Amorejaca.

<span id="an_7:15">7:15</span> Samuel je bio sudac u Izraelu svega svoga
vijeka.

<span id="an_7:16">7:16</span> Svake je godine obilazio Betel, Gilgal i
Mispu i u svim je tim mjestima sudio Izraelu.

<span id="an_7:17">7:17</span> Zatim se vraćao u Ramu, jer je ondje imao
svoju kuću i ondje je sudio Izraelu. Ondje je podigao i žrtvenik Jahvi.

<span id="an_8:1">8:1</span> Kad je Samuel ostario, postavio je svoje
sinove za suce u Izraelu.

<span id="an_8:2">8:2</span> Njegov prvorođenac zvao se Joel, a drugi
sin Abija; oni su bili suci u Beer Šebi.

<span id="an_8:3">8:3</span> Ali sinovi nisu išli stopama očevim:
gledali su na svoj dobitak, primali mito i izvrtali pravicu.

<span id="an_8:4">8:4</span> Tada se skupiše sve starješine izraelske i
dođoše k Samuelu u Ramu.

<span id="an_8:5">8:5</span> I rekoše mu: "Eto, ti si ostario, a tvoji
sinovi ne idu tvojim stopama. Postavi nam, dakle, kralja da nam vlada,
kao što je to kod svih naroda."

<span id="an_8:6">8:6</span> Ali Samuelu nije bilo drago što su rekli:
"Daj nam kralja da nam vlada!" Zato se Samuel pomoli Jahvi.

<span id="an_8:7">8:7</span> A Jahve reče Samuelu: "Poslušaj glas naroda
u svemu što od tebe traži, jer nisu odbacili tebe, nego su odbacili
mene, ne želeći da ja kraljujem nad njima.

<span id="an_8:8">8:8</span> Sve što su činili meni od onoga dana kad
sam ih izveo iz Egipta pa do današnjega dana - ostavili su mene i
služili tuđim bogovima - tako oni čine i tebi.

<span id="an_8:9">8:9</span> Sada, dakle, poslušaj njihov zahtjev, ali
ih svečano opomeni i pouči o pravima kralja koji će vladati nad njima."

<span id="an_8:10">8:10</span> Samuel ponovi sve Jahvine riječi narodu
koji je od njega tražio kralja.

<span id="an_8:11">8:11</span> I reče: "Ovo će biti pravo kralja koji će
kraljevati nad vama: uzimat će vaše sinove da mu služe kod bojnih kola i
kod konja i oni će trčati pred njegovim bojnim kolima.

<span id="an_8:12">8:12</span> Postavljat će ih za tisućnike i
pedesetnike; orat će oni njegovu zemlju, žeti njegovu žetvu, izrađivati
mu bojno oružje i opremu za njegova bojna kola.

<span id="an_8:13">8:13</span> Uzimat će kralj vaše kćeri da mu
priređuju mirisne pomasti, da mu kuhaju i peku.

<span id="an_8:14">8:14</span> Uzimat će najbolja vaša polja, vaše
vinograde i vaše maslinike i poklanjat će ih svojim dvoranima.

<span id="an_8:15">8:15</span> Uzimat će desetinu od vaših usjeva i
vaših vinograda i davat će je svojim dvoranima i svojim službenicima.

<span id="an_8:16">8:16</span> Uzimat će vaše sluge i vaše sluškinje,
vaše najljepše volove i magarce i upotrebljavat će ih za svoj posao.

<span id="an_8:17">8:17</span> Uzimat će desetinu od vaše sitne stoke, a
vi sami postat ćete mu robovi.

<span id="an_8:18">8:18</span> I kad jednoga dana budete vapili za pomoć
zbog kralja koga ste sami izabrali, Jahve vas neće uslišati u onaj dan!"

<span id="an_8:19">8:19</span> Narod nije htio poslušati Samuelova glasa
nego reče: "Ne! Hoćemo da kralj vlada nad nama!

<span id="an_8:20">8:20</span> Tako ćemo i mi biti kao svi narodi: sudit
će nam naš kralj, bit će nam vođa i vodit će naše ratove."

<span id="an_8:21">8:21</span> Kad je Samuel čuo što narod govori, kaza
sve Jahvi.

<span id="an_8:22">8:22</span> A Jahve reče Samuelu: "Poslušaj njihovu
želju i postavi im kralja!" Tada Samuel reče Izraelcima: "Vratite se
svaki u svoj grad!"

<span id="an_9:1">9:1</span> Živio u ono vrijeme jedan čovjek u
Benjaminovu plemenu po imenu Kiš, sin Abiela, sina Serora, sina
Bekorata, sina Afijahova; bio je iz plemena Benjaminova, čovjek imućan.

<span id="an_9:2">9:2</span> Imao je sina po imenu Šaula, koji je bio
mlad i lijep. Među sinovima Izraelovim nije bilo ljepšega čovjeka od
njega: za glavu bijaše viši od svega naroda.

<span id="an_9:3">9:3</span> Uto se Kišu, Šaulovu ocu, izgubilo nekoliko
magarica, pa Kiš reče svome sinu Šaulu: "Uzmi sa sobom jednoga momka pa
ustani i idi tražiti magarice!"

<span id="an_9:4">9:4</span> I prođoše oni Efrajimovu goru i prođoše
zemlju Šališu, ali ne nađoše ništa; prođoše zemlju Šaalim, ali magarica
ne bijaše ondje; prođoše i zemlju Benjaminovu, ali ne nađoše ništa.

<span id="an_9:5">9:5</span> Kad su došli u zemlju Suf, reče Šaul momku
koji ga je pratio: "Hajde, vratimo se da se ne bi otac okanio magarica i
zabrinuo se za nas!"

<span id="an_9:6">9:6</span> A on mu odgovori: "Eno, u onom ondje gradu
živi čovjek Božji; to je vrlo ugledan čovjek: što god rekne, sve se
zacijelo ispunja. Pođimo, dakle, k njemu, možda će nas uputiti u ono
zbog čega smo pošli na put."

<span id="an_9:7">9:7</span> A Šaul reče svome momku: "Ako zaista pođemo
onamo, što ćemo ponijeti čovjeku? Kruha je nestalo u našim torbama,
nemamo dara da ponesemo čovjeku Božjem. Što mu možemo dati?"

<span id="an_9:8">9:8</span> A momak opet progovori i reče Šaulu: "Gle,
imam u ruci četvrt šekela srebra: dat ću ga Božjem čovjeku da nas uputi
kamo bismo išli."

<span id="an_9:10">9:10</span> Šaul odvrati svome momku: "Dobro veliš.
Hajdemo!" I krenuše u grad gdje je živio čovjek Božji.

<span id="an_9:11">9:11</span> Kad su se penjali usponom prema gradu,
sretoše djevojke koje su izašle da zahvate vode. I zapitaše ih: "Je li
gore vidjelac?" -

<span id="an_9:9">9:9</span> Nekoć se u Izraelu, kad bi išli pitati Boga
za savjet, govorilo: "Hajde, pođimo k vidiocu!" Jer koga danas zovu
prorokom nekoć se zvao vidjelac. -

<span id="an_9:12">9:12</span> One im odgovore ovako: "Jest, vidjelac je
pred vama. Upravo je stigao u grad, jer danas narod ima žrtvu na
uzvišici.

<span id="an_9:13">9:13</span> Čim uđete u grad, naći ćete ga još prije
nego što se popne na uzvišicu da sudjeluje na žrtvenoj gozbi. Narod neće
jesti dok on ne dođe, jer on mora blagosloviti žrtvu, a onda će tek
uzvanici jesti. Zato idite odmah gore, jer ćete ga sada još naći."

<span id="an_9:14">9:14</span> Oni otiđoše gore u grad. Kad su ulazili
na vrata, Samuel ih susrete polazeći na uzvišicu.

<span id="an_9:15">9:15</span> A dan prije nego što je Šaul došao bijaše
Jahve objavio Samuelu:

<span id="an_9:16">9:16</span> "Sutra u ovo doba poslat ću k tebi
čovjeka iz Benjaminove zemlje. Ti ćeš ga pomazati za kneza nad mojim
narodom Izraelom. On će izbaviti moj narod iz ruke filistejske. Vidio
sam nevolju svoga naroda i njegov je vapaj dopro do mene."

<span id="an_9:17">9:17</span> A kad je Samuel ugledao Šaula, Jahve mu
progovori: "Evo ti čovjeka za koga ti rekoh: 'Taj će vladati nad mojim
narodom.'"

<span id="an_9:18">9:18</span> Šaul pristupi Samuelu na vratima i reče:
"Daj mi kaži gdje je vidiočeva kuća."

<span id="an_9:19">9:19</span> A Samuel odgovori Šaulu: "Ja sam
vidjelac. Pođi preda mnom na uzvišicu, danas ćete sa mnom jesti. Sutra
ću te ujutro otpustiti i sve ću ti kazati što ti je na srcu.

<span id="an_9:20">9:20</span> A za magarice koje su ti se izgubile
prije tri dana ne uznemiruj se jer su se našle. Uostalom, kome pripada
sve što je najdragocjenije u Izraelu? Zar ne tebi i svemu domu tvoga
oca?"

<span id="an_9:21">9:21</span> A Šaul odgovori ovako: "Nisam li ja od
Benjaminova plemena, najmanjega plemena Izraelova? A moj rod nije li
najneznatniji između svih rodova Benjaminova plemena? Zašto mi, dakle,
govoriš takve riječi?"

<span id="an_9:22">9:22</span> Samuel uze Šaula i njegova momka, odvede
ih u sobu i dade im mjesto u pročelju među uzvanicima, kojih je bilo
tridesetak.

<span id="an_9:23">9:23</span> Zatim Samuel reče kuharu: "Donesi dio
koji ti dadoh i za koji ti rekoh da ga staviš na stranu."

<span id="an_9:24">9:24</span> Kuhar uze but, donese ga i stavi pred
Šaula, a Samuel mu reče: "Evo, pred tobom je ono što je sačuvano za
tebe. Jedi, jer to ti je sačuvano baš za ovu zgodu." Tako je u onaj dan
Šaul jeo sa Samuelom.

<span id="an_9:25">9:25</span> Potom odande siđoše u grad. Ondje
prostriješe Šaulu na krovu.

<span id="an_9:26">9:26</span> I on leže na počinak. Čim je svanula
zora, Samuel zovnu Šaula (na krovu) govoreći: "Ustani da te otpustim!"
Kad je Šaul ustao, izađoše obojica, on i Samuel.

<span id="an_9:27">9:27</span> Kad su došli na kraj grada, reče Samuel
Šaulu: "Kaži momku neka pođe naprijed pred nama! A ti stani sada da ti
objavim riječ Božju."

<span id="an_10:1">10:1</span> Tada Samuel uze uljanicu s uljem te je
izli na glavu Šaulu; zatim ga poljubi i reče: "Ovim te Jahve pomazao za
kneza nad svojim narodom Izraelom. Ti ćeš vladati nad narodom Jahvinim i
izbavit ćeš ga iz ruke njegovih neprijatelja unaokolo. I evo ti znaka da
te Jahve pomazao za kneza nad svojom baštinom.

<span id="an_10:2">10:2</span> Kad odeš sada od mene, naći ćeš dva
čovjeka kod Rahelina groba, na granici zemlje Benjaminove, u Selsahu.
Oni će ti reći: 'Našle su se magarice koje si pošao tražiti; i gle, tvoj
je otac zaboravio na magarice, a zabrinut je za vas i govori: Što da
učinim za svoga sina?'

<span id="an_10:3">10:3</span> A kad odeš odande dalje i dođeš do
Taborskog Hrasta, srest ćeš ondje tri čovjeka koja će ići gore k Bogu u
Betel. Jedan će nositi tri jareta, drugi tri okrugla kruha, a treći
mijeh vina.

<span id="an_10:4">10:4</span> Oni će te pozdraviti i dat će ti dva
kruha, a ti ih primi iz njihove ruke.

<span id="an_10:5">10:5</span> Poslije toga doći ćeš u Gibeu Božju (gdje
se nalazi filistejski stup). Kad uđeš u grad, namjerit ćeš se na povorku
proroka koji će silaziti s uzvišice, a pred njima harfe, bubnjevi, frule
i citre; oni će biti u proročkom zanosu.

<span id="an_10:6">10:6</span> Tada će na te sići duh Jahvin te ćeš
pasti u proročki zanos s njima i promijenit ćeš se u drugog čovjeka.

<span id="an_10:7">10:7</span> A kad ti se ispune ti znakovi, onda čini
kako ti se prilika pruži jer je Bog s tobom.

<span id="an_10:8">10:8</span> Zatim ćeš sići preda mnom u Gilgal i ja
ću sići k tebi da prinesem žrtve paljenice i žrtve pričesnice. Sedam
dana čekaj dok ne dođem k tebi i ne poučim te što ćeš činiti."

<span id="an_10:9">10:9</span> Čim je Šaul okrenuo leđa da ode od
Samuela, Bog mu promijeni srce i svi se oni znakovi ispuniše u onaj dan.

<span id="an_10:10">10:10</span> Kad su, naime, došli u Gibeu, gle, dođe
mu u susret povorka proroka i duh Božji siđe na njega te on pade u
proročki zanos usred njih.

<span id="an_10:11">10:11</span> I kad su ga svi koji ga poznavahu
otprije vidjeli gdje prorokuje s prorocima, počeše govoriti jedan
drugome: "Što se to dogodilo sa sinom Kiševim? Zar je Šaul među
prorocima?"

<span id="an_10:12">10:12</span> A jedan od njih odvrati i reče: "A tko
je njihov otac?" Otuda je nastala poslovica: "Zar je i Šaul među
prorocima?"

<span id="an_10:13">10:13</span> Kad je prošao njegov zanos, Šaul se
vrati kući.

<span id="an_10:14">10:14</span> A Šaulov stric upita njega i njegova
momka: "Kamo ste išli?" A Šaul odgovori: "Da tražimo magarice; a kad smo
vidjeli da ih nema, otišli smo k Samuelu."

<span id="an_10:15">10:15</span> A njegov ga stric zamoli: "Pripovijedaj
mi što vam je rekao Samuel."

<span id="an_10:16">10:16</span> A Šaul odgovori svome stricu: "Rekao
nam je da su se našle magarice." Ali mu ništa ne reče o kraljevskoj
časti koju mu je prorekao Samuel.

<span id="an_10:17">10:17</span> Poslije toga Samuel sazva narod pred
Jahvu u Mispu

<span id="an_10:18">10:18</span> i reče sinovima Izraelovim: "Ovako
govori Jahve: 'Ja sam izveo Izraela iz Egipta i izbavio sam vas iz
egipatske ruke i iz ruke svih kraljevstava koja su vas tlačila.

<span id="an_10:19">10:19</span> A vi ste danas odbacili svoga Boga,
onoga koji vas je izbavljao od svih vaših zala i svih vaših nevolja i
rekli ste mu: 'Ne, nego postavi kralja nad nama!' Zato sada stanite pred
Jahvom po svojim plemenima i rodovima.'"

<span id="an_10:20">10:20</span> Potom Samuel privede sva plemena
Izraelova i ždrijeb pade na pleme Benjaminovo.

<span id="an_10:21">10:21</span> Zatim privede pleme Benjaminovo po
rodovima i ždrijeb pade na Matrijev rod; a kad privede Matrijev rod,
čovjeka po čovjeka, ždrijeb pade na Šaula, sina Kiševa; ali kad ga
potražiše, na nađoše ga.

<span id="an_10:22">10:22</span> Tada još jednom upitaše Jahvu: "Je li
taj čovjek došao ovamo?" A Jahve odgovori: "Eno ga, sakrio se za
tovarom."

<span id="an_10:23">10:23</span> Otrčaše i dovedoše ga odande; a kad je
stao usred naroda, bijaše glavom i ramenima viši od sviju.

<span id="an_10:24">10:24</span> Tada Samuel reče svemu narodu: "Vidite
li koga je izabrao Jahve? Nema mu ravna u svemu narodu." I sav narod uze
klicati i vikati: "Živio kralj!"

<span id="an_10:25">10:25</span> Nato Samuel objavi narodu kraljevsko
pravo i zapisa ga u knjigu koju položi pred Jahvu. Najposlije Samuel
otpusti sav narod da ide svaki svojoj kući.

<span id="an_10:26">10:26</span> Šaul se također vrati kući u Gibeu, a s
njim pođoše junaci kojima je Bog taknuo srce.

<span id="an_10:27">10:27</span> Ali neke ništarije rekoše: "Kako će nas
taj spasiti?" I prezreše ga i ne donesoše mu nikakva dara.

<span id="an_11:1">11:1</span> Otprilike poslije mjesec dana dođe Amonac
Nahaš i utabori se kod Jabeša Gileadskog. Svi Jabešani poručiše Nahašu:
"Sklopi savez s nama pa ćemo ti se pokoriti."

<span id="an_11:2">11:2</span> Ali im Amonac Nahaš odgovori: "Ovako ću
sklopiti savez s vama: svakome ću od vas iskopati desno oko, i tako ću
učiniti sramotu svemu Izraelu."

<span id="an_11:3">11:3</span> A jabeške mu starješine rekoše: "Ostavi
nam sedam dana da pošaljemo glasnike u sve krajeve Izraelove, pa ako se
ne nađe nitko da nas izbavi, predat ćemo se tebi."

<span id="an_11:4">11:4</span> I dođoše poslanici u Šaulovu Gibeu te
izložiše sve narodu da čuje. Tada sav narod zaplaka iza glasa.

<span id="an_11:5">11:5</span> A gle, Šaul je upravo išao za govedima iz
polja pa upita: "Što je ljudima te plaču?" I pripovjediše mu što su
rekli Jabešani.

<span id="an_11:6">11:6</span> Kad je Šaul čuo te riječi, duh Jahvin
siđe na njega i silan gnjev uskipje u njemu.

<span id="an_11:7">11:7</span> I uze on dva vola, isiječe ih i komade
razasla po poslanicima u sve krajeve Izraelove i poruči: "Tko ne pođe za
Šaulom, ovako će biti s njegovim govedima." I strah Božji obuze ljude te
pođoše kao jedan čovjek.

<span id="an_11:8">11:8</span> Šaul ih izbroji u Bezeku: i bijaše sinova
Izraelovih tri stotine tisuća, a Judinih ljudi trideset tisuća.

<span id="an_11:9">11:9</span> Zatim reče poslanicima koji bijahu došli:
"Ovako recite Jabešanima u Gileadu: sutra, kad sunce pripeče, stići će
vam pomoć." Kad su se poslanici vratili, javiše sve to Jabešanima i oni
se obradovaše.

<span id="an_11:10">11:10</span> I poručiše Nahašu: "Sutra ćemo izaći k
vama, pa učinite s nama što vam bude drago."

<span id="an_11:11">11:11</span> Sutradan Šaul razdijeli narod u tri
čete, koje provališe u tabor o jutarnjoj straži i tukoše Amonce do
najveće dnevne žege; a što preživje, rasprša se da ni dvojica ne ostaše
zajedno.

<span id="an_11:12">11:12</span> Tada narod reče Samuelu: "Tko je onaj
što je govorio: 'Zar će Šaul kraljevati nad nama?' Dajte te ljude da ih
pogubimo!"

<span id="an_11:13">11:13</span> Ali Šaul odgovori: "Neka se ne pogubi u
ovaj dan nitko, jer je danas Jahve izvojevao pobjedu u Izraelu."

<span id="an_11:14">11:14</span> Tada Samuel reče narodu: "Hajdemo u
Gilgal da ondje potvrdimo kraljevstvo."

<span id="an_11:15">11:15</span> I sav narod krenu u Gilgal i ondje
postaviše Šaula za kralja pred Jahvom, u Gilgalu. Ondje žrtvovaše pred
Jahvom žrtve pričesnice i ondje je Šaul sa svim Izraelcima slavio
slavlje.

<span id="an_12:1">12:1</span> Tada Samuel reče svemu Izraelu: "Evo,
ispunio sam vašu želju u svemu što ste od mene tražili i postavih kralja
nad vama.

<span id="an_12:2">12:2</span> I od sada će kralj ići pred vama. A ja
sam ostario i osijedio i moji sinovi eto su među vama. Ja sam išao pred
vama od svoje mladosti pa do današnjega dana.

<span id="an_12:3">12:3</span> Evo me! Posvjedočite protiv mene pred
Jahvom i pred njegovim pomazanikom: kome sam oteo vola i kome sam oteo
magarca? Koga sam prevario? Koga sam tlačio? Od koga sam primio mito da
bih zažmirio na jedno oko? Ja ću vam sve natrag vratiti."

<span id="an_12:4">12:4</span> A oni odgovoriše: "Nisi nas prevario,
nisi nas tlačio, nisi ni od koga primio ništa."

<span id="an_12:5">12:5</span> Još im reče: "Svjedok je Jahve protiv vas
i svjedok je njegov pomazanik u ovaj dan da niste našli ništa u mojoj
ruci." A oni odgovoriše: "Tako je!"

<span id="an_12:6">12:6</span> Tada Samuel reče narodu: "Jest, svjedok
je Jahve koji je postavio Mojsija i Arona i koji je izveo vaše oce iz
Egipta.

<span id="an_12:7">12:7</span> Stanite sada ovamo da probesjedim s vama
pred Jahvom i da vas podsjetim na sva velika djela koja je učinio Jahve
vama i vašim ocima.

<span id="an_12:8">12:8</span> Kad je Jakov došao u Egipat, Egipćani su
ih pritisnuli, a vaši su oci vapili Jahvi za pomoć. I Jahve posla
Mojsija i Arona, koji izvedoše oce vaše iz Egipta i naseliše ih na ovome
mjestu.

<span id="an_12:9">12:9</span> Ali oni zaboraviše Jahvu, Boga svoga, i
on ih predade u ruke Siseri, vojvodi hasorske vojske, i u ruke
Filistejaca, i u ruke moapskome kralju, koji su vojevali na njih.

<span id="an_12:10">12:10</span> I opet su vapili Jahvi za pomoć
govoreći: 'Zgriješili smo jer smo ostavili Jahvu i uzeli služiti baalima
i aštartama; izbavi nas sada iz ruku naših neprijatelja pa ćemo ti
služiti!'

<span id="an_12:11">12:11</span> I Jahve posla Jerubaala i Baraka,
Jiftaha i Samuela te vas izbavi iz ruku vaših neprijatelja unaokolo,
tako da ste mogli živjeti bez straha.

<span id="an_12:12">12:12</span> Ali kad vidjeste Nahaša, kralja
amonskoga, kako ide na vas, rekoste mi: 'Ne, nego kralj neka vlada nad
nama!' Pa ipak je vaš kralj Jahve, vaš Bog!

<span id="an_12:13">12:13</span> I eto vam sada kralja koga ste
izabrali! Eto, Jahve je postavio kralja nad vama.

<span id="an_12:14">12:14</span> Ako se budete bojali Jahve i njemu
budete služili, ako budete slušali njegov glas i ne budete se protivili
njegovim zapovijedima, slijedit ćete Jahvu, Boga svoga, vi i kralj koji
kraljuje nad vama.

<span id="an_12:15">12:15</span> Ako li ne budete slušali Jahvina glasa,
ako se budete protivili njegovim zapovijedima, tada će se ruka Jahvina
spustiti na vas i na vašega kralja da vas uništi.

<span id="an_12:16">12:16</span> Sada još jednom pristupite i vidite
veliki znak koji će Jahve učiniti pred vašim očima.

<span id="an_12:17">12:17</span> Nije li sada pšenična žetva? Ali ja ću
zazvati Jahvu i on će poslati gromove i kišu. I jasno ćete razabrati
kako je veliko zlo koje ste učinili pred Jahvom tražeći sebi kralja."

<span id="an_12:18">12:18</span> Tada Samuel zazva Jahvu i Jahve posla
gromove i kišu u onaj dan i sav se narod vrlo poboja Jahve i Samuela.

<span id="an_12:19">12:19</span> I sav narod reče Samuelu: "Moli se
Jahvi, svome Bogu, za svoje sluge da ne pomremo, jer smo svim svojim
grijesima dodali zlo tražeći sebi kralja."

<span id="an_12:20">12:20</span> Ali Samuel reče narodu: "Ne bojte se!
Vi ste, doduše, učinili sve ovo zlo, ali sada ne ostavljajte više Jahvu,
nego služite Jahvi svim svojim srcem.

<span id="an_12:21">12:21</span> Ne priklanjajte se više ništavim
idolima koji vam ništa ne koriste, ništa vam ne pomažu jer su samo
ništavila.

<span id="an_12:22">12:22</span> A Jahve neće odbaciti svoga naroda,
radi velikog imena svoga, jer se Jahve udostojao da vas učini svojim
narodom.

<span id="an_12:23">12:23</span> A od mene neka je daleko da zgriješim
Jahvi prestajući moliti za vas i upućivati vas na dobar i pošten put.

<span id="an_12:24">12:24</span> Samo se bojte Jahve i njemu iskreno
služite svim svojim srcem; jer, pogledajte kako se velikim očitovao među
vama.

<span id="an_12:25">12:25</span> Ako li budete činili zlo, propast ćete
vi i vaš kralj."

<span id="an_13:1">13:1</span> Šaulu je bilo ... godina kad je postao
kralj, a kraljevao je ... i dvije godine nad Izraelom.

<span id="an_13:2">13:2</span> Šaul izabra sebi tri tisuće Izraelaca:
dvije tisuće od njih bijahu sa Šaulom u Mikmasu i u Betelskoj gori, a
jedna tisuća bijaše s Jonatanom u Benjaminovoj Gebi. Ostali je narod
Šaul otpustio svakoga u njegov šator.

<span id="an_13:3">13:3</span> Jonatan sruši filistejski stup koji je
stajao u Gibei i Filistejci saznaše da su se Hebreji pobunili. Šaul
zapovjedi te zatrubiše u rog po svoj zemlji

<span id="an_13:4">13:4</span> i sav Izrael doznade novost: "Šaul je
srušio filistejski stup, Izrael se omrazio Filistejcima!" I narod se
poče skupljati oko Šaula u Gilgalu.

<span id="an_13:5">13:5</span> A Filistejci se skupiše da vojuju na
Izraela: tri tisuće bojnih kola, šest tisuća konja, a mnoštvo naroda kao
pijeska na morskoj obali. I utaboriše se kod Mikmasa, istočno od Bet
Avena.

<span id="an_13:6">13:6</span> Kad su Izraelci vidjeli da su u nevolji i
da je narod pritisnut od neprijatelja, posakrivaše se u pećine, jame,
kamenjake, jarke i čatrnje.

<span id="an_13:7">13:7</span> Neki su prešli i preko gazova Jordana u
zemlju Gadovu i Gileadovu. Šaul je još bio u Gilgalu, a sav je narod oko
njega drhtao od straha.

<span id="an_13:8">13:8</span> On pričeka sedam dana kako mu je odredio
Samuel; ali kad Samuel nije došao u Gilgal, narod se stade razilaziti od
Šaula.

<span id="an_13:9">13:9</span> Tada reče Šaul: "Donesite mi žrtvu
paljenicu i žrtve pričesnice!" I prinese žrtvu paljenicu.

<span id="an_13:10">13:10</span> I upravo je završavao žrtvu paljenicu,
kad eto Samuela; Šaul mu iziđe u susret da ga pozdravi.

<span id="an_13:11">13:11</span> Samuel ga upita: "Što si učinio?" A
Šaul odgovori: "Kad sam vidio da se narod razilazi od mene, a ti da ne
dolaziš do određenoga dana, a Filistejci se skupili u Mikmasu,

<span id="an_13:12">13:12</span> pomislio sam: sad će udariti Filistejci
na me u Gilgalu, a ja neću stići molitvom ublažiti Jahvu! Zato se
odvažih i prinesoh žrtvu paljenicu."

<span id="an_13:13">13:13</span> Samuel tada reče Šaulu: "Ludo si radio!
Da si održao zapovijed koju ti je dao Jahve, tvoj Bog, Jahve bi učvrstio
tvoje kraljevstvo nad Izraelom dovijeka.

<span id="an_13:14">13:14</span> A sada se tvoje kraljevstvo neće trajno
održati: Jahve je potražio sebi čovjeka po svom srcu i odredio ga za
kneza nad svojim narodom, jer ti nisi održao što ti je Jahve
zapovjedio."

<span id="an_13:15">13:15</span> Nato Samuel ustade i ode iz Gilgala
svojim putem. Što je naroda ostalo, pođe za Šaulom u susret ratnicima.
Kad su došli iz Gilgala u Gebu Benjaminovu, Šaul pobroji narod koji je
ostao uza nj i bijaše ga oko šest stotina ljudi.

<span id="an_13:16">13:16</span> Šaul i sin mu Jonatan s ljudima što
bijahu s njima zaposjeli su Benjaminovu Gebu, a Filistejci se utaborili
u Mikmasu.

<span id="an_13:17">13:17</span> Tada iz filistejskog tabora izađe četa
pljačkaša u tri odjela: jedan odio udari prema Ofri u zemlju šualsku;

<span id="an_13:18">13:18</span> drugi odio krenu prema Bet Horonu, a
treći odio udari prema Gebi koja se uz Dolinu hijena diže nad pustinjom.

<span id="an_13:19">13:19</span> A po svoj zemlji Izraelovoj nije bilo
kovača, jer su Filistejci rekli: "Treba sve učiniti da Hebreji ne bi
pravili sebi mačeva i kopalja."

<span id="an_13:20">13:20</span> Zato su svi Izraelci išli k
Filistejcima ako je tko htio da prekuje svoj raonik ili motiku, svoju
sjekiru ili ostan za volove.

<span id="an_13:21">13:21</span> A cijena je bila dvije trećine šekela
za raonike i motike, jedna trećina za oštrenje sjekire i za nasađivanje
ostana.

<span id="an_13:22">13:22</span> Tako se dogodilo da na dan bitke kod
Mikmasa nitko od svega naroda koji bijaše sa Šaulom i Jonatanom nije
imao ni mača ni koplja u ruci; samo ih imahu Šaul i njegov sin Jonatan.

<span id="an_13:23">13:23</span> A dotle jedna straža filistejska bijaše
izišla prema klancu kod Mikmasa.

<span id="an_14:1">14:1</span> Jednoga dana Šaulov sin Jonatan reče
svome momku štitonoši: "Hajde da prijeđemo do filistejske straže koja je
ondje prijeko." Svome ocu nije ništa o tom javio.

<span id="an_14:2">14:2</span> Šaul je sjedio na međi Gebe, pod šipkom
koji je stajao kraj gumna; a bilo je s njim oko šest stotina ljudi.

<span id="an_14:3">14:3</span> A Ahija, sin Ahituba, brata Ikaboda, sina
Pinhasa, sina Elija, svećenika Jahvina u Šilu, nosio je u to vrijeme
oplećak. Narod nije primijetio da je Jonatan otišao.

<span id="an_14:4">14:4</span> U sredini klanca kuda je Jonatan htio
prijeći da dođe do filistejske straže bila je litica s jedne strane i
litica s druge strane. Jedna se zvala Boses, a druga Sene.

<span id="an_14:5">14:5</span> Prva je litica stajala na sjeveru
nasuprot Mikmasu, a druga na jugu nasuprot Gebi.

<span id="an_14:6">14:6</span> Jonatan reče svome štitonoši: "Hajde da
prijeđemo do straže onih neobrezanika. Možda će Jahve učiniti nešto za
nas, jer ništa ne priječi Jahvu da udijeli pobjedu - bilo mnogo ljudi
ili malo."

<span id="an_14:7">14:7</span> A štitonoša mu odgovori: "Čini sve na što
te srce tvoje potiče. Ja ću s tobom, moje je srce kao tvoje srce."

<span id="an_14:8">14:8</span> Jonatan mu reče: "Evo, prijeći ćemo k tim
ljudima i pokazat ćemo im se.

<span id="an_14:9">14:9</span> Ako nam reknu ovako: 'Ne mičite se dok ne
dođemo do vas', tada ćemo se ustaviti na mjestu i nećemo se uspinjati k
njima.

<span id="an_14:10">14:10</span> Ako li nam reknu ovako: 'Uspnite se k
nama', tada ćemo se uspeti, jer ih je Jahve predao nama u ruke. To će
nam biti znak."

<span id="an_14:11">14:11</span> Kad su se obojica pokazala filistejskoj
straži, rekoše Filistejci: "Gle, Hebreji su počeli izlaziti iz rupa u
koje su se skrili."

<span id="an_14:12">14:12</span> I stražari doviknuše Jonatanu i njegovu
štitonoši: "Uspnite se k nama da vas nešto naučimo!" A Jonatan reče
svome štitonoši: "Penji se za mnom, jer ih je Jahve predao u ruke
Izraelove."

<span id="an_14:13">14:13</span> Jonatan se poče penjati pomažući se
rukama i nogama, a za njim njegov štitonoša. Filistejci su padali pred
Jonatanom, a njegov ih je štitonoša ubijao za njim.

<span id="an_14:14">14:14</span> U tome prvom pokolju što ga učiniše
Jonatan i njegov štitonoša pade dvadesetak ljudi na otprilike pola jutra
izoranog polja.

<span id="an_14:15">14:15</span> Tada se proširi strah po taboru i po
polju, a i stražare i četu pljačkaša obuze strava; i zemlja zadrhta i
bijaše to silan strah Božji.

<span id="an_14:16">14:16</span> A Šaulovi stražari u Benjaminovoj Gebi
opaziše da se mnoštvo u taboru uskomešalo na sve strane.

<span id="an_14:17">14:17</span> I Šaul reče ljudima koji su bili s
njim: "Prozovite ljude i vidite tko je otišao od nas." A kad prozvaše,
gle, ne bijaše Jonatana i njegova štitonoše!

<span id="an_14:18">14:18</span> Tada Šaul reče Ahiji: "Primakni
oplećak! Posavjetuj se s Jahvom!" On je, naime, tada nosio oplećak pred
sinovima Izraelovim.

<span id="an_14:19">14:19</span> Ali dok je Šaul govorio sa svećenikom,
bivala je buka u filistejskom taboru sve veća, pa Šaul reče svećeniku:
"Povuci ruku!"

<span id="an_14:20">14:20</span> Nato Šaul i sav narod što je bio s njim
krenuše zajedno na mjesto boja, i gle, ondje bijahu isukali mačeve jedni
na druge i velika pomutnja vladaše među njima.

<span id="an_14:21">14:21</span> A oni Hebreji koji su već poodavno bili
u službi Filistejaca i sada pošli s njima na vojsku, odmetnuše se od
njih i pristadoše uz Izraelce koji bijahu sa Šaulom i Jonatanom.

<span id="an_14:22">14:22</span> I svi Izraelci koji se bijahu sakrili u
Efrajimovoj gori, čuvši da Filistejci bježe, nagrnuše za njima u boj.

<span id="an_14:23">14:23</span> Tako je Jahve udijelio pobjedu Izraelu
u onaj dan, a boj se raširio sve do preko Bet Horona.

<span id="an_14:24">14:24</span> Izraelci su onog dana bili vrlo
izmoreni, jer je Šaul izrekao nad narodom ovu zakletvu: "Proklet bio
čovjek koji okusi hrane prije večeri, prije nego što se osvetim svojim
neprijateljima!" Tako sav narod ne okusi hrane toga dana.

<span id="an_14:25">14:25</span> Ali je ondje bilo medenoga saća na
površini zemlje.

<span id="an_14:26">14:26</span> Kad je narod došao onamo, vidje gdje
teče med, ali nitko ne prinese ruke k ustima, jer se narod bojao
zakletve.

<span id="an_14:27">14:27</span> Samo Jonatan, koji nije čuo kad je
njegov otac zakleo narod, primače vrh štapa koji mu bijaše u ruci i
zamoči ga u medeno saće, zatim prinese ruku k ustima; i odmah mu se
zasvijetliše oči.

<span id="an_14:28">14:28</span> Tada jedan iz naroda progovori i reče
mu: "Tvoj je otac zakleo narod govoreći: 'Proklet bio onaj koji okusi
hrane danas!'"

<span id="an_14:29">14:29</span> A Jonatan odgovori: "Moj otac svaljuje
nesreću na zemlju. Gledajte kako su mi se zasvijetlile oči jer sam
okusio malo toga meda.

<span id="an_14:30">14:30</span> Što bi tek bilo da je narod slobodno
jeo od plijena koji je zadobio od neprijatelja? Ne bi li filistejski
poraz bio još veći?"

<span id="an_14:31">14:31</span> Onoga dana potukoše Filistejce od
Mikmasa sve do Ajalona, a narod je bio na kraju svojih snaga.

<span id="an_14:32">14:32</span> Tada se narod baci na plijen, nahvata
sitne stoke, goveda i teladi i poče ih klati na goloj zemlji i jesti
meso s krvlju.

<span id="an_14:33">14:33</span> I javiše to Šaulu govoreći: "Gle, narod
griješi Jahvi jedući meso s krvlju!" A on reče: "Iznevjeriste se!
Dovaljajte mi ovamo velik kamen!"

<span id="an_14:34">14:34</span> Zatim reče: "Zađite među narod i recite
svima neka svaki dovede k meni svoga vola ili ovcu; ovdje ćete ih klati
i jesti, a nećete griješiti Jahvi jedući meso s krvlju." Tako sav narod
još iste noći dovede što je tko imao i to su ondje klali.

<span id="an_14:35">14:35</span> A Šaul podiže žrtvenik Jahvi; bijaše to
prvi žrtvenik koji je podigao Jahvi.

<span id="an_14:36">14:36</span> Nato reče Šaul: "Pođimo još noćas u
potjeru za Filistejcima i plijenimo ih dok ne svane jutro! Nećemo im
ostaviti nijednoga čovjeka!" A narod mu odgovori: "Čini sve što misliš
da je dobro!" Ali svećenik reče: "Pristupimo ovdje k Bogu!"

<span id="an_14:37">14:37</span> I Šaul upita Boga: "Moram li poći u
potjeru za Filistejcima? Hoćeš li ih predati u ruke Izraelu?" Ali mu ne
odgovori u onaj dan.

<span id="an_14:38">14:38</span> Zato Šaul reče: "Pristupite ovamo, svi
narodni glavari! Ispitajte i vidite u čemu je bio današnji prestupak.

<span id="an_14:39">14:39</span> Jer, živoga mi Jahve, koji daje pobjedu
Izraelu, ako se nađe krivnja ma i na mome sinu Jonatanu, mora umrijeti!"
Ali nitko se iz naroda ne usudi odgovoriti Šaulu.

<span id="an_14:40">14:40</span> Šaul onda reče svemu Izraelu: "Vi
stanite na jednu stranu, a ja i moj sin Jonatan stat ćemo na drugu
stranu." A narod odgovori Šaulu: "Čini ono što misliš da je dobro!"

<span id="an_14:41">14:41</span> Tada se Šaul pomoli: "Jahve, Bože
Izraelov, zašto nisi danas odgovorio svome sluzi? Ako je krivnja na meni
ili na mome sinu Jonatanu, Jahve, Bože Izraelov, daj Urim; ako li je
krivnja na tvom narodu Izraelu, daj Tumim." I ždrijeb pade na Šaula i
Jonatana, a narod izađe slobodan.

<span id="an_14:42">14:42</span> Šaul nastavi: "Bacite ždrijeb između
mene i moga sina Jonatana!" I ždrijeb pade na Jonatana.

<span id="an_14:43">14:43</span> Tada Šaul reče Jonatanu: "Priznaj mi
što si učinio!" Jonatan odgovori: "Ja sam samo okusio malo meda vrškom
štapa koji mi bijaše u ruci. Evo me, spreman sam umrijeti!"

<span id="an_14:44">14:44</span> Šaul odgovori: "Tako mi Bog učinio zlo
i dodao mi drugo ako doista ne umreš, Jonatane!"

<span id="an_14:45">14:45</span> Ali narod reče Šaulu: "Zar da umre
Jonatan, koji je izvojevao ovu veliku pobjedu u Izraelu? Ne smije to
biti! Živoga nam Jahve, nijedna vlas neće pasti s njegove glave na
zemlju jer je on s Bogom izvršio ovo djelo danas!" Tako ga narod izbavi
te Jonatan ne pogibe.

<span id="an_14:46">14:46</span> Šaul odusta od potjere za Filistejcima,
a Filistejci se vratiše u svoj kraj.

<span id="an_14:47">14:47</span> Kad je Šaul učvrstio svoju kraljevsku
vlast nad Izraelom, okrenu ratovati protiv svih svojih neprijatelja
unaokolo: protiv Moaba, protiv Amonaca, protiv Edoma, protiv Bet Rehoba,
protiv kralja Sobe i protiv Filistejaca; kuda god bi se okrenuo, svuda
bi pobjeđivao.

<span id="an_14:48">14:48</span> Dao je mnogo dokaza svoje hrabrosti,
potukao je Amalečane i izbavio Izraela iz ruku onih koji su ga
pljačkali.

<span id="an_14:49">14:49</span> Šaulovi sinovi bijahu Jonatan, Išjo i
Malki-Šua, a od njegovih dviju kćeri starija se zvala Meraba, a mlađa
Mikala.

<span id="an_14:50">14:50</span> Šaulova se žena zvala Ahinoama, a bila
je kći Ahimaasova. Vojvoda njegove vojske zvao se Abner, a bio je sin
Nera, Šaulova strica.

<span id="an_14:51">14:51</span> Jer Kiš, Šaulov otac, i Ner, Abnerov
otac, bijahu sinovi Abielovi.

<span id="an_14:52">14:52</span> Žestok se rat vodio protiv Filistejaca
svega Šaulova vijeka. Koga bi god hrabra ili bojovna čovjeka Šaul vidio,
svakoga bi uzimao u svoju službu.

<span id="an_15:1">15:1</span> Jednom Samuel reče Šaulu: "Mene je Jahve
poslao da te pomažem za kralja nad njegovim narodom Izraelom. Poslušaj,
dakle, riječi Jahvine.

<span id="an_15:2">15:2</span> Ovako govori Jahve nad vojskama: 'Odlučio
sam osvetiti ono što je Amalek učinio Izraelu zatvarajući mu put kad je
izlazio iz Egipta.

<span id="an_15:3">15:3</span> Sada idi i udari na Amaleka, izvrši
"herem", kleto uništenje, na njemu i na svemu što posjeduje; ne štedi
ga, pobij muškarce i žene, djecu i dojenčad, goveda i ovce, deve i
magarce!'"

<span id="an_15:4">15:4</span> Šaul sazva narod te ih izbroji u Telamu:
bijaše ih dvije stotine tisuća pješaka (i deset tisuća Judejaca).

<span id="an_15:5">15:5</span> Šaul dođe do amalečkoga grada i postavi
zasjedu u dolini potoka.

<span id="an_15:6">15:6</span> Potom Šaul poruči Kenijcima: "Otiđite i
odvojite se od Amalečana da vas ne bih istrijebio zajedno s njima, jer
ste bili skloni svim Izraelcima kad su izlazili iz Egipta." I Kenijci se
odvojiše od Amalečana.

<span id="an_15:7">15:7</span> Šaul potuče Amalečane od Havile pa sve do
Šura, koji leži pred Egiptom.

<span id="an_15:8">15:8</span> I živa uhvati Agaga, amalečkog kralja, a
sav narod zatre oštricom mača, izvršujući "herem", kleto uništenje.

<span id="an_15:9">15:9</span> Ali Šaul i narod poštedješe Agaga i
najbolje ovce i najbolja goveda, ugojenu stoku i jaganjce i sve što je
bilo dobro. Na svemu tome ne htjedoše izvršiti "herem"; nego što je god
od stoke bilo bez cijene i vrijednosti, na tom izvršiše "herem".

<span id="an_15:10">15:10</span> Zato dođe riječ Jahvina Samuelu ovako:

<span id="an_15:11">15:11</span> "Kajem se što sam Šaula postavio za
kralja: okrenuo se od mene i nije izvršio mojih zapovijedi." Samuel se
ražalosti i svu je noć vapio Jahvi.

<span id="an_15:12">15:12</span> U rano jutro krenu Samuel da potraži
Šaula. I javiše Samuelu ovako: "Šaul je otišao u Karmel, i gle, podigao
je ondje sebi spomenik; zatim je otišao dalje i sišao u Gilgal."

<span id="an_15:13">15:13</span> Kad je Samuel došao k Šaulu, reče mu
Šaul: "Blagoslovljen da si od Jahve! Izvršio sam Jahvinu zapovijed."

<span id="an_15:14">15:14</span> Ali Samuel upita: "Kakvo je to ovčje
blejanje što dopire do mojih ušiju i mukanje goveda koje čujem?"

<span id="an_15:15">15:15</span> A Šaul odgovori: "Dognali su ih od
Amalečana, jer je narod poštedio najbolje ovce i najbolja goveda da ih
žrtvuje Jahvi, tvome Bogu. Na svemu drugome izvršili smo 'herem'."

<span id="an_15:16">15:16</span> A Samuel reče Šaulu: "Stani da ti kažem
što mi je noćas objavio Jahve." A on reče: "Govori!"

<span id="an_15:17">15:17</span> Tada će Samuel: "Koliko god si malen
sam u svojim očima, ipak si postao glavar Izraelovih plemena. Jahve te
pomazao za kralja nad Izraelom.

<span id="an_15:18">15:18</span> Jahve te poslao na vojni pohod i
zapovjedio ti: 'Idi, izvrši 'herem' na tim grešnicima, na Amalečanima,
vojuj na njih do istrebljenja.'

<span id="an_15:19">15:19</span> Zašto nisi poslušao riječi Jahvine?
Zašto si se bacio na plijen i učinio ono što je zlo u Jahvinim očima?"

<span id="an_15:20">15:20</span> Šaul odgovori Samuelu: "Ja sam poslušao
riječ Jahvinu: poduzeo sam pohod kamo me poslao, doveo sam Agaga,
amalečkoga kralja, i izvršio 'herem' na Amalečanima.

<span id="an_15:21">15:21</span> Ali je narod od plijena uzeo ovaca i
goveda, i to najbolje na čemu se imao izvršiti 'herem', da žrtvuje
Jahvi, tvome Bogu, u Gilgalu."

<span id="an_15:22">15:22</span> A Samuel odvrati: "Jesu li Jahvi milije
paljenice i klanice nego poslušnost njegovu glasu? Znaj, poslušnost je
vrednija od najbolje žrtve, pokornost je bolja od ovnujske pretiline.

<span id="an_15:23">15:23</span> Nepokornost je kao grijeh čaranja,
samovolja je kao zločin s idolima. Ti si odbacio riječ Jahvinu, zato je
Jahve odbacio tebe da ne budeš više kralj!"

<span id="an_15:24">15:24</span> Tada Šaul odvrati Samuelu: "Zgriješio
sam što sam prekršio Jahvinu zapovijed i tvoje naredbe. Bojao sam se
naroda i popustio njegovu zahtjevu.

<span id="an_15:25">15:25</span> A sada mi oprosti moj grijeh i vrati se
sa mnom da se poklonim Jahvi."

<span id="an_15:26">15:26</span> Ali Samuel odgovori Šaulu: "Neću se
vratiti s tobom: ti si odbacio Jahvinu riječ, zato je Jahve odbacio tebe
da ne budeš više kralj nad Izraelom."

<span id="an_15:27">15:27</span> Kad se Samuel okrenuo da ode, Šaul
čvrsto uhvati skut njegova plašta, ali se skut otkide.

<span id="an_15:28">15:28</span> Tada mu reče Samuel: "Danas ti je Jahve
otkinuo kraljevstvo nad Izraelom i dao ga tvome susjedu, koji je bolji
od tebe." -

<span id="an_15:29">15:29</span> Ipak, Slava Izraelova ne laže i ne kaje
se, jer nije čovjek da bi se kajao. -

<span id="an_15:30">15:30</span> Šaul reče: "Sagriješio sam; ali mi sada
učini čast pred starješinama moga naroda i pred Izraelom i vrati se sa
mnom da se poklonim Jahvi, tvome Bogu."

<span id="an_15:31">15:31</span> I Samuel se vrati sa Šaulom i Šaul se
pokloni Jahvi.

<span id="an_15:32">15:32</span> Potom zapovjedi Samuel: "Dovedite k
meni Agaga, amalečkoga kralja!" I Agag dođe k njemu opirući se i reče:
"Zaista, smrt je gorka!"

<span id="an_15:33">15:33</span> Samuel mu odvrati: "Kao što je tvoj mač
mnogim ženama oteo djecu, tako će među ženama tvoja majka ostati bez
djeteta!" I Samuel posiječe Agaga pred Jahvom u Gilgalu.

<span id="an_15:34">15:34</span> Potom Samuel ode u Ramu, a Šaul se
vrati svojoj kući u Šaulovu Gibeu.

<span id="an_15:35">15:35</span> I Samuel nije više vidio Šaula do svoga
smrtnog dana. Samuel je tugovao zbog Šaula, ali se Jahve pokajao što je
Šaula postavio za kralja nad Izraelom.

<span id="an_16:1">16:1</span> Jahve reče Samuelu: "Dokle ćeš tugovati
zbog Šaula, kad sam ga ja odbacio da ne kraljuje više nad Izraelom?
Napuni uljem svoj rog i pođi na put! Ja te šaljem Betlehemcu Jišaju, jer
sam između njegovih sinova izabrao sebi kralja."

<span id="an_16:2">16:2</span> A Samuel reče: "Kako bih mogao ići onamo?
Šaul će to čuti i ubit će me!" Ali mu Jahve odgovori: "Uzmi sa sobom
junicu pa reci: 'Došao sam da žrtvujem Jahvi!'

<span id="an_16:3">16:3</span> I pozovi Jišaja na žrtvu, a ja ću te sam
poučiti što ćeš činiti: pomazat ćeš onoga koga ti kažem."

<span id="an_16:4">16:4</span> Samuel učini kako mu je zapovjedio Jahve.
Kad je došao u Betlehem, gradske mu starješine dršćući dođu u susret i
zapitaju: "Znači li tvoj dolazak dobro?"

<span id="an_16:5">16:5</span> Samuel odgovori: "Da, dobro! Došao sam da
žrtvujem Jahvi. Očistite se i dođite sa mnom na žrtvu!" Potom očisti
Jišaja i njegove sinove i pozva ih na žrtvu.

<span id="an_16:6">16:6</span> Kad su došli i kad je Samuel vidio
Eliaba, reče u sebi: "Jamačno, evo pred Jahvom stoji njegov pomazanik!"

<span id="an_16:7">16:7</span> Ali Jahve reče Samuelu: "Ne gledaj na
njegovu vanjštinu ni na njegov visoki stas, jer sam ga odbacio. Bog ne
gleda kao što gleda čovjek: čovjek gleda na oči, a Jahve gleda što je u
srcu."

<span id="an_16:8">16:8</span> Zatim Jišaj dozva Abinadaba i dovede ga
pred Samuela. A on reče: "Ni ovoga Jahve nije izabrao."

<span id="an_16:9">16:9</span> Tada Jišaj dovede Šamu, ali Samuel reče:
"Ni ovoga Jahve nije izabrao."

<span id="an_16:10">16:10</span> Tako Jišaj dovede sedam svojih sinova
pred Samuela, ali Samuel reče Jišaju: "Jahve nije izabrao nijednoga od
ovih."

<span id="an_16:11">16:11</span> Potom zapita Jišaja: "Jesu li to svi
tvoji sinovi?" A on odgovori: "Ostao je još najmlađi, on je na paši, za
stadom." Tada Samuel reče Jišaju: "Pošalji po njega, jer nećemo sjedati
za stol dok on ne dođe."

<span id="an_16:12">16:12</span> Jišaj posla po njega: bio je to rumen
momak, lijepih očiju i krasna stasa. I Jahve reče Samuelu: "Ustani,
pomaži ga: taj je!"

<span id="an_16:13">16:13</span> Samuel uze rog s uljem i pomaza ga
usred njegove braće. Duh Jahvin obuze Davida od onoga dana. A Samuel
krenu na put i ode u Ramu.

<span id="an_16:14">16:14</span> Duh Jahvin bijaše odstupio od Šaula, a
jedan zao duh, od Jahve, stao ga je salijetati.

<span id="an_16:15">16:15</span> Tada rekoše Šaulu sluge njegove: "Evo,
zao duh Božji salijeće te.

<span id="an_16:16">16:16</span> Zato neka naš gospodar zapovjedi, pa će
sluge tvoje potražiti čovjeka koji zna udarati u harfu: kad te napadne
zao duh Božji, neka onaj udara u harfu pa će ti biti bolje."

<span id="an_16:17">16:17</span> Šaul reče svojim slugama: "Nađite mi
čovjeka koji umije vješto udarati u harfu i dovedite ga k meni!"

<span id="an_16:18">16:18</span> Jedan od njegovih slugu odgovori i
reče: "Ja sam vidio jednog sina Betlehemca Jišaja: on umije udarati u
harfu, hrabar je junak i čovjek ratnik, vješt je govornik, krasna je
stasa i Jahve je s njim."

<span id="an_16:19">16:19</span> Tada Šaul posla glasnike k Jišaju i
poruči mu: "Pošalji mi svoga sina Davida (koji je kod stada)!"

<span id="an_16:20">16:20</span> A Jišaj uze pet hljebova, mijeh vina i
jedno jare i posla Šaulu po svome sinu Davidu.

<span id="an_16:21">16:21</span> Tako David dođe k Šaulu i stupi u
njegovu službu. I Šaul ga veoma zavolje i David posta njegov štitonoša.

<span id="an_16:22">16:22</span> Potom Šaul posla k Jišaju i poruči mu:
"Neka David ostane kod mene u službi, jer je stekao moju naklonost."

<span id="an_16:23">16:23</span> I kad god bi Božji duh napao Šaula,
David bi uzeo harfu i svirao; tada bi Šaulu odlanulo i bilo bi mu bolje,
a zao bi duh odlazio od njega.

<span id="an_17:1">17:1</span> Filistejci skupiše svoje čete za rat i
sastaše se kod Soka u Judeji. Tabor udariše između Soka i Azeke kod Efes
Damima.

<span id="an_17:2">17:2</span> A Šaul i Izraelci skupiše se i utaboriše
u Terebintskoj dolini, i svrstaše se za boj protiv Filistejaca.

<span id="an_17:3">17:3</span> Filistejci su stajali na gori s jedne
strane, Izraelci na gori s druge strane, a dolina bila među njima.

<span id="an_17:4">17:4</span> Iz filistejskih redova izađe jedan
izazivač. Zvao se Golijat, a bio je iz Gata. Visok bijaše šest lakata i
jedan pedalj.

<span id="an_17:5">17:5</span> Na glavi je imao mjedenu kacigu, obučen
je bio u ljuskav oklop, a oklop mu težak pet tisuća mjedenih šekela.

<span id="an_17:6">17:6</span> Na nogama je imao mjedene nogavice, a na
ramenima mjedenu sulicu.

<span id="an_17:7">17:7</span> Kopljača njegova koplja bila je kao
tkalačko vratilo, a šiljak koplja težak šest stotina željeznih šekela.
Pred njim je stupao štitonoša.

<span id="an_17:8">17:8</span> On se postavi pred izraelske bojne redove
i dovikne im: "Što ste izašli da se svrstate za bitku? Nisam li ja
Filistejac, a vi Šaulove sluge? Izaberite između sebe jednoga čovjeka pa
neka siđe k meni!

<span id="an_17:9">17:9</span> Ako pobijedi u borbi sa mnom i pogubi me,
mi ćemo biti vaše sluge. Ako li ja pobijedim njega i pogubim ga, onda
ćete vi biti naše sluge i nama ćete robovati."

<span id="an_17:10">17:10</span> Još je Filistejac rekao: "Ja sam danas
izazvao Izraelove bojne redove. Dajte mi čovjeka da se ogledamo u
dvoboju!"

<span id="an_17:11">17:11</span> Kad je Šaul i sav Izrael čuo što je
rekao Filistejac, obuze ih strah i drhat.

<span id="an_17:12">17:12</span> David je bio sin nekoga Efraćanina iz
Betlehema u Judeji; taj se zvao Jišaj, a imao je osam sinova. Taj je
čovjek u Šaulovo vrijeme bio star i odmakao u godinama.

<span id="an_17:13">17:13</span> Tri najstarija Jišajeva sina bijahu
otišla u rat za Šaulom; a ta trojica njegovih sinova koji bijahu otišli
u rat zvahu se: najstariji Eliab, drugi Abinadab, a treći Šama.

<span id="an_17:14">17:14</span> David bijaše najmlađi. A tri najstarija
bijahu otišla za Šaulom. -

<span id="an_17:15">17:15</span> David je odlazio k Šaulu i vraćao se iz
njegove službe da pase stada svoga oca u Betlehemu.

<span id="an_17:16">17:16</span> A Filistejac izlazio svakoga jutra i
večeri i postavljao se tako četrdeset dana. -

<span id="an_17:17">17:17</span> A Jišaj reče svome sinu Davidu: "Uzmi
za svoju braću ovu efu prženoga žita i ovih deset hljebova i odnesi brže
svojoj braći u tabor.

<span id="an_17:18">17:18</span> A ovih deset sireva odnesi njihovu
tisućniku. Propitaj se za zdravlje svoje braće i donesi od njih znak da
si izvršio nalog!

<span id="an_17:19">17:19</span> Oni su sa Šaulom i svim Izraelom u
Terebintskoj dolini: vojuju protiv Filistejaca."

<span id="an_17:20">17:20</span> David ustade u rano jutro, ostavi stado
jednom čuvaru, spremi se i ode kako mu bijaše zapovjedio Jišaj. U tabor
je stigao kad je vojska izlazila u bojni red i dizala bojni poklik.

<span id="an_17:21">17:21</span> Izraelci i Filistejci svrstaše se u
bojni red jedni prema drugima.

<span id="an_17:22">17:22</span> David ostavi svoje stvari čuvaru opreme
pa otrča u bojni red. Došavši, zapita svoju braću za zdravlje.

<span id="an_17:23">17:23</span> Dok je s njima govorio, gle, onaj
izazivač (zvao se Golijat, Filistejac iz Gata) iziđe iz filistejskih
bojnih redova i ponovi iste riječi kao prije. I David ih je čuo.

<span id="an_17:24">17:24</span> A čim su Izraelci ugledali toga
čovjeka, pobjegoše svi daleko od njega i strah ih uhvati.

<span id="an_17:25">17:25</span> Neki Izraelac reče: "Jeste li vidjeli
onoga čovjeka što je izišao? A izišao je da izaziva Izraela. Tko njega
pogubi, kralj će mu dati silno blago i dat će mu svoju kćer i oslobodit
će od poreza njegov očinski dom u Izraelu."

<span id="an_17:26">17:26</span> Tada David zapita ljude koji stajahu
oko njega: "Što će to dobiti čovjek koji ubije toga Filistejca i skine
sramotu s Izraela? I tko je taj neobrezani Filistejac da izaziva bojne
redove živoga Boga?"

<span id="an_17:27">17:27</span> A narod mu odgovori istim riječima kao
prije: "Eto to će dobiti čovjek koji ga pogubi."

<span id="an_17:28">17:28</span> A kad je Eliab, njegov najstariji brat,
čuo kako se razgovara s ljudima, usplamtje gnjevom na Davida pa mu reče:
"A što si ti došao ovamo? Kome si ostavio ono malo ovaca u pustinji?
Znam ja tvoju drskost i zlobu tvoga srca: došao si da vidiš bitku!"

<span id="an_17:29">17:29</span> A David odgovori: "A što sam učinio?
Zar se ne smije ni riječ reći?"

<span id="an_17:30">17:30</span> Tada se okrene od njega k drugome i
zapita istim riječima kao prije. Narod mu odgovori isto kao prvi put.

<span id="an_17:31">17:31</span> Kad su ljudi čuli što je govorio David,
jave to Šaulu, a on ga pozva preda se.

<span id="an_17:32">17:32</span> David reče Šaulu: "Neka nikome ne klone
srce zbog onoga čovjeka! Tvoj će sluga izaći i borit će se s tim
Filistejcem."

<span id="an_17:33">17:33</span> Ali Šaul odvrati Davidu: "Ne možeš ti
izaći na toga Filistejca da se boriš s njim jer si ti još dijete, a on
ratnik od svoje mladosti."

<span id="an_17:34">17:34</span> Ali David odgovori Šaulu: "Tvoj je
sluga čuvao ovce svome ocu, pa kad bi došao lav ili medvjed te uhvatio
ovcu iz stada,

<span id="an_17:35">17:35</span> ja bih potrčao za njim, udario ga i
istrgao mu ovcu iz ralja. A ako bi se on digao na me, uhvatio bih ga za
grivu i udarao ga dok ga ne bih ubio.

<span id="an_17:36">17:36</span> I lava je i medvjeda tvoj sluga ubio,
pa će i taj neobrezani Filistejac proći kao jedan od njih jer je izazvao
bojne čete Boga živoga."

<span id="an_17:37">17:37</span> David još dometne: "Jahve koji me
izbavio iz lavlje pandže i medvjeđe šape izbavit će me i iz ruku toga
Filistejca." Tada Šaul reče Davidu: "Idi i Jahve neka bude s tobom!"

<span id="an_17:38">17:38</span> Šaul obuče Davida u svoju ratnu odoru,
na glavu mu ustače mjedenu kacigu i stavi mu oklop.

<span id="an_17:39">17:39</span> Pripasa Davidu svoj mač preko odore,
ali David uzalud pokuša hodati, jer ne bijaše navikao, pa reče Šaulu:
"Ne mogu hodati u tome jer nisam navikao." Zato sve skinu sa sebe.

<span id="an_17:40">17:40</span> David uze svoj štap u ruku, izabra u
potoku pet glatkih kamenova i metnu ih u svoju pastirsku torbu, koja mu
je služila kao torba za praćku, te s praćkom u ruci pođe prema
Filistejcu.

<span id="an_17:41">17:41</span> A Filistejac se sve bliže primicao
Davidu, dok je njegov štitonoša stupao pred njim.

<span id="an_17:42">17:42</span> A kad Filistejac pogleda i vidje
Davida, prezre ga s njegove mladosti - bijaše David mladić, rumen,
lijepa lica.

<span id="an_17:43">17:43</span> Zato Filistejac reče Davidu: "Zar sam
ja pseto te ideš na me sa štapovima?" I uze proklinjati Davida svojim
bogovima.

<span id="an_17:44">17:44</span> Zatim Filistejac reče Davidu: "Dođi k
meni da dam tvoje meso pticama nebeskim i zvijerima zemaljskim!"

<span id="an_17:45">17:45</span> A David odgovori Filistejcu: "Ti ideš
na me mačem, kopljem i sulicom, a ja idem na te u ime Jahve Sebaota,
Boga Izraelovih četa koje si ti izazvao.

<span id="an_17:46">17:46</span> Danas će te Jahve predati u moju ruku,
ja ću te ubiti, skinut ću tvoju glavu i još ću danas tvoje mrtvo tijelo
i mrtva tjelesa filistejske vojske dati pticama nebeskim i zvijerima
zemaljskim. Sva će zemlja znati da ima Bog u Izraelu.

<span id="an_17:47">17:47</span> I sav će ovaj zbor znati da Jahve ne
daje pobjedu mačem ni kopljem, jer je Jahve gospodar bitke i on vas
predaje u naše ruke."

<span id="an_17:48">17:48</span> Kad se Filistejac približio i pošao
prema Davidu, izađe David iz bojnih redova i krenu pred Filistejca.

<span id="an_17:49">17:49</span> David segnu rukom u torbu, izvadi iz
nje kamen i hitnu ga iz praćke. I pogodi Filistejca u čelo; kamen mu se
zabi u čelo i on pade ničice na zemlju.

<span id="an_17:50">17:50</span> Tako je David praćkom i kamenom
nadjačao Filistejca: udario je Filistejca i ubio ga, a nije imao mača u
ruci.

<span id="an_17:51">17:51</span> Zato David potrča i stade na
Filistejca, zgrabi njegov mač, izvuče ga iz korica i pogubi Filistejca
odsjekavši mu glavu. Kad Filistejci vidješe kako pogibe njihov junak,
nagnuše u bijeg.

<span id="an_17:52">17:52</span> Tada ustadoše Izraelci i Judejci,
digoše bojnu viku i potjeraše Filistejce do opkopa oko Gata i do
gradskih vrata Ekrona; filistejski mrtvaci pokriše put od Šaarajima sve
do Gata i do Ekrona.

<span id="an_17:53">17:53</span> Nato se Izraelci vratiše iz te žestoke
potjere za Filistejcima i opljačkaše njihov tabor.

<span id="an_17:54">17:54</span> A David uze Filistejčevu glavu i odnese
je u Jeruzalem, a oružje njegovo položi u svoj šator.

<span id="an_17:55">17:55</span> Kad je Šaul vidio Davida gdje izlazi
pred Filistejca, upitao je svoga vojvodu Abnera: "Čiji je sin taj
mladić, Abnere?" A Abner je odgovorio: "Tako mi tvoga života, kralju, ne
znam!"

<span id="an_17:56">17:56</span> A kralj mu reče: "Raspitaj se čiji je
sin taj mladić!"

<span id="an_17:57">17:57</span> A kad se David vratio pošto je pogubio
Filistejca, uze ga Abner i dovede ga pred Šaula, a u ruci David još
držaše Filistejčevu glavu.

<span id="an_17:58">17:58</span> Šaul ga upita: "Čiji si ti sin, momče?"
A David odgovori: "Sin sam tvoga sluge Betlehemca Jišaja."

<span id="an_18:1">18:1</span> Kad je David završio razgovor sa Šaulom,
Jonatanova se duša prikloni Davidovoj duši i Jonatan ga zavolje kao
samoga sebe.

<span id="an_18:2">18:2</span> Šaul zadrža Davida onoga istog dana kod
sebe i nije mu dao da se vrati kući svoga oca.

<span id="an_18:3">18:3</span> I Jonatan sklopi savez s Davidom jer ga
je ljubio kao samoga sebe.

<span id="an_18:4">18:4</span> I skide Jonatan plašt koji je imao na
sebi i dade ga Davidu; tako i svoju odoru, čak i svoj mač, svoj luk i
svoj pojas.

<span id="an_18:5">18:5</span> Na svim svojim pohodima, kamo ga je god
slao Šaul, David bijaše sretne ruke i Šaul ga postavi na čelo svojim
ratnicima; omilje on svemu narodu, pa i Šaulovim dvoranima.

<span id="an_18:6">18:6</span> Za njihova povratka, kad se David vraćao
ubivši Filistejca, izađoše žene iz svih gradova Izraelovih u susret
kralju Šaulu veselo kličući, pjevajući i plešući uza zvuke bubnjeva i
cimbala.

<span id="an_18:7">18:7</span> Žene su plešući pjevale: "Pobi Šaul svoje
tisuće, David na desetke tisuća."

<span id="an_18:8">18:8</span> Šaul se vrlo ražestio, nije mu bila draga
ta pjesma. Zato reče: "Davidu su dale desetke tisuća, a meni samo
tisuće! Još mu samo treba kraljevstvo!"

<span id="an_18:9">18:9</span> I od toga dana Šaul poprijeko gledaše
Davida.

<span id="an_18:10">18:10</span> Sutradan zao duh Božji napade Šaula,
tako da je bjesnio po kući. David je rukom udarao u harfu kao drugih
dana, a Šaul je u ruci imao koplje.

<span id="an_18:11">18:11</span> I Šaul baci koplje govoreći u sebi:
"Sad ću pribiti Davida uza zid!" Ali mu se David izmače dva puta.

<span id="an_18:12">18:12</span> Šaul se poče bojati Davida, jer je
Jahve bio s njim a od Šaula je odstupio.

<span id="an_18:13">18:13</span> Zato ga Šaul ukloni iz svoje blizine i
postavi ga za tisućnika: on je izlazio i vraćao se na čelu naroda.

<span id="an_18:14">18:14</span> David je imao uspjeha na svim svojim
putovima jer Jahve bijaše s njim.

<span id="an_18:15">18:15</span> Kad je Šaul vidio da David ima mnogo
uspjeha, obuze ga strah od njega.

<span id="an_18:16">18:16</span> Ali svemu Izraelu i Judi omilje David
jer ih je on vodio na svim njihovim putovima.

<span id="an_18:17">18:17</span> Šaul reče Davidu: "Evo svoju najstariju
kćer Merabu dat ću ti za ženu, samo mi budi hrabar i vodi Jahvine
bojeve!" Mišljaše Šaul: "Neću da padne od moje ruke, nego filistejska
ruka neka se digne na njega!"

<span id="an_18:18">18:18</span> A David odgovori: "Tko sam ja i što
znači moj život, što li kuća oca mojega u Izraelu da budem kraljev zet?"

<span id="an_18:19">18:19</span> I kad dođe vrijeme da Šaulova kći
Meraba pođe za Davida, dadoše je za ženu Adrielu iz Mehole.

<span id="an_18:20">18:20</span> Ali je Davida ljubila Šaulova kći
Mikala; kad su to javili Šaulu, bilo mu je pravo.

<span id="an_18:21">18:21</span> Reče on u sebi: "Dat ću mu je, ali će
mu ona biti zamka i ruka filistejska dići će se na njega." (Šaul je po
drugi put rekao Davidu: "Danas ćeš mi biti zet.")

<span id="an_18:22">18:22</span> Tada Šaul zapovjedi svojim slugama
ovako: "Razgovarajte se s Davidom tajno i recite mu: 'Gle, omilio si
kralju i svi te njegovi dvorani vole; zato budi kraljev zet.'"

<span id="an_18:23">18:23</span> I Šaulove sluge ponoviše te riječi
Davidu, ali im David odgovori: "Zar je u vašim očima malenkost postati
kraljev zet? Ja sam samo siromah i mali čovjek!"

<span id="an_18:24">18:24</span> Šaulove sluge dojaviše to Šaulu
govoreći: "Evo riječi što ih je rekao David."

<span id="an_18:25">18:25</span> A Šaul odgovori: "Ovako recite Davidu:
'Kralj ne traži nikakva ženidbenog dara nego samo sto filistejskih
obrezaka da se osveti kraljevim neprijateljima.'" Šaul mišljaše da će
tako Davida gurnuti u ruke Filistejcima.

<span id="an_18:26">18:26</span> Šaulove sluge dojaviše te riječi
Davidu, a njemu bijaše po volji da postane kraljev zet. Još prije nego
što je isteklo vrijeme,

<span id="an_18:27">18:27</span> spremi se David i krenu sa svojim
ljudima te ubi Filistejcima dvije stotine ljudi; i donese njihove
obreske i predade ih kralju na broj da bi postao njegov zet. Tada mu
Šaul dade svoju kćer Mikalu za ženu.

<span id="an_18:28">18:28</span> Šaul je jasno vidio da je Jahve s
Davidom i da ga ljubi sav dom Izraelov.

<span id="an_18:29">18:29</span> I Šaul se još većma poboja Davida i
posta neprijatelj Davidu zauvijek.

<span id="an_18:30">18:30</span> A filistejski su knezovi izlazili u
boj, ali koliko su god puta izlazili, David je imao više uspjeha nego
svi Šaulovi dvorani; i tako ime njegovo posta vrlo slavno.

<span id="an_19:1">19:1</span> Šaul razloži svome sinu Jonatanu i svim
svojim dvoranima svoju namjeru da ubije Davida. Ali Jonatan, Šaulov sin,
vrlo je volio Davida.

<span id="an_19:2">19:2</span> I Jonatan to javi Davidu ovako: "Moj otac
Šaul kani te ubiti. Budi, dakle, na oprezu sutra ujutro, ostani u
skrovištu i pritaji se.

<span id="an_19:3">19:3</span> A ja ću izaći i stajat ću pokraj svoga
oca u polju gdje ti budeš i govorit ću za tebe sa svojim ocem. Kad
saznam kako je, javit ću ti."

<span id="an_19:4">19:4</span> Jonatan pohvali Davida svome ocu Šaulu i
reče mu ovako: "Neka se kralj ne ogriješi o svoga slugu Davida jer se on
nije ništa ogriješio o tebe; naprotiv, ono što je radio bilo je od
velike koristi za tebe.

<span id="an_19:5">19:5</span> On je stavio život svoj na kocku, ubio je
Filistejca i Jahve je pribavio veliku pobjedu svemu Izraelu: vidio si i
radovao se. Zašto bi se, dakle, ogriješio o nevinu krv ubijajući Davida
bez razloga?"

<span id="an_19:6">19:6</span> Šaul posluša Jonatanove riječi i zakle
se: "Živoga mi Jahve, David neće umrijeti!"

<span id="an_19:7">19:7</span> Tada Jonatan dozva Davida i kaza mu sve
te riječi. Zatim Jonatan dovede Davida k Šaulu i David opet dobi službu
koju je imao prije.

<span id="an_19:8">19:8</span> Kad je rat i opet buknuo, iziđe David na
bojište da se bori s Filistejcima; i porazi ih tako da su pobjegli pred
njim.

<span id="an_19:9">19:9</span> Tada zao duh Jahvin obuze Šaula: kad je
sjedio u svojoj kući, s kopljem u ruci, a David rukom udarao u harfu,

<span id="an_19:10">19:10</span> Šaul pokuša da svojim kopljem pribode
Davida uza zid, ali on izmakne Šaulovu udarcu te se koplje zabode u zid.
David pobježe i spasi se.

<span id="an_19:11">19:11</span> Iste noći Šaul posla glasnike da
nadziru Davidovu kuću jer je htio da ubije Davida u rano jutro. Ali
Davidova žena Mikala javi to Davidu govoreći: "Ako noćas ne umakneš na
sigurno mjesto, sutra ćeš biti mrtav!"

<span id="an_19:12">19:12</span> Tada Mikala spusti Davida kroz prozor.
On ode i spasi se bijegom.

<span id="an_19:13">19:13</span> A Mikala uze idol, položi ga u
postelju, stavi mu oko glave kozju dlaku i pokri ga pokrivačem.

<span id="an_19:14">19:14</span> Kad je Šaul poslao glasnike da uhvate
Davida, ona im reče: "Bolestan je."

<span id="an_19:15">19:15</span> Ali Šaul vrati glasnike natrag da vide
Davida i zapovjedi im: "Donesite ga k meni u postelji da ga ubijem!"

<span id="an_19:16">19:16</span> A kad su glasnici ušli, gle: u postelji
bješe idol, s kozjom dlakom oko glave!

<span id="an_19:17">19:17</span> Tada Šaul reče Mikali: "Zašto si me
tako prevarila i pustila moga neprijatelja da pobjegne i da se spasi?" A
Mikala odgovori Šaulu: "On mi je rekao: 'Pusti me da odem, ili ću te
ubiti!'"

<span id="an_19:18">19:18</span> Tako je David pobjegao i spasio se. I
ode on k Samuelu u Ramu i javi mu sve što mu je učinio Šaul. Potom odoše
on i Samuel i nastaniše se u Najotu.

<span id="an_19:19">19:19</span> A Šaulu javiše ovako: "Eno Davida u
Najotu u Rami."

<span id="an_19:20">19:20</span> Tada Šaul posla glasnike da uhvate
Davida. Kad su oni vidjeli zbor proroka u proročkom zanosu, a Samuela im
na čelu, obuze Božji duh i Šaulove glasnike te i oni padoše u proročki
zanos.

<span id="an_19:21">19:21</span> Kad su to javili Šaulu, on posla druge
glasnike, ali i oni padoše u proročki zanos. Potom Šaul posla i treće
glasnike, ali i oni padoše u proročki zanos.

<span id="an_19:22">19:22</span> Tada Šaul krenu sam u Ramu i kad dođe
do velikog bunara kod Sekua, zapita: "Gdje su Samuel i David?" I
odgovoriše mu: "Eno ih u Najotu u Rami."

<span id="an_19:23">19:23</span> On odmah pođe prema Najotu u Rami. Ali
i njega obuze duh Božji te je išao u proročkom zanosu sve dok nije došao
u Najot u Rami.

<span id="an_19:24">19:24</span> Tu i on svuče svoje haljine jer i njega
obuze zanos pred Samuelom; zatim je legao gol i ostao tako cio onaj dan
i svu noć. Tako je nastala uzrečica: "Zar je i Šaul među prorocima?"

<span id="an_20:1">20:1</span> David pobježe iz Najota u Rami i dođe k
Jonatanu te mu reče: "Što sam učinio? Kakva je bila moja krivica i što
sam zgriješio tvome ocu da traži moj život?"

<span id="an_20:2">20:2</span> A on mu odgovori: "Daleko od tebe ta
misao! Ti nećeš poginuti. Eto, moj otac ne poduzima ništa, bilo veliko
ili ne bilo, a da to meni ne otkrije. Zašto bi, dakle, moj otac krio od
mene upravo to? Neće to biti!"

<span id="an_20:3">20:3</span> Ali se David zakle i reče: "Tvoj otac
dobro zna da sam ja stekao tvoju naklonost, pa misli: 'Ne treba da
Jonatan išta zna o tome, da ne bude žalostan.' Ali živoga mi Jahve i
života mi tvoga, ima samo jedan korak između mene i smrti."

<span id="an_20:4">20:4</span> Tada Jonatan upita Davida: "Što želiš da
učinim za tebe?"

<span id="an_20:5">20:5</span> A David odgovori Jonatanu: "Evo, sutra je
mladi mjesec i ja bih morao jesti s kraljem za stolom; ali me ti pusti
da odem, da se sakrijem u polju do večera.

<span id="an_20:6">20:6</span> Ako tvoj otac opazi da me nema, reći ćeš
mu ovako: 'David me uporno molio da ga pustim da skokne u svoj grad
Betlehem, jer se ondje slavi godišnja žrtva za svu njegovu obitelj.'

<span id="an_20:7">20:7</span> Ako on rekne: 'Dobro!', tvoj je sluga
spašen. Ako li plane gnjevom, znaj da je čvrsto naumio da me pogubi.

<span id="an_20:8">20:8</span> Iskaži, dakle, milost svome sluzi kad si
slugu svoga uveo sa sobom u savez Jahvin. Ali ako ima kakva krivica na
meni, ubij me sam; zašto bi me vodio k svome ocu?"

<span id="an_20:9">20:9</span> A Jonatan mu odgovori: "Daleko od tebe ta
misao! Kad bih ja pouzdano znao da je moj otac čvrsto naumio da na tebe
svali nesreću, zar ti ja ne bih dojavio?"

<span id="an_20:10">20:10</span> David upita Jonatana: "A tko će mi
javiti ako ti tvoj otac odgovori što zlo?"

<span id="an_20:11">20:11</span> Jonatan odgovori Davidu: "Hodi, izađimo
u polje!" I izađu obojica u polje.

<span id="an_20:12">20:12</span> Tada Jonatan reče Davidu: "Jahve, Bog
Izraelov, neka mi bude svjedok! Ja ću iskušati svoga oca sutra u ovo
doba. Ako bude dobro po Davida, a ja ne pošaljem k tebi da te
obavijestim,

<span id="an_20:13">20:13</span> neka Jahve učini to zlo Jonatanu i neka
mu doda drugo zlo! Ako li mome ocu bude drago da ti učini zlo, javit ću
ti i pustit ću te da odeš u miru; i Jahve neka bude s tobom kao što je
bio s mojim ocem!

<span id="an_20:14">20:14</span> Ako ja još budem živ, moći ćeš mi
iskazati milosrđe Jahvino; ako li umrem,

<span id="an_20:15">20:15</span> ne uskrati svoje dobrote mome domu
dovijeka! Kad Jahve redom iskorijeni Davidove neprijatelje s lica
zemlje,

<span id="an_20:16">20:16</span> neka ime Jonatanovo ne iščezne s domom
Šaulovim, inače će Jahve tražiti o tome račun od Davida."

<span id="an_20:17">20:17</span> Tada se Jonatan još jednom zakune
Davidu ljubavlju svojom, jer ga je ljubio svom ljubavlju duše svoje.

<span id="an_20:18">20:18</span> Potom reče Jonatan Davidu: "Sutra je
mladi mjesec i opazit će se da te nema, jer će tvoje mjesto biti prazno.

<span id="an_20:19">20:19</span> Prekosutra će se još očitije vidjeti da
te nema, a ti dođi na mjesto gdje si se bio sakrio u dan onoga događaja
i sjedni kraj onoga humka što ga znaš.

<span id="an_20:20">20:20</span> A ja ću prekosutra izmetati strijele na
onu stranu kao da gađam onamo.

<span id="an_20:21">20:21</span> A onda ću poslati momka i reći mu:
'Idi! Nađi strijelu!' Ako onda doviknem momku: 'Pazi, strijela je ovamo
bliže od tebe, donesi je!' - ti onda dođi, jer je za tebe dobro i nema
nikakve opasnosti, tako mi Jahve živoga!

<span id="an_20:22">20:22</span> Ako li doviknem momku: 'Pazi, strijela
je onamo dalje od tebe!' - ti onda otiđi, jer te Jahve šalje odavde.

<span id="an_20:23">20:23</span> A za ovaj dogovor što smo ga ugovorili
ja i ti neka je Jahve svjedok između mene i tebe dovijeka!"

<span id="an_20:24">20:24</span> Potom se David sakri u polju. Kad je
došao mlađak, kralj je sjeo za stol da jede.

<span id="an_20:25">20:25</span> Kralj sjede na svoje obično mjesto, na
mjesto uza zid, Jonatan se smjesti sučelice njemu, Abner sjede kraj
Šaula, a Davidovo mjesto osta prazno.

<span id="an_20:26">20:26</span> Ali Šaul ne reče ništa onaj dan jer
mišljaše: "Dogodilo mu se štogod, bit će da nije čist."

<span id="an_20:27">20:27</span> Sutradan iza mladog mjeseca, drugi dan
u mjesecu, opet Davidovo mjesto osta prazno, i Šaul upita svoga sina
Jonatana: "Zašto Jišajev sin nije došao na objed ni jučer ni danas?"

<span id="an_20:28">20:28</span> A Jonatan odgovori Šaulu: "David me
uporno molio da ga pustim da ide u Betlehem.

<span id="an_20:29">20:29</span> Rekao mi je: 'Pusti me da idem jer
slavimo obiteljsku žrtvu u mom gradu i moja su me braća pozvala da
dođem. Ako sam, dakle, stekao tvoju naklonost, daj mi dopust da pohodim
svoju braću.' Eto, zato ga nema kod kraljeva stola."

<span id="an_20:30">20:30</span> Tada Šaul planu gnjevom na Jonatana i
reče mu: "Izrode i propalico! Misliš da ne znam da si u savezu s
Jišajevim sinom, na sramotu svoju i na sramotu majčinu krilu!

<span id="an_20:31">20:31</span> Jer dokle god bude živ na zemlji
Jišajev sin, nećeš biti siguran ni ti ni tvoje kraljevstvo. Zato sad
pošalji po njega i dovedi ga k meni jer je osuđen na smrt."

<span id="an_20:32">20:32</span> A Jonatan odvrati svome ocu Šaulu i
reče mu: "Zašto on mora umrijeti? Što je učinio?"

<span id="an_20:33">20:33</span> Tada Šaul izmetnu koplje na sina da ga
probode. Jonatan vidje da je njegov otac odlučio da ubije Davida.

<span id="an_20:34">20:34</span> Jonatan ustade od stola sav jarostan i
nije jeo ništa toga drugog dana u mjesecu jer se zabrinuo za Davida što
ga je njegov otac pogrdio.

<span id="an_20:35">20:35</span> Sutradan ujutro izađe Jonatan u polje
prema dogovoru s Davidom; s njim je išao mlad momak.

<span id="an_20:36">20:36</span> I on reče svome momku: "Ti ćeš otrčati
i naći strijele koje ću sada izmetnuti." I momak otrča, a Jonatan odape
strijelu tako da je preletjela preko njega.

<span id="an_20:37">20:37</span> Kad je momak došao do mjesta gdje je
bila strijela koju je izbacio Jonatan, viknu Jonatan za momkom: "Nije li
strijela onamo dalje od tebe?"

<span id="an_20:38">20:38</span> Još Jonatan viknu za momkom: "Brže!
Požuri se! Ne stoj!" Jonatanov momak diže strijelu i donese je svome
gospodaru.

<span id="an_20:39">20:39</span> Momak nije ništa opazio, samo su
Jonatan i David znali o čemu se radi.

<span id="an_20:40">20:40</span> Nato Jonatan preda oružje momku i reče
mu: "Idi i odnesi to u grad!"

<span id="an_20:41">20:41</span> Kad je momak otišao, David iziđe iza
humka, pade ničice na zemlju i pokloni se tri puta. Potom se izljubiše i
plakahu zajedno dok se nisu isplakali.

<span id="an_20:42">20:42</span> Zatim Jonatan reče Davidu: "Idi u miru!
Što smo se obojica zakleli Jahvinim imenom, neka Jahve bude svjedok
između mene i tebe, između moga potomstva i tvoga potomstva dovijeka!"

<span id="an_21:1">21:1</span> Nato David usta i ode, a Jonatan se vrati
u grad.

<span id="an_21:2">21:2</span> David dođe u Nob k svećeniku Ahimeleku.
Ovaj dršćući pođe u susret Davidu i upita ga: "Zašto si sam i nema
nikoga s tobom?"

<span id="an_21:3">21:3</span> A David odgovori svećeniku Ahimeleku:
"Kralj mi je dao nalog i rekao mi: 'Nitko neka ništa ne dozna zašto te
šaljem i što sam ti zapovjedio!' A momke sam poslao da me dočekaju na
tom i tom mjestu.

<span id="an_21:4">21:4</span> A sada, ako imaš pri ruci pet hljebova,
daj mi ih, ili što god se nađe!"

<span id="an_21:5">21:5</span> A svećenik odgovori Davidu: "Nemam pri
ruci običnoga kruha nego samo svetoga kruha; ali samo ako su se tvoji
momci uzdržali od žena."

<span id="an_21:6">21:6</span> David odgovori svećeniku ovako: "Sasvim
pouzdano! Žene su nam bile uskraćene, kao uvijek kad izlazimo na vojni
pohod, i tijela su u momaka čista. Iako je ovo običan put, uistinu su
danas čisti tijelom."

<span id="an_21:7">21:7</span> Tada mu svećenik dade svetoga kruha, jer
nije bilo drugoga kruha ondje osim žrtvenoga, onoga koji se uklanjao
ispred Jahve da se zamijeni toplim kruhom u dan kad se uzima.

<span id="an_21:8">21:8</span> Ondje je istoga dana bio jedan od
Šaulovih slugu, zadržao se pred Jahvom; zvao se Doeg Edomac, a bio je
nadglednik Šaulovih pastira.

<span id="an_21:9">21:9</span> David upita Ahimeleka: "A nemaš li ovdje
pri ruci kakvo koplje ili mač? Nisam uzeo sa sobom ni svoga mača ni
svoga oružja, jer je kraljev nalog bio hitan."

<span id="an_21:10">21:10</span> A svećenik mu odgovori: "Ovdje je mač
Filistejca Golijata, onoga koga si ubio u Terebintskoj dolini; zamotan
je u plašt i položen iza oplećka; ako ga hoćeš uzeti, uzmi ga samo, jer
drugoga osim njega nema ovdje." A David odvrati: "Takva više nema, daj
mi ga!"

<span id="an_21:11">21:11</span> Potom David ustade i pobježe onaj dan
daleko od Šaula i dođe Akišu, kralju Gata.

<span id="an_21:12">21:12</span> A dvorani Akiševi rekoše svome kralju:
"Nije li to David, kralj zemlje? To je onaj o kome su plešući pjevali:
'Pobi Šaul svoje tisuće, David na desetke tisuća.'"

<span id="an_21:13">21:13</span> David se zamisli o tim riječima i silno
se uplaši gatskoga kralja Akiša.

<span id="an_21:14">21:14</span> Tada se David poče pretvarati pred
njima kao da je umobolan i vladati se kao luđak u njihovim rukama:
bubnjao je po vratima i puštao da mu teče slina niz bradu.

<span id="an_21:15">21:15</span> Tada Akiš reče svojim dvoranima:
"Vidite dobro da je čovjek lud! Zašto ga dovodite k meni?

<span id="an_21:16">21:16</span> Zar nemam dosta budala te mi dovodite
ovoga da mi dosađuje svojim ludilom? Zar će taj ući u moju kuću?"

<span id="an_22:1">22:1</span> David ode odande i skloni se u spilju
Adulam. A kad su to čula njegova braća i sva njegova obitelj, dođoše
onamo da mu se priključe.

<span id="an_22:2">22:2</span> Osim toga skupiše se oko njega svi koji
bijahu u nevolji, svi zaduženi, svi nezadovoljni, i on im posta vođom. A
bijaše ih oko njega do četiri stotine ljudi.

<span id="an_22:3">22:3</span> Odande ode David u Mispu u zemlji
moapskoj i reče kralju moapskome: "Dopusti da se moj otac i moja mati
sklonu kod vas dok ne vidim što će Bog učiniti sa mnom."

<span id="an_22:4">22:4</span> I ostavi ih kod kralja moapskoga i oni
ostadoše kod njega sve dok David bijaše u skrovištu.

<span id="an_22:5">22:5</span> Ali prorok Gad reče Davidu: "Nemoj ostati
u svome skrovištu, nego idi i zađi u zemlju Judinu." I David ode i zađe
u Heretsku šumu.

<span id="an_22:6">22:6</span> Šaul doznade da se pojavio David s
ljudima koji bijahu s njim. Šaul je upravo bio u Gibei; sjedio je pod
tamariskom na uzvišici, s kopljem u ruci, a oko njega stajali svi
njegovi dvorani.

<span id="an_22:7">22:7</span> I reče Šaul svojim dvoranima koji stajahu
oko njega: "Poslušajte me, sinovi Benjaminovi! Hoće li vam i Jišajev sin
svima darovati njive i vinograde? Hoće li vas sve postaviti za tisućnike
i stotnike?

<span id="an_22:8">22:8</span> A zašto ste se onda svi urotili protiv
mene? Nema nikoga da mi dojavi kad moj sin sklapa savez s Jišajevim
sinom, nema nikoga među vama da me požali i da mi otkrije kako je moj
sin podjario moga slugu na me, kao što se događa danas."

<span id="an_22:9">22:9</span> Tada progovori Doeg Edomac, koji je
stajao među Šaulovim dvoranima, i reče: "Ja sam vidio Jišajeva sina kad
je došao u Nob k Ahimeleku, Ahitubovu sinu.

<span id="an_22:10">22:10</span> Ovaj je zatražio za njega savjet od
Jahve i dao mu hrane i predao mu mač Filistejca Golijata."

<span id="an_22:11">22:11</span> Šaul nato zapovjedi da pozovu svećenika
Ahimeleka, Ahitubova sina, i svu njegovu obitelj, svećenike u Nobu. I
dođoše svi pred kralja.

<span id="an_22:12">22:12</span> Tada reče Šaul: "Čuj me, Ahitubov
sine!" A on odgovori: "Evo me, gospodaru!"

<span id="an_22:13">22:13</span> A Šaul ga upita: "Zašto ste se urotili
protiv mene, ti i Jišajev sin? Ti si mu dao kruha i mač i tražio si za
njega savjet od Boga da se digne protiv mene kao neprijatelj, kao što se
danas događa."

<span id="an_22:14">22:14</span> Ahimelek odgovori kralju: "A tko je
među svim tvojim slugama ravan Davidu, tako vjeran, uz to kraljev zet,
glavar tvoje tjelesne straže, čovjek koji je poštovan u tvojoj kući?

<span id="an_22:15">22:15</span> Zar sam danas prvi put tražio za njega
savjet od Boga? Daleko od mene svaka druga misao! Neka kralj ništa ne
okrivljuje svoga sluge i sve njegove obitelji, jer sluga njegov nije
znao od svega toga ništa!"

<span id="an_22:16">22:16</span> Ali kralj odvrati: "Ti ćeš umrijeti,
Ahimeleče, ti i sva tvoja obitelj!"

<span id="an_22:17">22:17</span> I kralj zapovjedi glasonošama koji
stajahu oko njega: "Pristupite i pogubite svećenike Jahvine jer su i oni
pomogli Davidu: znali su da je na bijegu, a nisu mi to dojavili." Ali
kraljevi stražari ne htjedoše dići ruke na Jahvine svećenike da ih
smaknu.

<span id="an_22:18">22:18</span> Tada kralj zapovjedi Doegu: "Pristupi
ti i smakni svećenike!" Doeg Edomac pristupi i smaknu svećenike: on
pogubi u onaj dan osamdeset i pet ljudi koji su nosili laneni oplećak.

<span id="an_22:19">22:19</span> I Nob, svećenički grad, pohara oštricom
mača, pobivši muškarce i žene, djecu i dojenčad, goveda, magarce i ovce.

<span id="an_22:20">22:20</span> Izbavio se samo jedan sin Ahimeleka,
Ahitubova sina, po imenu Ebjatar i pobjegao k Davidu.

<span id="an_22:21">22:21</span> Ebjatar javi Davidu da je Šaul poklao
Jahvine svećenike.

<span id="an_22:22">22:22</span> A David odvrati Ebjataru: "Ja sam već
onoga dana kad ondje bijaše Doeg Edomac znao da će on zacijelo javiti to
Šaulu! Ja sam kriv za živote tvoga očinskog doma.

<span id="an_22:23">22:23</span> Ostani kod mene, ne boj se: tko bude
tražio tvoj život, tražit će moj. Kod mene ćeš biti dobro čuvan."

<span id="an_23:1">23:1</span> Javiše onda Davidu: "Filistejci opsjedaju
Keilu i pljačkaju gumna."

<span id="an_23:2">23:2</span> David tada upita Jahvu: "Treba li da idem
na Filistejce i hoću li ih potući?" A Jahve odgovori Davidu: "Idi,
potući ćeš Filistejce i oslobodit ćeš Keilu."

<span id="an_23:3">23:3</span> Ali rekoše Davidu ljudi njegovi: "Gle, mi
smo već ovdje, u Judi, u neprestanom strahu; što će tek biti ako odemo u
Keilu protiv filistejskih četa!"

<span id="an_23:4">23:4</span> Zato David još jednom upita Jahvu, a
Jahve mu odgovori ovako: "Ustani i siđi u Keilu jer ću predati
Filistejce u tvoje ruke!"

<span id="an_23:5">23:5</span> David onda krenu sa svojim ljudima u
Keilu, udari na Filistejce, otjera njihovu stoku i zada im težak poraz.
Tako je David oslobodio građane Keile. -

<span id="an_23:6">23:6</span> Kad je ono Ebjatar, Ahimelekov sin,
pobjegao k Davidu, on je došao u Keilu noseći u ruci oplećak.

<span id="an_23:7">23:7</span> Kad su Šaulu javili da je David ušao u
Keilu, reče Šaul: "Bog ga je predao u moje ruke jer se sam uhvatio u
zamku kad je ušao u grad s vratima i prijevornicama."

<span id="an_23:8">23:8</span> I Šaul sazva sav narod na oružje da ide
na Keilu i da opkoli Davida i njegove ljude.

<span id="an_23:9">23:9</span> Kad je David doznao da mu Šaul snuje zlo,
reče svećeniku Ebjataru: "Donesi oplećak!"

<span id="an_23:10">23:10</span> Nato se David pomoli: "Jahve, Bože
Izraelov, tvoj je sluga čuo da Šaul sprema navalu na Keilu da razori
grad zbog mene.

<span id="an_23:11">23:11</span> Hoće li Šaul doći kao što je tvoj sluga
čuo? Jahve, Bože Izraelov, odgovori svome sluzi!" A Jahve odgovori:
"Doći će!"

<span id="an_23:12">23:12</span> David opet upita: "Hoće li me prvaci
Keile predati, mene i moje ljude, u Šaulove ruke?" A Jahve odgovori:
"Predat će vas!"

<span id="an_23:13">23:13</span> Tada David ustade sa svojim ljudima,
bijaše ih oko šest stotina; iziđoše iz Keile te lutahu kojekuda. A kad
su Šaulu javili da je David utekao iz Keile, odusta od vojnog pohoda.

<span id="an_23:14">23:14</span> David se skloni u pustinju u gorska
skloništa; nastani se na gori u pustinji Zifu. Šaul ga je neprestano
tražio, ali ga Bog ne predade u njegove ruke.

<span id="an_23:15">23:15</span> David se bojao što je Šaul izišao na
vojnu da napadne na njegov život. Zato je David ostao u pustinji Zifu, u
Horši.

<span id="an_23:16">23:16</span> Tada Šaulov sin Jonatan krenu na put i
dođe k Davidu u Horšu i ohrabri ga u ime Božje.

<span id="an_23:17">23:17</span> Reče mu: "Ne boj se, jer te neće stići
ruka moga oca Šaula. Ti ćeš kraljevati nad Izraelom, a ja ću biti drugi
do tebe; i moj otac Šaul zna to dobro."

<span id="an_23:18">23:18</span> I sklopiše njih dvojica savez pred
Jahvom. David osta u Horši, a Jonatan ode svojoj kući.

<span id="an_23:19">23:19</span> Jednoga dana dođoše Zifejci k Šaulu u
Gibeu i javiše mu: "David se krije kod nas u gorskim skloništima u
Horši, na brdu Hakili, što je južno od Ješimona.

<span id="an_23:20">23:20</span> Sada, kralju, kad god zaželiš sići,
siđi, a naše je da ga predamo u ruke kralju."

<span id="an_23:21">23:21</span> A Šaul odgovori: "Blagoslovio vas Jahve
što ste me požalili!

<span id="an_23:22">23:22</span> Idite, dakle, raspitajte se još i dobro
razvidite mjesto kamo ga donesu njegovi hitri koraci; rekli su mi da je
vrlo lukav.

<span id="an_23:23">23:23</span> Zato pretražite sve rupe u koje se
zavlači, pa se vratite k meni kad budete pouzdano znali. Tada ću ja poći
s vama, pa ako bude gdje u zemlji, ići ću za njegovim tragom po svim
Judinim rodovima."

<span id="an_23:24">23:24</span> Tada krenuše na put i odoše u Zif, pred
Šaulom. David je sa svojim ljudima bio u pustinji Maonu u Arabi, južno
od Ješimona.

<span id="an_23:25">23:25</span> Potom i Šaul pođe sa svojim ljudima da
traži Davida. Kad su to javili Davidu, siđe on u klanac koji leži u
pustinji Maonu. Šaul to doznade i krenu u potjeru za Davidom u pustinju
Maon.

<span id="an_23:26">23:26</span> Šaul je sa svojim ljudima išao jednom
stranom planine, a David sa svojim ljudima drugom stranom planine. David
se silno žurio da umakne Šaulu. Kad je Šaul sa svojim ljudima htio
prijeći na drugu stranu da opkoli Davida i njegove ljude i da ih
pohvata,

<span id="an_23:27">23:27</span> dođe glasnik Šaulu s porukom: "Dođi
brže, Filistejci provališe u zemlju!"

<span id="an_23:28">23:28</span> Tada Šaul odusta od potjere za Davidom
i okrenu se protiv Filistejaca. Zato se prozvalo ono mjesto "Klanac
razlaza".

<span id="an_24:1">24:1</span> David se odande uspe i nastani u
engadskim gorskim skloništima.

<span id="an_24:2">24:2</span> Kad se Šaul vratio iz potjere za
Filistejcima, javiše mu ovo: "David je u Engadskoj pustinji!"

<span id="an_24:3">24:3</span> Tada Šaul uze tri tisuće odabranih ljudi
iz svega Izraela i pođe da traži Davida i njegove ljude na istok od
Litica divokoza.

<span id="an_24:4">24:4</span> Idući dođe k ovčjim torovima pokraj puta;
ondje bijaše pećina i Šaul uđe da čučne; a David je sa svojim ljudima
sjedio u dnu pećine.

<span id="an_24:5">24:5</span> I rekoše Davidu ljudi njegovi: "Evo dana
za koji ti je rekao Jahve: 'Ja ću predati tvoga neprijatelja u tvoje
ruke, postupaj s njim kako ti se mili!'" A David ustade i neprimjetno
odsiječe skut od Šaulova plašta.

<span id="an_24:6">24:6</span> Ali poslije zapeče Davida savjest što je
odsjekao skut od Šaulova plašta,

<span id="an_24:7">24:7</span> pa reče svojim ljudima: "Očuvao me Jahve
da takvo što učinim svome gospodaru, da dignem ruku na njega, jer je
pomazanik Jahvin."

<span id="an_24:8">24:8</span> I David oštrim riječima ukori svoje ljude
i ne dopusti im da ustanu na Šaula. A Šaul izađe iz pećine i pođe svojim
putem.

<span id="an_24:9">24:9</span> Zatim ustade David, iziđe iz pećine i
vikne za Šaulom: "Gospodaru kralju!" A kad se Šaul obazre, David se baci
ničice na zemlju i pokloni mu se.

<span id="an_24:10">24:10</span> Tada David reče Šaulu: "Zašto slušaš
ljude koji ti govore da David snuje tebi propast?

<span id="an_24:11">24:11</span> Gle, upravo u ovaj dan tvoje su oči
mogle vidjeti da te Jahve predao danas u moje ruke u ovoj pećini. Rekoše
mi da te ubijem, ali te poštedjeh i rekoh: 'Neću dići svoje ruke na
svoga gospodara, jer je Jahvin pomazanik.'

<span id="an_24:12">24:12</span> O, moj oče, pogledaj i vidi skut od
svoga plašta u mojoj ruci: odsjekao sam skut od tvoga plašta, a tebe
nisam ubio; spoznaj i vidi da u mojoj ruci nema ni zlobe ni opačine. Ja
nisam zgriješio protiv tebe, a ti vrebaš na moj život da mi ga uzmeš!

<span id="an_24:13">24:13</span> Jahve neka sudi između mene i tebe,
Jahve neka me osveti na tebi, ali se moja ruka neće dići na tebe.

<span id="an_24:14">24:14</span> Kako kaže stara poslovica: od
nepravednika dolazi nepravda, i zato se moja ruka neće dići protiv tebe.

<span id="an_24:15">24:15</span> Za kim je izišao izraelski kralj? Za
kim ideš u potjeru? Za mrtvim psom, za običnom buhom!

<span id="an_24:16">24:16</span> Jahve neka bude sudac, on neka sudi
između mene i tebe, neka ispita i brani moju stvar i neka mi pribavi
pravdu: neka me izbavi iz tvoje ruke!"

<span id="an_24:17">24:17</span> Kad je David izgovorio te riječi Šaulu,
odvrati Šaul: "Je li to tvoj glas, sine Davide?" I Šaul glasno zaplaka.

<span id="an_24:18">24:18</span> Zatim reče Davidu: "Pravedniji si od
mene jer ti si meni učinio dobro, a ja sam tebi učinio zlo.

<span id="an_24:19">24:19</span> A danas si okrunio svoju dobrotu prema
meni, jer me Jahve predao u tvoje ruke, a ti me nisi ubio.

<span id="an_24:20">24:20</span> Kad se čovjek namjeri na svoga
neprijatelja, pušta li ga da ide mirno svojim putem? Neka ti Jahve
naplati za ono dobro što si mi danas učinio!

<span id="an_24:21">24:21</span> Sada pouzdano znam da ćeš zacijelo biti
kralj i da će se kraljevstvo nad Izraelom trajno održati u tvojoj ruci.

<span id="an_24:22">24:22</span> Zato mi se sada zakuni Jahvom da nećeš
zatrti moga potomstva poslije mene i da nećeš izbrisati moga imena iz
moga očinskoga doma!"

<span id="an_24:23">24:23</span> David se zakle Šaulu, Šaul ode svojoj
kući, a David se sa svojim ljudima vrati u gorska skloništa.

<span id="an_25:1">25:1</span> Uto umrije Samuel. Sav se Izrael skupi i
oplaka ga naričući za njim; i pokopaše ga u njegovu zavičaju u Rami. A
David usta i siđe u pustinju Paran.

<span id="an_25:2">25:2</span> U Maonu živio čovjek koji je imao svoje
gospodarstvo u Karmelu; bio je to vrlo bogat čovjek, imao je tri tisuće
ovaca i tisuću koza. Upravo je tada strigao svoje ovce u Karmelu.

<span id="an_25:3">25:3</span> Taj se čovjek zvao Nabal, a njegova žena
Abigajila. Žena je bila mudra i vrlo lijepa, a čovjek surov i opak: bio
je Kalebovac.

<span id="an_25:4">25:4</span> David je u pustinji čuo da Nabal striže
svoje ovce.

<span id="an_25:5">25:5</span> Stoga posla deset momaka naloživši im:
"Idite gore u Karmel, otiđite k Nabalu i pozdravite ga u moje ime.

<span id="an_25:6">25:6</span> I recite ovako mome bratu: 'Mir tebi, mir
tvome domu, mir svemu što imaš!

<span id="an_25:7">25:7</span> Sada, čujem, strižeš ovce. A tvoji su
pastiri bili kod nas, nismo ih dirali, ništa im nije nestalo dokle god
su bili u Karmelu.

<span id="an_25:8">25:8</span> Pitaj svoje sluge i kazat će ti. Zato
neka ovi momci nađu milost pred tobom, jer smo došli u svečan dan. Podaj
svojim slugama i svome sinu Davidu što ti se nađe pri ruci.'"

<span id="an_25:9">25:9</span> Dođoše momci Davidovi i ponoviše Nabalu u
Davidovo ime sve ove riječi, a onda pričekaše.

<span id="an_25:10">25:10</span> Ali Nabal odgovori Davidovim slugama
ovako: "Tko je David, tko je Jišajev sin? Danas ima mnogo slugu koji su
pobjegli od svojih gospodara.

<span id="an_25:11">25:11</span> Zar da uzmem svoj kruh, svoju vodu,
svoju stoku koju sam poklao za svoje strigače pa da to poklonim ljudima
o kojima ne znam ni odakle su?"

<span id="an_25:12">25:12</span> Davidovi se momci okrenuše i vratiše se
svojim putem. Kad su se vratili, javiše sve ove riječi Davidu.

<span id="an_25:13">25:13</span> A David reče svojim ljudima: "Pripašite
svaki svoj mač!" I pripasaše svaki svoj mač, i David pripasa svoj, i oko
četiri stotine ljudi krenu za Davidom, dok ih dvije stotine osta kod
tovara.

<span id="an_25:14">25:14</span> A ženi Nabalovoj, Abigajili, javio
jedan od Nabalovih slugu ovo: "Eto, David je poslao iz pustinje glasnike
da pozdrave našega gospodara, a on ih potjerao.

<span id="an_25:15">25:15</span> A ti su ljudi bili vrlo dobri prema
nama: nisu nas dirali, ništa nismo izgubili dokle god smo bili u
njihovoj blizini kad smo bili u polju.

<span id="an_25:16">25:16</span> Noću i danju bili su nam kao bedem u
sve vrijeme dok smo bili s njima pasući stada.

<span id="an_25:17">25:17</span> Razmisli sada i vidi što ćeš učiniti,
jer je gotova pogibija našem gospodaru i svemu njegovu domu; a on je
opak čovjek komu se ne može ništa kazati."

<span id="an_25:18">25:18</span> Abigajila brzo uze dvije stotine
hljebova, dva mijeha vina, pet zgotovljenih ovaca, pet mjera pržena
žita, sto grozdova suhoga grožđa, dvije stotine smokovih kolača i sve to
natovari na magarce.

<span id="an_25:19">25:19</span> I zapovjedi svojim slugama: "Idite
preda mnom, a ja ću za vama." Svome mužu Nabalu nije kazala ništa.

<span id="an_25:20">25:20</span> Dok je, jašući na magarcu, silazila iza
gorskog zavoja, David je sa svojim ljudima silazio nasuprot njoj, tako
da se ona susrela s njima.

<span id="an_25:21">25:21</span> A David je upravo mislio: "Uzalud sam,
dakle, zaštićivao u pustinji sve što je taj čovjek imao i ništa mu nije
nestalo od svega što je posjedovao! Sada mi vraća zlo za dobro!

<span id="an_25:22">25:22</span> Neka Bog učini Davidu ovo zlo i neka mu
doda drugo ako Nabalu do zore od svega što ima ostavim i ono što mokri
uza zid!"

<span id="an_25:23">25:23</span> Kad je Abigajila ugledala Davida, brzo
sjaha s magarca i pade pred Davida ničice, poklonivši se do zemlje.

<span id="an_25:24">25:24</span> Bacivši mu se tako pred noge, reče:
"Gospodaru, neka na mene padne krivica! Dopusti da službenica tvoja
progovori tvojim ušima i udostoj se poslušati riječi službenice svoje!

<span id="an_25:25">25:25</span> Neka moj gospodar ne gleda na toga
opakog čovjeka, na Nabala, jer on s pravom nosi svoje ime: zove se Luda
i ludost je s njim. A ja, službenica tvoja, nisam vidjela momaka koje je
poslao moj gospodar.

<span id="an_25:26">25:26</span> Zato sada, gospodaru, živoga mi Jahve,
i tako živ bio ti, i tako ti Jahve koji te očuvao da ne svališ na se
krvnu krivicu i da ne pribaviš sebi pravdu svojom rukom: neka prođu kao
Nabal tvoji neprijatelji i oni koji snuju zlo mome gospodaru!

<span id="an_25:27">25:27</span> A ovaj dar, što ga evo tvoja službenica
nosi svome gospodaru, neka se dade momcima koji idu za mojim gospodarom
na njegovim putovima.

<span id="an_25:28">25:28</span> Oprosti službenici svojoj njezinu
krivnju! Zacijelo će Jahve osnovati trajan dom mome gospodaru, jer moj
gospodar bije Jahvine bojeve i za svega tvoga života neće se naći zlo na
tebi.

<span id="an_25:29">25:29</span> Ako se tko digne da te progoni i da ti
radi o glavi, neka život moga gospodara bude pohranjen u škrinji života
kod Jahve, tvoga Boga, a život tvojih neprijatelja neka on baci kao iz
praćke.

<span id="an_25:30">25:30</span> I kad Jahve učini mome gospodaru svako
dobro koje ti je obećao i kad te odredi da budeš knezom nad Izraelom,

<span id="an_25:31">25:31</span> onda neka ne bude na smutnju ni na
grižnju savjesti mome gospodaru da je ni za što prolio krv i da je sebi
pribavio pravdu svojoj rukom. I kad Jahve učini dobro mome gospodaru,
sjeti se tada službenice svoje!"

<span id="an_25:32">25:32</span> David odgovori Abigajili: "Neka je
blagoslovljen Jahve, Bog Izraelov, koji te danas poslao meni u susret!

<span id="an_25:33">25:33</span> Neka je blagoslovljena tvoja mudrost i
blagoslovljena bila ti što si me danas zadržala da ne svalim na se krvnu
krivicu i da ne pribavim sebi pravdu svojom rukom.

<span id="an_25:34">25:34</span> Ali, tako mi živog Jahve, Boga
Izraelova, koji nije dopustio da ti učinim zlo: da mi nisi tako brzo
izišla u susret, zaista ne bi Nabalu do jutra ostalo ni ono što uza zid
mokri!"

<span id="an_25:35">25:35</span> Nato David primi iz njezine ruke što mu
bijaše donijela i reče joj: "Vrati se s mirom svojoj kući. Gle, uslišao
sam tvoj glas i obazreo se na tebe."

<span id="an_25:36">25:36</span> Kad se Abigajila vratila k Nabalu, on
je upravo imao gozbu u kući, pravu kraljevsku gozbu: Nabal bijaše veseo
i sasvim pijan; zato mu ona ne reče ništa dok nije svanulo jutro.

<span id="an_25:37">25:37</span> A ujutro, kad se Nabal otrijeznio,
pripovjedi mu njegova žena sve što se dogodilo, a njemu obamrije srce u
grudima i on osta kao da se skamenio.

<span id="an_25:38">25:38</span> A desetak dana poslije toga Jahve udari
Nabala te umrije.

<span id="an_25:39">25:39</span> Kad David ču da je umro Nabal, reče:
"Neka je blagoslovljen Jahve, koji mi je ispravio nepravdu što mi je
učini Nabal; i Jahve je očuvao svoga slugu da ne učini zla, a svalio je
Nabalovu zloću na njegovu glavu!" Potom David posla poruku Abigajili da
će je uzeti za ženu.

<span id="an_25:40">25:40</span> Davidove sluge dođoše k Abigajili u
Karmel i rekoše joj: "David nas je poslao k tebi da te uzme sebi za
ženu."

<span id="an_25:41">25:41</span> A ona ustade, pokloni se do zemlje i
reče: "Evo službenice tvoje koja je spremna da bude robinja i da pere
noge slugama svoga gospodara!"

<span id="an_25:42">25:42</span> Potom Abigajila brzo ustade i zajaha na
magarca, a za njom pođe pet njezinih dvorkinja. Tako je otišla za
Davidovim poslanicima i postala njegovom ženom.

<span id="an_25:43">25:43</span> I Ahinoamom iz Jizreela bijaše se
oženio David i obje mu bjehu žene.

<span id="an_25:44">25:44</span> Jer Šaul bijaše svoju kćer Mikalu,
Davidovu ženu, dao Paltiju, sinu Lajiša iz Galima.

<span id="an_26:1">26:1</span> Ljudi iz Zifa dođoše Šaulu i javiše mu:
"David se krije na Hakilskom brdu, nasuprot Ješimonu."

<span id="an_26:2">26:2</span> Šaul tada krenu na put i siđe u pustinju
Zif, a s njim tri tisuće izabranih Izraelaca, da traži Davida u pustinji
Zifu.

<span id="an_26:3">26:3</span> Šaul se utabori podno Hakilskog brda,
koje je nasuprot Ješimonu, kraj puta. David, koji je boravio u pustinji,
opazi da je Šaul došao onamo da ga progoni.

<span id="an_26:4">26:4</span> Zato David posla uhode i sazna da je Šaul
zaista došao.

<span id="an_26:5">26:5</span> David se podiže i dođe do mjesta gdje se
Šaul bio utaborio. Tu David ugleda mjesto gdje su spavali Šaul i Abner,
sin Nerov, njegov vojvoda: Šaul je spavao usred tabora, a vojska ležala
u krugu oko njega.

<span id="an_26:6">26:6</span> David se obrati Hetitu Ahimeleku i
Abišaju, sinu Sarvijinu a bratu Joabovu, i reče im: "Tko će sa mnom u
tabor sve do Šaula?" A Abišaj odgovori: "Ja ću s tobom."

<span id="an_26:7">26:7</span> I tako David i Abišaj dopriješe noću do
vojske: i gle, Šaul ležaše i spavaše u taboru, a koplje mu kod uzglavlja
zabodeno u zemlju. Abner i vojnici ležahu oko njega.

<span id="an_26:8">26:8</span> Tada Abišaj reče Davidu: "Danas ti je Bog
predao tvoga neprijatelja u tvoje ruke; zato sada dopusti da ga njegovim
vlastitim kopljem pribodem za zemlju, jednim jedinim udarcem, drugoga mi
neće trebati."

<span id="an_26:9">26:9</span> Ali David odgovori Abišaju: "Nemoj ga
ubijati! Jer tko će dignuti ruku svoju na Jahvina pomazanika i ostati
nekažnjen?"

<span id="an_26:10">26:10</span> Još nastavi David: "Živoga mi Jahve, i
udarit će ga Jahve, bilo da će mu doći njegov dan da umre, bilo da će
otići u boj i poginuti.

<span id="an_26:11">26:11</span> Ne dao mi Jahve da dignem ruku na
pomazanika Jahvina! Nego uzmi sada koplje što mu je kod uzglavlja i vrč
za vodu, pa hajdemo!"

<span id="an_26:12">26:12</span> I uze David koplje i vrč za vodu što su
bili kod Šaulova uzglavlja i oni odoše: nitko nije ništa vidio ni
opazio, nitko se nije probudio, nego su svi spavali jer bijaše na njih
pao dubok san od Jahve.

<span id="an_26:13">26:13</span> David prijeđe na drugu stranu i stade
na vrh gore u nekoj daljini, tako da je među njima bio velik prostor.

<span id="an_26:14">26:14</span> Tada viknu vojsci i Abneru, Nerovu
sinu, ovako: "Zar se nećeš odazvati, Abnere?" A Abner se odazva i upita:
"Tko si ti što uznemiruješ kralja?"

<span id="an_26:15">26:15</span> A David odgovori Abneru: "Nisi li ti
junak? I tko ti je ravan u Izraelu? Pa zašto onda nisi čuvao kralja,
svoga gospodara? Jedan je od ratnika sišao do vas da ubije kralja, tvoga
gospodara.

<span id="an_26:16">26:16</span> Nije lijepo to što si učinio. Tako mi
živog Jahve, zaslužili ste smrt što niste čuvali svoga gospodara,
pomazanika Jahvina. Pogledaj sada gdje je kraljevo koplje i gdje je vrč
za vodu što mu bijaše do uzglavlja!"

<span id="an_26:17">26:17</span> Tada Šaul poznade Davidov glas i upita:
"Je li to tvoj glas, sine Davide?" A David odgovori: "Jest, kralju
gospodaru!"

<span id="an_26:18">26:18</span> I nastavi: "Zašto moj gospodar progoni
svoga slugu? Što sam učinio? Kakva je krivica u mojoj ruci?

<span id="an_26:19">26:19</span> Zato neka se sada moj gospodar i kralj
udostoji poslušati riječi svoga sluge: ako te Jahve diže protiv mene,
neka se prinosnicom ublaži; ako li to čine sinovi ljudski, neka su
prokleti pred Jahvom jer su me izagnali, tako da ne mogu imati udjela u
baštini Jahvinoj, kao da su mi govorili: 'Idi, služi tuđim bogovima!'

<span id="an_26:20">26:20</span> Zato neka ne padne moja krv na zemlju
daleko od Jahvina lica. Jer kralj je Izraelov izišao u lov na moj život,
kao kad tko goni jarebicu po planini."

<span id="an_26:21">26:21</span> Tada Šaul reče: "Zgriješio sam! Vrati
mi se, sine Davide, neću ti više činiti zla, kad je danas moj život u
očima tvojim bio tako drag. Jest, ludo sam radio i teško sam
pogriješio!"

<span id="an_26:22">26:22</span> A David odgovori: "Evo kraljeva koplja,
neka dođe jedan od momaka i neka ga uzme!

<span id="an_26:23">26:23</span> A Jahve će vratiti svakome po njegovoj
pravdi i po njegovoj vjernosti: danas te Jahve bijaše predao u moje
ruke, ali nisam htio dići ruke svoje na pomazanika Jahvina.

<span id="an_26:24">26:24</span> I gle, kako je danas tvoj život bio
drag u mojim očima, tako neka moj život bude drag u Jahvinim očima! I
neka me Jahve izbavi iz svake nevolje!"

<span id="an_26:25">26:25</span> A Šaul doviknu Davidu: "Budi mi
blagoslovljen, sine Davide! Zacijelo ćeš izvršiti svoje djelo i uspjet
ćeš!" Potom David ode svojim putem, a Šaul se vrati svojoj kući.

<span id="an_27:1">27:1</span> David reče u sebi: "Ipak ću jednoga dana
poginuti od Šaulove ruke. Zato nema ništa bolje za me nego da se spasim
u zemlju Filistejaca. Tada će Šaul odustati da me dalje traži po svim
krajevima Izraelovim i izbavit ću se iz njegove ruke."

<span id="an_27:2">27:2</span> David se dakle podiže i prijeđe, sa šest
stotina ljudi koje je imao, k Akišu, sinu Maokovu, kralju Gata.

<span id="an_27:3">27:3</span> David se nastani kod Akiša u Gatu, on i
njegovi ljudi, svaki sa svojom obitelji, a David sa svoje dvije žene,
Ahinoamom Jizreelkom i Abigajilom, Nabalovom ženom iz Karmela.

<span id="an_27:4">27:4</span> Kad je Šaul doznao da je David pobjegao u
Gat, nije ga više progonio.

<span id="an_27:5">27:5</span> David reče Akišu: "Ako sam našao milost u
tvojim očima, neka mi dadu mjesto u jednom gradu u zemlji da se nastanim
u njemu. Zašto da tvoj sluga stanuje kod tebe u kraljevskom gradu?"

<span id="an_27:6">27:6</span> Akiš mu još istoga dana dade Siklag.
Stoga Siklag pripada do današnjega dana kraljevima Jude.

<span id="an_27:7">27:7</span> I osta David u filistejskoj zemlji godinu
dana i četiri mjeseca.

<span id="an_27:8">27:8</span> David je sa svojim ljudima izlazio da
pljačka Gešurce, Girzijce i Amalečane, jer su to bili stanovnici zemlje
od Telama preko Šura sve do egipatske zemlje.

<span id="an_27:9">27:9</span> David je pustošio zemlju ne ostavljajući
na životu ni čovjeka ni žene, otimao je ovce i goveda, magarce, deve i
haljine i vraćao se da sve to donese Akišu.

<span id="an_27:10">27:10</span> Akiš bi ga pitao: "Gdje ste danas
pljačkali?" A David bi odgovorio da su pljačkali u Negebu Judinu ili u
Negebu Jerahmeelskom ili u Negebu Kenijskom.

<span id="an_27:11">27:11</span> David nije ostavljao na životu ni
čovjeka ni žene da ih dovede u Gat jer mišljaše: "Mogli bi nas optužiti
i reći: 'Tako je David radio.'" Takav je imao običaj za sve vrijeme dok
je boravio u filistejskoj zemlji.

<span id="an_27:12">27:12</span> Akiš je vjerovao Davidu i govorio u
sebi: "Baš se omrazio svome narodu, Izraelu! Zato će mi biti sluga
dovijeka!"

<span id="an_28:1">28:1</span> U ono vrijeme Filistejci skupiše svoje
čete za rat protiv Izraela. I Akiš reče Davidu: "Znaj da ćeš ići sa mnom
na vojsku, ti i tvoji ljudi!"

<span id="an_28:2">28:2</span> A David odgovori Akišu: "Dobro! Sad ćeš
vidjeti što će učiniti tvoj sluga!" A Akiš odvrati Davidu: "Dobro! Zato
ću te postaviti da budeš mojim čuvarom zauvijek."

<span id="an_28:3">28:3</span> Samuel bijaše umro, a sav ga Izrael
bijaše oplakao naričući za njim. Ukopali su ga u njegovu gradu Rami. A
Šaul bijaše istjerao iz zemlje sve zazivače duhova i vračeve.

<span id="an_28:4">28:4</span> Dok su se Filistejci skupljali te došli i
utaborili se kod Šunema, Šaul skupi sve Izraelce te se utabori na
Gilboi.

<span id="an_28:5">28:5</span> Kad Šaul ugleda filistejski tabor, uplaši
se i srce mu snažno zadrhta.

<span id="an_28:6">28:6</span> Šaul upita za savjet Jahvu, ali mu Jahve
ne dade odgovora - ni u snima, ni po Urimu, ni preko proroka.

<span id="an_28:7">28:7</span> Zato Šaul reče svojim slugama: "Potražite
mi ženu koja zaziva duhove da odem k njoj i upitam je." A sluge mu
odgovoriše: "Evo, u En Doru ima žena koja zaziva duhove."

<span id="an_28:8">28:8</span> Tada se Šaul preruši, obuče druge haljine
i otputi se sa dva čovjeka. I dođe noću k onoj ženi i reče joj: "Daj mi
vračaj pomoću duha i dozovi mi onoga koga ti reknem."

<span id="an_28:9">28:9</span> A žena mu odgovori: "Ta ti znaš što je
učinio Šaul i kako je istrijebio iz zemlje zazivače duhova i vračeve.
Zašto postavljaš zamke mome životu da me pogubiš?"

<span id="an_28:10">28:10</span> A Šaul joj se zakle Jahvom govoreći:
"Tako mi živog Jahve, nećeš biti ništa kriva za ovo!"

<span id="an_28:11">28:11</span> Tada žena zapita: "Koga da ti dozovem?"
A on odgovori: "Dozovi mi Samuela!"

<span id="an_28:12">28:12</span> Kad žena ugleda Samuela, povika iza
glasa, a onda reče Šaulu: "Zašto si me prevario? Ta ti si Šaul!"

<span id="an_28:13">28:13</span> A kralj joj odvrati: "Ne boj se! Nego
što vidiš?" A žena odgovori Šaulu: "Vidim nešto božansko što se diže iz
zemlje."

<span id="an_28:14">28:14</span> Šaul je upita: "Kakva je obličja?" A
ona odgovori: "Izlazi starac, ogrnut plaštem." Tada Šaul spozna da je to
Samuel, pa pade licem do zemlje i pokloni se.

<span id="an_28:15">28:15</span> Samuel upita Šaula: "Zašto si pomutio
moj mir dozivajući me gore?" A Šaul odgovori: "U velikoj sam nevolji jer
su Filistejci zavojštili na me, a Bog se okrenuo od mene i ne odgovara
mi više ni preko proroka ni u snima. Zato sam dozvao tebe da me poučiš
što da činim."

<span id="an_28:16">28:16</span> A Samuel odvrati: "Zašto mene pitaš kad
se Jahve odvratio od tebe i postao ti neprijateljem?

<span id="an_28:17">28:17</span> Jahve ti je učinio kako ti je kazao
preko mene: istrgao je kraljevstvo iz tvoje ruke i dao ga tvome
suparniku, Davidu,

<span id="an_28:18">28:18</span> jer nisi poslušao riječi Jahvinih i jer
nisi izvršio njegova žestokog gnjeva na Amaleku: stoga ti je Jahve danas
ovako učinio.

<span id="an_28:19">28:19</span> Jahve će predati, zajedno s tobom, i
Izraela u filistejske ruke. Sutra ćeš sa svojim sinovima biti sa mnom, a
i tabor izraelski Jahve će predati u filistejske ruke."

<span id="an_28:20">28:20</span> Šaul se užasnu i pade na zemlju kako je
dug. Spopade ga silan strah od Samuelovih riječi. I ponestade mu snage,
jer nije ništa jeo cijeli dan i cijelu noć.

<span id="an_28:21">28:21</span> Kad ona žena dođe k Šaulu i opazi kako
je sav zaplašen, reče mu: "Gle, tvoja je službenica poslušala tvoju
riječ, stavila sam svoj život na kocku i poslušala tvoje zapovijedi koje
si mi naložio.

<span id="an_28:22">28:22</span> Zato sada poslušaj i ti riječi
službenice svoje: dopusti da ti pružim zalogaj kruha; jedi da ti se
vrati snaga te uzmogneš poći svojim putem."

<span id="an_28:23">28:23</span> Ali on ne htjede nego reče: "Neću
jesti!" Ali kad ga zaokupiše njegove sluge, zajedno sa ženom, posluša
ih, ustade sa zemlje i sjede na postelju.

<span id="an_28:24">28:24</span> Žena je imala kod kuće tele u tovu.
Brzo ga zakla, zatim uze brašna, umijesi ga i napeče beskvasnoga kruha.

<span id="an_28:25">28:25</span> Potom stavi sve pred Šaula i njegove
ljude. Pošto su jeli, ustadoše i još iste noći krenuše natrag.

<span id="an_29:1">29:1</span> Filistejci skupiše sve svoje čete u
Afeku, a Izraelci se utaboriše kod izvora u Jizreelu.

<span id="an_29:2">29:2</span> Filistejski su knezovi prolazili sa
svojim stotinama i tisućama, a David i njegovi ljudi išli su sasvim na
kraju s Akišem.

<span id="an_29:3">29:3</span> Filistejski knezovi zapitaše: "Što hoće
ti Hebreji ovdje?" A Akiš odgovori filistejskim knezovima: "Pa ovo je
David, sluga izraelskoga kralja Šaula! Već je godinu-dvije kod mene, ali
nisam našao na njemu ništa sumnjivo od onoga dana kad je prebjegao k
meni pa do današnjega dana."

<span id="an_29:4">29:4</span> Ali filistejski knezovi planuše na njega
i rekoše mu: "Pošalji toga čovjeka natrag, neka se vrati na mjesto koje
si mu označio. Neka ne ide s nama u boj, da se ne okrene protiv nas u
boju! Čime bi se on opet umilio svome gospodaru ako ne glavama ovih
naših ljudi?

<span id="an_29:5">29:5</span> To je onaj isti David o kome se pjevalo
igrajući: 'Pobi Šaul svoje tisuće, David na desetke tisuća!'"

<span id="an_29:6">29:6</span> Tada Akiš dozva Davida i reče mu: "Živoga
mi Jahve, ti si pošten i meni bi drago bilo da me pratiš u pokretima
moje vojske, jer nisam našao nikakva zla na tebi od onoga dana kad si
došao k meni pa do današnjega dana. Ali nisi drag u očima knezova.

<span id="an_29:7">29:7</span> Zato se sada vrati i otiđi s mirom kući
da ne ozlovoljiš filistejske knezove!"

<span id="an_29:8">29:8</span> David odvrati Akišu: "Ta što sam učinio i
što si zamjerio svome sluzi od onoga dana kad sam stupio u tvoju službu
pa do današnjega dana da ne mogu ići da se bijem s neprijateljima svoga
gospodara kralja?"

<span id="an_29:9">29:9</span> A Akiš odgovori Davidu: "Ti znaš da si mi
drag kao Božji anđeo, ali su filistejski knezovi rekli: 'Neka ne ide s
nama u boj!'

<span id="an_29:10">29:10</span> Zato ustanite rano ujutro, ti i sluge
tvoga gospodara koji su došli s tobom, i otiđite na mjesto koje sam vam
označio. I nemoj gajiti u svom srcu nikakve mržnje jer si mi mio. Ustat
ćete, dakle, u rano jutro, čim svane, i otići ćete!"

<span id="an_29:11">29:11</span> Tako David sa svojim ljudima ustade
rano i krenu odmah ujutro i vrati se u filistejsku zemlju, a Filistejci
odoše u Jizreel.

<span id="an_30:1">30:1</span> Kad je David sa svojim ljudima treći dan
stigao u Siklag, a to Amalečani bijahu navalili na Negeb i na Siklag;
opljačkali su Siklag i ognjem ga spalili.

<span id="an_30:2">30:2</span> Zarobili su žene i sve koji su bili
ondje, malo i veliko. Nisu ubili nikoga, nego su samo odveli roblje i
otišli svojim putem.

<span id="an_30:3">30:3</span> Kad je, dakle, David sa svojim ljudima
došao u grad, vidješe da je grad spaljen, a njihove žene, njihovi sinovi
i njihove kćeri odvedeni u ropstvo.

<span id="an_30:4">30:4</span> Tada David i ljudi koji bijahu s njim
podigoše glas i plakahu dok im nije ponestalo snage za plač.

<span id="an_30:5">30:5</span> I obje Davidove žene bijahu odvedene u
ropstvo - Ahinoama Jizreelka i Abigajila, Nabalova žena iz Karmela.

<span id="an_30:6">30:6</span> David se našao u velikoj nevolji jer su
ljudi počeli govoriti da će ga kamenovati, budući da su svi bili
ogorčeni, svaki zbog svojih sinova i zbog svojih kćeri. Ali se David
ohrabri u Jahvi, svome Bogu.

<span id="an_30:7">30:7</span> David reče svećeniku Ebjataru,
Ahimelekovu sinu: "Donesi mi ovamo oplećak!" I Ebjatar donese Davidu
oplećak.

<span id="an_30:8">30:8</span> Tada David upita Jahvu za savjet
govoreći: "Hoću li u potjeru za onim razbojnicima i hoću li ih stići?" A
on mu odgovori: "Idi u potjeru jer ćeš ih zacijelo stići i zarobljenike
ćeš izbaviti."

<span id="an_30:9">30:9</span> I pođe David sa šest stotina ljudi koji
bijahu s njim i dođoše do potoka Besora.

<span id="an_30:10">30:10</span> Odavde David sa četiri stotine ljudi
nastavi potjeru, a ostadoše dvije stotine ljudi što bijahu tako umorni
da nisu mogli prijeći preko potoka Besora.

<span id="an_30:11">30:11</span> U polju naiđoše na nekog Egipćanina.
Dovedoše ga k Davidu, dadoše mu kruha da jede i vode da pije.

<span id="an_30:12">30:12</span> Dadoše mu grudu smokava i dva grozda
suhoga grožđa. Kad je to pojeo, vratio mu se život, jer tri dana i tri
noći ne bijaše ništa jeo i ništa pio.

<span id="an_30:13">30:13</span> Tada ga David upita: "Čiji si ti i
odakle si?" A on odgovori: "Ja sam Egipćanin, sluga jednog Amalečanina.
Moj me gospodar ostavio jer sam se razbolio prije tri dana.

<span id="an_30:14">30:14</span> Bili smo provalili u Negeb Keretski i
Negeb Judejski, i u Negeb Kalebov, a Siklag smo zapalili ognjem."

<span id="an_30:15">30:15</span> David ga upita: "Hoćeš li me odvesti k
toj razbojničkoj družbi?" A on odgovori: "Zakuni mi se Bogom da me nećeš
pogubiti i da me nećeš predati u ruke mome gospodaru, pa ću te odvesti k
njima!"

<span id="an_30:16">30:16</span> On ga, dakle, odvede, i gle, oni se
bijahu razasuli po svem onom kraju, jedući, pijući i slaveći slavlje
zbog svega velikog plijena što su ga oteli iz zemlje filistejske i iz
zemlje Judine.

<span id="an_30:17">30:17</span> I David ih poče biti i tukao ih je od
zore do mraka, izvršujući na njima "herem", kleto uništenje. Nitko od
njih nije izmakao, osim četiri stotine momaka, koji zajahaše na deve i
pobjegoše.

<span id="an_30:18">30:18</span> Tako je David izbavio sve što su bili
oteli Amalečani; i obje svoje žene izbavi David.

<span id="an_30:19">30:19</span> I ništa im nije nestalo, od najmanjih
stvari do najvećih, od plijena sve do sinova i kćeri, sve što im bijaše
oteto: sve je vratio David.

<span id="an_30:20">30:20</span> Tada uzeše sve ovce i goveda, dotjeraše
ih pred njega vičući: "Ovo je plijen Davidov!"

<span id="an_30:21">30:21</span> Kad je David došao k onim dvjema
stotinama ljudi koji bijahu sustali te ne mogahu ići za Davidom i koje
on bijaše ostavio kod potoka Besora, iziđoše oni u susret Davidu i četi
njegovoj: približivši se Davidu i četi, pozdraviše ih.

<span id="an_30:22">30:22</span> Tada progovoriše svi zlobnici i
ništarije između ljudi koji su išli s Davidom i rekoše: "Budući da nisu
išli s nama, ne dajmo im ništa od plijena koji smo izbavili, nego samo
svakome njegovu ženu i njegovu djecu, neka ih povedu sa sobom i neka
idu!"

<span id="an_30:23">30:23</span> Ali David reče: "Ne činite tako, braćo
moja, poslije onoga što nam je dao Jahve: on nas je čuvao i predao nam u
ruke razbojničku družbu koja bijaše izišla protiv nas.

<span id="an_30:24">30:24</span> Ta tko će vas poslušati u tome? Jer
kakav je dio onome koji ide u boj, takav je dio onome koji ostaje kod
tovara. Jednak dio neka imaju svi."

<span id="an_30:25">30:25</span> Tako ostade od onoga dana unapredak.
David to učini uredbom i zakonom u Izraelu sve do današnjeg dana.

<span id="an_30:26">30:26</span> Kad je David došao u Siklag, posla dio
plijena starješinama Jude, po pojedinim njihovim gradovima, s porukom:
"Evo za vas dar od plijena Jahvinih neprijatelja!"

<span id="an_30:27">30:27</span> Onima u Betulu, onima u Rami u Negebu i
onima u Jatiru;

<span id="an_30:28">30:28</span> onima u Aroeru, onima u Sifmotu i onima
u Eštemoi;

<span id="an_30:29">30:29</span> onima u Karmelu, onima u jerahmeelskim
gradovima i onima u kenijskim gradovima;

<span id="an_30:30">30:30</span> onima u Hormi, onima u Bor Ašanu i
onima u Eteru;

<span id="an_30:31">30:31</span> onima u Hebronu i u svim onima mjestima
u koja je dolazio David sa svojim ljudima.

<span id="an_31:1">31:1</span> Filistejci su zavojštili na Izraelce, a
Izraelci su pobjegli pred njima i padali pobijeni po gori Gilboi.

<span id="an_31:2">31:2</span> Filistejci stisnuše Šaula i njegove
sinove i pogubiše Šaulove sinove Jonatana, Abinadaba i Malki-Šuu.

<span id="an_31:3">31:3</span> Boj je postao žešći oko Šaula. Iznenadiše
ga strijelci s lukovima i on pade teško ranjen od strijelaca.

<span id="an_31:4">31:4</span> Šaul tada reče svome štitonoši: "Izvuci
svoj mač i probodi me da ne dođu ti neobrezanici i ne narugaju mi se."
Ali se njegov štitonoša prestravi i ne htjede toga učiniti. Zato Šaul
uze mač i baci se na nj.

<span id="an_31:5">31:5</span> Kad je štitonoša vidio da je Šaul umro,
baci se i on na svoj mač i umrije s njim.

<span id="an_31:6">31:6</span> Tako onoga dana pogiboše zajedno Šaul,
njegova tri sina, njegov štitonoša i svi njegovi ljudi.

<span id="an_31:7">31:7</span> Kad Izraelci koji bijahu na drugoj strani
doline i na drugoj strani Jordana vidješe da su sinovi Izraelovi
pobjegli i da je poginuo Šaul sa sinovima, ostaviše svoje gradove te se
razbježaše. Filistejci dođoše i nastaniše se u njima.

<span id="an_31:8">31:8</span> Kad su sutradan došli Filistejci da
oplijene pobijeđene, nađoše Šaula i njegova tri sina gdje leže na gori
Gilboi.

<span id="an_31:9">31:9</span> Oni mu odsjekoše glavu i skidoše s njega
oružje, koje poslaše po svoj filistejskoj zemlji naokolo, javljajući
veselu vijest svojim idolima i narodu.

<span id="an_31:10">31:10</span> Potom oružje metnuše u Aštartin hram, a
Šaulovo mrtvo tijelo pribiše na zid grada Bet Šana.

<span id="an_31:11">31:11</span> Ali kad oni u Jabešu Gileadskom čuše
što su Filistejci učinili od Šaula,

<span id="an_31:12">31:12</span> ustadoše svi hrabri ljudi i, pošto su
hodili svu noć, uzeše Šaulovo mrtvo tijelo i tjelesa njegovih sinova sa
zida grada Bet Šana pa ih donesoše u Jabeš i ondje spališe.

<span id="an_31:13">31:13</span> Potom uzeše njihove kosti i ukopaše ih
pod tamarisom u Jabešu i postiše sedam dana.

------------------------------------------------------------------------

[Next: 2 Samuel](sa2.md)
