[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](jam)  [Next](pe2.md) 

------------------------------------------------------------------------

### Croatian Bible: 1 Peter

<span id="an_1:1">1:1</span> Petar, apostol Isusa Krista: putnicima
Raseljeništva u Pontu, Galaciji, Kapadociji, Aziji i Bitiniji,

<span id="an_1:2">1:2</span> po predznanju Boga Oca, posvećenjem Duha
izabranima da budu poslušni te poškropljeni krvlju Isusa Krista. Punina
vam milosti i mira!

<span id="an_1:3">1:3</span> Blagoslovljen Bog i Otac Gospodina našega
Isusa Krista koji nas po velikom milosrđu svojemu uskrsnućem Isusa
Krista od mrtvih nanovo rodi za životnu nadu,

<span id="an_1:4">1:4</span> za baštinu neraspadljivu, neokaljanu i
neuvelu, pohranjenu na nebesima za vas,

<span id="an_1:5">1:5</span> vas koje snaga Božja po vjeri čuva za
spasenje, spremno da se objavi u posljednje vrijeme.

<span id="an_1:6">1:6</span> Zbog toga se radujte, makar se sada možda
trebalo malo i žalostiti zbog različitih kušnja:

<span id="an_1:7">1:7</span> da prokušanost vaše vjere - dragocjenija od
propadljivog zlata, koje se ipak u vatri kuša - stekne hvalu, slavu i
čast o Objavljenju Isusa Krista.

<span id="an_1:8">1:8</span> Njega vi ljubite iako ga ne vidjeste; u
njega, iako ga još ne gledate, vjerujete te klikćete od radosti
neizrecive i proslavljene

<span id="an_1:9">1:9</span> što postigoste svrhu svoje vjere: spasenje
duša.

<span id="an_1:10">1:10</span> To su spasenje istraživali i pronicali
proroci koji prorokovahu o milosti vama namijenjenoj.

<span id="an_1:11">1:11</span> Pronicali su na koje ili kakvo je vrijeme
smjerao Duh Kristov u njima koji je unaprijed svjedočio o Kristovim
patnjama te slavama što su nakon njih imale doći:

<span id="an_1:12">1:12</span> bi im objavljeno da ne sebi nego vama
poslužuju ono što vam sada u Duhu Svetom s neba poslanom navijestiše
vaši blagovjesnici, a nada što se i anđeli žude nadviti.

<span id="an_1:13">1:13</span> Zato opašite bokove pameti svoje,
trijezni budite i savršeno se pouzdajte u milost koju vam donosi
Objavljenje Isusa Krista.

<span id="an_1:14">1:14</span> Kao poslušna djeca ne supriličujte se
prijašnjim požudama iz doba neznanja.

<span id="an_1:15">1:15</span> Naprotiv, kao što je svet Onaj koji vas
pozva, i vi budite sveti u svemu življenju.

<span id="an_1:16">1:16</span> Ta pisano je: Budite sveti jer sam ja
svet.

<span id="an_1:17">1:17</span> Ako dakle Ocem nazivate njega koji
nepristrano svakoga po djelu sudi, vrijeme svoga proputovanja proživite
u bogobojaznosti.

<span id="an_1:18">1:18</span> Ta znate da od svog ispraznog načina
života, što vam ga oci namriješe, niste otkupljeni nečim raspadljivim,
srebrom ili zlatom,

<span id="an_1:19">1:19</span> nego dragocjenom krvlju Krista, Jaganjca
nevina i bez mane.

<span id="an_1:20">1:20</span> On bijaše doduše predviđen prije postanka
svijeta, ali se očitova na kraju vremena radi vas

<span id="an_1:21">1:21</span> koji po njemu vjerujete u Boga koji ga
uskrisi od mrtvih te mu dade slavu da vjera vaša i nada bude u Bogu.

<span id="an_1:22">1:22</span> Pošto ste posluhom istini očistili duše
svoje za nehinjeno bratoljublje, od srca žarko ljubite jedni druge.

<span id="an_1:23">1:23</span> Ta nanovo ste rođeni, ne iz sjemena
raspadljiva nego neraspadljiva: riječju Boga koji živi i ostaje.

<span id="an_1:24">1:24</span> Doista, svako je tijelo kao trava, sva mu
slava ko cvijet poljski: sahne trava, vene cvijet,

<span id="an_1:25">1:25</span> ali Riječ Gospodnja ostaje dovijeka. Ta
pak riječ jest evanđelje koje vam je naviješteno.

<span id="an_2:1">2:1</span> Odložite dakle svaku zloću i svaku
prijevaru, himbe i zavisti i sva klevetanja.

<span id="an_2:2">2:2</span> Kao novorođenčad žudite za duhovnim,
nepatvorenim mlijekom da po njemu uzrastete za spasenje,

<span id="an_2:3">2:3</span> ako ste doista okusili kako je dobar
Gospodin.

<span id="an_2:4">2:4</span> Pristupite k njemu, Kamenu živomu što ga,
istina, ljudi odbaciše, ali je u očima Božjim izabran, dragocjen,

<span id="an_2:5">2:5</span> pa se kao živo kamenje ugrađujte u duhovni
Dom za sveto svećenstvo da prinosite žrtve duhovne, ugodne Bogu po Isusu
Kristu.

<span id="an_2:6">2:6</span> Stoga stoji u Pismu: Evo postavljam na
Sionu kamen odabrani, dragocjeni kamen ugaoni: Tko u nj vjeruje, ne,
neće se postidjeti.

<span id="an_2:7">2:7</span> Vama dakle koji vjerujete - čast! A onima
koji ne vjeruju - kamen koji odbaciše graditelji postade kamen zaglavni

<span id="an_2:8">2:8</span> i kamen spoticanja, stijena posrtanja; oni
se o nj spotiču, neposlušni Riječi, za što su i određeni.

<span id="an_2:9">2:9</span> A vi ste rod izabrani, kraljevsko
svećenstvo, sveti puk, narod stečeni da naviještate silna djela Onoga
koji vas iz tame pozva k divnom svjetlu svojemu;

<span id="an_2:10">2:10</span> vi, nekoć Ne-narod, a sada Narod Božji;
vi Ne-mili, a sada Mili.

<span id="an_2:11">2:11</span> Ljubljeni! Zaklinjem vas da se kao
pridošlice i putnici klonite putenih požuda koje vojuju protiv duše;

<span id="an_2:12">2:12</span> življenje vaše među poganima neka bude
uzorno da upravo onim za što vas sada potvaraju kao zločince, pošto
promotre vaša dobra djela, proslave Boga u dan pohoda.

<span id="an_2:13">2:13</span> Pokoravajte se svakoj ljudskoj ustanovi
radi Gospodina: bilo kralju kao vrhovniku,

<span id="an_2:14">2:14</span> bilo upraviteljima jer ih on šalje da
kazne zločince, a pohvale one koji dobro čine.

<span id="an_2:15">2:15</span> Doista, ovo je Božja volja: da čineći
dobro ušutkate neznanje bezumnika.

<span id="an_2:16">2:16</span> Kao slobodni ljudi - ali ne kao oni
kojima je sloboda tek pokrivalom zloće, već kao Božje sluge -

<span id="an_2:17">2:17</span> sve poštujte, bratstvo ljubite, Boga se
bojte, kralja častite!

<span id="an_2:18">2:18</span> Sluge, budite sa svim poštovanjem pokorni
gospodarima, ne samo dobrima i blagima nego i naopakima.

<span id="an_2:19">2:19</span> To je uistinu milost ako tko radi
savjesti, radi Boga podnosi nevolje trpeći nepravedno.

<span id="an_2:20">2:20</span> Kakve li slave doista ako za grijehe
udarani strpljivo podnosite? No ako dobro čineći trpite pa strpljivo
podnosite, to je Bogu milo.

<span id="an_2:21">2:21</span> Ta na to ste pozvani jer i Krist je trpio
za vas i ostavio vam primjer da idete stopama njegovim.

<span id="an_2:22">2:22</span> On koji grijeha ne učini nit mu usta
prijevaru izustiše;

<span id="an_2:23">2:23</span> on koji na uvredu nije uvredom uzvraćao i
mučen nije prijetio, prepuštajući to Sucu pravednom;

<span id="an_2:24">2:24</span> on koji u tijelu svom grijehe naše ponese
na drvo da umrijevši grijesima pravednosti živimo; on čijom se modricom
izliječiste.

<span id="an_2:25">2:25</span> Doista, poput ovaca lutaste, ali se sada
obratiste k pastiru i čuvaru duša svojih.

<span id="an_3:1">3:1</span> Tako i vi, žene, pokoravajte se svojim
muževima: ako su neki od njih možda neposlušni Riječi, da i bez riječi
budu pridobiveni življenjem vas žena,

<span id="an_3:2">3:2</span> pošto promotre vaše bogoljubno i čisto
življenje.

<span id="an_3:3">3:3</span> Vaš nakit neka ne bude izvanjski - pletenje
kose, kićenje zlatom ili oblačenje haljina.

<span id="an_3:4">3:4</span> Nego: čovjek skrovita srca, neprolazne
ljepote, blaga i smirena duha. To je pred Bogom dragocjeno.

<span id="an_3:5">3:5</span> Tako su se doista i nekoć svete žene,
zaufane u Boga, resile: pokoravale su se muževima.

<span id="an_3:6">3:6</span> Sara se tako pokori Abrahamu te ga nazva
gospodarom. Njezina ste djeca ako činite dobro ne bojeći se nikakva
zastrašivanja.

<span id="an_3:7">3:7</span> Tako i vi, muževi, obazrivo živite sa
svojim ženama, kao sa slabijim spolom, te im iskazujte čast kao
subaštinicima milosti Života da ne spriječite svojih molitava.

<span id="an_3:8">3:8</span> Napokon, budite svi jednodušni, puni
suosjećanja i bratske ljubavi, milosrdni, ponizni!

<span id="an_3:9">3:9</span> Ne vraćajte zlo za zlo ni uvredu za uvredu!
Naprotiv, blagoslivljajte jer ste na to i pozvani da baštinite
blagoslov!

<span id="an_3:10">3:10</span> Doista, tko želi ljubiti život i naužit
se dana sretnih, nek suspregne jezik oda zla i usne od riječi
prijevarnih;

<span id="an_3:11">3:11</span> zla nek se kloni, a čini dobro, mir neka
traži i za njim ide:

<span id="an_3:12">3:12</span> jer oči Gospodnje gledaju pravedne, uši
mu slušaju vapaje njihove, a lice se Gospodnje okreće protiv zločinaca.

<span id="an_3:13">3:13</span> Pa tko da vam naudi ako revnujete za
dobro?

<span id="an_3:14">3:14</span> Nego, morali i trpjeti zbog svoje
pravednosti, blago vama! No ne bojte se njihova zastrašivanja i ne
plašite se!

<span id="an_3:15">3:15</span> Naprotiv, Gospodin - Krist neka vam bude
svet, u srcima vašim, te budite uvijek spremni na odgovor svakomu koji
od vas zatraži obrazloženje nade koja je u vama,

<span id="an_3:16">3:16</span> ali blago i s poštovanjem, dobre savjesti
da oni koji ozloglašuju vaš dobar život u Kristu, upravo onim budu
postiđeni za što vas potvaraju.

<span id="an_3:17">3:17</span> Ta uspješnije je trpjeti, ako je to Božja
volja, čineći dobro, nego čineći zlo.

<span id="an_3:18">3:18</span> Doista, i Krist jednom za grijehe umrije,
pravedan za nepravedne, da vas privede k Bogu - ubijen doduše u tijelu,
ali oživljen u duhu.

<span id="an_3:19">3:19</span> U njemu otiđe i propovijedati duhovima u
tamnici

<span id="an_3:20">3:20</span> koji bijahu nekoć nepokorni, kad ih ono
Božja strpljivost iščekivaše, u vrijeme Noino, dok se gradila korablja u
kojoj nekolicina, to jest osam duša, bi spašena vodom.

<span id="an_3:21">3:21</span> Njezin protulik, krštenje - ne odlaganje
tjelesne nečistoće, nego molitva za dobru savjest upravljena Bogu - i
vas sada spasava po uskrsnuću Isusa Krista

<span id="an_3:22">3:22</span> koji, uzašavši na nebo, jest zdesna Bogu,
pošto mu bijahu pokoreni anđeli, vlasti i sile.

<span id="an_4:1">4:1</span> Dakle, budući da je Krist trpio u tijelu, i
vi se oboružajte istim mišljenjem - jer tko trpi u tijelu okanio se
grijeha -

<span id="an_4:2">4:2</span> da vrijeme što vam u tijelu još preostaje
proživite ne više po ljudskim požudama nego po Božjoj volji.

<span id="an_4:3">4:3</span> Dosta je uistinu što ste u prošlom vremenu
vršili volju pogana, hodeći u razvratnostima, požudama, pijančevanjima,
pijankama, opijanjima i bezakoničkim idolopoklonstvima.

<span id="an_4:4">4:4</span> Stoga se čude što se ne slijevate u tu istu
rijeku raskalašenosti te proklinju.

<span id="an_4:5">4:5</span> Polagat će oni račun Onomu tko je već
spreman suditi žive i mrtve.

<span id="an_4:6">4:6</span> Zato je i mrtvima naviješteno evanđelje da
osuđeni doduše po ljudsku, u tijelu, žive po Božju - u duhu.

<span id="an_4:7">4:7</span> Približio se svršetak svega! Osvijestite se
i otrijeznite za molitvu!

<span id="an_4:8">4:8</span> Prije svega imajte žarku ljubav jedni prema
drugima jer ljubav pokriva mnoštvo grijeha!

<span id="an_4:9">4:9</span> Gostoljubivo primajte jedni druge bez
mrmljanja!

<span id="an_4:10">4:10</span> Jedni druge poslužujte - svatko po
primljenom daru - kao dobri upravitelji različitih Božjih milosti!

<span id="an_4:11">4:11</span> Govori li tko? Neka govori kao riječi
Božje! Poslužuje li tko? Neka poslužuje kao snagom koju daje Bog da se u
svemu slavi Bog po Isusu Kristu, komu slava i vlast u vijeke vijekova!
Amen.

<span id="an_4:12">4:12</span> Ljubljeni! Ne čudite se požaru što bukti
među vama da vas iskuša, kao da vam se događa štogod neobično!

<span id="an_4:13">4:13</span> Naprotiv, radujte se kao zajedničari
Kristovih patnja da i o Objavljenju njegove slave mognete radosno
klicati.

<span id="an_4:14">4:14</span> Pogrđuju li vas zbog imena Kristova,
blago vama, jer Duh Slave, Duh Božji u vama počiva.

<span id="an_4:15">4:15</span> Tek neka nitko od vas ne trpi kao
ubojica, ili kradljivac, ili zločinac, ili makar i kao nametljivac;

<span id="an_4:16">4:16</span> ako li kao kršćanin, neka se ne stidi,
nego slavi Boga zbog tog imena.

<span id="an_4:17">4:17</span> Ta vrijeme je da započne Sud - od doma
Božjega. No ako već od vas započinje, kakav je onda svršetak onih što
nisu poslušni Božjem evanđelju?

<span id="an_4:18">4:18</span> I ako se pravednik jedva spasava, opak i
grešnik gdje da se pojavi?

<span id="an_4:19">4:19</span> Stoga oni koji po volji Božjoj trpe, neka
dobrim djelima povjere duše svoje vjernom Stvoritelju.

<span id="an_5:1">5:1</span> Starješine dakle među vama opominjem, ja
sustarješina i svjedok Kristovih patnja, a zato i zajedničar slave koja
se ima očitovati:

<span id="an_5:2">5:2</span> pasite povjereno vam stado Božje,
nadgledajte ga - ne prisilno, nego dragovoljno, po Božju; ne radi
prljava dobitka, nego oduševljeno;

<span id="an_5:3">5:3</span> i ne kao gospodari Baštine nego kao uzori
stada.

<span id="an_5:4">5:4</span> Pa kad se pojavi Natpastir, primit ćete
neuveli vijenac slave.

<span id="an_5:5">5:5</span> Tako i vi, mladići, podložite se
starješinama; svi se jedni prema drugima pripašite poniznošću jer Bog se
oholima protivi, a poniznima daruje milost.

<span id="an_5:6">5:6</span> Ponizite se dakle pod snažnom rukom Božjom
da vas uzvisi u pravo vrijeme.

<span id="an_5:7">5:7</span> Svu svoju brigu povjerite njemu jer on se
brine za vas.

<span id="an_5:8">5:8</span> Otrijeznite se! Bdijte! Protivnik vaš,
đavao, kao ričući lav obilazi tražeći koga da proždre.

<span id="an_5:9">5:9</span> Oprite mu se stameni u vjeri znajući da
takve iste patnje podnose vaša braća po svijetu.

<span id="an_5:10">5:10</span> A Bog svake milosti, koji vas pozva na
vječnu slavu u Kristu, on će vas, pošto malo potrpite, usavršiti,
učvrstiti, ojačati, utvrditi.

<span id="an_5:11">5:11</span> Njemu vlast u vijeke vjekova! Amen.

<span id="an_5:12">5:12</span> Pišem vam ukratko, po Silvanu, koga
smatram bratom vjernim, da vas ohrabrim i posvjedočim kako je ovo
istinska milost Božja. Nje se držite!

<span id="an_5:13">5:13</span> Pozdravlja vas suizabranica u Babilonu i
Marko, sin moj.

<span id="an_5:14">5:14</span> Pozdravite jedni druge cjelovom ljubavi!
Mir svima vama koji ste u Kristu!

------------------------------------------------------------------------

[Next: 2 Peter](pe2.md)
