[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](joe)  [Next](oba.md) 

------------------------------------------------------------------------

### Croatian Bible: Amos

<span id="an_1:1">1:1</span> Riječi Amosa, pastira iz Tekoe. Njegova
viđenja o Izraelu u doba judejskoga kralja Uzije i Jeroboama, sina
Joaša, izraelskoga kralja, dvije godine prije potresa.

<span id="an_1:2">1:2</span> Veli on: "Jahve grmi sa Siona, iz
Jeruzalema glas mu se ori; stočarski pašnjaci tuže i suši se vrh
Karmela."

<span id="an_1:3">1:3</span> Ovako govori Jahve: "Za tri zločina
Damaska, za četiri zločina, odluka je neopoziva: jer su vrhli Gilead
cijepom željeznim,

<span id="an_1:4">1:4</span> pustit ću oganj na dom Hazaelov da sažeže
Ben-Hadadove dvorce;

<span id="an_1:5">1:5</span> polomit ću zasune Damaska, istrijebiti
živalj Bikat Avena i žezlonošu iz Bet Edena; narod će aramski u ropstvo
u Kir," veli Jahve Gospod.

<span id="an_1:6">1:6</span> Ovako govori Jahve: "Za tri zločina Gaze,
za četiri zločina, odluka je neopoziva: jer odvedoše sve u izgnanstvo i
Edomu predadoše,

<span id="an_1:7">1:7</span> pustit ću oganj na zidine Gaze da dvorce
joj sažeže.

<span id="an_1:8">1:8</span> Istrijebit ću žitelje ašdodske i žezlonošu
iz Aškelona. Pružit ću ruku na Ekron da ostatak filistejski pogine,"
veli Jahve Gospod.

<span id="an_1:9">1:9</span> Ovako govori Jahve: "Za tri zločina Tira,
za četiri zločina, odluka je neopoziva: jer predade sve izgnanike Edomu
i nisu se sjetili bratskog saveza,

<span id="an_1:10">1:10</span> pustit ću oganj na zidove Tira da sažeže
njihove dvorce."

<span id="an_1:11">1:11</span> Ovako govori Jahve: "Za tri zločina
Edoma, za četiri zločina, odluka je neopoziva: jer gonjaše brata mačem
prigušujuć' samilost svoju, jer gnjev svoj potpirivaše jednako, jer
poticaše bijes svoj,

<span id="an_1:12">1:12</span> pustit ću oganj na Teman da sažeže dvorce
u Bosri."

<span id="an_1:13">1:13</span> Ovako govori Jahve: "Za tri zločina
Amonovih sinova, za četiri zločina, odluka je neopoziva: jer parahu
trudnice gileadske da rašire granice svoje,

<span id="an_1:14">1:14</span> potpalit ću oganj na zidinama Rabe da
dvorce joj sažeže, s bojnom grajom u dan rata, s burama u dan vihora,

<span id="an_1:15">1:15</span> a kralj će im otić' u izgnanstvo, on i
knezovi njegovi s njime," veli Jahve Gospod.

<span id="an_2:1">2:1</span> Ovako govori Jahve: "Za tri zločina Moaba,
za četiri zločina, odluka je neopoziva: jer kosti edomskoga kralja
spališe u vapno,

<span id="an_2:2">2:2</span> pustit ću oganj na Moab da dvorce
kerijotske sažeže, a Moab će umrijet u metežu, s bojnom grajom i sa
zvukom trube;

<span id="an_2:3">2:3</span> oborit ću suca u njemu i poklati sve
knezove s njime," veli Jahve Gospod.

<span id="an_2:4">2:4</span> Ovako govori Jahve: "Za tri zločina Judina,
za četiri zločina, odluka je neopoziva: jer odbaciše Zakon Jahvin i
njegovih se odredaba ne držahu; zavedoše ih lažni bozi za kojima iđahu
očevi njihovi,

<span id="an_2:5">2:5</span> pustit ću oganj na Judu, da sažeže dvorce
jeruzalemske."

<span id="an_2:6">2:6</span> Ovako govori Jahve: "Za tri zločina
Izraela, za četiri zločina, odluka je neopoziva: jer prodavahu
pravednika za srebro i nevoljnika za sandale;

<span id="an_2:7">2:7</span> jer gaze po glavi siromahu i sirotinju na
zlo vode; sin i otac k istoj djevojci idu da oskvrnu moje sveto ime;

<span id="an_2:8">2:8</span> i na haljinama u zalog uzetima leže kraj
svakoga žrtvenika; i piju vino oglobljenih u Domu Boga svojega.

<span id="an_2:9">2:9</span> Ja pred njima istrijebih Amorejce visoke
k'o cedar, jake poput hrašća, ja uništih i plod na njima i korijen pod
njima.

<span id="an_2:10">2:10</span> Ja vas izvedoh iz zemlje egipatske i
četrdeset vas godina vodih po pustinji da zaposjednete zemlju amorejsku.

<span id="an_2:11">2:11</span> Ja podigoh proroke izmeđ' vaših sinova i
nazirejce među vašim mladićima. Nije li tako, sinovi Izraelovi? - riječ
je Jahvina.

<span id="an_2:12">2:12</span> Al' vi nagnaste nazirejce da vino piju, a
prorocima zapovjediste: 'Ne prorokujte!'

<span id="an_2:13">2:13</span> Gle, ja vas prignječujem o tlo pod vama,
k'o što vršalice gnječe klasje;

<span id="an_2:14">2:14</span> neće biti bijega brzu, jaka neće
učvrstiti snaga, junak se neće spasiti,

<span id="an_2:15">2:15</span> strijelac se neće održati, hitri trkač
pobjeć' neće, nit' će jahač umaći,

<span id="an_2:16">2:16</span> najsrčaniji će ratnici bježat' nagi onog
dana" - riječ je Jahvina.

<span id="an_3:1">3:1</span> Počujte, sinovi Izraelovi, ovu riječ koju
Jahve zbori protiv vas, protiv svakoga roda što ga izvedoh iz zemlje
egipatske:

<span id="an_3:2">3:2</span> "Među svim plemenima zemaljskim samo vas
poznah, zato ću vas kazniti za sve grijehe vaše."

<span id="an_3:3">3:3</span> Idu li dvojica zajedno da se ne dogovore?

<span id="an_3:4">3:4</span> Riče li lav u šumi ako plijena nema? Reži
li lavić u brlogu ako ništa ne ulovi?

<span id="an_3:5">3:5</span> Pada l' ptica na zemlju ako na njoj zamke
nema? Diže li se mreža sa zemlje ako se ništa ne uhvati?

<span id="an_3:6">3:6</span> Trubi li truba po gradu da se narod ne
uzbuni? Hoće li kob pogoditi grad ako je Jahve ne pošalje?

<span id="an_3:7">3:7</span> Ništa ne čini Jahve Gospod a da osnove
svoje ne otkrije slugama svojim prorocima.

<span id="an_3:8">3:8</span> Lav riče: tko da se ne prestravi? Gospod
Jahve govori: tko da ne prorokuje?

<span id="an_3:9">3:9</span> Proglasite ovo po dvorcima asirskim i po
dvorcima u zemlji egipatskoj; recite: "Skupite se na planini Samarije,
pogledajte velik nered u njoj i tlačenje posred nje."

<span id="an_3:10">3:10</span> Jer ne znaju činiti pravo - riječ je
Jahvina - u dvorcima gomilaju nasilje i tlačenje.

<span id="an_3:11">3:11</span> Stog ovako govori Jahve Gospod:
"Neprijatelj će opkoliti zemlju, utvrde će tvoje razvaliti, tvoje dvorce
oplijeniti."

<span id="an_3:12">3:12</span> Ovako govori Jahve: "Kao kad pastir
istrgne dvije golijeni ili komadić uha iz lavljih ralja, tako će se
istrgnuti sinovi Izraelovi koji sjede u Samariji na rubu počivaljke i na
divanima."

<span id="an_3:13">3:13</span> Čujte i posvjedočite protiv doma
Jakovljeva - riječ je Jahve Gospoda, Boga nad Vojskama:

<span id="an_3:14">3:14</span> "Onoga dana kad kaznim Izraela za
zločine, kaznit ću i žrtvenike betelske; žrtvenički će se rozi odlomiti
i na tlo popadati.

<span id="an_3:15">3:15</span> Razorit ću zimsku kuću i ljetnu kuću,
propast će kuće bjelokosne. Mnogih će kuća nestati" - riječ je Jahvina.

<span id="an_4:1">4:1</span> Počujte ovu riječ, krave bašanske, što
boravite na samarijskoj gori, tlačite potrebite, ugnjetavate siromahe,
govorite muževima: "Donesi da pijemo!"

<span id="an_4:2">4:2</span> Zakle se Jahve Gospod svetošću svojom:
"Dolaze vam, evo, dani kad će vas izvlačiti kukama, a posljednju od vas
ostima.

<span id="an_4:3">4:3</span> Kroz pukotine ćete izlaziti, ne obziruć' se
nikamo, i biti bačene prema Hermonu" - riječ je Jahvina.

<span id="an_4:4">4:4</span> "Idite samo u Betel i griješite, u Gilgal i
množite grijehe svoje! Prinosite svakog jutra žrtve, i desetine svaki
treći dan.

<span id="an_4:5">4:5</span> Palite tijesto uskislo na žrtvu zahvalnicu,
oglasite žrtve dragovoljne, razglasite ih, jer to volite, sinovi
Izraelovi" - riječ je Jahve Gospoda.

<span id="an_4:6">4:6</span> "Zato dadoh da vam zubi čisti ostanu u svim
gradovima vašim, ostavih vas bez kruha u svim selima vašim; pa ipak se
ne obratiste k meni" - riječ je Jahvina.

<span id="an_4:7">4:7</span> "Uskratih vam i kišu tri mjeseca prije
žetve; pustih da kiši na jedan grad, al' ne i na drugi; jedno bi se
polje nakvasilo, a drugo bi se - na koje ne pustih kiše - sasušilo.

<span id="an_4:8">4:8</span> Dva-tri grada lutahu tako u treći da piju
vode, ali se ne mogoše napiti, pa ipak se ne obratiste k meni" - riječ
je Jahvina.

<span id="an_4:9">4:9</span> "Udarah vas snijeću i medljikom, sasuših
vam vrtove i vinograde, proždriješe vam skakavci smokve i masline, pa
ipak se ne obratiste k meni" - riječ je Jahvina.

<span id="an_4:10">4:10</span> "Poslah na vas kugu poput kuge egipatske;
mladiće vaše poklah mačem, a konji vam bjehu k'o plijen odvedeni;
napunih vam nosnice smradom iz tabora vašega, pa ipak se ne obratiste k
meni" - riječ je Jahvina.

<span id="an_4:11">4:11</span> "Obarah vas k'o što Bog obori Sodomu i
Gomoru, bijaste k'o glavnja iz ognja istrgnuta, pa ipak se ne obratiste
k meni" - riječ je Jahvina.

<span id="an_4:12">4:12</span> "Stog ću, Izraele, ovako s tobom
postupiti, i jer ću tako s tobom postupiti, pripravi se, Izraele, da
susretneš Boga svoga!"

<span id="an_4:13">4:13</span> Jer, gle, on sazda planine i stvori
vjetar, otkriva čovjeku misao svoju, on tvori zoru i mrak, i penje se na
vrh visova zemaljskih, Jahve, Bog nad Vojskama, njegovo je ime.

<span id="an_5:1">5:1</span> Počujte ovu riječ što je iznosim protiv
vas, naricaljku, dome Izraelov:

<span id="an_5:2">5:2</span> Pade i više neće ustati djevica izraelska.
Na tlu svojem ona leži, nikog da je digne.

<span id="an_5:3">5:3</span> Jer ovako govori Jahve Gospod domu
Izraelovu: u gradu iz kojeg izlažaše tisuća, ostat će stotina, iz kojeg
izlažaše stotina, ostat će ih deset.

<span id="an_5:4">5:4</span> Jer ovako govori Jahve domu Izraelovu:
"Tražite i živjet ćete.

<span id="an_5:5">5:5</span> Ne tražite Betela, ne idite u Gilgal, ne
putujte u Beer Šebu, jer će Gilgal bit odveden u izgnanstvo, a Betel će
se prometnuti u ništa.

<span id="an_5:6">5:6</span> Tražite Jahvu i živjet ćete, il' će ko'
oganj zahvatiti kuću Josipovu i sažeć' je, a u Betelu nikog da plamen
ugasi."

<span id="an_5:7">5:7</span> Jao onima koji pravdu pretvaraju u pelin, u
prah bacaju poštenje!

<span id="an_5:8">5:8</span> On napravi Vlašiće i Štapce, on obrće mrak
u zoru, a dan u najglušu noć. On saziva morske vode i valja ih preko
lica zemlje. Jahve mu je ime.

<span id="an_5:9">5:9</span> Nenadano šalje pustoš na tvrđavu i utvrdi
propast nosi.

<span id="an_5:10">5:10</span> Mrze čovjeka što na vratima pravdu dijeli
i grde onog što zbori pošteno.

<span id="an_5:11">5:11</span> Stoga, jer gazite siromaha, dižući od
njega porez u žitu - u kućama što ih sazdaste od tesanika nikad živjet'
nećete; iz ljupkih vinograda što ih posadiste nikad nećete piti vina.

<span id="an_5:12">5:12</span> Jer znam mnoge vaše zločine, i vaše
grijehe pregoleme: tlačite pravednika i primate mito, odbijajuć'
siromaha na gradskim vratima.

<span id="an_5:13">5:13</span> Mudrac šuti u ovo vrijeme, jer vremena su
tako zla.

<span id="an_5:14">5:14</span> Tražite dobro, a ne zlo, da biste
živjeli, i da Jahve, Bog nad Vojskama, odista s vama bude kao što velite
da jest.

<span id="an_5:15">5:15</span> Mrzite zlo, ljubite dobro, držite pravicu
na gradskim vratima, pa će se možda Jahve, Bog nad Vojskama, smilovat'
ostatku Josipovu.

<span id="an_5:16">5:16</span> Stog ovako govori Jahve, Bog nad
Vojskama, Gospod: "Na svakom će trgu biti kuknjava, po svim će ulicama
zapomagati: 'Jao! Jao!' Težake će sazvat' da jauču, narikače da nariču,

<span id="an_5:17">5:17</span> bit će jauk u svakom vinogradu, jer ću
proći posred tebe" - veli Jahve.

<span id="an_5:18">5:18</span> "Jao vama što žudite za danom Jahvinim!
Što će vam biti dan Jahvin? Tama, a ne svjetlost.

<span id="an_5:19">5:19</span> Bit će vam k'o onom što uteče lavljim
raljama, a sretne ga medvjed; koji uđe u kuću i stavi ruku na zid, a
ujede ga zmija.

<span id="an_5:20">5:20</span> Neće li dan Jahvin biti tama, a ne
svjetlost? Mrklina, a ne sunčan sjaj?

<span id="an_5:21">5:21</span> Mrzim i prezirem vaše blagdane i nisu mi
mile vaše svečanosti.

<span id="an_5:22">5:22</span> Paljenice kad mi prinosite, prinosnice mi
vaše nisu mile, na pričesnice se od ugojenih telaca vaših i ne osvrćem.

<span id="an_5:23">5:23</span> Uklonite od mene dreku svojih pjesama,
neću da slušam zvuke vaših harfa.

<span id="an_5:24">5:24</span> Pravda nek' poteče kao voda i pravica k'o
bujica silna.

<span id="an_5:25">5:25</span> Prinosiste li mi žrtve i prinos u
pustinji četrdeset godina, dome Izraelov?

<span id="an_5:26">5:26</span> Nosit ćete Sikuta, svoga kralja, i
Kevana, boga svoga, likove što ih sebi napraviste,

<span id="an_5:27">5:27</span> dok vas budem odvodio onkraj Damaska,"
govori Jahve - Bog nad Vojskama njemu je ime.

<span id="an_6:1">6:1</span> Jao bezbrižnima na Sionu i spokojnima na
samarijskoj gori, nazvanima "prvina naroda", kojima se obraća dom
Izraelov.

<span id="an_6:2">6:2</span> Krenite u Kalnu i vidite, idite odande u
Veliki Hamat, siđite u Gat filistejski. Jeste li bolji od tih
kraljevstava? Je li im područje veće od vašega?

<span id="an_6:3">6:3</span> Mislite: daleko je kobni dan, a primičete
vlast nasilja.

<span id="an_6:4">6:4</span> Ležeći na bjelokosnim posteljama, na
počivaljkama izvaljeni, jedu janjad iz stada i telad iz staje;

<span id="an_6:5">6:5</span> deru se uza zvuk harfe, izumljuju glazbala
k'o David,

<span id="an_6:6">6:6</span> piju vino iz vrčeva i mažu se najfinijim
uljem, al' za slom Josipov ne mare.

<span id="an_6:7">6:7</span> Stog će prvi sad biti prognani; umuknut će
veselje raskošnika.

<span id="an_6:8">6:8</span> Zakle se Gospod Jahve samim sobom - riječ
je Jahve, Boga nad Vojskama: "Gnušam se oholosti Jakovljeve i mrzim
dvorce njegove, predat ću grad i sve u njemu."

<span id="an_6:9">6:9</span> Ako i deset ljudi ostane u jednoj kući,
umrijet će.

<span id="an_6:10">6:10</span> Rođak će i spaljivač prionuti da iznesu
kosti iz kuće; ako bi tko upitao onog u kutu kuće: "Je li još tko ostao
s tobom?" on će odvratiti: "Ne! Pst! Jahvino se ime ne smije spomenuti."

<span id="an_6:11">6:11</span> Jer, gle, Jahve zapovjedi, i velika se
kuća ruši u komade, mala se kuća ori u komadiće.

<span id="an_6:12">6:12</span> Jure li konji po litici, ore li se more
volovima, da vi pretvarate pravdu u otrov a plod pravednosti u pelin?

<span id="an_6:13">6:13</span> Vi se radujete Lo Dabaru kad velite:
"Nismo li svojom snagom zauzeli Karnajim?"

<span id="an_6:14">6:14</span> "Ha, evo, dome Izraelov, dižem na te -
riječ je Jahve, Boga nad Vojskama - narod što će vas tlačiti od Ulaza
hamatskoga do Pustinjskog potoka."

<span id="an_7:1">7:1</span> Evo što mi pokaza Jahve Gospod: gle, sazda
skakavce kad otava poče nicati, otava nakon kraljevske kosidbe.

<span id="an_7:2">7:2</span> Kad izjedoše sav zemaljski usjev, rekoh:
"Jahve Gospode, oprosti, molim te! Kako će Jakov preživjeti onako
malen?"

<span id="an_7:3">7:3</span> I Jahve se stoga pokaja: "Neće biti", reče
Jahve.

<span id="an_7:4">7:4</span> Evo što mi pokaza Jahve Gospod: Gle, Jahve
Gospod pozva oganj da kažnjava; već proždrije veliki Bezdan i uprav poče
gutati polje.

<span id="an_7:5">7:5</span> A ja ću: "Stani, Jahve Gospode, molim te!
Kako će Jakov preživjeti onako malen?"

<span id="an_7:6">7:6</span> I Jahve se stog pokaja: "Ni ovoga neće
biti", reče Jahve Gospod.

<span id="an_7:7">7:7</span> Evo što mi Jahve Gospod pokaza: gle, čovjek
stoji na zidu, u ruci mu visak.

<span id="an_7:8">7:8</span> "Što vidiš, Amose?" - upita me Jahve.
"Visak", rekoh. Tada Gospod reče: "Evo, izmjerit ću viskom svoj narod
izraelski; neću ga više štedjeti.

<span id="an_7:9">7:9</span> Razorit će se uzvišice Izakove, opustjeti
svetišta izraelska, i s mačem ću ustati na kuću Jeroboamovu."

<span id="an_7:10">7:10</span> Amasja, svećenik betelski, poruči
izraelskom kralju Jeroboamu: "Amos se urotio protiv tebe usred doma
Izraelova; zemlja ne može više podnijeti njegovih riječi.

<span id="an_7:11">7:11</span> Jer ovako on govori: 'Jeroboam će
poginuti od mača, a Izrael će iz svoje zemlje u izgnanstvo.'"

<span id="an_7:12">7:12</span> Amasja reče Amosu: "Odlazi, vidioče!
Bježi u zemlju Judinu, ondje jedi kruh i ondje prorokuj!

<span id="an_7:13">7:13</span> Ali u Betelu da više nisi prorokovao, jer
ovo je kraljevsko svetište, kraljevski hram."

<span id="an_7:14">7:14</span> "Nisam bio prorok ni proročki sin" -
odgovori Amos Amasji - "bio sam stočar i gajio sam divlje smokve:

<span id="an_7:15">7:15</span> ali me Jahve uze od stada i Jahve mi
reče: 'Idi, prorokuj mojemu narodu Izraelu.'

<span id="an_7:16">7:16</span> Sada čuj riječ Jahvinu. Ti veliš: 'Ne
prorokuj protiv Izraela, ne proriči protiv doma Izakova.'

<span id="an_7:17">7:17</span> Zato ovako govori Jahve: 'Tvoja će žena
bludničit' po gradu, sinovi tvoji i kćeri od mača će pasti, tvoja će se
zemlja užetom razdijeliti, a ti ćeš umrijeti na nečistu tlu, i Izrael će
otići u izgnanstvo iz svoje zemlje.'"

<span id="an_8:1">8:1</span> Evo što mi pokaza Jahve Gospod: gle,
kotarica zrela ploda:

<span id="an_8:2">8:2</span> "Što vidiš, Amose?" - upita me. "Kotaricu
zrela ploda", rekoh. Tada mi Jahve reče: "Moj narod izraelski dozreo je
za propast; neću ga više štedjeti.

<span id="an_8:3">8:3</span> I hramske će pjevačice jaukati toga dana -
riječ je Jahve Gospoda - bit će mnoštvo trupla, svuda će se bacati."

<span id="an_8:4">8:4</span> Slušajte ovo, vi što gazite potrebnika i
satirete uboge u zemlji!

<span id="an_8:5">8:5</span> Kažete: "Kad li će mlađak proći, da prodamo
žito, i subota, da tržimo pšenicu. Smanjujuć' efu, povećavajući šekel,
da varamo krivim mjerama:

<span id="an_8:6">8:6</span> da kupimo siromaha za novac, potrebita za
sandale, i da prodajemo otražak od žita.

<span id="an_8:7">8:7</span> Zakle se Jahve Ponosom Jakovljevim:
"Dovijeka neću zaboraviti nijednoga vašeg djela."

<span id="an_8:8">8:8</span> Neće l' se od toga zemlja potresti,
protužiti svi njeni stanovnici, neće li se sva podići kao Nil, spustiti
kao Rijeka egipatska?

<span id="an_8:9">8:9</span> "Toga ću dana - riječ je Jahve Gospoda -
učiniti da sunce zapadne u podne, i pomračit ću zemlju u po bijela dana.

<span id="an_8:10">8:10</span> Okrenut ću svetkovine vaše u kuknjavu i
sve vaše pjevanje u tužaljku; obući ću u kostrijet svako bedro, oćelavit
ću svaku glavu. Bit će kao kad se tuži za jedincem, i što ostane, bit će
kao dan gorčine."

<span id="an_8:11">8:11</span> "Evo, dani dolaze - riječ je Jahve
Gospoda - kad ću poslati glad na zemlju, ne glad kruha ni žeđ vode, već
slušanja riječi Jahvine.

<span id="an_8:12">8:12</span> Tumarat će od mora do mora, od sjevera do
istoka potucati se ištući riječ Jahvinu, ali je neće naći.

<span id="an_8:13">8:13</span> U onaj će dan obamirati od žeđi lijepe
djevojke i mladići.

<span id="an_8:14">8:14</span> Koji se kunu Grijehom samarijskim i
zaklinju se: 'Tako živ bio bog tvoj, Dane!' i: 'Tako živ bio Ljubimac
tvoj, Beer Šebo!' oni će pasti i nikad ustati neće."

<span id="an_9:1">9:1</span> Vidjeh Gospoda gdje stoji kraj žrtvenika i
govori: "Udari u glavice stupova, neka se pragovi zatresu! Svima ću
satrti glave, što ostane, pod mač ću udariti. Nijedan neće uteći, nitko
se neće spasiti.

<span id="an_9:2">9:2</span> Zariju li se i u Podzemlje, iščupat će ih
ruka moja. Popnu li se i na nebo, odande ću ih skinuti.

<span id="an_9:3">9:3</span> Ako se sakriju i navrh Karmela, naći ću ih
i pohvatati. Ako se od mog pogleda na dno morsko skriju, zapovjedit ću
Zmaju da ih proždre.

<span id="an_9:4">9:4</span> Ako i u izgnanstvo odu pred neprijateljem,
naredit ću maču da ih sasiječe; upravit ću oči na njih, ali na nesreću,
ne na dobro."

<span id="an_9:5">9:5</span> Jahve, Gospod nad Vojskama... on dodirne
zemlju i ona se potrese, svi joj stanovnici protuže; diže se sva poput
Nila i spušta k'o Rijeka egipatska.

<span id="an_9:6">9:6</span> On sazda sebi prijesto na nebesima, i svod
svoj na zemlji osnova; on poziva morske vode i lijeva ih zemlji preko
lica - Jahve mu je ime.

<span id="an_9:7">9:7</span> "Sinovi Izraelovi, niste li za me kao i
Kušani" - riječ je Jahvina. "Ne izvedoh li ja Izraela iz zemlje
egipatske, kao Filistejce iz Kaftora i Aramejce iz Kira?"

<span id="an_9:8">9:8</span> Gle, oči Jahve Gospoda uprte su na grešno
kraljevstvo, izbrisat će ga s lica zemlje. "Ipak neću sasvim zatrti dom
Jakovljev" - riječ je Jahvina.

<span id="an_9:9">9:9</span> "Jer, gle, zapovijed ću dati i rastresti
dom Izraelov među sve narode, k'o što se trese žito u rešetu, da ni
zrnce na zemlju ne padne.

<span id="an_9:10">9:10</span> Svi grešnici naroda moga od mača će
pasti, svi koji kažu: 'Nije blizu i neće nas stići nesreća.'"

<span id="an_9:11">9:11</span> "U dan ću onaj podići raspalu kolibu
Davidovu, zatvorit' joj pukotine, popraviti mjesta ruševna, opet je
sazidati k'o u stara vremena,

<span id="an_9:12">9:12</span> da osvoje ostatak Edoma i svih naroda nad
kojima je zazvano ime moje" - riječ je Jahve Gospoda, tvorca svega toga.

<span id="an_9:13">9:13</span> "Evo dolaze dani - riječ je Jahvina -
kada će orač stizat' žeteoca, mastilac grožđa sijača, kad će planine
procuriti mladim vinom i svi se bregovi prelijevati njime.

<span id="an_9:14">9:14</span> Okrenut ću sudbinu naroda moga Izraela:
obnovit će gradove srušene i živjeti u njima, saditi vinograde i vino im
piti, zasaditi vrtove i jesti njihov rod.

<span id="an_9:15">9:15</span> Posadit ću ih u zemlju njihovu i nikad se
više neće iščupati iz zemlje koju im dadoh" - veli Jahve, Bog tvoj.

------------------------------------------------------------------------

[Next: Obadiah](oba.md)
