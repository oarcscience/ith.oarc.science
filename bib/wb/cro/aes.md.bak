[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](jdt)  [Next](wis.md) 

------------------------------------------------------------------------

### Croatian Bible: Additions to Esther

<span id="an_1:1">1:1</span> Druge godine kraljevanja Ahasvera Velikoga,
na prvi dan Nisana, Mordokaj, sin Jaira, sina Šimejeva, sina Kišova, iz
Benjaminova plemena, usni san.

<span id="an_1:1">1:1</span> Mordokaj je bio Židov koji je živio u gradu
Suzi, ugledan čovjek, činovnik na kraljevu dvoru;

<span id="an_1:1">1:1</span> bio je jedan od onih zarobljenika što ih je
Nabukodonozor, babilonski kralj, protjerao iz Jeruzalema zajedno s
Jekonijom, judejskim kraljem.

<span id="an_1:1">1:1</span> Ovo je njegov san. Evo: krikovi i buka,
grmljavina i potres; pometenost na zemlji.

<span id="an_1:1">1:1</span> Zatim: dva golema zmaja, oba spremna za
borbu, brekću snažno.

<span id="an_1:1">1:1</span> Na to brektanje svaki se narod pripremi za
vojnu kako bi se borio protiv naroda pravednih.

<span id="an_1:1">1:1</span> Bio je dan mraka i tame, jada i pečali,
čemera i velike pometenosti na zemlji.

<span id="an_1:1">1:1</span> Sav narod pravednih, smućen od straha pred
vlastitim nesrećama, spremi se na propast i zavapi k Bogu.

<span id="an_1:1">1:1</span> Od toga njihova vapaja neki malen izvor
poraste u golemu rijeku, obilatu vodom.

<span id="an_1:1">1:1</span> Ogranu svjetlo i sunce te se poniženi
uzvisiše i proždriješe moćne.

<span id="an_1:1">1:1</span> Mordokaj, koji je usnio taj san i
nazrijevao što Bog kani učiniti, pošto se probudi, zadrža to u srcu
trudeći se do noći da svakoj pojedinosti dokuči značenje.

<span id="an_1:1">1:1</span> Mordokaj je mirno boravio u kraljevskoj
palači s Gabatom i Tarom, dvojicom kraljevih eunuha koja su čuvala dvor.

<span id="an_1:1">1:1</span> Slušao je njihove razgovore. I proniknuv
jednom njihove osnove, otkri da su se spremali podići ruke na kralja
Ahasvera, pa ih prokaza kralju.

<span id="an_1:1">1:1</span> A kralj podvrgnu ispitivanju oba eunuha,
koji, pošto su priznali, bijahu usmrćeni.

<span id="an_1:1">1:1</span> Kralj odredi da se zapišu ti događaji da bi
se sačuvao spomen na njih, a opisa ih i Mordokaj.

<span id="an_1:1">1:1</span> Kralj zbog toga imenova Mordokaja
dostojanstvenikom u kraljevskoj palači i obdari ga poklonima.

<span id="an_1:1">1:1</span> Ali Haman Hamdatin, Agađanin, koji bijaše u
časti kod kralja, nastojaše da naudi Mordokaju i njegovu narodu zbog
dvaju kraljevih eunuha.

<span id="an_1:1">1:1</span> Bilo je u vrijeme Ahasvera, onoga Ahasvera
koji je vladao nad sto dvadeset i sedam pokrajina od Indije do Etiopije.

<span id="an_1:2">1:2</span> U to vrijeme, dok je kralj Ahasver sjedio
na prijestolju svoga kraljevstva u tvrđavi grada Suze,

<span id="an_1:3">1:3</span> treće godine svoga kraljevanja, priredi on
gozbu za sve svoje knezove i službenike. Našli su se tako pred njim
zapovjednici perzijske i medijske vojske, odličnici i pokrajinski
upravitelji.

<span id="an_1:4">1:4</span> Punih sto i osamdeset dana pokazivaše on
bogatstvo i slavu kraljevstva svoga i veličanstveni sjaj veličine svoje.

<span id="an_1:5">1:5</span> Kad je prošlo to vrijeme, priredi kralj u
vrtnom trijemu svoje palače sedmodnevnu gozbu za sav narod koji se
nalazio u tvrđavi grada Suze, od najvišega pa do najnižega.

<span id="an_1:6">1:6</span> Zavjese od najfinijeg lana, vune,
ljubičasta skrleta bile su pričvršćene vrpcama od beza i crvena grimiza
o srebrne prstenove na stupovima od bijela mramora. Na podu od zelenog i
bijelog mramora, sedefa i skupocjenog kamenja, nalazile se postelje od
srebra i zlata.

<span id="an_1:7">1:7</span> Za piće su služili zlatni pehari, sve jedan
drugačiji od drugoga, a vina je bilo kraljevski obilno, kako i dolikuje
kraljevskoj moći.

<span id="an_1:8">1:8</span> Pilo se po nekom pravilu, ali ne prisilno,
jer je kralj bio naredio svim nadzirateljima svoga dvora da sa svakim
postupaju prema njegovoj želji.

<span id="an_1:9">1:9</span> I kraljica Vašti priredi gozbu za žene u
kraljevskoj palači kralja Ahasvera.

<span id="an_1:10">1:10</span> Sedmoga dana, kad srce kraljevo bijaše
veselo od vina, naredi Mehumanu, Bizeti, Harboni, Bigti, Abagti, Zetaru
i Karkasu, sedmorici eunuha koji su mu služili,

<span id="an_1:11">1:11</span> da dovedu preda nj kraljicu Vašti s
kraljevskom krunom, da bi pokazao narodu i knezovima ljepotu njezinu.
Ona je uistinu bila privlačna.

<span id="an_1:12">1:12</span> Ali se kraljica Vašti ne htjede odazvati
kraljevu pozivu što joj ga prenesoše dvorani. Kralj se tada veoma
razbjesni i njegova se srdžba rasplamsa.

<span id="an_1:13">1:13</span> Onda zapita mudrace koji poznaju vremena.
Jer svaki se kraljev posao tako proučavao među onima koji su poznavali
zakone i pravo.

<span id="an_1:14">1:14</span> Najbliži su mu bili Karsena, Šetar,
Admata, Taršiš, Mares, Marsena i Memukan, sedam knezova Perzije i
Medije. Oni su smjeli gledati kraljevo lice i zauzimali su
najistaknutija mjesta u kraljevstvu.

<span id="an_1:15">1:15</span> Upita ih: "Što treba prema zakonu
poduzeti protiv kraljice Vašti, koja se nije pokorila zapovijedi kralja
Ahasvera koju su joj saopćili dvorani?"

<span id="an_1:16">1:16</span> Memukan tada odgovori pred kraljem i
knezovima: "Kraljica je Vašti skrivila ne samo kralju nego i svim
poglavarima i svem narodu koji prebiva u svim pokrajinama kralja
Ahasvera.

<span id="an_1:17">1:17</span> Jer će za držanje kraljičino doznati sve
žene pa će prezirati svoje muževe govoreći: 'Kralj je Ahasver naredio da
dovedu preda nj kraljicu Vašti, ali ona ne htjede doći.'

<span id="an_1:18">1:18</span> I žene će knezova perzijskih i medijskih,
pošto doznaju za kraljičino ponašanje, još danas pripovijedati svim
poglavarima kraljevim, pa će biti prkosa i prezira u izobilju.

<span id="an_1:19">1:19</span> Stoga, svidi li se kralju, neka se objavi
kraljevska naredba i umetne među zakone Perzije i Medije, tako da se
više ne može opozvati, da se Vašti ne smije više pojaviti pred kraljem
Ahasverom, a kralj neka preda kraljevsku čast drugoj ženi, boljoj od
nje.

<span id="an_1:20">1:20</span> Kad se ta naredba koju će kralj učiniti
pročuje po svem kraljevstvu, koje je zaista veliko, sve će žene
iskazivati poštovanje svojim muževima, od najvišega pa do najnižega."

<span id="an_1:21">1:21</span> Riječ se svidje i kralju i njegovim
knezovima. Stoga on učini kako mu je savjetovao Memukan.

<span id="an_1:22">1:22</span> Uputi pisma u sve kraljevske pokrajine,
svakoj pokrajini pismom kojim se ona služila, a svakom narodu njegovim
jezikom, da svaki muž bude gospodar u svojoj kući.

<span id="an_2:1">2:1</span> Poslije tih događaja, kako mu se utiša
gnjev, kralj Ahasver sjeti se Vaštije, onoga što je ona učinila i što je
bilo odlučeno protiv nje.

<span id="an_2:2">2:2</span> Rekoše tada momci što služahu kralja: "Neka
se potraže za kralja mlade djevojke, djevice lijepa izgleda.

<span id="an_2:3">2:3</span> Kralj neka odredi u svim pokrajinama
svojega kraljevstva povjerenike da mu sakupe sve djevice pristala
izgleda u tvrđavi grada Suze, u haremu, pod upravom Hegeja, kraljeva
eunuha, čuvara žena. On će se pobrinuti za njihovu njegu.

<span id="an_2:4">2:4</span> Ona djevojka koja se najviše svidi očima
kraljevim neka kraljuje umjesto Vaštije." Bijaše to po volji kralju, i
on tako uradi.

<span id="an_2:5">2:5</span> U tvrđavi grada Suze bio je neki Židov koji
se zvao Mordokaj, sin Jaira, sina Šimeja, sina Kišova, iz plemena
Benjaminova.

<span id="an_2:6">2:6</span> On je bio protjeran iz Jeruzalema među
prognanicima koje je babilonski kralj Nabukodonozor odveo zajedno s
judejskim kraljem Jekonijom.

<span id="an_2:7">2:7</span> On je odgajao Hadasu, to jest Esteru,
kćerku strica svoga, jer ona ne imađaše ni oca ni majke. Djevojka je
bila pristala i lijepa izgleda. Poslije smrti njezina oca i njezine
majke Mordokaj je uze k sebi kao kćerku.

<span id="an_2:8">2:8</span> Kako se začu za kraljevu riječ i njegovu
naredbu, mnogo se djevojaka sabra u tvrđavi grada Suze pod Hegejevim
nadzorom. Tako dovedoše i Esteru u kraljevu palaču, pod nadzor Hegeja,
čuvara žena.

<span id="an_2:9">2:9</span> Djevojka se svidje njegovim očima, steče
ona njegovu naklonost i on se pobrinu za njezino uljepšavanje i
uzdržavanje. Uz to joj dade sedam najvrednijih ropkinja kraljevskog
dvora i premjesti je, skupa s djevojkama, u najudobnije prostorije
harema.

<span id="an_2:10">2:10</span> Estera ne spomenu ni naroda ni obitelji
kojoj je pripadala, jer joj Mordokaj bijaše zabranio da to učini.

<span id="an_2:11">2:11</span> Svakoga je dana Mordokaj šetao pred
dvorištem harema da bi doznao kako se Estera osjeća i kako se prema njoj
odnose.

<span id="an_2:12">2:12</span> Svaka je djevojka morala ući kralju kad
je na nju, prema uredbi za žene, došao red, to jest nakon dvanaest
mjeseci. Jer tada se završavalo razdoblje njihova uljepšavanja: šest
mjeseci uljem iz mirne, a šest mjeseci balzamom i ostalim pomastima za
žensku njegu.

<span id="an_2:13">2:13</span> Pa kad bi djevojka ulazila kralju, bilo
joj je dopušteno da sa sobom iz harema u kraljevsku palaču ponese sve
što bi zatražila.

<span id="an_2:14">2:14</span> Ona bi ulazila uvečer, a ujutro bi se
vraćala u drugi harem, pod nadzorom Šaašgaza, kraljeva eunuha, čuvara
priležnica. Više se ne bi vraćala kralju, osim ako bi je posebno zaželio
i dozvao je k sebi poimence.

<span id="an_2:15">2:15</span> Kada dođe red na Esteru, kćerku Abihajla,
koji je bio stric Mordokaja koji ju je bio pokćerio, da uđe kralju, ona
ne zatraži ništa osim onoga što joj bijaše rekao Hegej, kraljev eunuh,
čuvar žena. Ipak je pobuđivala udivljenje svih koji su je gledali.

<span id="an_2:16">2:16</span> Esteru, dakle, uvedoše kralju Ahasveru, u
njegovu kraljevsku palaču, u desetom mjesecu, mjesecu Tebetu, sedme
godine njegova vladanja.

<span id="an_2:17">2:17</span> Kralj zavolje Esteru više od svih drugih
žena; više nego sve ostale djevice ona mu omilje i predobi ona njegovu
naklonost. I položi on na njezinu glavu kraljevsku krunu, pa mjesto
Vaštije ona posta kraljicom.

<span id="an_2:18">2:18</span> Nakon toga priredi kralj u čast Estere
veliku gozbu za svoje knezove i službenike; svim pokrajinama odredi
odmor i razda darove kraljevski darežljivo.

<span id="an_2:19">2:19</span> Kad su drugi put djevojke bile
sakupljene, Mordokaj sjeđaše na vratima kraljevim.

<span id="an_2:20">2:20</span> Estera ne oda ni naroda ni obitelji iz
koje je potjecala, kao što joj Mordokaj bijaše naredio. Estera se i
dalje držala svih Mordokajevih uputa kao kad se nalazila pod njegovim
skrbništvom.

<span id="an_2:21">2:21</span> U ono vrijeme kad je Mordokaj sjedio na
vratima kraljevim, Bigtan i Tereš, dva kraljeva dvoranina, čuvari praga,
planuše gnjevom i počeše snovati da podignu ruku na kralja Ahasvera.

<span id="an_2:22">2:22</span> Za tu njihovu namjeru sazna Mordokaj. On
je dojavi kraljici Esteri, a Estera je u Mordokajevo ime saopći kralju.

<span id="an_2:23">2:23</span> Sve se izvidje i otkri se zavjera, pa
obojica budu obješena o stup. To se pred kraljem zapisa u knjizi
Ljetopisa.

<span id="an_3:1">3:1</span> Poslije tih događaja kralj Ahasver promaknu
Hamana, Hamdatina sina, Agađanina: uzvisi ga i njegovo prijestolje
postavi iznad svih ostalih dostojanstvenika koji su bili s njim.

<span id="an_3:2">3:2</span> Svi službenici kraljevi koji su se nalazili
na kraljevim vratima prigibali bi koljena i padali ničice pred Hamanom,
jer je tako zapovjedio kralj. Ali Mordokaj ne bi prignuo koljeno niti bi
pao ničice.

<span id="an_3:3">3:3</span> Službenici kraljevi koji su se nalazili na
vratima kraljevim rekoše Mordokaju: "Zašto prestupaš kraljevu
zapovijed?"

<span id="an_3:4">3:4</span> Iako su mu oni to ponavljali svaki dan, on
ih ne posluša. Onda oni to dojaviše Hamanu, da vide vrijedi li
Mordokajevo opravdanje. Jer im bijaše rekao da je Židov.

<span id="an_3:5">3:5</span> Kad Haman utvrdi da Mordokaj niti prigiba
koljeno niti pada ničice pred njim, jako se razljuti.

<span id="an_3:6">3:6</span> A kad dozna kojemu narodu pripada, učini mu
se premalo podići ruke na samog Mordokaja nego naumi s njim pobiti i sve
Židove koji su živjeli u svem kraljevstvu Ahasverovu.

<span id="an_3:7">3:7</span> U prvom mjesecu, to jest u mjesecu Nisanu,
dvanaeste godine Ahasverova kraljevanja u nazočnosti Hamana baciše
"Pur", to jest ždrijeb, da utvrde dan i mjesec. Ždrijeb pade na
trinaesti dan dvanaestoga mjeseca, to jest na mjeseca Adara.

<span id="an_3:8">3:8</span> I Haman kaza kralju Ahasveru: "U svim
pokrajinama tvoga kraljevstva ima jedan narod razasut među drugim
narodima i od njih odvojen. Njegovi su zakoni drugačiji od zakona u svih
ostalih naroda. Oni se ne drže kraljevskih odredaba. Kralj ih zato ne
smije pustiti na miru.

<span id="an_3:9">3:9</span> Ako je kralju po volji, neka se raspiše da
se oni zatru; a ja ću izbrojiti deset tisuća srebrnih talenata na ruke
povjerenika da ih pohrane u kraljevsku riznicu."

<span id="an_3:10">3:10</span> Nakon toga kralj skinu pečatni prsten s
ruke i preda ga Hamanu, sinu Hamdatinu, Agađaninu, neprijatelju Židova,

<span id="an_3:11">3:11</span> i kaza mu: "Neka ti bude novac i narod,
pa učini s njim što bude dobro u tvojim očima."

<span id="an_3:12">3:12</span> Trinaestoga dana prvoga mjeseca bijahu
sazvani kraljevi pisari, pa o onome što je naložio Haman sastaviše pisma
i upraviše ih kraljevskim namjesnicima, upraviteljima što stajahu na
čelu pojedinih pokrajina, knezovima svakoga pojedinog naroda, svakoj
pokrajini njezinim pismom i svakom narodu njegovim jezikom. Pisma su
napisana u kraljevo ime i na njima je udaren kraljev pečat.

<span id="an_3:13">3:13</span> Po skorotečama razaslane su svim
kraljevim pokrajinama poslanice da se svi Židovi, od dječaka do staraca,
djeca i žene unište, pobiju, zatru, a njihova dobra da se zaplijene u
jednom jedinom danu, i to trinaestog dana dvanaestog mjeseca, mjeseca
Adara.

<span id="an_3:13">3:13</span> Ovo je prijepis poslanice: "Veliki kralj
Ahasver upraviteljima sto dvadeset i sedam pokrajina od Indije do
Etiopije i njima podložnim mjesnim glavarima ovako piše:

<span id="an_3:13">3:13</span> Budući da imam vlast nad mnogim narodima
i gospodstvo nad svim svijetom, odlučih, ne zanesen ohološću moći nego u
želji da uvijek blago i čovječno vladam, dati podanicima spokojan život
i pružiti kraljevstvu blagostanje i slobodu kretanja po njemu te
učvrstiti mir za kojim svi ljudi žude.

<span id="an_3:13">3:13</span> Pošto sam zapitao savjetnike kako bi se
moglo to ostvariti, Haman, koji se među nama izdvaja razboritošću i koji
se ističe prokušanom odanošću i ustrajnom vjernošću i zauzima drugo
mjesto u kraljevstvu,

<span id="an_3:13">3:13</span> prokazao je da se među ostale narode
svijeta zavukao jedan neprijateljski narod, svojim zakonima protivan
svim pucima, narod koji vječno prezire kraljeve odluke tako te se ne
može učvrstiti zajedničko carstvo kojim inače besprijekorno upravljamo.

<span id="an_3:13">3:13</span> Ustanovili smo dakle da je samo taj narod
neprekidno u sukobu sa svim ljudima, da se ističe načinom života što
odstupa od zakona, da zbog neslaganja s našim naumima počinja najgora
nedjela tako te se kraljevstvo ne može učvrstiti.

<span id="an_3:13">3:13</span> Stoga naređujemo da se, zajedno sa ženama
i djecom, neprijateljskim mačevima bez ikakva sažaljenja i milosrđa
potpuno iskorijene oni koji vam budu naznačeni u pismima Hamana,
upravitelja javnih poslova i našega drugog oca, i to četrnaestoga dana
dvanaestoga mjeseca, Adara, tekuće godine.

<span id="an_3:13">3:13</span> Tako će se, pošto nekadašnji i današnji
neprijatelji u jednom danu budu silovito strovaljeni u Podzemlje,
ubuduće za sva vremena naši poslovi moći odvijati postojano i
nesmetano."

<span id="an_3:14">3:14</span> Sadržaj ove naredbe, koja je imala
postati zakonom u svakoj pokrajini, bio je objavljen svim narodima da bi
bili spremni za taj dan.

<span id="an_3:15">3:15</span> Skoroteče žurno potekoše s kraljevskom
naredbom. Zakon bi objavljen i u tvrđavi Suze, pa dok su kralj i Haman
sjedili i častili se, grad je Suza bio uznemiren.

<span id="an_4:1">4:1</span> Mordokaj doznade za sve što se dogodilo:
razdera na sebi haljine, navuče kostrijet, posu se pepelom i prođe
posred grada kukajući glasno i gorko.

<span id="an_4:2">4:2</span> Dođe samo do kraljevih vrata, jer s onom
kostrijeti na sebi ne mogaše kroz njih proći.

<span id="an_4:3">4:3</span> U svakoj je pokrajini, svuda gdje se
doznala kraljeva riječ i njegov proglas, među Židovima zavladala žalost:
postili su, plakali i jadikovali. Mnogima od njih kostrijet i pepeo
posta ležaj.

<span id="an_4:4">4:4</span> Esterine djevojke i njezini eunusi dođoše
da je o tome obavijeste. Kraljica se veoma uznemiri. Posla Mordokaju
haljine da bi ih obukao a skinuo sa sebe kostrijet, ali on to odbi.

<span id="an_4:5">4:5</span> Nato Estera pozva Hataka, jednog od
kraljevih eunuha koji joj je bio određen za službu, pa ga posla k
Mordokaju da dozna od njega što se dogodilo i zbog čega je takav.

<span id="an_4:6">4:6</span> Hatak ode do Mordokaja na gradski trg, pred
vrata kraljeva.

<span id="an_4:7">4:7</span> Mordokaj mu pripovjedi što mu se dogodilo i
podrobno ga obavijesti o novcu koji je Haman obećao položiti u kraljevu
riznicu da bi mogao uništiti Židove.

<span id="an_4:8">4:8</span> Dade mu i prijepis naredbe o njihovu
zatoru, koja je objavljena u Suzi, da je pokaže Esteri te da joj javi i
naloži neka ide kralju: neka ga moli za milost i posreduje kod njega za
svoj narod.

<span id="an_4:8">4:8</span> "Sjeti se dana siromaštva svoga kad sam te
hranio rukom svojom, jer se Haman, drugi čovjek kraljevstva, dogovorio s
kraljem da nas usmrti.

<span id="an_4:8">4:8</span> Zazivaj Boga, govori kralju za nas i
oslobodi nas od smrti."

<span id="an_4:9">4:9</span> Hatak se vrati i donese Esteri Mordokajevu
poruku.

<span id="an_4:10">4:10</span> Estera odvrati Hataku i naredi mu da
saopći Mordokaju:

<span id="an_4:11">4:11</span> "Svi službenici kraljevi i narod
kraljevih pokrajina znaju kako svakoga onoga, bio on muškarac ili žena,
koji nepozvan uđe kralju u unutrašnje predvorje čeka jedan jedini zakon:
smrtna kazna, osim ako kralj ne pruži takvome svoje zlatno žezlo i
poštedi mu život. A ja već trideset dana nisam bila pozvana kralju."

<span id="an_4:12">4:12</span> Mordokaju bjehu saopćene Esterine riječi,

<span id="an_4:13">4:13</span> pa on poruči Esteri: "Nemoj misliti da
ćeš se zato što se nalaziš u kraljevoj palači spasiti jedina od svih
Židova:

<span id="an_4:14">4:14</span> jer budeš li u ovoj prilici šutjela, doći
će Židovima pomoć i spas s druge strane, a ti ćeš s kućom svoga oca
propasti. Tko zna nisi li se baš i popela do kraljevske časti zbog časa
kao što je ovaj?"

<span id="an_4:15">4:15</span> Estera i opet poruči Mordokaju:

<span id="an_4:16">4:16</span> "Hajde, sakupi sve Židove koji se nalaze
u Suzi. Postite za me: tri dana i tri noći ne jedite niti pijte. I ja ću
tako postiti sa svojim djevojkama. Tako pripremljena ući ću kralju i
unatoč zakonu, pa treba li da poginem, poginut ću."

<span id="an_4:17">4:17</span> Mordokaj se onda povuče i učini što mu je
naredila Estera.

<span id="an_4:17">4:17</span> I sjetivši se svih djela koje je Gospod
izveo, pomoli se Gospodu i kaza:

<span id="an_4:17">4:17</span> "Gospode, Gospode, kralju koji vladaš nad
svime, sve je u tvojoj vlasti i nema toga koji bi se mogao suprotstaviti
tvojoj volji da spasiš Izraela!

<span id="an_4:17">4:17</span> Ti si stvorio nebo i zemlju i sve što je
divljenja vrijedno pod nebom. Gospodar si svega i nema toga koji se može
tebi oprijeti, Gospodine!

<span id="an_4:17">4:17</span> Tebi je sve poznato; ti znaš, Gospodine:
nisam pao ničice pred bahatog Hamana, ali ne iz drskosti, ni iz
oholosti, ni iz častoljublja. Ti znaš da bih za spas Izraela bio voljan
i tabane njegove cjelivati.

<span id="an_4:17">4:17</span> To sam učinio zato da ne metnem čast koja
se iskazuje čovjeku iznad one koja se iskazuje Bogu. Neću pasti ničice
ni pred kim, nego samo pred tobom, moj Gospodine, i to ne činim iz
oholosti.

<span id="an_4:17">4:17</span> Sada, Gospodine, Bože, kralju, Bože
Abrahamov, poštedi narod svoj, jer gledaju samo kako bi nas istrijebili:
žele uništiti ono što je od početka bila tvoja baština.

<span id="an_4:17">4:17</span> Nemoj zanemariti posjed svoj koji si
oslobodio iz egipatske zemlje!

<span id="an_4:17">4:17</span> Poslušaj molitvu moju, budi milostiv
nasljedstvu svome i u veselje prometni plač naš, da bismo, ostavši živi,
mogli hvalospjevima slaviti ime tvoje i nemoj dopustiti da iščeznu usta
onih koji te hvale, o Gospode!"

<span id="an_4:17">4:17</span> I sav je Izrael vapio svom snagom svojom,
jer je smrt bila pred očima njihovim.

<span id="an_4:17">4:17</span> I kraljica se Estera, obuzeta smrtnom
tjeskobom, uteče Gospodinu; pošto svuče sa sebe sjajne haljine, navuče
odjeću tjeskobe i žalosti, te umjesto skupocjenim mirisima posu glavu
pepelom i prahom. I ponizi veoma tijelo svoje postom, a svako mjesto na
kojem se u znak veselja znala ukrašavati posu uvojcima svoje kose,
pomoli se Bogu Izraelovu i kaza:

<span id="an_4:17">4:17</span> "Gospodine moj, kralju naš, ti si jedini!
Dođi u pomoć meni koja sam sama, kojoj nema druge pomoći do tebe, jer
opasnost je moja u ruci mojoj.

<span id="an_4:17">4:17</span> Ja sam od svoga djetinjstva slušala u
obiteljskom rodu da si ti, Gospode, izabrao Izraela među svim drugim
narodima: naše očeve među svim njihovim precima u svoju trajnu baštinu i
da si za njih učinio sve što si im obećao.

<span id="an_4:17">4:17</span> Ali smo sad sagriješili pred tobom i ti
si nas predao u ruke neprijatelja naših jer smo iskazivali počast
bogovima njihovim. Pravedan si, Gospodine!

<span id="an_4:17">4:17</span> I sad oni, nezadovoljni već gorčinom
sužanjstva našega, staviše ruke svoje u ruke kumira svojih da će
poništiti odredbu usta tvojih, uništiti baštinu tvoju, začepiti usta
onima koji te hvale i utrnuti slavu doma tvoga i žrtvenika tvoga,

<span id="an_4:17">4:17</span> a otvoriti usta naroda da hvale njihove
isprazne kumire i dive se jednom kralju od mesa.

<span id="an_4:17">4:17</span> Nemoj predati, Gospode, žezlo svoje onima
koji ne postoje. Neka se ne smiju propasti našoj, nego okreni naum
njihov na njihove glave i primjerno kazni onoga koji je počeo bjesniti
protiv nas.

<span id="an_4:17">4:17</span> Sjeti se, Gospode! Objavi se u vrijeme
naših jada i ohrabri me, o kralju bogova i vladaru svakoga gospodstva!

<span id="an_4:17">4:17</span> Metni u moja usta primjerenu riječ pred
lavom, a njegovo srce zadahni mržnjom na neprijatelja našega; da zatre
njega i njegove sumišljenike.

<span id="an_4:17">4:17</span> A nas oslobodi rukom svojom i dođi u
pomoć meni koja sam sama i nemam nego tebe, o Gospode!

<span id="an_4:17">4:17</span> Sve ti je poznato pa znaš da mrzim slavu
opakih i da mi je odvratna postelja neobrezanih i svakoga tuđinca.

<span id="an_4:17">4:17</span> Znaš tjeskobu moju, jer ja se gnušam nad
znamenjem moga visočanstva koje se nalazi na glavi mojoj. U dane kad se
s njime pojavim grstim se nad njim kao nad dronjkom mjesečnog pranja i
ne nosim ga onih dana koji pripadaju samo meni.

<span id="an_4:17">4:17</span> Sluškinja tvoja nije nikada jela sa stola
Hamanova, nisam nikada počastila kraljevsku gozbu, niti sam pila vino
ljevanica.

<span id="an_4:17">4:17</span> I od dana uzdignuća svoga do danas
sluškinja tvoja nije se poveselila osim u tebi, Gospode, Bože Abrahamov.

<span id="an_4:17">4:17</span> Bože, nadasve moćni, uslišaj glas
beznadnih i izbavi nas iz ruku opakih, a oslobodi i mene od moga
straha!"

<span id="an_5:1">5:1</span> Trećega dana, pošto presta moliti, svuče
molitvene haljine i zaodjenu se slavom svojom.

<span id="an_5:1">5:1</span> Tako čarobna zazva Boga Svevida i
Spasitelja. Onda uze dvije sluškinje. Na jednu se gotovo nježno
naslanjala, a druga ju je slijedila i pridržavala njezinu odjeću.

<span id="an_5:1">5:1</span> Blistala je od vrhunske ljepote, lice joj
bijaše veselo, kao rastvoreno ljubavi, a srce sapeto od straha.

<span id="an_5:1">5:1</span> Kroza sva je vrata ušla pred kralja. On je
sjedio na svom kraljevskom prijestolju, zaogrnut svim ukrasom
veličanstva svoga, sav u zlatu i dragom kamenju, ulijevao je veliko
strahopoštovanje.

<span id="an_5:1">5:1</span> Podigavši svoje lice, sjajem ozaren,
pogleda krajnje ljutit. Kraljici pozli. Od slabosti problijedje i klonu
na glavu sluškinje što je pred njom išla.

<span id="an_5:1">5:1</span> Tada Bog sklonu kraljevu dušu na blagost.
Zabrinut, kralj skoči sa svoga prijestolja i uze je u naručje dok ne
dođe k sebi. Hrabrio ju je utješnim riječima i upitao:

<span id="an_5:1">5:1</span> "Što je, Estero? Ja sam tvoj brat! Ne boj
se, nećeš umrijeti - naša je uredba za obične ljude. Priđi!"

<span id="an_5:2">5:2</span> I podigavši zlatno žezlo, postavi ga na
vrat Esteri, zagrli je i reče: "Govori mi!"

<span id="an_5:2">5:2</span> Ona mu reče: "Spazih te, gospodaru, kao
anđela Božjega, pa mi se uznemiri srce od straha pred sjajem tvojim. Jer
si, gospodaru, divan i lice ti je puno dražesti."

<span id="an_5:2">5:2</span> Dok je još govorila, klonu od iznemoglosti.
Kralj se uznemiri, a sva ju je posluga njegova hrabrila.

<span id="an_5:3">5:3</span> Kralj joj reče: "Što je tebi, kraljice
Estero? Što želiš? Bila to i polovica kraljevstva, dobit ćeš je!"

<span id="an_5:4">5:4</span> Estera odgovori: "Neka kralj, ako mu je
drago, dođe s Hamanom na gozbu koju sam danas priredila."

<span id="an_5:5">5:5</span> Kralj odvrati: "Obavijestite odmah Hamana
da bi se izvršila Esterina želja." Kralj dakle dođe s Hamanom na gozbu
koju je Estera priredila.

<span id="an_5:6">5:6</span> Dok su pili vino, kralj kaza Esteri: "Što
god zatražiš, dobit ćeš. Što god zaželiš, bila to i polovica
kraljevstva, bit će ti!"

<span id="an_5:7">5:7</span> Estera odgovori: "Molba mi je i želja,

<span id="an_5:8">5:8</span> ako sam našla milost u očima kraljevim i
ako se kralju svidi dati mi što molim i učiniti što želim, da kralj
ponovo dođe s Hamanom na gozbu koju ću sutra pripremiti za njih i tad ću
postupiti po riječi kraljevoj."

<span id="an_5:9">5:9</span> Toga dana Haman iziđe sretan i zadovoljna
srca, ali se rasrdi jako na Mordokaja kad vidje da na vratima kraljevim
nije ustao ni maknuo se pred njim.

<span id="an_5:10">5:10</span> Haman se ipak svlada. Ode kući i posla po
svoje prijatelje i po ženu Zarešu.

<span id="an_5:11">5:11</span> Pripovijedao im je o sjaju svoga
bogatstva, o mnoštvu svojih sinova i o svemu onome čime ga je kralj
uzveličao i čime ga je uzdignuo nad sve svoje knezove i službenike.

<span id="an_5:12">5:12</span> Haman još dometnu: "I kraljica Estera
nije uz kralja pozvala nikoga osim mene na gozbu koju je priredila. I
sutra sam samo ja uz kralja njezin uzvanik.

<span id="an_5:13">5:13</span> Ali me sve to ne može učiniti sretnim
dokle god gledam Židova Mordokaja kako sjedi na vratima kraljevim."

<span id="an_5:14">5:14</span> Reče mu Zareša, žena njegova, i svi
prijatelji njegovi: "Podigni vješala visoka pedeset lakata. Sutra ujutro
zatraži od kralja neka na njih objese Mordokaja. Poslije toga idi sretan
s kraljem na gozbu." Savjet se Hamanu učini dobar, pa on naredi da se
podignu vješala.

<span id="an_6:1">6:1</span> Te noći kralj ne mogaše usnuti. Zato naredi
da mu donesu i čitaju knjigu znamenitih događaja, Ljetopise.

<span id="an_6:2">6:2</span> Tu se nađe zapisano kako je Mordokaj
prokazao Bigtanu i Tereša, dva dvoranina kraljeva, čuvare praga, koji su
se spremali da podignu ruke na kralja Ahasvera.

<span id="an_6:3">6:3</span> Kralj upita: "Kakva je čast i kakvo je
odlikovanje zapalo Mordokaja za sve to?" Kraljeve sluge, dvorani koji ga
slušahu, odgovoriše: "Ništa nije učinjeno za nj."

<span id="an_6:4">6:4</span> Kralj onda zapita: "Tko je u predvorju?" A
to u vanjsko predvorje kraljevske palače bijaše stigao Haman da traži od
kralja neka objese Mordokaja na vješalima koja su već bila podignuta za
nj.

<span id="an_6:5">6:5</span> Službenici kraljevi odgovoriše: "Eno se u
predvorju nalazi Haman." "Neka uđe!" - naredi kralj.

<span id="an_6:6">6:6</span> Kako Haman uđe, kralj ga upita: "Što treba
učiniti čovjeku koga kralj hoće da počasti?" Haman reče u sebi: "Koga
ako ne mene kralj želi počastiti?"

<span id="an_6:7">6:7</span> Zato odgovori kralju: "Za čovjeka koga
kralj želi počastiti

<span id="an_6:8">6:8</span> treba donijeti kraljevske haljine koje
kralj sam oblači i dovesti konja kojega kralj jaše i položiti mu na
glavu kraljevsku krunu.

<span id="an_6:9">6:9</span> Haljine i konja neka kralj preda jednome od
najuglednijih kneževa kraljevih da bi taj obukao onoga koga kralj želi
počastiti i na konju ga odveo na gradski trg uzvikujući pred njim: 'Tako
biva onome koga kralj hoće da počasti!'"

<span id="an_6:10">6:10</span> Kralj nato naredi Hamanu: "Uzmi odmah
haljine i konja, kako si rekao, pa učini tako Mordokaju Židovu koji
sjedi na kraljevim vratima i ne propusti ništa od onoga što si rekao!"

<span id="an_6:11">6:11</span> Haman uze haljine i konja: obuče u
haljine Mordokaja i provede ga na konju po trgu grada vičući pred njim:
"Tako biva onome koga kralj hoće da počasti!"

<span id="an_6:12">6:12</span> Malo zatim Mordokaj se vrati k vratima
kraljevim, a Haman, tužan i zastrte glave, ode žurno kući

<span id="an_6:13">6:13</span> te ispriča Zareši, ženi svojoj, i svima
prijateljima svojim što se dogodilo. Njegovi mu savjetnici i žena Zareša
rekoše: "Ako Mordokaj, pred kojim si počeo posrtati, pripada židovskom
rodu, nećeš ga nadjačati, nego će te on zacijelo oboriti."

<span id="an_6:14">6:14</span> Još su o tom razgovarali, kad eto
kraljevih dvorana. Došli su tražiti Hamana da ga žurno odvedu na gozbu
koju je priredila Estera.

<span id="an_7:1">7:1</span> Kralj i Haman dođoše na gozbu kraljici
Esteri.

<span id="an_7:2">7:2</span> I toga drugoga dana, dok se pilo vino, reče
kralj Esteri: "Koja ti je molba, kraljice Estero? Bit će ti udovoljena!
Koja je tvoja želja? Ako je i pola kraljevstva, bit će ti!"

<span id="an_7:3">7:3</span> Kraljica Estera odgovori: "Ako sam, kralju,
našla milost u tvojim očima i ako ti je s voljom, neka mi se u ime molbe
pokloni život, a u ime želje moj narod!

<span id="an_7:4">7:4</span> Jer smo ja i narod moj predani za zator,
klanje, uništenje. Da smo predani u roblje, šutjela bih jer nevolja ne
bi bila štetna po kralja."

<span id="an_7:5">7:5</span> Ali kralj Ahasver upade kraljici Esteri u
riječ pa je upita: "Tko je taj? Gdje je taj koji je namislio takvo što
učiniti?" Estera tada odgovori: "Progonitelj i neprijatelj jest Haman,
ovaj zlikovac!"

<span id="an_7:6">7:6</span> Haman se zaprepasti pred kraljem i
kraljicom.

<span id="an_7:7">7:7</span> Kralj, gnjevan, ostavi vino te ode u vrt
palače. Haman osta uz kraljicu da je moli za svoj život, jer je uvidio
da je njegova nesreća pred kraljem gotova.

<span id="an_7:8">7:8</span> Kralj se vrati iz vrta u dvoranu gdje se
pilo vino. Dotle Haman bijaše pao na počivaljku na kojoj se nalazila
Estera. "Pokušavaš još i nasilje nad kraljicom, i to u mome vlastitom
domu?" - povika kralj. Tek što su te riječi izletjele iz kraljevih usta,
pokriše lice Hamanu.

<span id="an_7:9">7:9</span> Tada kaza Harbona, jedan od dvorana koji su
stajali u službi kraljevoj: "Eno i vješala što ih je Haman pripravio za
Mordokaja koji je govorio u korist kraljevu. Nalaze se kraj Hamanove
kuće i visoka su pedeset lakata." Kralj zapovjedi: "Objesite ga na
njih!"

<span id="an_7:10">7:10</span> Hamana objesiše na vješala koja bijaše
pripravio Mordokaju, i kraljeva se srdžba utiša.

<span id="an_8:1">8:1</span> Onoga istog dana kralj Ahasver preda
kraljici Esteri kuću Hamana, progonitelja Židova, a Mordokaj je stupio
pred kraljevo lice, jer je Estera objasnila kralju što joj je on.

<span id="an_8:2">8:2</span> Kralj skinu pečatni prsten, koji je već bio
oduzeo Hamanu, i dade ga Mordokaju, a Estera postavi Mordokaja nad
Hamanovom kućom.

<span id="an_8:3">8:3</span> Estera tada ponovo progovori kralju. Baci
mu se pred noge; rasplaka se i najvruće ga zamoli da osujeti zlo Hamana
Agađanina i naum opaki što ga bijaše zasnovao protiv Židova.

<span id="an_8:4">8:4</span> Kralj pruži prema Esteri zlatno žezlo.
Estera se diže, stade pred kraljem

<span id="an_8:5">8:5</span> i reče: "Ako je kralju po volji, ako sam
našla milost pred licem njegovim, ako je kralju pravo te ako sam mila u
njegovim očima, neka pismeno opozove sve što napisa Haman, sin Hamdatin,
Agađanin, u opakoj nakani da se pobiju Židovi koji se nalaze u svim
pokrajinama kraljevstva.

<span id="an_8:6">8:6</span> TÓa kako bih ja mogla gledati nesreću koja
bi pogodila moj narod? Kako bih mogla gledati zator roda svoga?"

<span id="an_8:7">8:7</span> Kralj Ahasver odgovori kraljici Esteri i
Mordokaju Židovu: "Eto, poklonio sam Esteri kuću Hamanovu, a njega sam
dao objesiti jer je bio digao svoju ruku na Židove,

<span id="an_8:8">8:8</span> a vi u ime kraljevo napišite o Židovima što
vam se sviđa i zapečatite kraljevim prstenom. Jer neopoziv je proglas
koji je u kraljevo ime napisan te kraljevim pečatom zapečaćen."

<span id="an_8:9">8:9</span> Tada, dvadeset i trećeg dana trećega
mjeseca, to jest mjeseca Sivana, budu sazvani pisari kraljevi i prema
svemu što bijaše naredio Mordokaj napisa se Židovima, namjesnicima,
upravljačima i knezovima pokrajina od Indije do Etiopije, a bijaše sto
dvadeset i sedam pokrajina, svakoj pokrajini njezinim pismom, svakom
narodu njegovim jezikom, pa i Židovima njihovim pismom i njihovim
jezikom.

<span id="an_8:10">8:10</span> On napisa pisma u ime kralja Ahasvera i
zapečati ih kraljevim prstenom pa ih razasla po skorotečama koji su
jahali na konjima, pastusima iz kraljevske ergele.

<span id="an_8:11">8:11</span> Kralj je dopustio Židovima po svim
gradovima da se mogu sastajati, braniti svoj život te uništiti, ubiti i
zatrti svaku vojsku narodnu ili pokrajinsku koja bi ih napala, ne
štedeći ni djecu ni žene, a slobodno im je oplijeniti njihova dobra;

<span id="an_8:12">8:12</span> sve istoga dana u svim pokrajinama
kraljevstva Ahasverova: trinaestog dana dvanaestoga mjeseca, to jest
mjeseca Adara.

<span id="an_8:12">8:12</span> Prijepis toga pisma glasi:

<span id="an_8:12">8:12</span> "Veliki kralj Ahasver namjesnicima u sto
dvadeset i sedam pokrajina od Indije do Etiopije, upravljačima pokrajina
i svima svojim vjernim podanicima, pozdrav!

<span id="an_8:12">8:12</span> Mnogi, koliko su više obasuti častima,
poradi velike dobrodušnosti svojih dobročinitelja, toliko se više znaju
uzobijestiti zbog toga. Pa ne samo da nastoje nanijeti zlo našim
podanicima nego, nesposobni da obuzdaju bahatost, namještaju zamku i
samim svojim dobročiniteljima.

<span id="an_8:12">8:12</span> Oni ne samo da iskorjenjuju osjećaj
harnosti nego, zaneseni nadutošću onih koji ne znaju za dobro, umišljaju
da će umaknuti Bogu koji sve vidi i pravdi koja mrzi zlo.

<span id="an_8:12">8:12</span> Često i mnogi od onih koji su na vlasti,
kad upravu državnih poslova povjere prijateljima, pod njihovim utjecajem
postanu sukrivci nevine krvi i zapletu se u nepopravljive nevolje:

<span id="an_8:12">8:12</span> smicalice,licemjerje i pokvarenosti
izigraju čestitu dobronamjernost upravljača.

<span id="an_8:12">8:12</span> To se može vidjeti ne toliko iz starijih
povijesti koje su do nas doprle: istražite samo kolike je zločine pred
našim očima počinila opakost nedostojnih vladara.

<span id="an_8:12">8:12</span> Zato ćemo se ubuduće truditi da svim
ljudima damo mirno i spokojno kraljevstvo.

<span id="an_8:12">8:12</span> Uvest ćemo promjene, a što nam se na uvid
podastre prosuđivat ćemo s najdobrohotnijom susretljivošću.

<span id="an_8:12">8:12</span> Tako smo Hamana, sina Hamdatina,
Makedonca, koji je doista stran krvi Perzijanaca i jako daleko od naše
naklonosti, primili kao gosta,

<span id="an_8:12">8:12</span> a on se toliko okoristio dobrohotnošću
koju gajimo prema svakom narodu da je bio nazvan našim ocem i bio
poštovan od svih jer je zauzimao drugo mjesto, najbliže kraljevskom
prijestolju.

<span id="an_8:12">8:12</span> Ali ne znajući obuzdati svoju oholost,
smisli kako bi nas lišio kraljevstva i života,

<span id="an_8:12">8:12</span> tražeći da mnogovrsnim spletkama uništi
Mordokaja, našeg spasitelja i trajnog dobročinitelja, i našu neporočnu
družicu kraljevstva, Esteru, sa svim njihovim narodom.

<span id="an_8:12">8:12</span> Mislio je da će nas tako osamljene
zaskočiti i prenijeti vlast Perzijanaca u ruke Makedonaca.

<span id="an_8:12">8:12</span> Ali smo mi utvrdili da Židovi koje je taj
zlikovac naumio zatrti ne samo da nisu zlotvori nego su, upravljani
najpravednijim zakonima,

<span id="an_8:12">8:12</span> sinovi Najvišega, Najvećega, živoga Boga
koji čuva nama, kao i našim djedovima, carstvo u najboljem redu.

<span id="an_8:12">8:12</span> Učinit ćete, dakle, dobro ne budete li se
poslužili pismima koja je uputio Haman, Hamdatov sin, jer je on, tvorac
toga zločina, već obješen sa svom obitelji pred vratima Suze: Bog, koji
vlada nad svime, smjesta mu je dosudio zasluženu kaznu.

<span id="an_8:12">8:12</span> Izloživši na svakom mjestu prijepis ove
naredbe, pustite da se Židovi služe slobodno svojim zakonima. Pomognite
im da uzmognu s uspjehom odbiti od sebe one koji bi ih napali u času
nevolje trinaestoga dana dvanaestoga mjeseca, mjeseca Adara, jer je baš
to dan

<span id="an_8:12">8:12</span> u koji je Bog, gospodar svega, izabranom
narodu donio radost mjesto uništenja.

<span id="an_8:12">8:12</span> Zato i vi među svojim spomen-blagdanima
svetkujte u svoj svečanosti ovaj osobiti dan da bi sada i ubuduće bio
vama i Perzijancima dobre volje na spas, a našim neprijateljima spomen
na propast.

<span id="an_8:12">8:12</span> Svaki grad ili uopće pokrajina koja se
ovoga ne bude pridržavala bit će nesmiljeno kopljem i ognjem uništena:
postat će ne samo ljudima nepristupačna nego i zvijerima i pticama
zauvijek mrska."

<span id="an_8:13">8:13</span> Prijepis pisma, koje je imalo postati
zakonom u svakoj pokrajini, bijaše objavljen među svim narodima, kako bi
Židovi toga dana bili spremni osvetiti se svojim neprijateljima.

<span id="an_8:14">8:14</span> Skoroteče, konjanici na kraljevskim
pastusima, krenuše odmah i pojuriše, po kraljevoj zapovijedi. Naredba je
bila objavljena i u tvrđavi Suzi.

<span id="an_8:15">8:15</span> Mordokaj izađe od kralja odjeven u
grimiznu i lanenu kraljevsku haljinu, s velikom zlatnom krunom i s
ogrtačem od fine tkanine i crvena skrleta. Grad je Suza klicao i veselio
se.

<span id="an_8:16">8:16</span> Bio je to za Židove dan svjetla, veselja,
kliktanja i slavlja.

<span id="an_8:17">8:17</span> U svakoj pokrajini, u svakom gradu i
mjestu do kojega je dopro kraljev ukaz i zakon, zavlada među Židovima
veselje, radost, gozba i blagdan, i mnogi među pucima zemlje postadoše
Židovi jer ih je spopao strah od Židova.

<span id="an_9:1">9:1</span> Trinaestoga dana dvanaestog mjeseca,
mjeseca Adara, kad je morala biti izvršena odredba kraljevog ukaza,
istoga dana u koji su se neprijatelji Židova nadali zavladati nad njima
dogodi se obrnuto: Židovi zavladaše nad neprijateljima svojim.

<span id="an_9:2">9:2</span> Židovi se sakupiše po svojim gradovima u
svim pokrajinama kralja Ahasvera da udare na one koji su tražili njihovu
propast. I nitko se nije usuđivao da im pruži otpor, jer je sve narode
spopao strah od Židova.

<span id="an_9:3">9:3</span> Svi su knezovi pokrajina i namjesnici,
upravljači i činovnici kraljevi štitili Židove jer ih je obuzeo strah od
Mordokaja.

<span id="an_9:4">9:4</span> Jer je Mordokaj postao velik na kraljevskom
dvoru, i po svim pokrajinama širio se glas da Mordokaj postaje sve
moćniji.

<span id="an_9:5">9:5</span> Židovi, dakle, udariše mačem po svim svojim
neprijateljima, sasjekoše ih i zatrše; sa svojim mrziteljima postupiše
kako im se htjelo.

<span id="an_9:6">9:6</span> Samo u tvrđavi Suzi smakoše i zatrše Židovi
pet stotina ljudi;

<span id="an_9:7">9:7</span> pogubiše Paršandatu, Dalfona, Aspatu,

<span id="an_9:8">9:8</span> Poratu, Adaliju, Aridatu,

<span id="an_9:9">9:9</span> Parmaštu, Arisaja, Aridaja, Jezatu

<span id="an_9:10">9:10</span> i deset sinova Hamana, sina Hamdatina,
progonitelja Židova. Ali se ne pojagmiše za plijenom.

<span id="an_9:11">9:11</span> Toga istog dana, doznavši za broj
ubijenih u tvrđavi Suzi,

<span id="an_9:12">9:12</span> kralj reče kraljici Esteri: "U tvrđavi
Suzi Židovi su smaknuli i uništili pet stotina ljudi i deset Hamanovih
sinova. Što su tek onda izveli u ostalim pokrajinama kraljevim? Koja je
sada molba tvoja? Bit će uslišana! Koja je tvoja želja? Bit će
ispunjena!"

<span id="an_9:13">9:13</span> "Ako je kralju po volji," reče Estera,
"neka se Židovima koji žive u Suzi dopusti još sutra primijeniti isti
zakon kao i danas i neka se objesi deset Hamanovih sinova."

<span id="an_9:14">9:14</span> Kralj naredi da se tako učini: zakon bi u
Suzi proglašen i deset Hamanovih sinova obješeno.

<span id="an_9:15">9:15</span> Tako se Židovi Suze sakupiše i
četrnaestoga dana mjeseca Adara pa pobiše u Suzi još tri stotine ljudi.
Ali se ni tada ne pojagmiše za plijenom.

<span id="an_9:16">9:16</span> Ostali Židovi, oni koji su živjeli u
kraljevskim pokrajinama, sakupiše se da brane svoje živote i mir od
neprijatelja: pobiše sedamdeset i pet tisuća dušmana. Ali se ni tada ne
pojagmiše za plijenom. Bio je trinaesti dan mjeseca Adara.

<span id="an_9:17">9:17</span> Četrnaestoga dana Židovi su mirovali: to
bijaše dan gozbe i veselja.

<span id="an_9:18">9:18</span> Židovi u Suzi koji su se sakupili
trinaestoga i četrnaestoga dana mirovahu petnaestoga dana; to je bio dan
njihova veselja i gozbi.

<span id="an_9:19">9:19</span> Zbog toga Židovi pripoljci, oni koji žive
po neutvrđenim selima, blagdanski svetkuju četrnaesti dan mjeseca Adara
veseleći se i gozbujući i među sobom izmjenjujući darove.

<span id="an_9:19">9:19</span> A koji žive u gradovima slave i petnaesti
dan Adara u razdraganosti i u veselju, izmjenjujući među sobom darove.

<span id="an_9:20">9:20</span> Mordokaj opisa te događaje i upravi pisma
Židovima svih blizih i dalekih pokrajina kralja Ahasvera.

<span id="an_9:21">9:21</span> Naložio im je da četrnaesti i petnaesti
dan mjeseca Adara svake godine slave

<span id="an_9:22">9:22</span> kao dane u kojima su Židovi postigli
spokoj od svojih neprijatelja i kao mjesec koji je bio pretvorio u
radost njihovu tugu a u blagdan njihovo žalovanje. Neka ih slave gozbom
i veseljem, izmjenjujući među sobom darove i dijeleći poklone ubogima.

<span id="an_9:23">9:23</span> Židovi prihvatiše da drže ono što su već
sami od sebe počeli slaviti i o čemu im je pisao Mordokaj:

<span id="an_9:24">9:24</span> "Haman, sin Hamdatin, Agađanin,
progonitelj svih Židova, kako je bio naumio sve ih uništiti, baci 'Pur',
to jest ždrijeb, za njihovo smaknuće i zator;

<span id="an_9:25">9:25</span> ali kad je za njegovu zamisao doznao
kralj, on pismeno naredi: 'Neka se na njegovu glavu obori opaki naum što
ga bijaše zasnovao protiv Židova i neka bude obješen, on i sinovi
njegovi.'"

<span id="an_9:26">9:26</span> Zbog toga su ti dani nazvani Purim, prema
riječi Pur. Zato prema svem sadržaju toga pisma i prema onome što su
vidjeli i što im bijaše preneseno

<span id="an_9:27">9:27</span> Židovi se neopozivo obvezaše i prihvatiše
za se, za svoje potomke i za sve one koji se s njima budu udružili da će
svake godine slaviti ta dva dana prema tom propisu i u to vrijeme.

<span id="an_9:28">9:28</span> Te dane valja slaviti i njih se sjećati
od pokoljenja do pokoljenja u svakoj obitelji, pokrajini i gradu; ti
dani Purima ne smiju iščeznuti ispred Židova, ni spomen na njih biti
izbrisan iz njihova roda.

<span id="an_9:29">9:29</span> Kraljica Estera, kći Abihailova, i Židov
Mordokaj pisali su to što snažnije da tako još jednom potkrijepe pismo o
Purimu.

<span id="an_9:30">9:30</span> Pisma su poslali svim Židovima u sto
dvadeset i sedam pokrajina Ahasverova kraljevstva s porukom mira i
vjernosti;

<span id="an_9:31">9:31</span> da obdržavaju te dane Purima u njihovo
određeno vrijeme, kako su to odredili Židov Mordokaj i kraljica Estera,
i da drže post i molitve, onako kako su to oni obvezali sebe i svoje
potomke.

<span id="an_9:32">9:32</span> Tako Esterina naredba ozakoni ove propise
Purima i to bi zapisano u knjigu.

<span id="an_10:1">10:1</span> Kralj Ahasver udari danak na zemlju i na
otoke morske.

<span id="an_10:2">10:2</span> Sva djela njegove moći i hrabrosti, a
tako i izvještaj o uzdignuću Mordokaja koga je kralj uzvisio, zapisani
su u Ljetopisima kraljeva Medije i Perzije:

<span id="an_10:3">10:3</span> kako je Židov Mordokaj bio prvi iza
kralja Ahasvera, velik u očima Židova, voljen od mnoštva svoje subraće
kao pobornik blagostanja svoga naroda i glasnik mira za svoj rod.

<span id="an_10:3">10:3</span> Mordokaj uskliknu: "Božje je to djelo!

<span id="an_10:3">10:3</span> Sjećam se, evo, sna koji sam o tom usnio
- ništa nije ostalo neispunjeno:

<span id="an_10:3">10:3</span> malen izvor koji posta rijeka, svjetlo,
sunce i voda u izobilju. Rijeka je Estera kojom se kralj oženio i učinio
je kraljicom.

<span id="an_10:3">10:3</span> Dva zmaja, to smo ja i Haman.

<span id="an_10:3">10:3</span> Narodi, to su svi oni koji su se udružili
da bi zatrli ime židovsko.

<span id="an_10:3">10:3</span> Moj narod, to je Izrael - oni koji
podigoše svoj glas k Bogu i biše spašeni. DÓa, Gospod spasi svoj narod!
Gospod nas oslobodi svih onih zala! Bog izvede znakove i čudesa kakvih
nema među poganima!

<span id="an_10:3">10:3</span> Zato on baca dva ždrijeba: jedan za Božji
puk, drugi za sve ostale narode.

<span id="an_10:3">10:3</span> I oba ova ždrijeba izađoše u čas, vrijeme
i dan koji je dosudio Bog za sve narode.

<span id="an_10:3">10:3</span> Sjetio se Bog naroda svoga i dosudio
pravdu baštini svojoj.

<span id="an_10:3">10:3</span> I bit će im - narodu njegovu Izraelu -
ovi dani mjeseca Adara, to jest četrnaesti i petnaesti, dani okupljanja,
radosti i veselja pred Bogom za pokoljenja dovijeka."

<span id="an_10:3">10:3</span> Četvrte godine kraljevanja Ptolemejeva i
Kleopatrina, Dositej, koji se kazao kao svećenik i levit, i njegov sin
Ptolemej doniješe ovo pismo o Purimu, tvrdeći da je vjerodostojno i da
ga je preveo Lizimah, sin Ptolemejev, iz Jeruzalema.

------------------------------------------------------------------------

[Next: Wisdom](wis.md)
