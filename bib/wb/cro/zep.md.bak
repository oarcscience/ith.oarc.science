[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](hab)  [Next](hag.md) 

------------------------------------------------------------------------

### Croatian Bible: Zephaniah

<span id="an_1:1">1:1</span> Riječ Jahvina upućena Sefaniji, sinu
Kušija, sina Gedalijina, sina Amarjina, sina Ezekijina, u vrijeme
Jošije, sina Amonova, kralja judejskoga.

<span id="an_1:2">1:2</span> "Da, sve ću zbrisati s lica zemlje" - riječ
je Jahvina!

<span id="an_1:3">1:3</span> "Izbrisat ću ljude i zvijeri, ptice nebeske
i ribe morske, učinit ću da padnu bezbožnici, istrijebit ću ljude s lica
zemlje" - riječ je Jahvina!

<span id="an_1:4">1:4</span> "Podignut ću ruku na Judu i na sve
stanovnike Jeruzalema i istrijebit ću iz ovoga mjesta ostatak Baalov,
ime služitelja idolskih sa svećenicima njegovim;

<span id="an_1:5">1:5</span> one koji se klanjaju na krovovima vojsci
nebeskoj, one koji se klanjaju pred Jahvom a zaklinju se Milkomom;

<span id="an_1:6">1:6</span> one koji su se odmetnuli od Jahve, koji ne
traže Jahvu i nimalo za nj ne mare."

<span id="an_1:7">1:7</span> Tišina pred Jahvom Gospodom, jer je dan
Jahvin blizu! Da, Jahve je prigotovio žrtvu, posvetio je svoje uzvanike.

<span id="an_1:8">1:8</span> "U dan žrtve Jahvine, kaznit ću knezove,
sinove kraljeve, i sve koji se oblače na način tuđinski.

<span id="an_1:9">1:9</span> Kaznit ću u taj dan sve koji preko praga
poskakuju, koji Dom Gospodara svojega pune nasiljem i prijevarom."

<span id="an_1:10">1:10</span> "U onaj dan" - riječ je Jahvina - "vapaj
će se podići od Ribljih vrata, urlici iz novog dijela grada, silna
lomljavina sa brežuljaka.

<span id="an_1:11">1:11</span> Kukajte, stanovnici makteški, jer je
satrt sav narod kanaanski, zbrisani su svi mjerači srebra.

<span id="an_1:12">1:12</span> I u to vrijeme pretražit ću Jeruzalem sa
zubljama i pohodit ću kaznom ljude koji miruju na svojoj vinskoj
droždini i u svom srcu govore: 'Jahve ne može učiniti ni dobro ni zlo.'"

<span id="an_1:13">1:13</span> Blago njihovo bit će prepušteno pljački,
njihove kuće pustošenju. Oni su gradili kuće - neće u njima stanovati;
sadili su vinograde - iz njih vina neće piti.

<span id="an_1:14">1:14</span> Blizu je dan Jahvin, veliki! Blizu je i
žurno dolazi! Gorak je glas dana Jahvina: tada će i junak zajaukati.

<span id="an_1:15">1:15</span> Dan gnjeva, onaj dan! Dan tjeskobe i
nevolje! Dan užasa i pustošenja! Dan pomrčine i naoblake! Dan tmina i
magluština!

<span id="an_1:16">1:16</span> Dan trubljavine i bojne vike na gradove
utvrđene i na visoka kruništa.

<span id="an_1:17">1:17</span> "Prepustit ću ljude nevoljama i vrludat
će kao slijepci (jer su protiv Jahve sagriješili), krv će se njihova
prosuti kao prašina, njihova trupla bit će bačena kao smeće.

<span id="an_1:18">1:18</span> Ni njihovo srebro ni njihovo zlato neće
ih spasiti." U dan gnjeva Jahvina oganj njegove revnosti svu će zemlju
sažeći. Jer on će uništiti, zatrti sve stanovnike zemlje.

<span id="an_2:1">2:1</span> Saberite se, skupite, narode bestidni

<span id="an_2:2">2:2</span> prije nego budete izgnani kao pljeva koja
se u dan rasprši, prije nego stigne na vas plamen i gnjev Jahvin, prije
nego stigne na vas dan gnjeva Jahvina.

<span id="an_2:3">2:3</span> Tražite Jahvu, svi skromni na zemlji, svi
koji izvršavate odredbe njegove! Tražite pravdu, tražite poniznost: vi
ćete možda biti zaštićeni u dan gnjeva Jahvina.

<span id="an_2:4">2:4</span> Da, Gaza će postati pustinja, Aškelon
pustoš. Ašdod u puklo podne bit će izgnan, Ekron iz temelja iščupan.

<span id="an_2:5">2:5</span> Teško stanovnicima obale morske, narodu
kretskome! Evo riječi Jahvine protivu vas: "Ja ću te poniziti, zemljo
Filistejaca, uništit ću te, istrijebit ću sve tvoje stanovnike!

<span id="an_2:6">2:6</span> I postat ćeš ispaša, pasište pastirsko i
ograda za stado."

<span id="an_2:7">2:7</span> I taj kraj pripast će u dio Ostatku doma
Judina; tu će oni izvoditi blago na pašu; uvečer se odmarati u kućama
aškelonskim, jer će ih pohoditi Jahve, Bog njihov, i on će promijeniti
sudbinu njihovu.

<span id="an_2:8">2:8</span> Čuo sam uvredu Moabovu i podrugivanja
sinova Amonovih kad su vrijeđali moj narod i ponosili se zemljištem
svojim.

<span id="an_2:9">2:9</span> "Zato, života mi moga!" - riječ je Jahve
nad Vojskama, Boga Izraelova: "Moab će postati kao Sodoma i sinovi
Amonovi kao Gomora: polje obraslo koprivom, hrpa soli pustoš dovijeka.
Ostatak moga naroda oplijenit će ih, preostatak moga naroda zaposjest će
ih."

<span id="an_2:10">2:10</span> To će biti cijena za njihovu oholost jer
su se uznosili i rugali narodu Jahve nad Vojskama.

<span id="an_2:11">2:11</span> Za njih će Jahve biti strašan: kad uništi
sve bogove zemaljske, pred njim će se pokloniti - svaki na svojoj zemlji
- svi otoci naroda.

<span id="an_2:12">2:12</span> I vi, Etiopljani: "Vi ćete biti probijeni
mojim mačem."

<span id="an_2:13">2:13</span> Zatim će svoju ruku dići protiv Sjevera i
razrušit će zemlju asirsku, od Ninive će pustoš učiniti, suhu pustoš kao
pustinja.

<span id="an_2:14">2:14</span> Usred nje će stado ležati, zvijeri
svakojake; čaplje i pelikani počivat će noću na glavicama stupova, sova
će hukati na prozoru, gavran graktati na pragu.

<span id="an_2:15">2:15</span> To li je veseli grad koji je stolovao u
miru, koji je u svom srcu govorio: "Ja, i jedino ja!" Gledaj! Postade
razvalina, brlog zvjerinji! Svi koji pokraj njega prolaze zvižde i mašu
rukama.

<span id="an_3:1">3:1</span> Teško nepokornom, okaljanom, nasilničkom
gradu!

<span id="an_3:2">3:2</span> On nikada nije čuo poziva, nikada nije
prihvatio pouku; Jahvi on se nikada nije povjerio; svome Bogu nije se
nikada približio.

<span id="an_3:3">3:3</span> Njegovi su knezovi usred njega - lavovi
koji riču; njegovi su suci - vuci večernji koji do jutra nisu kosti
glodali;

<span id="an_3:4">3:4</span> proroci su njegovi - razmetljivci, puki
lažljivci, svećenici njegovi skvrne Svetište, krše Zakon.

<span id="an_3:5">3:5</span> Usred njega, Jahve je pravedan - on ne čini
nepravde; svako jutro iznosi svoju pravicu, u praskozorje ne izostaje;
ali bezbožnik srama ne poznaje.

<span id="an_3:6">3:6</span> "Uništio sam narode, razorena su kruništa
kula njihovih, poharao sam njihove ulice: nema više prolaznika! Razoreni
su njihovi gradovi: nema ljudi, nema stanovnika!

<span id="an_3:7">3:7</span> Govorio sam: 'Ti ćeš se mene ipak bojati,
prigrlit ćeš pouku; u njihovim očima ne mogu nestati toliki moji
pohodi.' Ali ne! - oni su žurno pokvarili sva djela svoja.

<span id="an_3:8">3:8</span> Zato mene čekajte - riječ je Jahvina - do
dana kad ustanem kao tužilac; jer ja sam odredio da se sakupe narodi, da
se saberu kraljevstva, da na vas gnjev svoj izlijem, svu gorčinu svoje
srdžbe: u vatri moje ljubomore bit će sva zemlja sažgana.

<span id="an_3:9">3:9</span> Dat ću narodima čiste usne, da svi mogu
zazivati ime Jahvino i služiti mu jednodušno.

<span id="an_3:10">3:10</span> S druge obale rijeka etiopskih prinosit
će mi žrtvene darove moji štovaoci.

<span id="an_3:11">3:11</span> U onaj dan nećeš se sramiti svih svojih
nedjela koja si protiv mene počinio, jer ću ukloniti iz tebe tvoje ohole
hvalisavce; i nećeš se više šepiriti na Svetoj gori mojoj,

<span id="an_3:12">3:12</span> jer ću pustiti da u tebi opstane samo
skroman i čedan narod, i u imenu Jahvinu tražit će okrilje

<span id="an_3:13">3:13</span> Ostatak Izraelov. Oni neće više činiti
nepravdu, neće više govoriti laži; u njihovim ustima neće se više naći
jezik prijevarni. Moći će pasti i odmarati se, i nitko im neće smetati."

<span id="an_3:14">3:14</span> Klikći od radosti, Kćeri sionska, viči od
veselja, Izraele! Veseli se i raduj se iz sveg srca, Kćeri jeruzalemska!

<span id="an_3:15">3:15</span> Jahve te riješio tvoje osude,
neprijatelje tvoje uklonio! Jahve, kralj Izraelov, u sredini je tvojoj!
Ne boj se više zla!

<span id="an_3:16">3:16</span> U onaj dan reći će se Jeruzalemu: "Ne boj
se, Sione! Neka ti ne klonu ruke!

<span id="an_3:17">3:17</span> Jahve, Bog tvoj, u sredini je tvojoj,
silni spasitelj! On će se radovati tebi pun veselja, obnovit će ti svoju
ljubav, kliktat će nad tobom radosno

<span id="an_3:18">3:18</span> kao u dan svečani. Odvratio sam od tebe
nevolju da na sebi više ne nosiš sramotu.

<span id="an_3:19">3:19</span> Evo svladavam sve tvoje tlačitelje. U ono
vrijeme izbavit ću sve hrome, sabrat ću prognane, pribavit im hvalu i
diku po svoj zemlji gdje ih sramota bijaše dopala.

<span id="an_3:20">3:20</span> U ono vrijeme ja ću vas dovesti, u ono
vrijeme ja ću vas sabrati! Tada ću vam dati hvalu i diku među narodima
zemlje, kad okrenem vašu sudbinu pred vašim očima" - govori Jahve.

------------------------------------------------------------------------

[Next: Haggai](hag.md)
