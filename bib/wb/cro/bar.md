[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](sir)  [Next](ma1.md) 

------------------------------------------------------------------------

### Croatian Bible: Baruch

<span id="an_1:1">1:1</span> Ovo su riječi knjige koju u Babilonu napisa
Baruh, sin Nerije, sina Maaseje, sina Sidkije, sina Hasadije, sina
Hilkije,

<span id="an_1:2">1:2</span> pete godine, sedmoga dana u mjesecu, u
vrijeme kada su Kaldejci osvojili Jeruzalem i spalili ga.

<span id="an_1:3">1:3</span> Baruh pročita riječi ove knjige pred
Jekonijom, sinom Jojakimovim, kraljem Judinim, i pred čitavim narodom
koji bijaše došao na čitanje knjige;

<span id="an_1:4">1:4</span> pred mogućnicima i kraljevim sinovima, pred
starješinama, ukratko, pred svim narodom, malim i velikim, pred svima
koji su živjeli u Babilonu, na obalama rijeke Suda.

<span id="an_1:5">1:5</span> Čuvši, plakali su, postili i molili se pred
Gospodom.

<span id="an_1:6">1:6</span> Sabraše i novca, koliko tko mogaše,

<span id="an_1:7">1:7</span> i poslaše ga u Jeruzalem svećeniku
Jojakimu, sinu Hilkije, Šalumova sina, i ostalim svećenicima i svemu
narodu koji se s njim nalazio u Jeruzalemu.

<span id="an_1:8">1:8</span> Desetoga dana mjeseca Sivana Baruh je
spasio posuđe kuće Gospodnje što bijaše ugrabljeno iz Hrama da bi ga
odnio natrag u zemlju Judinu - srebrno posuđe što ga je načinio Sidkija,
sin Jošijin, kralj Judin,

<span id="an_1:9">1:9</span> kad je Nabukodonozor, kralj babilonski,
odveo iz Jeruzalema i u Babilon doveo Jekoniju s knezovima, ključarima,
mogućnicima i svim narodom.

<span id="an_1:10">1:10</span> I napisaše: Evo, šaljemo vam novac da
njime kupite žrtve paljenice i tamjan; pripravite žrtve i prinesite ih
za grijehe na žrtveniku Gospoda, Boga našega.

<span id="an_1:11">1:11</span> I molite se za život Nabukodonozora,
kralja babilonskog, i za život sina njegova Baltazara da im dani na
zemlji budu kao dani neba;

<span id="an_1:12">1:12</span> neka nam Gospod dade snage i prosvijetli
oči naše da bismo živjeli u sjeni Nabukodonozora, kralja babilonskog, i
u sjeni njegova sina Baltazara, da bismo ih dugo služili te našli milost
pred njima.

<span id="an_1:13">1:13</span> Molite se i za nas Gospodu, Bogu našem,
jer smo ga uvrijedili i do danas se gnjev i srdžba Gospodnja nije
odvratila od nas.

<span id="an_1:14">1:14</span> Čitajte, dakle, knjigu koju vam šaljemo i
obznanite je u kući Gospodnjoj, na blagdan i u dane Zborovanja.

<span id="an_1:15">1:15</span> Recite tada: Pravedan je Gospod, Bog naš!
Ali nama treba da se danas zacrvene od stida obrazi - nama Judejcima i
žiteljima jeruzalemskim,

<span id="an_1:16">1:16</span> našim kraljevima i knezovima, našim
svećenicima i prorocima i našim ocima,

<span id="an_1:17">1:17</span> jer smo griješili pred Gospodom, bili mu
nepokorni

<span id="an_1:18">1:18</span> i nismo slušali glasa Gospoda, Boga
svojega, da hodimo po zapovjedima koje Gospod bijaše stavio pred nas.

<span id="an_1:19">1:19</span> Od dana kada je oce naše izveo iz Egipta
pa do dana današnjega nepokorni smo bili Gospodu, Bogu svojem, i nismo
marili da čujemo njegov glas.

<span id="an_1:20">1:20</span> Tada navališe na nas nevolje i
prokletstva kojima se Gospod zaprijetio sluzi svome Mojsiju u dan kada
je izveo oce naše iz Egipta da bi nam dao zemlju kojom teče med i
mlijeko. I tako je to do danas.

<span id="an_1:21">1:21</span> Nismo bili poslušali glas Gospoda, Boga
svojega, ni riječi njegovih preko proroka koje nam je on slao;

<span id="an_1:22">1:22</span> svaki je od nas hodio po nagnuću svoga
opakog srca, služeći drugim bogovima i čineći što nije po volji Gospodu,
Bogu našem.

<span id="an_2:1">2:1</span> Zato je Gospod izvršio prijetnju koju je
naviještao protiv nas, protiv naših sudaca koji su sudili Izraelu,
protiv naših kraljeva i knezova, protiv naroda Izraelova i Judina:

<span id="an_2:2">2:2</span> pod čitavim nebom nije se još dogodilo
ništa slično onome što se dogodilo u Jeruzalemu, prema onome što bijaše
zapisano u Mojsijevu Zakonu -

<span id="an_2:3">2:3</span> da se jelo meso sina i kćeri.

<span id="an_2:4">2:4</span> Predao ih je vlasti svih kraljevstava oko
nas, na porugu i prokletstvo među svim okolnim narodima kamo ih je
raspršio Gospod.

<span id="an_2:5">2:5</span> Bijahu podjarmljeni umjesto da budu
gospodari, jer - sagriješismo Gospodu, Bogu svojemu, ne poslušavši glasa
njegova.

<span id="an_2:6">2:6</span> Da, pravedan je Gospod, Bog naš! Ali nama -
nama treba da se danas zacrvene od stida obrazi, nama i ocima našim.

<span id="an_2:7">2:7</span> Oborila se na nas sva zla kojima nam Gospod
bijaše zaprijetio.

<span id="an_2:8">2:8</span> Mi pak nismo umolili lice Gospodnje
odvrativši se od misli svojih opakih srdaca.

<span id="an_2:9">2:9</span> Gospod tada uze bdjeti nad nevoljama koje
je navalio na nas; jer pravedan je Gospod u svim djelima koja nam je
naložio,

<span id="an_2:10">2:10</span> ali mi nismo slušali njegova glasa niti
smo hodili po zapovijedima koje je Gospod pred nas stavio.

<span id="an_2:11">2:11</span> A sada, Gospode, Bože Izraelov, koji si
snažnom rukom izveo narod svoj iz Egipta znamenjima i čudesima, velikom
snagom i ispruženom desnicom, proslavivši tako ime svoje do dana
današnjega:

<span id="an_2:12">2:12</span> mi smo sagriješili, bezbožni smo bili i
nepravedni pred svim tvojim zapovijedima, Gospode, Bože naš!

<span id="an_2:13">2:13</span> Neka se odvrati gnjev tvoj od nas, jer
smo samo malen ostatak među narodima kamo si nas raspršio.

<span id="an_2:14">2:14</span> Usliši, Gospode, molitvu našu i vapaj:
izbavi nas poradi sebe i udijeli nam milost svoju, pred licem onih koji
su nas u sužanjstvo odveli,

<span id="an_2:15">2:15</span> da sva zemlja zna da si ti Gospod, Bog
naš, jer Izrael i njegov rod nosi tvoje ime.

<span id="an_2:16">2:16</span> Obazri se, Gospode, iz svetoga svoga
prebivališta i svrni misao na nas, prikloni uho i poslušaj,

<span id="an_2:17">2:17</span> otvori oči i pogledaj: tÓa mrtvi u
podzemnom svijetu - kojima je iz utrobe oduzet dah - ne, oni više ne
kazuju slave i pravednosti Gospodnje;

<span id="an_2:18">2:18</span> samo duša ojađena, koja hodi pognuto i
iznemoglo, ugaslih očiju, duša pregladnjela, Gospode, iskazuje tvoju
slavu i pravednost!

<span id="an_2:19">2:19</span> O Gospode, Bože naš! Ne upravljamo svoje
prošnje tvome licu zbog zasluga svojih otaca i svojih kraljeva;

<span id="an_2:20">2:20</span> nego jer si ti poslao na nas gnjev svoj i
srdžbu svoju, kako si bio navijestio po prorocima, slugama svojim, ovim
riječima:

<span id="an_2:21">2:21</span> "Ovako govori Gospod: Prignite šiju i
služite kralju babilonskom, da ostanete u zemlji koju sam dao ocima
vašim.

<span id="an_2:22">2:22</span> Ne poslušate li nalog Gospodnji da
služite kralju babilonskom,

<span id="an_2:23">2:23</span> učinit ću da iz gradova judejskih i s
trgova jeruzalemskih nestane pjesme radosti i pjesme veselja, pjesme
zaručnika i pjesme zaručnice, i sva će zemlja postati pustoš bez
stanovnika."

<span id="an_2:24">2:24</span> Ali mi nismo poslušali glasa tvog da
služimo kralju babilonskom, i ti si tada izvršio prijetnje koje si
navijestio po prorocima, slugama svojim, da će kosti kraljeva naših i
kosti naših otaca biti izbačene iz svog počivališta.

<span id="an_2:25">2:25</span> I doista, one bjehu izbačene na žegu dana
i studen noći. I umiralo se u strašnim mukama od kuge, gladi i mača.

<span id="an_2:26">2:26</span> A od kuće koja nosi Ime tvoje učinio si
ono što je ona danas, zbog zloće kuće Izraelove i kuće Judine.

<span id="an_2:27">2:27</span> Pa ipak, Gospode, Bože naš, postupio si s
nama po svoj svojoj dobroti i prevelikoj blagosti,

<span id="an_2:28">2:28</span> kako si obećao po sluzi svome Mojsiju
onoga dana kada si mu zapovjedio da napiše Zakon tvoj za sinove Izraela
ovim riječima:

<span id="an_2:29">2:29</span> "Ako ne poslušate glasa mog, ovo veliko i
bezbrojno mnoštvo zacijelo će se smanjiti među narodima kamo ću ih
raspršiti;

<span id="an_2:30">2:30</span> a znam, taj narod tvrde šije neće
poslušati. Ali u zemlji svog sužanjstva oni će se opametiti

<span id="an_2:31">2:31</span> i spoznati da sam ja Gospod, Bog njihov.
I dat ću im srce i uši da čuju.

<span id="an_2:32">2:32</span> Oni će me hvaliti u zemlji svog
izgnanstva i spominjat će se moga imena; obratit će se, i smekšat će im
se tvrda šija,

<span id="an_2:33">2:33</span> i odvratit će se od opakih svojih djela,
jer sjetit će se sudbine otaca svojih kad su griješili Gospodu.

<span id="an_2:34">2:34</span> Tada ću ih dovesti natrag u zemlju koju
sam obećao zaklevši se njihovim ocima Abrahamu, Izaku i Jakovu, da
gospodare njome. I umnožit ću ih, i oni se više neće smanjivati.

<span id="an_2:35">2:35</span> I uspostavit ću s njima vječni Savez: ja
ću biti njihov Bog, a oni će biti moj narod. I neću više izgoniti svog
naroda Izraela iz zemlje koju sam im dao."

<span id="an_3:1">3:1</span> Svevladaru Gospode, Bože Izraelov, tebi
viče duša tjeskobna, duh uznemiren:

<span id="an_3:2">3:2</span> Čuj, Gospode, i smiluj se jer smo
sagriješili pred tobom.

<span id="an_3:3">3:3</span> Ti vladaš vječito, a mi propadamo bez
prestanka.

<span id="an_3:4">3:4</span> Gospode svemogući, Bože Izraelov, čuj dakle
molitvu samrtnika Izraelovih, sinova onih koji su protiv tebe
sagriješili, koji nisu slušali glasa Gospoda, Boga svojega, pa zato
navališe na nas nevolje.

<span id="an_3:5">3:5</span> Ne spominji se opačina naših otaca, već se
spomeni u ovo vrijeme ruke svoje i Imena svoga.

<span id="an_3:6">3:6</span> Da, ti si Gospod, Bog naš, i mi te hoćemo
slaviti, Gospode.

<span id="an_3:7">3:7</span> TÓa zato si nam u srce usadio strah svoj da
bismo zazvali Ime tvoje i da bismo te proslavili u izgnanstvu uklonivši
iz srca svu zloću naših otaca, koji su sagriješili pred tobom.

<span id="an_3:8">3:8</span> Evo nas još danas u ovom izgnanstvu kamo si
nas raspršio na užas, prokletstvo i pokaranje zbog svih opačina naših.

<span id="an_3:9">3:9</span> Čuj, Izraele, životne propise, prisluhni da
naučiš mudrost.

<span id="an_3:10">3:10</span> Zašto, o Izraele, zašto si u zemlji
neprijatelja i zašto stariš u tuđini,

<span id="an_3:11">3:11</span> onečišćujuć' se mrtvacima, ubrojen među
one koji su u Podzemlju?

<span id="an_3:12">3:12</span> Zato što si Vrelo Mudrosti ostavio!

<span id="an_3:13">3:13</span> Da si Božjim hodio putem, zauvijek bi
prebivao u miru.

<span id="an_3:14">3:14</span> Nauči stoga gdje je mudrost, gdje snaga,
gdje li razboritost, pa da ujedno spoznaš u čemu je dugovječnost i život
i gdje je svjetlost očinja i mir.

<span id="an_3:15">3:15</span> Ali tko je otkrio prebivalište Mudrosti,
tko li prodro u njene riznice?

<span id="an_3:16">3:16</span> Gdje su vladari narodÄa, gdje gospodari
zvijeri zemaljskih,

<span id="an_3:17">3:17</span> gdje oni koji se igrahu pticÄa nebeskih i
oni koji zgrtahu srebro i zlato - u što se ljudi uzdaju - te ne bijaše
kraja zgrtanju njihovu?

<span id="an_3:18">3:18</span> I gdje su oni koji s tolikim trudom
srebro kovahu da im djela nitko natkriliti ne može?

<span id="an_3:19">3:19</span> Iščezli su, otišli u Podzemlje! Na
njihovo mjesto dođoše drugi.

<span id="an_3:20">3:20</span> Mlađi ugledaše svjetlo dana, nastaniše
zemlju, no puta Mudrosti ni oni ne otkriše;

<span id="an_3:21">3:21</span> staza njenih ni oni ne razumješe, ne
doumiše joj se - sinovi njeni daleko ostadoše od puta njezina.

<span id="an_3:22">3:22</span> Nije se čulo o njoj u Kanaanu niti se
vidjela u Temanu;

<span id="an_3:23">3:23</span> ni sinovi Hagarini što zemsku umnost
ištu, ni trgovci iz Midjana i Teme, ni pjesnici priča, ni istraživači
umnosti ne spoznaše puta Mudrosti, ne dovinuše se staza njezinih.

<span id="an_3:24">3:24</span> Kako je veliko, o Izraele, kako je veliko
Božje prebivalište i kako je prostrano mjesto posjeda njegova?

<span id="an_3:25">3:25</span> Veliko i bezgranično, visoko -
neizmjerno!

<span id="an_3:26">3:26</span> Ondje se rodiše divovi, čuveni od
davnine, rastom golemi, vješti u boju;

<span id="an_3:27">3:27</span> ali njih ne izabra Bog niti im povjeri
put spoznanja;

<span id="an_3:28">3:28</span> izginuše jer ne imaše mudrosti, izginuše
sa svoje ludosti.

<span id="an_3:29">3:29</span> Tko se na nebo pope, pa da je dohvati -
na oblake, pa da je skine?

<span id="an_3:30">3:30</span> Tko prebrodi more da bi je otkrio pa da
je kupi za najčistije zlato?

<span id="an_3:31">3:31</span> Nitko ne zna njezina puta i nitko njezine
staze ne shvaća.

<span id="an_3:32">3:32</span> Sveznajući - samo je on poznaje, svojim
je umom proniče: on koji je za sva vremena sazdao zemlju i svu je
životinjama naselio;

<span id="an_3:33">3:33</span> on koji pošalje svjetlost, i ona, gle,
pođe; natrag je zovne, i dršćuć' ona ga posluša.

<span id="an_3:34">3:34</span> Zvijezde mu veselo sjaju na svojim
postajama;

<span id="an_3:35">3:35</span> zovne li ih, one mu odgovore: "Evo nas!"
- i radosno sjaju svom Stvoritelju.

<span id="an_3:36">3:36</span> On je naš Bog: nitko se drugi s njim
usporedit' ne može.

<span id="an_3:37">3:37</span> On je pronikao sav put spoznaje i predao
je sluzi svom Jakovu - Izraelu, svome ljubimcu.

<span id="an_3:38">3:38</span> Potom se ona na zemlji pojavila, među
ljudima udomila.

<span id="an_4:1">4:1</span> Ona je knjiga Božjih zapovijedi, Zakon koji
će trajati dovijeka: tko ga se držao bude, taj će živjeti; tko ga
napusti, taj će umrijeti.

<span id="an_4:2">4:2</span> Vrati se, Jakove, i prihvati je, hodi k
sjaju, k njenoj svjetlosti:

<span id="an_4:3">4:3</span> ne ustupaj slavu svoju drugomu, ni
dostojanstvo svoje narodu tuđemu.

<span id="an_4:4">4:4</span> Blago nama, Izraele, jer nam je otkriveno
što je Bogu po volji!

<span id="an_4:5">4:5</span> Ohrabri se, narode moj, spomene Izraelov!

<span id="an_4:6">4:6</span> Bili ste prodani narodima, ali ne na
uništenje. Boga ste razgnjevili, stoga biste izručeni neprijateljima;

<span id="an_4:7">4:7</span> Stvoritelja svog ste izazvali žrtvujući
zlodusima, a ne Bogu.

<span id="an_4:8">4:8</span> Zaboravili ste Boga vječnog, svoga
hranioca! Ožalostili ste i Jeruzalem - majku koja vas je othranila.

<span id="an_4:9">4:9</span> Kada je vidjela gdje se na vas obara gnjev
od Boga, stade naricati: "Slušajte, susjede sionske: u tugu veliku zavi
me Gospod.

<span id="an_4:10">4:10</span> Vidjeh gdje mi u sužanjstvo izruči Vječni
sinove i kćeri.

<span id="an_4:11">4:11</span> S radošću sam ih hranila, s tugom i
plačem gledam gdje odlaze.

<span id="an_4:12">4:12</span> Nitko nek' se nada mnom ne raduje što
obudovjeh i ostadoh sama. Zbog grijeha djece svoje opustjeh, jer se
okrenuše od Božjeg Zakona.

<span id="an_4:13">4:13</span> Nisu marili za njegove zapovijedi niti
išli putovima njegovih propisa, niti stupali stazom stege u njegovoj
pravednosti.

<span id="an_4:14">4:14</span> Dođite, susjede sionske! Gledajte gdje mi
u sužanjstvo predaje Vječni sinove i kćeri!

<span id="an_4:15">4:15</span> Doveo je na njih narod iz daljine, narod
drzak, tuđega jezika, bez poštovanja prema starcu, bez smilovanja prema
djetetu;

<span id="an_4:16">4:16</span> odvedoše udovi ljubimce, ostaviše je
samu, bez kćeri.

<span id="an_4:17">4:17</span> Kako bih vam mogla ja pomoći?

<span id="an_4:18">4:18</span> Samo onaj koji dovede na vas ove nevolje
izbavit' vas može iz ruku neprijatelja.

<span id="an_4:19">4:19</span> Idite, djeco, otiđite svojim putem! Ja
ostajem napuštena, samotna;

<span id="an_4:20">4:20</span> skinuh haljinu mira, odjenuh se u
kostrijet svojih vapaja: sve dane svoje zazivat ću Vječnoga.

<span id="an_4:21">4:21</span> Ohrabrite se, djeco, zavapite Bogu: on će
vas izbaviti iz nasilja, iz ruku neprijatelja.

<span id="an_4:22">4:22</span> Jer u Vječnog se uzdam, on će vas
spasiti; od Svetoga očekujem radost: uskoro na vas će se smilovati,
Vječni, Spasitelj vaš.

<span id="an_4:23">4:23</span> S tugom i plačem vidjeh vas gdje
odlazite, ali Bog će vas meni vratiti s radošću i klicanjem za sva
vremena.

<span id="an_4:24">4:24</span> Kao što susjede sionske vidješe gdje vas
zasužnjuju, tako će naskoro vidjeti gdje će vas izbaviti Bog, koji će
doći u velikoj slavi i sjaju Vječnoga.

<span id="an_4:25">4:25</span> Djeco moja, podnesite pokaranje što se
obori na vas od Boga. Neprijatelj te progonio, al' uskoro vidjet ćeš
njegovu propast, na njegovu ćeš šiju staviti nogu.

<span id="an_4:26">4:26</span> Moja su nježna djeca hodila grubim
putovima, otjerana kao stado što ga ote neprijatelj.

<span id="an_4:27">4:27</span> Ohrabrite se, djeco, zavapite Bogu: Onaj
koji vas stavi na kušnju, on će vas se spomenuti.

<span id="an_4:28">4:28</span> Ako vam je misao, zastranivši, bila
daleko od Boga, vratite se i tražite ga revnošću deseterostrukom.

<span id="an_4:29">4:29</span> Jer onaj koji je na vas nesreću doveo,
vašim će spasenjem vratiti vam vječnu radost.

<span id="an_4:30">4:30</span> Ohrabri se, Jeruzaleme, utješit će te
onaj koji ti dade ime.

<span id="an_4:31">4:31</span> Jao onima koji te zlostavljaju, koji se
vesele tvojoj propasti!

<span id="an_4:32">4:32</span> Jao gradovima kojima su tvoja djeca
robovala, teško onom koji ti odvede sinove!

<span id="an_4:33">4:33</span> Jer kao što je uživao u tvojemu padu i
tvojoj se propasti radovao, tako će tugovati nad svojim opustošenjem.

<span id="an_4:34">4:34</span> Neće se veseliti mnogome pučanstvu,
obijest će mu se preobratit' u tugovanje,

<span id="an_4:35">4:35</span> od Vječnoga na nj će doći oganj za mnogo
dana, i za dugo vrijeme bit će stan zlodusima.

<span id="an_4:36">4:36</span> Obazri se na istok, Jeruzaleme, vidi
radost što ti dolazi od Boga.

<span id="an_4:37">4:37</span> Evo, vraćaju ti se sinovi koje si vidio
gdje odlaze, sabiru se u tebi od istoka do zapada na zapovijed Svetoga i
kliču u slavu Božju.

<span id="an_5:1">5:1</span> Skini, Jeruzaleme, haljinu tugovanja i
nesreće, odjeni se zauvijek ljepotom slave Božje,

<span id="an_5:2">5:2</span> ogrni se plaštem Božje pravednosti, stavi
na glavu vijenac slave Vječnoga;

<span id="an_5:3">5:3</span> jer Bog hoće pokazati sjaj tvoj svemu pod
nebom

<span id="an_5:4">5:4</span> i zasvagda ti hoće dati ime: 'Mir
pravednosti' i 'Slava bogoljubnosti'.

<span id="an_5:5">5:5</span> Ustani, Jeruzaleme, stani na visoko i
obazri se na istok: Pogledaj! Djeca se tvoja sabiru, od istoka do
zapada, na zapovijed Svetoga, radujuć' se što ih se spomenuo Bog.

<span id="an_5:6">5:6</span> Otišli su od tebe pješice, vodio ih
neprijatelj, a gle, Bog ih tebi vraća nošene u slavlju, kao djecu
kraljevsku.

<span id="an_5:7">5:7</span> I naredi Bog: neka se snize sve visoke gore
i vječne klisure; nek' se doline ispune i poravna zemlja da Izrael
čvrsto kroči u sjaju slave Božje.

<span id="an_5:8">5:8</span> A šume i sva stabla mirisna činit će sjenu
Izraelu po Božjoj zapovijedi;

<span id="an_5:9">5:9</span> jer Bog će voditi Izraela u radosti, u
svjetlu njegove slave, prateć' ga milosrđem svojim i pravednošću."

<span id="an_6:1">6:1</span> Prijepis poslanice koju je poslao Jeremija
sužnjima koje je kralj Babilonaca uskoro imao odvesti u Babilon da im
saopći preporuke što mu ih je povjerio Bog. Zbog grijeha što ste ih pred
Bogom počinili, Nabukodonozor, kralj Babilonaca, odvest će vas kao
sužnje u Babilon.

<span id="an_6:2">6:2</span> Kada stignete u Babilon, ostat ćete ondje
mnogo godina i za dugo vrijeme, do sedmog naraštaja, a potom ću vas
odande u miru izvesti.

<span id="an_6:3">6:3</span> A u Babilonu vidjet ćete bogove - srebrne,
zlatne i drvene - koji se nose na leđima i koji neznabošcima strah
zadaju.

<span id="an_6:4">6:4</span> Čuvajte se! Ne povodite se za tuđim
narodima i nemojte da vas pred tim bogovima strah obuzme

<span id="an_6:5">6:5</span> kad opazite pred njima i za njima mnoštvo
koje im se klanja. Recite u srcu: "Tebi se, Gospode, jedinomu treba
klanjati."

<span id="an_6:6">6:6</span> Jer s vama je moj anđeo - njemu ste životom
svojim odgovorni.

<span id="an_6:7">6:7</span> Jezik im je izgladio umjetnik, drugi su ih
obložili zlatom i srebrom: obmana su i govoriti ne mogu.

<span id="an_6:8">6:8</span> Kao za gizdavu djevojku, uzimaju zlato i
prave krune za glave svojih bogova.

<span id="an_6:9">6:9</span> A dogodi se te svećenici potkradaju sa
svojih bogova zlato i srebro i troše ga za sebe; daruju ga čak i
bludnicama u bludilištima. Ukrašuju ih haljinama kao ljude -

<span id="an_6:10">6:10</span> te bogove, srebrne, zlatne i drvene, no
oni se od hrđe i crvotoči obraniti ne mogu

<span id="an_6:11">6:11</span> usprkos grimizu kojim ih odijevaju.
Potrebno im je čistiti lica od hramske prašine koja napada na njih.

<span id="an_6:12">6:12</span> Jedan drži žezlo kao poglavar pokrajine,
ali nikog tko bi ga uvrijedio ne može pogubiti;

<span id="an_6:13">6:13</span> drugi u desnici drži mač i sjekiru, ali
se ne može obraniti ni od rata ni od razbojnika.

<span id="an_6:14">6:14</span> Po tom jasno slijedi: to bogovi nisu -
njih se, dakle, ne bojte!

<span id="an_6:15">6:15</span> Kao što posuda kojom se čovjek služi
postaje beskorisnom kada se razbije, tako je i s njihovim bogovima koji
su postavljeni u hramovima.

<span id="an_6:16">6:16</span> Oči su im pune prašine što je dižu noge
onih koji ulaze.

<span id="an_6:17">6:17</span> I kao što su na sve strane zatvorena
vrata onome koji se ogriješio o kralja te ima biti pogubljen, tako
svećenici utvrđuju hramove ovih bogova vratima, bravama i zasunima,
bojeći se da ih razbojnici ne opljačkaju.

<span id="an_6:18">6:18</span> Užižu im svjetiljke u mnogo većem broju
negoli sebi samima, ali nijedne od njih bogovi ne mogu vidjeti.

<span id="an_6:19">6:19</span> Nalik su na grede hrama: srce im iznutra,
kažu, crvi rastaču - crvi koji gmižu iz zemlje te rastaču njih i njihove
haljine.

<span id="an_6:20">6:20</span> Oni i ne osjećaju da im je lice pocrnjelo
od dima što se diže u hramu.

<span id="an_6:21">6:21</span> Na njihova tijela i glave dolijeću
šišmiši, lastavice i druge ptice; a ima i mačaka.

<span id="an_6:22">6:22</span> Po tim ćete znacima prepoznati da to
bogovi nisu - njih se, dakle, ne bojte!

<span id="an_6:23">6:23</span> Ne očiste li im naslagu sa zlata kojim su
obloženi za ukras, sami ga neće osvjetlati. Nisu ni osjećali dok su ih
salijevali.

<span id="an_6:24">6:24</span> Kupovali su ih za najvišu cijenu, a nema
u njima životnoga daha.

<span id="an_6:25">6:25</span> Bez nogu su, pa ih na ramenima nose i tad
pokazuju svoje ruglo ljudima; stide ih se i oni koji im služe,

<span id="an_6:26">6:26</span> jer padne li koji bog na zemlju, oni ga
moraju podići; usprave li ih, oni se sami od sebe neće pomaći; ako se
nagnu, ne mogu se uspraviti.

<span id="an_6:27">6:27</span> Kao mrtvacima darove im prinose.
Svećenici im njihovi tada odnose žrtve da izvuku korist prodajući ih.
Isto tako i njihove žene prigrabe po dio, ne dijeleći ništa siromasima i
nemoćnima. Njihovih se žrtava dotiču žene u čišćenju, a i porodilje.

<span id="an_6:28">6:28</span> Po tom dobro znate: to bogovi nisu -
ništa ih se ne bojte!

<span id="an_6:29">6:29</span> TÓa kako biste ih mogli zvati bogovima?
Tima srebrnim, zlatnim i drvenim bogovima žrtve prinose žene.

<span id="an_6:30">6:30</span> U njihovim hramovima svećenici sjede
poderanih haljina, obrijane glave i brade, ne pokrivajući glave;

<span id="an_6:31">6:31</span> tule i viču pred svojim bogovima, kao na
mrtvačkim gozbama.

<span id="an_6:32">6:32</span> Svećenici im skidaju haljine te njima
odijevaju svoje žene i djecu.

<span id="an_6:33">6:33</span> Učine li im kakvo dobro ili zlo, oni to
ne mogu uzvratiti;

<span id="an_6:34">6:34</span> niti mogu koga učiniti kraljem ili ga
svrgnuti; niti mogu dati bogatstvo ili novac. Učini li im tko zavjet pa
ga ne održi, oni ga ne mogu prisiliti da za to odgovara.

<span id="an_6:35">6:35</span> Oni ne mogu čovjeka spasiti od smrti niti
slabijeg osloboditi od jačeg;

<span id="an_6:36">6:36</span> ne mogu slijepcu vratiti vid niti
izbaviti čovjeka iz nevolje;

<span id="an_6:37">6:37</span> ne mogu se smilovati udovici niti učiniti
dobro siroti.

<span id="an_6:38">6:38</span> Nalik su na kamenje iz planine, ti bogovi
obloženi zlatom i srebrom. Oni koji ih štuju stidjet će se!

<span id="an_6:39">6:39</span> Kako se, dakle, mogu smatrati ili
nazivati bogovima!

<span id="an_6:40">6:40</span> I sami ih Kaldejci obeščašćuju; jer
videći nijema čovjeka koji ne može govoriti, oni ga dovode Belu i traže
da čovjek progovori, kao da bi ga bog mogao čuti;

<span id="an_6:41">6:41</span> i nesposobni su promisliti o tome i
ostaviti te bogove, toliko su lišeni razbora!

<span id="an_6:42">6:42</span> Žene opasane užetom sjede na putovima i
pale kad od maslinovih ljusaka;

<span id="an_6:43">6:43</span> kada koju od njih snubi prolaznik da mu
se poda, ona se ruga svojoj susjedi što je nisu zapazili kao nju i što
joj uže nije prekinuto.

<span id="an_6:44">6:44</span> Sve što se događa u blizini tih bogova
prijevara je; kako ih, dakle, mogu smatrati ili nazivati bogovima!

<span id="an_6:45">6:45</span> Načiniše ih drvodjelje i zlatari, i nisu
drugo doli tvorevina njihova.

<span id="an_6:46">6:46</span> Njihovi izrađivači ne žive dugo; kako bi
njihove rukotvorine bile bogovi?

<span id="an_6:47">6:47</span> Jer svojim će potomcima ostaviti samo
obmanu i sramotu.

<span id="an_6:48">6:48</span> Ako ljude pogodi rat ili nevolja,
svećenici se među sobom savjetuju gdje da se s njima sakriju;

<span id="an_6:49">6:49</span> kako ne uvidjeti da to nisu bogovi kad ni
sami sebe ne mogu izbaviti od rata i od nevolja?

<span id="an_6:50">6:50</span> Po svemu tomu znat će se: ti drveni
idoli, obloženi zlatom ili srebrom, samo su prijevara! Svima, narodima i
kraljevima, bit će jasno: nisu to bogovi, nego su djela ruku ljudskih:
nikakva Božjeg udjela u njima nema!

<span id="an_6:51">6:51</span> Kome, dakle, neće biti jasno: to bogovi
nisu?

<span id="an_6:52">6:52</span> TÓa ne mogu oni postaviti kralja u nekoj
zemlji niti dati kišu ljudima;

<span id="an_6:53">6:53</span> ne mogu presuditi u svojim poslovima niti
izbaviti potlačenog; nemoćni su oni poput vrana između neba i zemlje.

<span id="an_6:54">6:54</span> Neka padne vatra na hram tih drvenih
bogova obloženih zlatom ili srebrom, njihovi će svećenici pobjeći i
spasiti se, dok će oni ondje izgorjeti kao grede.

<span id="an_6:55">6:55</span> Oni se ne mogu opirati ni kralju ni
neprijatelju.

<span id="an_6:56">6:56</span> Kako onda pomisliti ili povjerovati da su
to bogovi?

<span id="an_6:57">6:57</span> Ti drveni bogovi obloženi srebrom i
zlatom ne mogu se obraniti ni od kradljivaca ni od razbojnika: kako su
ovi jači od njih, opljačkat će im zlato i srebro i otići s haljinama u
koje su odjeveni; oni su nesposobni sebi samima pomoći.

<span id="an_6:58">6:58</span> Zato je bolje biti kralj koji dokazuje
svoju hrabrost, ili u kući korisna posuda kojom se vlasnik služi nego
lažni bogovi; bolja su i vrata u kući koja čuvaju ono što je u njoj nego
lažni bogovi; i drveni stup u kakvoj palači bolji je nego lažni bogovi.

<span id="an_6:59">6:59</span> Sunce, mjesec i zvijezde, dok sjaju da
izvrše službu, poslušni su.

<span id="an_6:60">6:60</span> Milina je vidjeti i munju kada sijevne. A
vjetar donosi dah svoj zemlji,

<span id="an_6:61">6:61</span> i oblaci, kada im Gospod zapovjedi da
oblete svu zemlju, odmah izvrše nalog Božji. Vatra, poslana odozgo da
sažeže gore i šume, izvršava što joj je naloženo.

<span id="an_6:62">6:62</span> Sa svim ovim ti se bogovi ni ljepotom ni
snagom usporediti ne mogu.

<span id="an_6:63">6:63</span> Zato se ne može misliti ni reći da su to
bogovi, jer nisu sposobni kazniti niti učiniti dobra ljudima.

<span id="an_6:64">6:64</span> Kada, dakle, znate da to bogovi nisu,
njih se ne bojte!

<span id="an_6:65">6:65</span> Oni ne mogu ni prokleti ni blagosloviti
kraljeva;

<span id="an_6:66">6:66</span> niti mogu narodima pokazati znamenja na
nebu; oni ne sjaju kao sunce niti svijetle kao mjesec.

<span id="an_6:67">6:67</span> Zvijeri su od njih bolje; pobjeći one
mogu u skrovište i sebi pomoći.

<span id="an_6:68">6:68</span> Nikako nam, dakle, nije jasno da su to
bogovi; stoga ih se ne bojte!

<span id="an_6:69">6:69</span> Kao ptičje strašilo u nečuvanu polju
lubenica, takvi su njihovi drveni bogovi obloženi zlatom i srebrom.

<span id="an_6:70">6:70</span> Jednako su slični glogovu grmu u vrtu na
koji sjeda svaka ptica ili mrtvacu bačenu u mrak - ti drveni bogovi
obloženi zlatom i srebrom.

<span id="an_6:71">6:71</span> Po grimizu i crvenilu što na njima trune
prepoznat ćete da to nisu bogovi. Napokon i sami budu izjedeni te
postanu na sramotu zemlji.

<span id="an_6:72">6:72</span> Koliko je bolji pravednik koji nema
kumirÄa; sramota je daleko od njega!

------------------------------------------------------------------------

[Next: 1 Macabees](ma1.md)
