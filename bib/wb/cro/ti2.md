[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](ti1)  [Next](tit) 

------------------------------------------------------------------------

### Croatian Bible: 2 Timothy

<span id="an_1:1">1:1</span> Pavao, apostol Krista Isusa voljom Božjom,
po obećanju života, života u Kristu Isusu,

<span id="an_1:2">1:2</span> Timoteju, ljubljenom sinu: milost, milosrđe
i mir od Boga Oca i Krista Isusa, Gospodina našega.

<span id="an_1:3">1:3</span> Zahvalan sam Bogu, kojemu onamo od predaka
čiste savjesti služim, dok te se neprestano spominjem u svojim molitvama
noć i dan.

<span id="an_1:4">1:4</span> Sjetim se tvojih suza i zaželim vidjeti te
da se napunim radosti

<span id="an_1:5">1:5</span> imajući na pameti neprijetvornu vjeru koja
je u tebi - onu vjeru koja je najprije prebivala u tvojoj baki Loidi i
tvojoj majci Euniki, a uvjeren sam, i u tebi.

<span id="an_1:6">1:6</span> Poradi toga podsjećam te: raspiruj milosni
dar Božji koji je u tebi po polaganju mojih ruku.

<span id="an_1:7">1:7</span> Jer nije nam Bog dao duha bojažljivosti,
nego snage, ljubavi i razbora.

<span id="an_1:8">1:8</span> Ne stidi se stoga svjedočanstva za
Gospodina našega, ni mene, sužnja njegova. Nego zlopati se zajedno sa
mnom za evanđelje, po snazi Boga

<span id="an_1:9">1:9</span> koji nas je spasio i pozvao pozivom svetim
- ne po našim djelima, nego po svojem naumu i milosti koja nam je dana u
Kristu Isusu prije vremena vjekovječnih,

<span id="an_1:10">1:10</span> a očitovana je sada pojavkom Spasitelja
našega Krista Isusa, koji obeskrijepi smrt i učini da zasja život i
neraspadljivost - po evanđelju

<span id="an_1:11">1:11</span> za koje sam ja postavljen propovjednikom,
apostolom i učiteljem.

<span id="an_1:12">1:12</span> Poradi toga i ovo trpim, ali se ne stidim
jer znam komu sam povjerovao i uvjeren sam da je on moćan poklad moj
sačuvati za onaj Dan.

<span id="an_1:13">1:13</span> Uzorom neka ti budu zdrave riječi koje si
od mene čuo u vjeri i ljubavi u Kristu Isusu.

<span id="an_1:14">1:14</span> Lijepi poklad čuvaj po Duhu Svetom koji
prebiva u nama.

<span id="an_1:15">1:15</span> Napustiše me, to znaš, svi u Aziji, među
njima i Figel i Hermogen.

<span id="an_1:16">1:16</span> Neka Gospodin milosrđem podari Oneziforov
dom jer me često osvježivao i nije se stidio mojih okova,

<span id="an_1:17">1:17</span> nego kad je bio u Rimu, brižljivo me
potražio i našao.

<span id="an_1:18">1:18</span> Dao mu Gospodin naći milosrđe u Gospodina
u onaj Dan! A koliko je usluga u Efezu iskazao, to ti najbolje znaš.

<span id="an_2:1">2:1</span> Ti se dakle, dijete moje, jačaj milošću u
Kristu Isusu

<span id="an_2:2">2:2</span> i što si od mene po mnogim svjedocima čuo,
to predaj vjernim ljudima koji će biti podobni i druge poučiti.

<span id="an_2:3">2:3</span> S njima se zlopati kao dobar vojnik Krista
Isusa.

<span id="an_2:4">2:4</span> Tko vojuje, ne zapleće se u svagdanje
poslove kako bi se vojskovođi svidio.

<span id="an_2:5">2:5</span> I natječe li se tko, ne ovjenčava se ako se
zakonito ne natječe.

<span id="an_2:6">2:6</span> Ratar koji se trudi treba da prvi primi od
uroda.

<span id="an_2:7">2:7</span> Shvati što govorim! Ta dat će ti Gospodin
razum u svemu.

<span id="an_2:8">2:8</span> Spominji se Isusa Krista, uskrsla od
mrtvih, od potomstva Davidova - po mojem evanđelju.

<span id="an_2:9">2:9</span> Za nj se ja zlopatim sve do okova, kao
zločinac. Ali riječ Božja nije okovana!

<span id="an_2:10">2:10</span> Stoga sve podnosim radi izabranih, da i
oni postignu spasenje, spasenje u Kristu Isusu, zajedno s vječnom
slavom.

<span id="an_2:11">2:11</span> Vjerodostojna je riječ: Ako s njime
umrijesmo, s njime ćemo i živjeti.

<span id="an_2:12">2:12</span> Ako ustrajemo, s njime ćemo i kraljevati.
Ako ga zaniječemo, i on će zanijekati nas.

<span id="an_2:13">2:13</span> Ako ne budemo vjerni, on vjeran ostaje.
Ta ne može sebe zanijekati!

<span id="an_2:14">2:14</span> Na to podsjećaj zaklinjući pred Bogom
neka ne bude rječoborstva: ničemu ne koristi, a na propast je onima koji
slušaju.

<span id="an_2:15">2:15</span> Uznastoj da kao prokušan staneš pred Boga
kao radnik koji se nema čega stidjeti, koji ispravno reže riječ istine.

<span id="an_2:16">2:16</span> Svjetovnih se pak praznorječja kloni: sve
će više provaljivati prema bezbožnosti

<span id="an_2:17">2:17</span> i riječ će njihova kao rak-rana
izgrizati. Od njih su Himenej i Filet,

<span id="an_2:18">2:18</span> koji zastraniše od istine tvrdeći da je
uskrsnuće već bilo te nekima prevraćaju vjeru.

<span id="an_2:19">2:19</span> Ipak čvrsti temelj Božji stoji - pod ovim
je pečatom: Poznaje Gospodin one koji su njegovi i neka se kloni zloće
tko god imenuje ime Gospodnje.

<span id="an_2:20">2:20</span> Pa u velikoj kući ima posuda ne samo
zlatnih i srebrnih, nego i drvenih i glinenih; i jedne su časne, druge
pak nečasne.

<span id="an_2:21">2:21</span> Očisti li se dakle tko od toga, bit će
posuda časna, posvećena, korisna Gospodaru, za svako dobro djelo
prikladna.

<span id="an_2:22">2:22</span> A mladenačkih se strastvenosti kloni!
Teži za pravednošću, vjerom, ljubavlju, mirom sa svima koji iz čista
srca prizivlju Gospodina.

<span id="an_2:23">2:23</span> Lude pak i neobuzdane raspre odbijaj
znajući da rađaju svađama.

<span id="an_2:24">2:24</span> A sluga Gospodnji treba da se ne svađa,
nego da bude nježan prema svima, sposoban poučavati, zlo podnositi,

<span id="an_2:25">2:25</span> da s blagošću preodgaja protivnike, ne bi
li ih Bog podario obraćenjem te spoznaju istinu

<span id="an_2:26">2:26</span> i ponovno budu trijezni izvan zamke đavla
koji ih drži robljem svoje volje.

<span id="an_3:1">3:1</span> A ovo znaj: u posljednjim danima nastat će
teška vremena.

<span id="an_3:2">3:2</span> Ljudi će doista biti sebeljupci,
srebroljupci, preuzetnici, oholice, hulitelji, roditeljima neposlušni,
nezahvalnici, bezbožnici,

<span id="an_3:3">3:3</span> bešćutnici, nepomirljivci, klevetnici,
neobuzdanici, goropadnici, neljubitelji dobra,

<span id="an_3:4">3:4</span> izdajice, brzopletnici, naduti, ljubitelji
užitka više nego ljubitelji Boga.

<span id="an_3:5">3:5</span> Imaju obličje pobožnosti, ali snage su se
njezine odrekli. I njih se kloni!

<span id="an_3:6">3:6</span> Od njih su doista oni što se uvlače u kuće
i zarobljuju ženice, natovarene grijesima, vodane najrazličitijim
strastima:

<span id="an_3:7">3:7</span> one uvijek uče, a nikako ne mogu doći do
spoznaje istine.

<span id="an_3:8">3:8</span> Kao što se Janes i Jambres suprotstaviše
Mojsiju, tako se i ovi, ljudi pokvarena uma, u vjeri neprokušani,
suprotstavljaju istini.

<span id="an_3:9">3:9</span> Ali neće više napredovati jer bezumlje će
ovih postati očito, kako se to i onima dogodilo.

<span id="an_3:10">3:10</span> A ti si pošao za nmom u poučavanju, u
ponašanju, u naumu, u vjeri, u strpljivosti, u ljubavi, u postojanosti;

<span id="an_3:11">3:11</span> u progonstvima, u patnjama koje su me
zadesile u Antiohiji, u Ikoniju, u Listri. Kakva li sam progonstva
podnio! I iz svih me izbavio Gospodin!

<span id="an_3:12">3:12</span> A i svi koji hoće živjeti pobožno u
Kristu Isusu, bit će progonjeni.

<span id="an_3:13">3:13</span> Zli pak ljudi i vračari napredovat će sve
više u zlu - kao zavodnici i zavedeni.

<span id="an_3:14">3:14</span> Ti, naprotiv, ostani u onome u čemu si
poučen i čemu si vjeru dao, svjestan od koga si sve poučen

<span id="an_3:15">3:15</span> i da od malena poznaješ Sveta pisma koja
su vrsna učiniti te mudrim tebi na spasenje po vjeri, vjeri u Kristu
Isusu.

<span id="an_3:16">3:16</span> Sve Pismo, bogoduho, korisno je za
poučavanje, uvjeravanje, popravljanje, odgajanje u pravednosti,

<span id="an_3:17">3:17</span> da čovjek Božji bude vrstan, za svako
dobro djelo podoban.

<span id="an_4:1">4:1</span> Zaklinjem te pred Bogom i Kristom Isusom,
koji će suditi žive i mrtve, zaklinjem te pojavkom njegovim i
kraljevstvom njegovim:

<span id="an_4:2">4:2</span> propovijedaj Riječ, uporan budi - bilo to
zgodno ili nezgodno - uvjeravaj, prijeti, zapovijedaj sa svom
strpljivošću i poukom.

<span id="an_4:3">4:3</span> Jer doći će vrijeme kad ljudi neće
podnositi zdrava nauka nego će sebi po vlastitim požudama nagomilavati
učitelje kako im godi ušima;

<span id="an_4:4">4:4</span> od istine će uho odvraćati, a bajkama se
priklanjati.

<span id="an_4:5">4:5</span> Ti, naprotiv, budi trijezan u svemu,
zlopati se, djelo izvrši blagovjesničko, služenje svoje posve ispuni!

<span id="an_4:6">4:6</span> Jer ja se već prinosim za žrtvu ljevanicu,
prispjelo je vrijeme moga odlaska.

<span id="an_4:7">4:7</span> Dobar sam boj bio, trku završio, vjeru
sačuvao.

<span id="an_4:8">4:8</span> Stoga, pripravljen mi je vijenac
pravednosti kojim će mi u onaj Dan uzvratiti Gospodin, pravedan sudac;
ne samo meni, nego i svima koji s ljubavlju čekaju njegov pojavak.

<span id="an_4:9">4:9</span> Nastoj što prije doći k meni!

<span id="an_4:10">4:10</span> Jer Dema me, zaljubljen u sadašnji
svijet, napustio i otišao u Solun; Krescencije u Galaciju, Tit u
Dalmaciju.

<span id="an_4:11">4:11</span> Luka je jedini sa mnom. Marka uzmi i
dovedi sa sobom jer mi je koristan za služenje.

<span id="an_4:12">4:12</span> Tihika sam poslao u Efez.

<span id="an_4:13">4:13</span> Kabanicu koju ostavih u Troadi kod Karpa,
kada dođeš, donesi. I knjige, osobito pergamene.

<span id="an_4:14">4:14</span> Aleksandar kovač nanio mi je mnogo zla.
Uzvratio mu Gospodin po njegovim djelima!

<span id="an_4:15">4:15</span> Njega se i ti čuvaj jer se veoma
usprotivio našim riječima.

<span id="an_4:16">4:16</span> Za prve moje obrane nitko ne bijaše uza
me, svi me napustiše. Ne uračunalo im se!

<span id="an_4:17">4:17</span> Ali Gospodin je stajao uza me, on me
krijepio da se po meni potpuno razglasi Poruka te je čuju svi narodi; i
izbavljen sam iz usta lavljih.

<span id="an_4:18">4:18</span> Izbavit će me Gospodin od svakoga zla
djela i spasiti za svoje nebesko kraljevstvo. Njemu slava u vijeke
vjekova! Amen!

<span id="an_4:19">4:19</span> Pozdravi Prisku i Akvilu i Oneziforov
dom!

<span id="an_4:20">4:20</span> Erast osta u Korintu, a Trofima ostavih u
Miletu bolesna.

<span id="an_4:21">4:21</span> Nastoj doći prije zime. Pozdravlja te
Eubul, Pudencije, Lino, Klaudija i sva braća.

<span id="an_4:22">4:22</span> Gospodin s duhom tvojim. Milost s vama!

------------------------------------------------------------------------

[Next: Titus](tit)
