[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](act)  [Next](co1.md) 

------------------------------------------------------------------------

### Croatian Bible: Romans

<span id="an_1:1">1:1</span> Pavao, sluga Krista Isusa, pozvan za
apostola, odlučen za evanđelje Božje -

<span id="an_1:2">1:2</span> koje Bog unaprijed obećavaše po svojim
prorocima u Pismima svetim

<span id="an_1:3">1:3</span> o Sinu svome, potomku Davidovu po tijelu,

<span id="an_1:4">1:4</span> postavljenu Sinom Božjim, u snazi, po Duhu
posvetitelju uskrsnućem od mrtvih, o Isusu Kristu, Gospodinu našemu,

<span id="an_1:5">1:5</span> po komu primismo milost i apostolstvo da na
slavu imena njegova k poslušnosti vjere privodimo sve pogane

<span id="an_1:6">1:6</span> među kojima ste i vi pozvanici Isusa
Krista:

<span id="an_1:7">1:7</span> svima u Rimu, miljenicima Božjim,
pozvanicima, svetima. Milost vam i mir od Boga, Oca našega, i Gospodina
Isusa Krista.

<span id="an_1:8">1:8</span> Ponajprije zahvaljujem Bogu mojemu po Isusu
Kristu za sve vas: što se vaša vjera navješćuje po svem svijetu.

<span id="an_1:9">1:9</span> Doista, svjedok mi je Bog - komu duhom
svojim služim u evanđelju Sina njegova - da vas se

<span id="an_1:10">1:10</span> u svojim molitvama neprekidno spominjem i
uvijek molim ne bi li mi se već jednom s voljom Božjom nekako posrećilo
doći k vama.

<span id="an_1:11">1:11</span> Jer čeznem vidjeti vas da vam predam
nešto dara duhovnoga te se ojačate, zapravo -

<span id="an_1:12">1:12</span> da se zajedno s vama ohrabrim zajedničkom
vjerom, vašom i mojom.

<span id="an_1:13">1:13</span> A ne bih htio, braćo, da ne znate: često
sam bio nakanio doći k vama - i sve dosad bio spriječen - da i među vama
uberem koji plod kao i među drugim narodima.

<span id="an_1:14">1:14</span> Dužnik sam Grcima i barbarima, mudracima
i neznalicama.

<span id="an_1:15">1:15</span> Odatle moja nakana da i vama u Rimu
navijestim evanđelje.

<span id="an_1:16">1:16</span> Ne stidim se, uistinu, evanđelja: ono je
snaga Božja na spasenje svakomu tko vjeruje - Židovu najprije, pa Grku.

<span id="an_1:17">1:17</span> Jer pravednost se Božja od vjere k vjeri
u njemu otkriva kao što je pisano: Pravednik će od vjere živjeti.

<span id="an_1:18">1:18</span> Otkriva se doista s neba gnjev Božji na
svaku bezbožnost i nepravednost ljudi koji istinu sputavaju
nepravednošću.

<span id="an_1:19">1:19</span> Jer što se o Bogu može spoznati, očito im
je: Bog im očitova.

<span id="an_1:20">1:20</span> Uistinu, ono nevidljivo njegovo, vječna
njegova moć i božanstvo, onamo od stvaranja svijeta, umom se po djelima
razabire tako da nemaju isprike.

<span id="an_1:21">1:21</span> Jer premda upoznaše Boga, ne iskazaše mu
kao Bogu ni slavu ni zahvalnost, nego ishlapiše u mozganjima svojim te
se pomrači bezumno srce njihovo.

<span id="an_1:22">1:22</span> Gradeći se mudrima, poludješe i

<span id="an_1:23">1:23</span> zamijeniše slavu neraspadljivog Boga
likom, obličjem raspadljiva čovjeka, i ptica, i četveronožaca, i
gmazova.

<span id="an_1:24">1:24</span> Zato ih je Bog po pohotama srdaca
njihovih predao nečistoći te sami obeščašćuju svoja tijela,

<span id="an_1:25">1:25</span> oni što su Istinu - Boga zamijenili
lažju, častili i štovali stvorenje umjesto Stvoritelja, koji je
blagoslovljen u vjekove. Amen.

<span id="an_1:26">1:26</span> Stoga ih je Bog predao sramotnim
strastima: njihove žene zamijeniše naravno općenje protunaravnim,

<span id="an_1:27">1:27</span> a tako su i muškarci napustili naravno
općenje sa ženom i raspalili se pohotom jedni za drugima te muškarci s
muškarcima sramotno čine i sami na sebi primaju zasluženu plaću svoga
zastranjenja.

<span id="an_1:28">1:28</span> I kako nisu smatrali vrijednim držati se
spoznaje Boga, predade ih Bog nevaljanu umu te čine što ne dolikuje,

<span id="an_1:29">1:29</span> puni svake nepravde, pakosti, lakomosti,
zloće; puni zavisti, ubojstva, svađe, prijevare, zlonamjernosti;
došaptavači,

<span id="an_1:30">1:30</span> klevetnici, mrzitelji Boga, drznici,
oholice, preuzetnici, izmišljači zala, roditeljima neposlušni,

<span id="an_1:31">1:31</span> nerazumni, nevjerni, bešćutni,
nemilosrdni.

<span id="an_1:32">1:32</span> Znaju za odredbu Božju - da smrt
zaslužuju koji takvo što čine - a oni ne samo da to čine nego i
povlađuju onima koji čine.

<span id="an_2:1">2:1</span> Zato nemaš isprike, čovječe koji sudiš, tko
god ti bio. Jer time što drugoga sudiš, sebe osuđuješ: ta to isto činiš
ti što sudiš.

<span id="an_2:2">2:2</span> Znamo pak: Bog po istini sudi one koji
takvo što čine.

<span id="an_2:3">2:3</span> Misliš li da ćeš izbjeći sudu Božjemu, ti
čovječe što sudiš one koji takvo što čine, a sam to isto činiš?

<span id="an_2:4">2:4</span> Ili prezireš bogatstvo dobrote,
strpljivosti i velikodušnosti njegove ne shvaćajući da te dobrota Božja
k obraćenju privodi?

<span id="an_2:5">2:5</span> Tvrdokornošću svojom i srcem koje neće
obraćenja zgrćeš na se gnjev za Dan gnjeva i objavljenja pravedna suda
Boga

<span id="an_2:6">2:6</span> koji će uzvratiti svakom po djelima:

<span id="an_2:7">2:7</span> onima koji postojanošću u dobrim djelima
ištu slavu, čast i neraspadljivost - život vječni;

<span id="an_2:8">2:8</span> buntovnicima pak i nepokornima istini, a
pokornima nepravdi - gnjev i srdžba!

<span id="an_2:9">2:9</span> Nevolja i tjeskoba na svaku dušu čovječju
koja čini zlo, na Židova najprije, pa na Grka;

<span id="an_2:10">2:10</span> a slava, čast i mir svakomu koji čini
dobro, Židovu najprije, pa Grku!

<span id="an_2:11">2:11</span> Ta u Boga nema pristranosti.

<span id="an_2:12">2:12</span> Uistinu koji bez Zakona sagriješiše, bez
Zakona će i propasti; i koji pod Zakonom sagriješiše, po Zakonu će biti
suđeni.

<span id="an_2:13">2:13</span> Ne, pred Bogom nisu pravedni slušatelji
Zakona, nego - izvršitelji će Zakona biti opravdani.

<span id="an_2:14">2:14</span> Ta kad se god pogani, koji nemaju Zakona,
po naravi drže Zakona, i nemajući Zakona, oni su sami sebi Zakon:

<span id="an_2:15">2:15</span> pokazuju da je ono što Zakon nalaže
upisano u srcima njihovim. O tom svjedoči i njihova savjest, a i
prosuđivanja kojima se među sobom optužuju ili brane.

<span id="an_2:16">2:16</span> To će se očitovati na Dan u koji će, po
mojem evanđelju, Bog po Isusu Kristu suditi ono što je skriveno u
ljudima.

<span id="an_2:17">2:17</span> Ako pak ti koji se Židovom nazivaš, koji
mirno počivaš na Zakonu i dičiš se Bogom,

<span id="an_2:18">2:18</span> koji poznaješ Volju i iz Zakona poučen
razlučuješ što je bolje

<span id="an_2:19">2:19</span> te si uvjeren da si vođa slijepih,
svjetlo onih u tami,

<span id="an_2:20">2:20</span> odgojitelj nerazumnih, učitelj nejačadi
jer u Zakonu imaš oličenje znanja i istine;

<span id="an_2:21">2:21</span> ti, dakle, koji drugoga učiš, sam sebe ne
učiš! Ti koji propovijedaš da se ne krade, kradeš!

<span id="an_2:22">2:22</span> Ti koji zabranjuješ preljub, preljub
počinjaš! Ti komu su odvratni kumiri, pljačkaš hramove!

<span id="an_2:23">2:23</span> Ti koji se Zakonom dičiš, kršenjem toga
Zakona Boga obeščašćuješ!

<span id="an_2:24">2:24</span> Doista, kako je pisano, ime se Božje zbog
vas huli među narodima.

<span id="an_2:25">2:25</span> Da, obrezanje koristi ako vršiš Zakon;
ako pak kršiš Zakon, obrezanje tvoje postalo je neobrezanje.

<span id="an_2:26">2:26</span> Ako dakle neobrezani opslužuje propise
Zakona, neće li se njegovo neobrezanje smatrati obrezanjem?

<span id="an_2:27">2:27</span> I onaj koji je podrijetlom neobrezanik, a
ispunja Zakon, sudit će tebi koji si, uza sve slovo i obrezanje,
prijestupnik Zakona.

<span id="an_2:28">2:28</span> Ta nije Židov tko je Židov naizvana i
nije obrezanje ono izvana,

<span id="an_2:29">2:29</span> na tijelu, nego pravi je Židov u nutrini
i pravo je obrezanje u srcu, po duhu, ne po slovu. Pohvala mu nije od
ljudi, nego od Boga.

<span id="an_3:1">3:1</span> Koja je dakle prednost Židova? Ili kakva
korist od obrezanja?

<span id="an_3:2">3:2</span> Velika u svakom pogledu. Ponajprije:
povjerena su im obećanja Božja.

<span id="an_3:3">3:3</span> Da, a što ako su se neki iznevjerili? Neće
li njihova nevjernost obeskrijepiti vjernost Božju?

<span id="an_3:4">3:4</span> Nipošto! Nego neka Bog bude istinit, a
svaki čovjek lažac, kao što je pisano: Da pravedan budeš po obećanjima
svojim i pobijediš kada te sudili budu.

<span id="an_3:5">3:5</span> Ako pak naša nepravednost ističe Božju
pravednost, što ćemo na to reći? Nije li onda - po ljudsku govorim -
nepravedan Bog koji daje maha gnjevu?

<span id="an_3:6">3:6</span> Nipošto! Ta kako će inače Bog suditi
svijet?

<span id="an_3:7">3:7</span> Ako je, doista, istina Božja po mojoj
lažljivosti obilno zasjala njemu na slavu, zašto da ja još budem suđen
kao grešnik?

<span id="an_3:8">3:8</span> I zar da ne "činimo zlo da dođe dobro",
kako nas kleveću i kako neki kažu da govorimo? Sud ih pravedni čeka!

<span id="an_3:9">3:9</span> Što dakle? Imamo li prednost? Ne baš! Jer
upravo optužismo sve, i Židove i Grke, da su pod grijehom,

<span id="an_3:10">3:10</span> kao što je pisano: Nema pravedna ni
jednoga,

<span id="an_3:11">3:11</span> nema razumna, nema ga tko bi Boga tražio.

<span id="an_3:12">3:12</span> Svi skrenuše, svi se zajedno pokvariše,
nitko da čini dobro - nijednoga nema.

<span id="an_3:13">3:13</span> Grob otvoren grlo je njihovo, jezikom
lažno laskaju, pod usnama im je otrov ljutičin,

<span id="an_3:14">3:14</span> usta im puna kletve i grkosti;

<span id="an_3:15">3:15</span> noge im hitre da krv proliju,

<span id="an_3:16">3:16</span> razvaline i nevolja na njinim su putima,

<span id="an_3:17">3:17</span> put mira oni ne poznaju,

<span id="an_3:18">3:18</span> straha Božjega nemaju pred očima.

<span id="an_3:19">3:19</span> A znamo: što god Zakon veli, govori onima
pod Zakonom, da svaka usta umuknu i sav svijet bude krivac pred Bogom.

<span id="an_3:20">3:20</span> Zato se po djelima Zakona nitko neće
opravdati pred njim. Uistinu, po Zakonu - samo spoznaja grijeha!

<span id="an_3:21">3:21</span> Sada se pak izvan Zakona očitovala
pravednost Božja, posvjedočena Zakonom i Prorocima,

<span id="an_3:22">3:22</span> pravednost Božja po vjeri Isusa Krista,
prema svima koji vjeruju. Ne, nema razlike!

<span id="an_3:23">3:23</span> Svi su zaista sagriješili i potrebna im
je slava Božja;

<span id="an_3:24">3:24</span> opravdani su besplatno, njegovom milošću
po otkupljenju u Kristu Isusu.

<span id="an_3:25">3:25</span> Njega je Bog izložio da krvlju svojom
bude Pomirilište po vjeri. Htio je tako očitovati svoju pravednost kojom
je u svojoj božanskoj strpljivosti propuštao dotadašnje grijehe;

<span id="an_3:26">3:26</span> htio je očitovati svoju pravednost u
sadašnje vrijeme - da bude pravedan i da opravdava onoga koji je od
vjere Isusove.

<span id="an_3:27">3:27</span> Gdje je dakle hvastanje? Isključeno je.
Po kojem zakonu? Po zakonu djela? Ne, nego po zakonu vjere.

<span id="an_3:28">3:28</span> Smatramo zaista da se čovjek opravdava
vjerom bez djela Zakona.

<span id="an_3:29">3:29</span> Ili je Bog samo Bog Židova? Nije li i
pogana? Da, i pogana.

<span id="an_3:30">3:30</span> Jer jedan je Bog: on će opravdati
obrezane zbog vjere i neobrezane po vjeri.

<span id="an_3:31">3:31</span> Obeskrepljujemo li dakle Zakon po vjeri?
Nipošto! Naprotiv, Zakon utvrđujemo.

<span id="an_4:1">4:1</span> Što ćemo dakle reći? Što je Abraham, otac
naš, našao po tijelu?

<span id="an_4:2">4:2</span> Doista, ako je Abraham po djelima opravdan,
ima se čime dičiti - ali ne pred Bogom.

<span id="an_4:3">4:3</span> Ta što veli Pismo? Povjerova Abraham Bogu i
uračuna mu se u pravednost.

<span id="an_4:4">4:4</span> Onomu tko radi ne računa se plaća kao
milost, nego kao dug.

<span id="an_4:5">4:5</span> Onomu tko ne radi, a vjeruje u Onoga koji
opravdava bezbožnika, vjera se uračunava u pravednost,

<span id="an_4:6">4:6</span> kao što i David blaženim proglašuje čovjeka
kojemu Bog uračunava pravednost bez djela:

<span id="an_4:7">4:7</span> Blaženi oni kojima je zločin otpušten,
kojima je grijeh pokriven!

<span id="an_4:8">4:8</span> Blago čovjeku komu Gospodin ne ubraja
krivnju.

<span id="an_4:9">4:9</span> Ide li dakle ovo blaženstvo samo obrezane
ili i neobrezane? Ta velimo: Vjera se Abrahamu uračuna u pravednost.

<span id="an_4:10">4:10</span> A kako mu se uračuna? Već obrezanu ili
još neobrezanu? Ne obrezanu, nego neobrezanu!

<span id="an_4:11">4:11</span> I znak obrezanja primi kao pečat
pravednosti koju je po vjeri zadobio još neobrezan, da bude ocem svih
vjernika: neobrezanih - te im se uračuna pravednost -

<span id="an_4:12">4:12</span> i ocem obrezanih, ne onih koji su samo
obrezani, nego onih koji uz to idu stopama vjere još neobrezana oca
našeg Abrahama.

<span id="an_4:13">4:13</span> Doista, obećanje da će biti baštinik
svijeta nije Abrahamu ili njegovu potomstvu dano na temelju nekog
zakona, nego na temelju pravednosti vjere.

<span id="an_4:14">4:14</span> Jer ako su baštinici oni iz Zakona,
prazna je vjera, jalovo obećanje.

<span id="an_4:15">4:15</span> Ta Zakon rađa gnjev; gdje pak nema
Zakona, nema ni prekršaja.

<span id="an_4:16">4:16</span> Zato - zbog vjere da bude po milosti to
obećanje zajamčeno svemu potomstvu, ne potomstvu samo po Zakonu, nego i
po vjeri Abrahama, koji je otac svih nas -

<span id="an_4:17">4:17</span> kao što je pisano: Ocem mnoštva naroda ja
te postavljam - pred Onim komu povjerova, pred Bogom koji oživljuje
mrtve i zove da bude ono što nije.

<span id="an_4:18">4:18</span> U nadi protiv svake nade povjerova
Abraham da postane ocem naroda mnogih po onom što je rečeno: Toliko će
biti tvoje potomstvo.

<span id="an_4:19">4:19</span> Nepokolebljivom vjerom promotri on tijelo
svoje već obamrlo - bilo mu je blizu sto godina - i obamrlost krila
Sarina.

<span id="an_4:20">4:20</span> Ali pred Božjim obećanjem nije nevjeran
dvoumio, nego se vjerom ojačao davši slavu Bogu,

<span id="an_4:21">4:21</span> posve uvjeren da on može učiniti što je
obećao.

<span id="an_4:22">4:22</span> Zato mu se i uračuna u pravednost.

<span id="an_4:23">4:23</span> Ali nije samo za nj napisano: Uračuna mu
se,

<span id="an_4:24">4:24</span> nego i za nas kojima se ima uračunati,
nama što vjerujemo u Onoga koji od mrtvih uskrisi Isusa, Gospodina
našega,

<span id="an_4:25">4:25</span> koji je predan za opačine naše i uskrišen
radi našeg opravdanja.

<span id="an_5:1">5:1</span> Opravdani dakle vjerom, u miru smo s Bogom
po Gospodinu našem Isusu Kristu.

<span id="an_5:2">5:2</span> Po njemu imamo u vjeri i pristup u ovu
milost u kojoj stojimo i dičimo se nadom slave Božje.

<span id="an_5:3">5:3</span> I ne samo to! Mi se dičimo i u nevoljama
jer znamo: nevolja rađa postojanošću,

<span id="an_5:4">5:4</span> postojanost prokušanošću, prokušanost
nadom.

<span id="an_5:5">5:5</span> Nada pak ne postiđuje. Ta ljubav je Božja
razlivena u srcima našim po Duhu Svetom koji nam je dan!

<span id="an_5:6">5:6</span> Doista, dok mi još bijasmo nemoćni, Krist
je, već u to vrijeme, za nas bezbožnike umro.

<span id="an_5:7">5:7</span> Zbilja, jedva bi tko za pravedna umro;
možda bi se za dobra tko i odvažio umrijeti.

<span id="an_5:8">5:8</span> A Bog pokaza ljubav svoju prema nama ovako:
dok još bijasmo grešnici, Krist za nas umrije.

<span id="an_5:9">5:9</span> Koliko li ćemo se više sada, pošto smo
opravdani krvlju njegovom, spasiti po njemu od srdžbe?

<span id="an_5:10">5:10</span> Doista, ako se s Bogom pomirismo po smrti
Sina njegova dok još bijasmo neprijatelji, mnogo ćemo se više, pomireni,
spasiti životom njegovim.

<span id="an_5:11">5:11</span> I ne samo to! Dičimo se u Bogu po
Gospodinu našemu Isusu Kristu po kojem zadobismo pomirenje.

<span id="an_5:12">5:12</span> Zbog toga, kao što po jednom Čovjeku uđe
u svijet grijeh i po grijehu smrt, i time što svi sagriješiše, na sve
ljude prijeđe smrt...

<span id="an_5:13">5:13</span> Doista, do Zakona bilo je grijeha u
svijetu, ali se grijeh ne ubraja kad nema zakona.

<span id="an_5:14">5:14</span> Da, ali smrt je od Adama do Mojsija
doista kraljevala i nad onima koji ne sagriješiše prekršajem sličnim kao
Adam, koji je pralik Onoga koji ima doći.

<span id="an_5:15">5:15</span> Ali s darom nije kao s grijehom. Jer ako
su grijehom jednoga mnogi umrli, mnogo se obilatije na sve razlila
milost Božja, milost darovana u jednom čovjeku, Isusu Kristu.

<span id="an_5:16">5:16</span> I dar - to nije kao kad je ono jedan
sagriješio: jer presuda nakon jednoga grijeha posta osudom, a dar nakon
mnogih grijeha - opravdanjem.

<span id="an_5:17">5:17</span> Uistinu, ako grijehom jednoga smrt
zakraljeva - po jednome, mnogo će više oni koji primaju izobilje milosti
i dara pravednosti kraljevati u životu - po Jednome, Isusu Kristu.

<span id="an_5:18">5:18</span> Dakle, grijeh jednoga - svim ljudima na
osudu, tako i pravednost Jednoga - svim ljudima na opravdanje, na život!

<span id="an_5:19">5:19</span> Doista, kao što su neposluhom jednoga
čovjeka mnogi postali grešnici tako će i posluhom Jednoga mnogi postati
pravednici.

<span id="an_5:20">5:20</span> A zakon nadođe da se umnoži grijeh. Ali
gdje se umnožio grijeh, nadmoćno izobilova milost:

<span id="an_5:21">5:21</span> kao što grijeh zakraljeva smrću, da tako
i milost kraljuje pravednošću za život vječni po Isusu Kristu Gospodinu
našemu.

<span id="an_6:1">6:1</span> Što ćemo dakle reći? Da ostanemo u grijehu
da milost izobiluje?

<span id="an_6:2">6:2</span> Nipošto! Jednom umrli grijehu, kako da još
živimo u njemu?

<span id="an_6:3">6:3</span> Ili zar ne znate: koji smo god kršteni u
Krista Isusa, u smrt smo njegovu kršteni.

<span id="an_6:4">6:4</span> Krštenjem smo dakle zajedno s njime ukopani
u smrt da kao što Krist slavom Očevom bi uskrišen od mrtvih, i mi tako
hodimo u novosti života.

<span id="an_6:5">6:5</span> Ako smo doista s njime srasli po sličnosti
smrti njegovoj, očito ćemo srasti i po sličnosti njegovu uskrsnuću.

<span id="an_6:6">6:6</span> Ovo znamo: naš je stari čovjek zajedno s
njim raspet da onemoća ovo grešno tijelo te više ne robujemo grijehu.

<span id="an_6:7">6:7</span> Ta tko umre, opravdan je od grijeha.

<span id="an_6:8">6:8</span> Pa ako umrijesmo s Kristom, vjerujemo da
ćemo i živjeti zajedno s njime.

<span id="an_6:9">6:9</span> Znamo doista: Krist uskrišen od mrtvih,
više ne umire, smrt njime više ne gospoduje.

<span id="an_6:10">6:10</span> Što umrije, umrije grijehu jednom
zauvijek; a što živi, živi Bogu.

<span id="an_6:11">6:11</span> Tako i vi: smatrajte sebe mrtvima
grijehu, a živima Bogu u Kristu Isusu!

<span id="an_6:12">6:12</span> Neka dakle ne kraljuje grijeh u vašem
smrtnom tijelu da slušate njegove požude;

<span id="an_6:13">6:13</span> i ne predajite grijehu udova svojih za
oružje nepravde, nego sebe, od mrtvih oživjele, predajte Bogu i udove
svoje dajte Bogu za oružje pravednosti.

<span id="an_6:14">6:14</span> Valjda grijeh neće vama gospodovati! Ta
niste pod Zakonom nego pod milošću!

<span id="an_6:15">6:15</span> Što dakle? Da griješimo jer nismo pod
Zakonom nego pod milošću? Nipošto!

<span id="an_6:16">6:16</span> Ne znate li: ako se komu predate za
robove, na poslušnost, robovi ste onoga koga slušate: bilo grijeha - na
smrt, bilo poslušnosti - na pravednost.

<span id="an_6:17">6:17</span> Bijaste robovi grijeha, ali ste, hvala
Bogu, od srca poslušali ono pravilo nauka kojemu ste povjereni;

<span id="an_6:18">6:18</span> da, oslobođeni grijeha, postadoste sluge
pravednosti.

<span id="an_6:19">6:19</span> Po ljudsku govorim zbog vaše ljudske
slabosti: kao što nekoć predadoste udove svoje za robove nečistoći i
bezakonju - do bezakonja, tako sada predajte udove svoje za robove
pravednosti - do posvećenja.

<span id="an_6:20">6:20</span> Uistinu, kad bijaste robovi grijeha,
"slobodni" bijaste od pravednosti.

<span id="an_6:21">6:21</span> Pa kakav ste plod onda imali? Onoga se
sada stidite jer svršetak je tomu - smrt.

<span id="an_6:22">6:22</span> Sada pak pošto ste oslobođeni grijeha i
postali sluge Božje, imate plod svoj za posvećenje, a svršetak - život
vječni.

<span id="an_6:23">6:23</span> Jer plaća je grijeha smrt, a dar Božji
jest život vječni u Kristu Isusu, Gospodinu našem.

<span id="an_7:1">7:1</span> Ili zar ne znate, braćo - poznavaocima
zakona govorim - da zakon gospodari čovjekom samo za vrijeme njegova
života.

<span id="an_7:2">7:2</span> Doista, udana je žena vezana zakonom dok
joj muž živi; umre li joj muž, riješena je zakona o mužu.

<span id="an_7:3">7:3</span> Dakle: dok joj muž živi, zvat će se, očito,
preljubnicom pođe li za drugoga. Ako li joj pak muž umre, slobodna je od
zakona te nije preljubnica pođe li za drugoga.

<span id="an_7:4">7:4</span> Tako, braćo moja, i vi po tijelu Kristovu
umrijeste Zakonu da pripadnete drugomu, Onomu koji je od mrtvih
uskrišen, te plodove donosimo Bogu.

<span id="an_7:5">7:5</span> Doista, dok bijasmo u tijelu, grešne su
strasti, Zakonom izazvane, djelovale u našim udovima te smrti donosile
plodove;

<span id="an_7:6">7:6</span> sada pak umrijevši onomu što nas je
sputavalo, riješeni smo Zakona te služimo u novosti Duha, a ne u stareži
slova.

<span id="an_7:7">7:7</span> Što ćemo dakle reći? Je li Zakon grijeh?
Nipošto! Nego: grijeha ne spoznah doli po Zakonu jer za požudu ne bih
znao da Zakon nije govorio: Ne poželi!

<span id="an_7:8">7:8</span> A grijeh je, uhvativši priliku, po
zapovijedi u meni prouzročio svakovrsnu požudu. Ta bez zakona grijeh je
mrtav.

<span id="an_7:9">7:9</span> Da, ja sam nekoć živio bez zakona. Ali kad
je došla zapovijed, grijeh oživje.

<span id="an_7:10">7:10</span> Ja pak umrijeh i ustanovi se: zapovijed
dana za život bi mi na smrt.

<span id="an_7:11">7:11</span> Doista grijeh, uhvativši priliku,
zapovijeđu me zavede, njome me i ubi.

<span id="an_7:12">7:12</span> Tako: Zakon je svet, i zapovijed je
sveta, i pravedna, i dobra.

<span id="an_7:13">7:13</span> Pa zar se to dobro meni u smrt prometnu?
Nipošto! Nego: grijeh, da se grijehom očituje, po tom dobru uzrokuje mi
smrt - da grijeh po zapovijedi postane najvećim grešnikom.

<span id="an_7:14">7:14</span> Zakon je, znamo, duhovan; ja sam pak
tjelesan, prodan pod grijeh.

<span id="an_7:15">7:15</span> Zbilja ne razumijem što radim: ta ne
činim ono što bih htio, nego što mrzim - to činim.

<span id="an_7:16">7:16</span> Ako li pak činim što ne bih htio, slažem
se sa Zakonom, priznajem da je dobar.

<span id="an_7:17">7:17</span> Onda to ne činim više ja, nego grijeh
koji prebiva u meni.

<span id="an_7:18">7:18</span> Doista znam da dobro ne prebiva u meni,
to jest u mojem tijelu. Uistinu: htjeti mi ide, ali ne i činiti dobro.

<span id="an_7:19">7:19</span> Ta ne činim dobro koje bih htio, nego zlo
koje ne bih htio - to činim.

<span id="an_7:20">7:20</span> Ako li pak činim ono što ne bih htio,
nipošto to ne radim ja, nego grijeh koji prebiva u meni.

<span id="an_7:21">7:21</span> Nalazim dakle ovaj zakon: kad bih htio
činiti dobro, nameće mi se zlo.

<span id="an_7:22">7:22</span> Po nutarnjem čovjeku s užitkom se slažem
sa Zakonom Božjim,

<span id="an_7:23">7:23</span> ali opažam u svojim udovima drugi zakon
koji vojuje protiv zakona uma moga i zarobljuje me zakonom grijeha koji
je u mojim udovima.

<span id="an_7:24">7:24</span> Jadan li sam ja čovjek! Tko će me
istrgnuti iz ovoga tijela smrtonosnoga?

<span id="an_7:25">7:25</span> Hvala Bogu po Isusu Kristu Gospodinu
našem! Ja, dakle, umom ja služim zakonu Božjemu, a tijelom zakonu
grijeha.

<span id="an_8:1">8:1</span> Nikakve dakle sada osude onima koji su u
Kristu Isusu!

<span id="an_8:2">8:2</span> Ta zakon Duha života u Kristu Isusu
oslobodi me zakona grijeha i smrti.

<span id="an_8:3">8:3</span> Uistinu, što je bilo nemoguće Zakonu, jer
je zbog tijela onemoćao, Bog je učinio: poslavši Sina svoga u obličju
grešnoga tijela i s obzirom na grijeh, osudi grijeh u tijelu

<span id="an_8:4">8:4</span> da se pravednost Zakona ispuni u nama koji
ne živimo po tijelu nego po Duhu.

<span id="an_8:5">8:5</span> Da, oni koji žive po tijelu, teže za onim
što je tjelesno; a koji po Duhu, za onim što je Duhovo:

<span id="an_8:6">8:6</span> težnja je tijela smrt, a težnja Duha život
i mir.

<span id="an_8:7">8:7</span> Jer težnja je tijela protivna Bogu: zakonu
se Božjemu ne podvrgava, a i ne može.

<span id="an_8:8">8:8</span> Oni pak koji su u tijelu, ne mogu se Bogu
svidjeti.

<span id="an_8:9">8:9</span> A vi niste u tijelu, nego u Duhu, ako Duh
Božji prebiva u vama. A nema li tko Duha Kristova, taj nije njegov.

<span id="an_8:10">8:10</span> I ako je Krist u vama, tijelo je doduše
mrtvo zbog grijeha, ali Duh je život zbog pravednosti.

<span id="an_8:11">8:11</span> Ako li Duh Onoga koji uskrisi Isusa od
mrtvih prebiva u vama, Onaj koji uskrisi Krista od mrtvih oživit će i
smrtna tijela vaša po Duhu svome koji prebiva u vama.

<span id="an_8:12">8:12</span> Dakle, braćo, dužnici smo, ali ne tijelu
da po tijelu živimo!

<span id="an_8:13">8:13</span> Jer ako po tijelu živite, umrijeti vam
je, ako li pak Duhom usmrćujete tjelesna djela, živjet ćete.

<span id="an_8:14">8:14</span> Svi koje vodi Duh Božji sinovi su Božji.

<span id="an_8:15">8:15</span> Ta ne primiste duh robovanja da se opet
bojite, nego primiste Duha posinstva u kojem kličemo: "Abba! Oče!"

<span id="an_8:16">8:16</span> Sam Duh susvjedok je s našim duhom da smo
djeca Božja;

<span id="an_8:17">8:17</span> ako pak djeca, onda i baštinici,
baštinici Božji, a subaštinici Kristovi, kada doista s njime zajedno
trpimo, da se zajedno s njime i proslavimo.

<span id="an_8:18">8:18</span> Smatram, uistinu: sve patnje sadašnjega
vremena nisu ništa prema budućoj slavi koja se ima očitovati u nama.

<span id="an_8:19">8:19</span> Doista, stvorenje sa svom žudnjom
iščekuje ovo objavljenje sinova Božjih:

<span id="an_8:20">8:20</span> stvorenje je uistinu podvrgnuto
ispraznosti - ne po svojoj volji, nego zbog onoga koji ga podvrgnu - ali
u nadi.

<span id="an_8:21">8:21</span> Jer i stvorenje će se osloboditi
robovanja pokvarljivosti da sudjeluje u slobodi i slavi djece Božje.

<span id="an_8:22">8:22</span> Jer znamo: sve stvorenje zajedno uzdiše i
muči se u porođajnim bolima sve do sada.

<span id="an_8:23">8:23</span> Ali ne samo ono! I mi koji imamo prvine
Duha, i mi u sebi uzdišemo iščekujući posinstvo, otkupljenje svoga
tijela.

<span id="an_8:24">8:24</span> Ta u nadi smo spašeni! Nada pak koja se
vidi nije nada. Jer što tko gleda, kako da se tomu i nada?

<span id="an_8:25">8:25</span> Nadamo li se pak onomu čega ne gledamo,
postojano to iščekujemo.

<span id="an_8:26">8:26</span> Tako i Duh potpomaže našu nemoć. Doista
ne znamo što da molimo kako valja, ali se sam Duh za nas zauzima
neizrecivim uzdasima.

<span id="an_8:27">8:27</span> A Onaj koji proniče srca zna koja je
želja Duha - da se on po Božju zauzima za svete.

<span id="an_8:28">8:28</span> Znamo pak da Bog u svemu na dobro
surađuje s onima koji ga ljube, s onima koji su odlukom njegovom
pozvani.

<span id="an_8:29">8:29</span> Jer koje predvidje, te i predodredi da
budu suobličeni slici Sina njegova te da on bude prvorođenac među mnogom
braćom.

<span id="an_8:30">8:30</span> Koje pak predodredi, te i pozva; koje
pozva, te i opravda; koje opravda, te i proslavi.

<span id="an_8:31">8:31</span> Što ćemo dakle na to reći? Ako je Bog za
nas, tko će protiv nas?

<span id="an_8:32">8:32</span> Ta on ni svojega Sina nije poštedio, nego
ga je za sve nas predao! Kako nam onda s njime neće sve darovati?

<span id="an_8:33">8:33</span> Tko će optužiti izabranike Božje? Bog
opravdava!

<span id="an_8:34">8:34</span> Tko će osuditi? Krist Isus umrije,
štoviše i uskrsnu, on je i zdesna Bogu - on se baš zauzima za nas!

<span id="an_8:35">8:35</span> Tko će nas rastaviti od ljubavi Kristove?
Nevolja? Tjeskoba? Progonstvo? Glad? Golotinja? Pogibao? Mač?

<span id="an_8:36">8:36</span> Kao što je pisano: Poradi tebe ubijaju
nas dan za danom i mi smo im ko ovce za klanje.

<span id="an_8:37">8:37</span> U svemu tome nadmoćno pobjeđujemo po
onome koji nas uzljubi.

<span id="an_8:38">8:38</span> Uvjeren sam doista: ni smrt ni život, ni
anđeli ni vlasti, ni sadašnjost ni budućnost, ni sile,

<span id="an_8:39">8:39</span> ni dubina ni visina, ni ikoji drugi stvor
neće nas moći rastaviti od ljubavi Božje u Kristu Isusu Gospodinu našem.

<span id="an_9:1">9:1</span> Istinu govorim u Kristu, ne lažem;
susvjedok mi je savjest moja u Duhu Svetom:

<span id="an_9:2">9:2</span> silna mi je tuga i neprekidna bol u srcu.

<span id="an_9:3">9:3</span> Da, htio bih ja sam proklet biti, odvojen
od Krista, za braću svoju, sunarodnjake svoje po tijelu.

<span id="an_9:4">9:4</span> Oni su Izraelci, njihovo je posinstvo, i
Slava, i Savezi, i zakonodavstvo, i bogoštovlje, i obećanja;

<span id="an_9:5">9:5</span> njihovi su i oci, od njih je, po tijelu, i
Krist, koji je iznad svega, Bog blagoslovljen u vjekove. Amen.

<span id="an_9:6">9:6</span> Ali ne kao da se izjalovila riječ Božja.
Jer nisu Izrael svi koji potječu od Izraela;

<span id="an_9:7">9:7</span> i nisu svi djeca Abrahamova zato što su
njegovo potomstvo, nego po Izaku će ti se nazivati potomstvo;

<span id="an_9:8">9:8</span> to jest: djeca tijela nisu i djeca Božja,
nego - djeca obećanja računaju se u potomstvo.

<span id="an_9:9">9:9</span> Evo doista riječi obećanja: U ovo ću doba
doći i Sara će imati sina.

<span id="an_9:10">9:10</span> Ali ne samo to! I Rebeka je s jednim, s
Izakom, ocem našim, zanijela.

<span id="an_9:11">9:11</span> Pa kad još blizanci ne bijahu rođeni niti
učiniše što dobro ili zlo - da bi trajnom ostala odluka Božja o
izabranju:

<span id="an_9:12">9:12</span> ne po djelima, nego po onome tko poziva -
rečeno joj je: Stariji će služiti mlađemu,

<span id="an_9:13">9:13</span> kako je pisano: Jakova sam zavolio, a
Ezav mi omrznu.

<span id="an_9:14">9:14</span> Što ćemo dakle reći? Možda da u Boga ima
nepravde? Nipošto!

<span id="an_9:15">9:15</span> Ta Mojsiju veli: Smilovat ću se komu hoću
da se smilujem; sažalit ću se nad kim hoću da se sažalim.

<span id="an_9:16">9:16</span> Nije dakle do onoga koji hoće ni do onoga
koji trči, nego do Boga koji se smiluje.

<span id="an_9:17">9:17</span> Jer Pismo veli faraonu: Zato te upravo
podigoh da na tebi pokažem svoju moć i da se razglasi ime moje po svoj
zemlji.

<span id="an_9:18">9:18</span> Tako dakle: smiluje se komu hoće, a
otvrdnjuje koga hoće.

<span id="an_9:19">9:19</span> Da, reći ćeš mi: Što se onda još tuži? Ta
tko se to volji njegovoj odupro?

<span id="an_9:20">9:20</span> Čovječe, tko si ti zapravo da se pravdaš
s Bogom? Zar da djelo rekne tvorcu: "Što si me ovakvim načinio?"

<span id="an_9:21">9:21</span> Ili zar lončar nema vlasti nad glinom da
od istoga tijesta načini posudu sad časnu, sad nečasnu.

<span id="an_9:22">9:22</span> A što ako je Bog, hoteći očitovati gnjev
i obznaniti svoju moć u silnoj strpljivosti podnosio posude gnjeva,
dozrele za propast,

<span id="an_9:23">9:23</span> da obznani bogatstvo slave svoje na
posudama milosrđa, koje unaprijed pripravi za slavu,

<span id="an_9:24">9:24</span> na nama koje pozva ne samo između Židova
nego i između pogana?

<span id="an_9:25">9:25</span> Tako i u Hošeji veli: Ne-narod moj
prozvat ću narodom mojim i Neljubljenu ljubljenom.

<span id="an_9:26">9:26</span> Na mjestu gdje im je rečeno: Vi niste moj
narod prozvat će se sinovi Boga živoga.

<span id="an_9:27">9:27</span> Izaija pak proglasuje o Izraelu: Zaista,
sinova će Izraelovih brojem biti kao pijeska morskog - Ostatak će se
spasiti;

<span id="an_9:28">9:28</span> jer riječ će ispuniti i uskoro izvršiti
Gospodin na zemlji.

<span id="an_9:29">9:29</span> Tako je Izaija i prorekao: Da nam
Gospodin nad Vojskama ne ostavi sjeme, ko Sodoma bismo bili i Gomori
nalik.

<span id="an_9:30">9:30</span> Što ćemo dakle reći? Da pogani koji nisu
tražili pravednosti stekoše pravednost, pravednost po vjeri.

<span id="an_9:31">9:31</span> Izrael pak koji je tražio neki zakon
pravednosti, nije do zakona dopro.

<span id="an_9:32">9:32</span> Zašto? Jer nije tražio po vjeri, nego kao
po djelima. Spotakoše se o kamen spoticanja,

<span id="an_9:33">9:33</span> kao što je pisano: Evo postavljam na
Sionu kamen spoticanja i stijenu posrtanja. Ali tko u nj vjeruje, neće
se postidjeti.

<span id="an_10:1">10:1</span> Braćo! Želja je srca moga i molitva Bogu
za njih: da se spase.

<span id="an_10:2">10:2</span> Svjedočim doista za njih: imaju revnosti
Božje, ali ne u pravom razumijevanju.

<span id="an_10:3">10:3</span> Ne priznajući, doista, Božje pravednosti
i tražeći uspostaviti svoju, pravednosti se Božjoj ne podložiše.

<span id="an_10:4">10:4</span> Jer dovršetak je Zakona Krist - na
opravdanje svakomu tko vjeruje.

<span id="an_10:5">10:5</span> Da, Mojsije piše o onoj pravednosti iz
Zakona: Tko je vrši, naći će život u njoj.

<span id="an_10:6">10:6</span> A pravednost iz vjere ovako veli: Nemoj
reći u srcu svom: Tko će se popeti na nebo - to jest Krista svesti?

<span id="an_10:7">10:7</span> Ili: Tko će sići u bezdan - to jest
izvesti Krista od mrtvih?

<span id="an_10:8">10:8</span> Nego što veli? Blizu ti je Riječ, u
ustima tvojim i u srcu tvome - to jest Riječ vjere koju propovijedamo.

<span id="an_10:9">10:9</span> Jer ako ustima ispovijedaš da je Isus
Gospodin, i srcem vjeruješ da ga je Bog uskrisio od mrtvih, bit ćeš
spašen.

<span id="an_10:10">10:10</span> Doista, srcem vjerovati opravdava, a
ustima ispovijedati spasava.

<span id="an_10:11">10:11</span> Jer veli Pismo: Tko god u nj vjeruje,
neće se postidjeti.

<span id="an_10:12">10:12</span> Nema uistinu razlike između Židova i
Grka jer jedan je Gospodin sviju, bogat prema svima koji ga prizivlju.

<span id="an_10:13">10:13</span> Jer: Tko god prizove ime Gospodnje, bit
će spašen.

<span id="an_10:14">10:14</span> Ali kako da prizovu onoga u koga ne
povjerovaše? A kako da povjeruju u onoga koga nisu čuli? Kako pak da
čuju bez propovjednika?

<span id="an_10:15">10:15</span> A kako propovijedati bez poslanja? Tako
je pisano: Kako li su ljupke noge onih koji donose blagovijest dobra.

<span id="an_10:16">10:16</span> Ali nisu svi poslušali blagovijesti -
evanđelja! Zaista, Izaija veli: Gospodine, tko povjerova našoj poruci?

<span id="an_10:17">10:17</span> Dakle: vjera po poruci, a poruka
riječju Kristovom.

<span id="an_10:18">10:18</span> Nego pitam: Zar nisu čuli? Dapače! Po
svoj zemlji razliježe se jeka, riječi njihove sve do nakraj svijeta.

<span id="an_10:19">10:19</span> Onda pitam: Zar Izrael nije shvatio?
Najprije Mojsije veli: Ja ću vas na ljubomor izazvati pukom ništavnim,
razdražit ću vas glupim nekim narodom.

<span id="an_10:20">10:20</span> Izaija pak hrabro veli: Nađoše me koji
me ne tražahu, objavih se onima koji me ne pitahu.

<span id="an_10:21">10:21</span> A Izraelu veli: Cio dan pružah ruku
narodu nepokornom i buntovnom.

<span id="an_11:1">11:1</span> Pitam dakle: Zar je Bog odbacio narod
svoj? Nipošto? Ta i ja sam Izraelac, iz potomstva Abrahamova, plemena
Benjaminova.

<span id="an_11:2">11:2</span> Nije Bog odbacio naroda svojega koga
predvidje. Ili zar ne znate što veli Pismo, ono o Iliji - kako se tuži
Bogu na Izraela:

<span id="an_11:3">11:3</span> Gospode, proroke tvoje pobiše, žrtvenike
tvoje porušiše; ja ostadoh sam i još mi o glavi rade.

<span id="an_11:4">11:4</span> Pa što mu veli Božji glas? Ostavih sebi
sedam tisuća ljudi koji ne prignuše koljena pred Baalom.

<span id="an_11:5">11:5</span> Tako dakle i u sadašnje vrijeme postoji
Ostatak po milosnom izboru.

<span id="an_11:6">11:6</span> Ako pak po milosti, nije po djelima;
inače milost nije više milost!

<span id="an_11:7">11:7</span> Što dakle? Što Izrael ište, to nije
postigao, ali izabrani postigoše. Ostali pak otvrdnuše,

<span id="an_11:8">11:8</span> kao što je pisano: Dade im Bog duh
obamrlosti, oči da ne vide, uši da ne čuju sve do dana današnjega.

<span id="an_11:9">11:9</span> I David veli: Nek im stol pred njima bude
zamkom, i mrežom, i stupicom, i plaćom.

<span id="an_11:10">11:10</span> Nek im potamne oči da ne vide i leđa im
zauvijek pogni!

<span id="an_11:11">11:11</span> Pitam dakle: jesu li posrnuli da
propadnu? Nipošto! Naprotiv: po njihovu posrtaju spasenje poganima da se
tako oni, Židovi, izazovu na ljubomor.

<span id="an_11:12">11:12</span> Pa ako je njihov posrtaj bogatstvo za
svijet, i njihovo smanjenje bogatstvo za pogane, koliko li će više to
biti njihov puni broj?

<span id="an_11:13">11:13</span> Vama pak, poganima, velim: ja kao
apostol pogana službu svoju proslavljam

<span id="an_11:14">11:14</span> ne bih li na ljubomor izazvao njih,
tijelo svoje, i spasio neke od njih.

<span id="an_11:15">11:15</span> Jer ako je njihovo odbačenje izmirenje
svijeta, što li će biti njihovo prihvaćanje ako ne oživljenje od mrtvih?

<span id="an_11:16">11:16</span> Ako li su prvine svete, sveto je i
tijesto; ako li je korijen svet, svete su i grane.

<span id="an_11:17">11:17</span> Pa ako su neke grane odlomljene, a ti,
divlja maslina, pricijepljen umjesto njih, postao suzajedničar korijena,
sočnosti masline,

<span id="an_11:18">11:18</span> ne uznosi se nad grane. Ako li se hoćeš
uznositi - ne nosiš ti korijena, nego korijen tebe.

<span id="an_11:19">11:19</span> Reći ćeš na to: grane su odlomljene da
se ja pricijepim.

<span id="an_11:20">11:20</span> Dobro! Oni su zbog nevjere odlomljeni,
a ti po vjeri stojiš. Ne uznosi se, nego strahuj!

<span id="an_11:21">11:21</span> Jer ako Bog ne poštedje prirodnih
grana, ni tebe neće poštedjeti.

<span id="an_11:22">11:22</span> Promotri dakle dobrotu i strogost
Božju: strogost na palima, a dobrotu Božju na sebi ako ostaneš u toj
dobroti, inače ćeš i ti biti odsječen.

<span id="an_11:23">11:23</span> A i oni, ako ne ostanu u nevjeri, bit
će pricijepljeni; ta moćan je Bog da ih opet pricijepi.

<span id="an_11:24">11:24</span> Doista, ako si ti, po naravi divlja
maslina, odsječen pa mimo narav pricijepljen na pitomu maslinu, koliko
li će lakše oni po naravi biti pricijepljeni na vlastitu maslinu!

<span id="an_11:25">11:25</span> Jer ne bih htio, braćo, da budete sami
po sebi pametni, a da ne znate ovo otajstvo: djelomično je otvrdnuće
zadesilo Izraela dok punina pogana ne uđe.

<span id="an_11:26">11:26</span> I tako će se cio Izrael spasiti, kako
je pisano: Doći će sa Siona Otkupitelj, odvratit će bezbožnost od
Jakova.

<span id="an_11:27">11:27</span> I to će biti moj Savez s njima, kad
uklonim grijehe njihove.

<span id="an_11:28">11:28</span> U pogledu evanđelja oni su, istina,
protivnici poradi vas, ali u pogledu izabranja oni su ljubimci poradi
otaca.

<span id="an_11:29">11:29</span> Ta neopozivi su dari i poziv Božji!

<span id="an_11:30">11:30</span> Doista, kao što vi nekoć bijaste
neposlušni Bogu, a sada po njihovoj neposlušnosti zadobiste milosrđe

<span id="an_11:31">11:31</span> tako i oni sada po milosrđu vama
iskazanu postadoše neposlušni da i oni sada zadobiju milosrđe.

<span id="an_11:32">11:32</span> Jer Bog je sve zatvorio u neposlušnost
da se svima smiluje.

<span id="an_11:33">11:33</span> O dubino bogatstva, i mudrosti, i
spoznanja Božjega! Kako li su nedokučivi sudovi i neistraživi putovi
njegovi!

<span id="an_11:34">11:34</span> Doista, tko spozna misao Gospodnju, tko
li mu bi savjetnikom?

<span id="an_11:35">11:35</span> Ili: tko ga darom preteče da bi mu se
uzvratiti moralo?

<span id="an_11:36">11:36</span> Jer sve je od njega i po njemu i za
njega! Njemu slava u vjekove! Amen.

<span id="an_12:1">12:1</span> Zaklinjem vas, braćo, milosrđem Božjim:
prikažite svoja tijela za žrtvu živu, svetu, Bogu milu - kao svoje
duhovno bogoslužje.

<span id="an_12:2">12:2</span> Ne suobličujte se ovomu svijetu, nego se
preobrazujte obnavljanjem svoje pameti da mognete razabirati što je
volja Božja, što li je dobro, Bogu milo, savršeno.

<span id="an_12:3">12:3</span> Da, po milosti koja mi je dana svakomu
između vas velim: ne precjenjujte se više no što se treba cijeniti, nego
cijenite se razumno, kako je već komu Bog odmjerio mjeru vjere.

<span id="an_12:4">12:4</span> Jer kao što u jednom tijelu imamo mnogo
udova, a nemaju svi isto djelovanje,

<span id="an_12:5">12:5</span> tako smo i mi, mnogi, jedno tijelo u
Kristu, a pojedinci udovi jedan drugomu.

<span id="an_12:6">12:6</span> Dare pak imamo različite po milosti koja
nam je dana: je li to prorokovanje - neka je primjereno vjeri;

<span id="an_12:7">12:7</span> je li služenje - neka je u služenju; je
li poučavanje - u poučavanju;

<span id="an_12:8">12:8</span> je li hrabrenje - u hrabrenju; tko
dijeli, neka je darežljiv; tko je predstojnik - revan; tko iskazuje
milosrđe - radostan!

<span id="an_12:9">12:9</span> Ljubav nehinjena! Zazirite oda zla,
prianjajte uz dobro!

<span id="an_12:10">12:10</span> Srdačno se ljubite pravim
bratoljubljem! Pretječite jedni druge poštovanjem!

<span id="an_12:11">12:11</span> U revnosti budite hitri, u duhu
gorljivi, Gospodinu služite!

<span id="an_12:12">12:12</span> U nadi budite radosni, u nevolji
strpljivi, u molitvi postojani!

<span id="an_12:13">12:13</span> Pritječite u pomoć svetima u nuždi,
gajite gostoljubivost!

<span id="an_12:14">12:14</span> Blagoslivljajte svoje progonitelje,
blagoslivljajte, a ne proklinjite!

<span id="an_12:15">12:15</span> Radujte se s radosnima, plačite sa
zaplakanima!

<span id="an_12:16">12:16</span> Budite istomišljenici među sobom! Neka
vas ne zanosi što je visoko, nego privlači što je ponizno. Ne umišljajte
si da ste mudri!

<span id="an_12:17">12:17</span> Nikome zlo za zlo ne vraćajte;
zauzimajte se za dobro pred svim ljudima!

<span id="an_12:18">12:18</span> Ako je moguće, koliko je do vas, u miru
budite sa svim ljudima!

<span id="an_12:19">12:19</span> Ne osvećujte se, ljubljeni, nego dajte
mjesta Božjem gnjevu. Ta pisano je: Moja je odmazda, ja ću je vratiti,
veli Gospodin.

<span id="an_12:20">12:20</span> Naprotiv: Ako je gladan neprijatelj
tvoj, nahrani ga, i ako je žedan, napoj ga! Činiš li tako, ugljevlje mu
ražareno zgrćeš na glavu.

<span id="an_12:21">12:21</span> Ne daj se pobijediti zlom, nego dobrim
svladavaj zlo.

<span id="an_13:1">13:1</span> Svaka duša neka se podlaže vlastima nad
sobom. Jer nema vlasti doli od Boga: koje postoje, od Boga su
postavljene.

<span id="an_13:2">13:2</span> Stoga tko se suprotstavlja vlasti, Božjoj
se odredbi protivi; koji se pak protive, sami će na se navući osudu.

<span id="an_13:3">13:3</span> Vladari doista nisu strah i trepet zbog
dobra, nego zbog zla djela. Hoćeš li se ne bojati vlasti? Dobro čini pa
ćeš imati pohvalu od nje!

<span id="an_13:4">13:4</span> Ta Božji je ona poslužitelj - tebi na
dobro. Ako li zlo činiš, strahuj! Ne nosi uzalud mača! Božji je ona
poslužitelj: gnjev njegov iskaljuje na onome koji zlo čini.

<span id="an_13:5">13:5</span> Treba se stoga podlagati, ne samo zbog
gnjeva nego i zbog savjesti.

<span id="an_13:6">13:6</span> Zato i poreze plaćate: ta službenici su
Božji oni koji se time bave.

<span id="an_13:7">13:7</span> Dajte svakomu što mu pripada: komu porez
- porez, komu carina - carina, komu poštovanje - poštovanje, komu čast -
čast.

<span id="an_13:8">13:8</span> Nikomu ništa ne dugujte, osim da jedni
druge ljubite. Jer tko drugoga ljubi, ispunio je Zakon.

<span id="an_13:9">13:9</span> Uistinu: Ne čini preljuba! Ne ubij! Ne
ukradi! Ne poželi! i ima li koja druga zapovijed, sažeta je u ovoj
riječi: Ljubi svoga bližnjega kao sebe samoga.

<span id="an_13:10">13:10</span> Ljubav bližnjemu zla ne čini. Punina
dakle Zakona jest ljubav.

<span id="an_13:11">13:11</span> To tim više što shvaćate ovaj čas:
vrijeme je već da se oda sna prenemo jer nam je sada spasenje bliže nego
kad povjerovasmo.

<span id="an_13:12">13:12</span> Noć poodmače, dan se približi! Odložimo
dakle djela tame i zaodjenimo se oružjem svjetlosti.

<span id="an_13:13">13:13</span> Kao po danu pristojno hodimo, ne u
pijankama i pijančevanjima, ne u priležništvima i razvratnostima, ne u
svađi i ljubomoru,

<span id="an_13:14">13:14</span> nego zaodjenite se Gospodinom Isusom
Kristom i, u brizi za tijelo, ne pogodujte požudama.

<span id="an_14:1">14:1</span> Slaboga u vjeri prigrlite, ali ne da se
prepirete o mišljenjima.

<span id="an_14:2">14:2</span> Netko vjeruje da smije sve jesti, slabi
opet jede samo povrće.

<span id="an_14:3">14:3</span> Tko jede, neka ne prezire onoga tko ne
jede; tko pak ne jede, neka ne sudi onoga tko jede. Ta Bog ga je
prigrlio.

<span id="an_14:4">14:4</span> Tko si ti da sudiš tuđega slugu? Svojemu
Gospodaru i stoji i pada! A stajat će jer moćan je Gospodin da ga
podrži.

<span id="an_14:5">14:5</span> Netko razlikuje dan od dana, nekomu je
opet svaki dan jednak. Samo nek je svatko posve uvjeren u svoje
mišljenje.

<span id="an_14:6">14:6</span> Tko na dan misli, poradi Gospodina misli;
i tko jede, poradi Gospodina jede: zahvaljuje Bogu. I tko ne jede,
poradi Gospodina ne jede i - zahvaljuje Bogu.

<span id="an_14:7">14:7</span> Jer nitko od nas sebi ne živi, nitko sebi
ne umire.

<span id="an_14:8">14:8</span> Doista, ako živimo, Gospodinu živimo, i
ako umiremo, Gospodinu umiremo. Živimo li dakle ili umiremo -
Gospodinovi smo.

<span id="an_14:9">14:9</span> Ta Krist zato umrije i oživje da gospodar
bude i mrtvima i živima.

<span id="an_14:10">14:10</span> A ti, što sudiš brata svoga? Ili ti,
što prezireš brata svoga? Ta svi ćemo stati pred sudište Božje.

<span id="an_14:11">14:11</span> Jer pisano je: Života mi moga, govori
Gospodin, prignut će se preda mnom svako koljeno i svaki će jezik
priznati Boga.

<span id="an_14:12">14:12</span> Svaki će dakle od nas za sebe Bogu dati
račun.

<span id="an_14:13">14:13</span> Dakle, ne sudimo više jedan drugoga,
nego radije sudite o tome da ne valja postavljati bratu stupice ili
spoticala.

<span id="an_14:14">14:14</span> Znam i uvjeren sam u Gospodinu: ništa
samo od sebe nije nečisto. Samo je onomu nečisto tko to smatra nečistim.

<span id="an_14:15">14:15</span> Doista, ako je poradi hrane tvoj brat
ražalošćen, već nisi na putu ljubavi. Ne upropašćuj tom svojom hranom
onoga za koga je Krist umro!

<span id="an_14:16">14:16</span> Nemojte da se pogrđuje vaše dobro!

<span id="an_14:17">14:17</span> Ta kraljevstvo Božje nije jelo ili
piće, nego pravednost, mir i radost u Duhu Svetome.

<span id="an_14:18">14:18</span> Da, tko tako Kristu služi, mio je Bogu
i cijene ga ljudi.

<span id="an_14:19">14:19</span> Nastojmo stoga promicati mir i uzajamno
izgrađivanje!

<span id="an_14:20">14:20</span> Ne razaraj djela Božjega poradi hrane!
Sve je, istina, čisto, ali je zlo za onoga tko na sablazan jede.

<span id="an_14:21">14:21</span> Dobro je ne jesti mesa i ne piti vina i
ne uzimati ništa o što se tvoj brat spotiče.

<span id="an_14:22">14:22</span> Ti imaš uvjerenje. Za sebe ga imaj pred
Bogom. Blago onomu tko samoga sebe ne osuđuje u onom na što se odlučuje!

<span id="an_14:23">14:23</span> Jede li tko dvoumeći, osudio se jer ne
radi iz uvjerenja. A sve što nije iz uvjerenja, grijeh je.

<span id="an_15:1">15:1</span> Mi jaki treba da nosimo slabosti slabih,
a ne da sebi ugađamo.

<span id="an_15:2">15:2</span> Svaki od nas neka ugađa bližnjemu na
dobro, na izgrađivanje.

<span id="an_15:3">15:3</span> Ta ni Krist nije sebi ugađao, nego kao
što je pisano: Poruge onih koji se rugaju tebi padoše na me.

<span id="an_15:4">15:4</span> Uistinu, što je nekoć napisano, nama je
za pouku napisano da po postojanosti i utjesi Pisama imamo nadu.

<span id="an_15:5">15:5</span> A Bog postojanosti i utjehe dao vam da
međusobno budete složni po Kristu Isusu

<span id="an_15:6">15:6</span> te jednodušno, iz jednoga grla, slavite
Boga i Oca Gospodina našega Isusa Krista.

<span id="an_15:7">15:7</span> Prigrljujte jedni druge kao što je Krist
prigrlio vas na slavu Božju.

<span id="an_15:8">15:8</span> Krist je, velim, postao poslužitelj
obrezanika za istinu Božju da ispuni obećanja dana ocima,

<span id="an_15:9">15:9</span> a pogani da za milosrđe proslave Boga,
kao što je pisano: Zato ću te slaviti među pucima i psalam pjevati tvome
imenu.

<span id="an_15:10">15:10</span> I još veli: Kličite, puci, s njegovim
narodom.

<span id="an_15:11">15:11</span> I još: Hvalite, svi puci, Gospodina,
slavili ga svi narodi!

<span id="an_15:12">15:12</span> Izaija opet veli: Pojavit će se Jišajev
izdanak, dignut da vlada narodima, u njemu je nada narodima.

<span id="an_15:13">15:13</span> A Bog nade napunio vas svakom radošću i
mirom u vjeri da izobilujete u nadi snagom Duha Svetoga.

<span id="an_15:14">15:14</span> Ja sam, braćo moja, uvjeren: vi ste i
sami puni čestitosti, ispunjeni svakim znanjem, sposobni jedni druge
urazumljivati.

<span id="an_15:15">15:15</span> Ipak vam djelomično smionije napisah da
vas na poznato nekako podsjetim poradi milosti koja mi je dana od Boga -

<span id="an_15:16">15:16</span> da budem bogoslužnik Krista Isusa među
poganima, svećenik evanđelja Božjega te prinos pogana postane ugodan,
posvećen Duhom Svetim.

<span id="an_15:17">15:17</span> Imam se dakle čime dičiti u Kristu
Isusu s obzirom na ono što je Božje.

<span id="an_15:18">15:18</span> /

<span id="an_15:19">15:19</span> Jer ne bih se usudio govoriti o nečemu
što Krist riječju i djelom, snagom znamenja i čudesa, snagom Duha nije
po meni učinio da k poslušnosti privede pogane. Tako sam od Jeruzalema
pa uokolo sve do Ilirika pronio evanđelje Kristovo,

<span id="an_15:20">15:20</span> i to tako da sam se trsio navješćivati
evanđelje ne gdje se već spominjao Krist - da ne bih gradio na temeljima
drugih -

<span id="an_15:21">15:21</span> nego, kako je pisano: Vidjet će ga oni
kojima nije naviješten, shvatiti oni koji za nj nisu čuli.

<span id="an_15:22">15:22</span> Time sam ponajčešće i bio spriječen
doći k vama.

<span id="an_15:23">15:23</span> Sad mi pak više nema mjesta u ovim
krajevima, a živa mi je želja, ima već mnogo godina, doći k vama

<span id="an_15:24">15:24</span> kad pođem u Španjolsku. Nadam se doista
da ću vas na proputovanju posjetiti i da ćete me onamo otpraviti pošto
mi se najprije bar donekle ispuni želja biti s vama.

<span id="an_15:25">15:25</span> Ali sad idem u Jeruzalem da poslužim
svetima.

<span id="an_15:26">15:26</span> Makedonija i Ahaja odlučiše očitovati
neko zajedništvo prema siromašnim svetima u Jeruzalemu.

<span id="an_15:27">15:27</span> Da, odlučiše, a i dužnici su im. Jer
ako su pogani postali sudionicima njihovih duhovnih dobara, dužni su im
u tjelesnima poslužiti.

<span id="an_15:28">15:28</span> Pošto dakle to obavim - ovaj im plod
zapečaćen uručim - uputit ću se u Španjolsku i usput k vama.

<span id="an_15:29">15:29</span> A kada dođem k vama, doći ću, znam, s
puninom blagoslova Kristova.

<span id="an_15:30">15:30</span> Ali zaklinjem vas, braćo, Gospodinom
Isusom Kristom i ljubavlju Duha: suborci mi budite u molitvama Bogu
upravljenima za me,

<span id="an_15:31">15:31</span> da umaknem onim nevjernima u Judeji i
da moja pomoć Jeruzalemu bude po volji svetima

<span id="an_15:32">15:32</span> te s Božjom voljom radosno dođem k vama
i s vama zajedno odahnem.

<span id="an_15:33">15:33</span> Bog mira sa svima vama! Amen.

<span id="an_16:1">16:1</span> Preporučujem vam Febu, sestru našu,
poslužiteljicu Crkve u Kenhreji:

<span id="an_16:2">16:2</span> primite je u Gospodinu kako dolikuje
svetima i priskočite joj u pomoć u svemu što od vas ustreba jer je i ona
bila zaštitnicom mnogima i meni samomu.

<span id="an_16:3">16:3</span> Pozdravite Prisku i Akvilu, suradnike
moje u Kristu Isusu.

<span id="an_16:4">16:4</span> Oni su za moj život podmetnuli svoj vrat;
zahvaljujem im ne samo ja nego i sve Crkve pogana.

<span id="an_16:5">16:5</span> Pozdravite i Crkvu u njihovoj kući.
Pozdravite ljubljenog mi Epeneta koji je prvina Azije za Krista.

<span id="an_16:6">16:6</span> Pozdravite Mariju koja se mnogo trudila
za vas.

<span id="an_16:7">16:7</span> Pozdravite Andronika i Juniju, rođake i
suuznike moje; oni su ugledni među apostolima i prije mene bili su u
Kristu.

<span id="an_16:8">16:8</span> Pozdravite Amplijata, ljubljenoga moga u
Gospodinu.

<span id="an_16:9">16:9</span> Pozdravite Urbana, suradnika moga u
Kristu, i ljubljenog mi Staha.

<span id="an_16:10">16:10</span> Pozdravite Apela, prokušanoga u Kristu.
Pozdravite Aristobulove.

<span id="an_16:11">16:11</span> Pozdravite Herodiona, rođaka moga.
Pozdravite Narcisove koji su u Gospodinu.

<span id="an_16:12">16:12</span> Pozdravite Trifenu i Trifozu koje se
trude u Gospodinu. Pozdravite ljubljenu Persidu koja se mnogo trudila u
Gospodinu.

<span id="an_16:13">16:13</span> Pozdravite Rufa, izabranika u
Gospodinu, i majku njegovu i moju.

<span id="an_16:14">16:14</span> Pozdravite Asinkrita, Flegonta, Herma,
Patrobu, Hermu i braću koja su s njima.

<span id="an_16:15">16:15</span> Pozdravite Filologa i Juliju, Nereja i
njegovu sestru, i Olimpu, i sve svete koji su s njima.

<span id="an_16:16">16:16</span> Pozdravite jedni druge cjelovom svetim.
Pozdravljaju vas sve Crkve Kristove.

<span id="an_16:17">16:17</span> Zaklinjem vas, braćo, čuvajte se onih
koji siju razdore i sablazni mimo nauk u kojem ste poučeni, i klonite ih
se.

<span id="an_16:18">16:18</span> Jer takvi ne služe Gospodinu našemu
Kristu, nego svom trbuhu te lijepim i laskavim riječima zavode srca
nedužnih.

<span id="an_16:19">16:19</span> Doista, vaša je poslušnost doprla do
sviju. Zbog vas se dakle radujem i htio bih da budete mudri za dobro, a
bezazleni za zlo.

<span id="an_16:20">16:20</span> Bog mira satrt će ubrzo Sotonu pod
vašim nogama. Milost Gospodina Isusa s vama!

<span id="an_16:21">16:21</span> Pozdravlja vas Timotej, suradnik moj, i
Lucije, Jason i Sosipater, rođaci moji.

<span id="an_16:22">16:22</span> Pozdravljam vas u Gospodinu ja,
Tercije, koji napisah ovu poslanicu.

<span id="an_16:23">16:23</span> Pozdravlja vas Gaj, gostoprimac moj i
cijele Crkve. Pozdravlja vas Erast, gradski blagajnik, i brat Kvart.

<span id="an_16:24">16:24</span> \#

<span id="an_16:25">16:25</span> Onomu koji vas može učvrstiti - po
mojem evanđelju i propovijedanju Isusa Krista, po objavljenju Otajstva
prešućenog drevnim vremenima,

<span id="an_16:26">16:26</span> a sada očitovanog i po proročkim
pismima odredbom vječnoga Boga svim narodima obznanjenog za poslušnost,
vjeru -

<span id="an_16:27">16:27</span> jedinomu Mudromu, Bogu, po Isusu
Kristu: Njemu slava u vijeke! Amen.

------------------------------------------------------------------------

[Next: 1 Corinthians](co1.md)
