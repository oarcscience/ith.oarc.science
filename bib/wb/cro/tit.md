[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](ti2)  [Next](plm.md) 

------------------------------------------------------------------------

### Croatian Bible: Titus

<span id="an_1:1">1:1</span> Pavao, sluga Božji i apostol Isusa Krista
poradi vjere izabranika Božjih i spoznanja istine usmjerene k pobožnosti

<span id="an_1:2">1:2</span> u nadi života vječnoga što ga, prije
vremena vjekovječnih, obeća Bog, On koji ne laže,

<span id="an_1:3">1:3</span> a u svoje doba očitova riječ svoju u
propovijedanju koje je meni povjereno po odredbi Spasitelja našega,
Boga:

<span id="an_1:4">1:4</span> Titu, pravomu sinu po zajedničkoj vjeri,
milost i mir od Boga i Krista Isusa, Spasitelja našega!

<span id="an_1:5">1:5</span> Poradi toga ostavih te na Kreti da urediš
preostalo te po gradovima postaviš starješine kako sam ti ja odredio:

<span id="an_1:6">1:6</span> je li tko besprigovoran, jedne žene muž,
jesu li mu djeca vjernici i ne pod optužbom raskalašenosti ili
nepokorna...

<span id="an_1:7">1:7</span> Jer nadstojnik kao Božji upravitelj treba
da bude besprigovoran: ne samoživ, ne jedljiv, ne vinu sklon, ni
nasilju, ni prljavu dobitku,

<span id="an_1:8">1:8</span> nego gostoljubiv, ljubitelj dobra, razuman,
pravedan, svet, uzdržljiv,

<span id="an_1:9">1:9</span> priljubljen uz vjerodostojnu riječ nauka da
može i hrabriti u zdravom nauku i uvjeravati protivnike.

<span id="an_1:10">1:10</span> Jer mnogi su nepokorni, praznorječni i
zavodnici, ponajpače oni iz obrezanja.

<span id="an_1:11">1:11</span> Njima treba začepiti usta jer cijele
domove prevraćaju naučavajući što ne bi smjeli, i to poradi prljava
dobitka.

<span id="an_1:12">1:12</span> Reče netko od njih, njihov vlastiti
prorok: "Krećani uvijek lašci, opake zvijeri, trbusi dangubni."

<span id="an_1:13">1:13</span> Svjedočanstvo je to istinito. Zato ih
karaj oštro da budu zdravi u vjeri,

<span id="an_1:14">1:14</span> da ne prianjaju uza židovske bajke i
propise ljudi koji se odvraćaju od istine.

<span id="an_1:15">1:15</span> Sve je čisto čistima; okaljanima pak i
nevjernima ništa čisto, nego su im okaljani i razum i savjest.

<span id="an_1:16">1:16</span> Ispovijedaju da Boga poznaju, ali djelima
ga niječu - odvratni, neposlušni i za koje god dobro djelo nepodesni.

<span id="an_2:1">2:1</span> Ti, naprotiv, govori što se priliči zdravu
nauku:

<span id="an_2:2">2:2</span> starci da budu trijezni, ozbiljni, razumni,
zdrave vjere, ljubavi, postojanosti;

<span id="an_2:3">2:3</span> starice isto tako - vladanja kakvo dolikuje
svetima: ne klevetnice, ne ropkinje mnogog vina, nego učiteljice dobra

<span id="an_2:4">2:4</span> da urazumljuju mlađe neka ljube svoje
muževe, djecu,

<span id="an_2:5">2:5</span> neka budu razumne, čiste, kućevne, dobre,
podložne svojim muževima da se riječ Božja ne bi pogrđivala.

<span id="an_2:6">2:6</span> Mladiće isto tako potiči da budu razumni.

<span id="an_2:7">2:7</span> U svemu se pokaži uzorom dobrih djela: u
poučavanju - nepokvarljivost, ozbiljnost,

<span id="an_2:8">2:8</span> riječ zdrava, besprigovorna da se onaj
nasuprot postidi nemajući o nama reći ništa zlo.

<span id="an_2:9">2:9</span> Robovi neka se svojim gospodarima u svemu
podlažu, ugađaju im, ne proturječe,

<span id="an_2:10">2:10</span> ne pronevjeruju, nego neka im iskazuju
svaku dobru vjernost da u svemu budu ures nauku Spasitelja našega, Boga.

<span id="an_2:11">2:11</span> Pojavila se doista milost Božja,
spasiteljica svih ljudi;

<span id="an_2:12">2:12</span> odgojila nas da se odreknemo bezbožnosti
i svjetovnih požuda te razumno, pravedno i pobožno živimo u sadašnjem
svijetu,

<span id="an_2:13">2:13</span> iščekujući blaženu nadu i pojavak slave
velikoga Boga i Spasitelja našega Isusa Krista.

<span id="an_2:14">2:14</span> On sebe dade za nas da nas otkupi od
svakoga bezakonja i očisti sebi Narod izabrani koji revnuje oko dobrih
djela.

<span id="an_2:15">2:15</span> To govori, zapovijedaj, karaj sa svom
vlašću. Nitko neka te ne prezire.

<span id="an_3:1">3:1</span> Podsjećaj ih da se podlažu poglavarstvima,
vlastima, da slušaju, da budu spremni na svako dobro djelo,

<span id="an_3:2">3:2</span> nikoga da ne pogrđuju, da budu neratoborni,
popustljivi, da očituju svaku blagost prema svim ljudima.

<span id="an_3:3">3:3</span> Jer i mi nekoć bijasmo nerazumni,
nepokorni, lutalice, robovi raznih požuda i naslada, živjeli smo u zlu i
zavisti, odvratni bili, mrzili jedni druge.

<span id="an_3:4">3:4</span> Ali kad se pojavila dobrostivost i
čovjekoljublje Spasitelja našega, Boga,

<span id="an_3:5">3:5</span> on nas spasi ne po djelima što ih u
pravednosti mi učinismo, nego po svojem milosrđu: kupelji novoga rođenja
i obnavljanja po Duhu Svetom

<span id="an_3:6">3:6</span> koga bogato izli na nas po Isusu Kristu,
Spasitelju našemu,

<span id="an_3:7">3:7</span> da opravdani njegovom milošću budemo, po
nadi, baštinici života vječnoga.

<span id="an_3:8">3:8</span> Vjerodostojna je ovo riječ i hoću da to
uporno tvrdiš te da oni koji su povjerovali Bogu uznastoje prednjačiti
dobrim djelima. To je dobro i korisno ljudima.

<span id="an_3:9">3:9</span> A ludih se raspra, i rodoslovlja, i svađa,
i sukoba zakonskih kloni: beskorisni su i isprazni.

<span id="an_3:10">3:10</span> S krivovjercem nakon prvoga i drugog
upozorenja prekini

<span id="an_3:11">3:11</span> znajući da je izopačen i da griješi: on
sam sebe osuđuje.

<span id="an_3:12">3:12</span> Kad pošaljem k tebi Artemu ili Tihika,
požuri se k meni u Nikopol jer sam odlučio ondje prezimiti.

<span id="an_3:13">3:13</span> Zenu, pravnika, i Apolona brižljivo
opremi da im ništa ne ponestane.

<span id="an_3:14">3:14</span> A i naši neka se uče prednjačiti dobrim
djelima u životnim potrebama da ne budu neplodni.

<span id="an_3:15">3:15</span> Pozdravljaju te svi koji su sa mnom.
Pozdravi one koji nas ljube u vjeri. Milost sa svima vama!

------------------------------------------------------------------------

[Next: Philemon](plm.md)
