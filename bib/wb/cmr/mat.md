[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](psa)  [Next](mar.md) 

------------------------------------------------------------------------

### Chamorro Bible: Matthew

<span id="an_1:1">1:1</span> LEBLON y rasan Jesucristo lajin David,
lajin Abraham.

<span id="an_1:2">1:2</span> Si Abraham jalilis si Ysaac; ya si Ysaac
jalilis si Jacob; ya si Jacob jalilis si Judas yan y mañeluña.

<span id="an_1:3">1:3</span> Ya si Judas jalilis, gui as Tamar, si Fares
yan si Sara; ya si Fares jalilis si Esrom; ya si Esrom jalilis si Aram;

<span id="an_1:4">1:4</span> Ya si Aram jalilis si Aminadab; ya si
Aminadab jalilis si Naason; ya si Naason jalilis si Salmon;

<span id="an_1:5">1:5</span> Ya si Salmon jalilis, gui as Rahab, si
Boos; ya si Boos jalilis, gui as Rut, si Obed; ya si Obed jalilis si
Isai;

<span id="an_1:6">1:6</span> Ya si Isai jalilis si ray David; ya si ray
David jalilis si Salomon ni guinin güiya nii ampmam palaoan Urias;

<span id="an_1:7">1:7</span> Ya si Salomon jalilis si Roboam; ya si
Roboam jalilis si Abias; ya si Abias jalilis si Asa;

<span id="an_1:8">1:8</span> Ya si Asa jalilis si Josafat; ya si Josafat
jalilis si Joram; ya si Joram jalilis si Osias;

<span id="an_1:9">1:9</span> Ya si Osias jalilis si Joatam; ya si Joatam
jalilis si Acas; ya si Acas jalilis si Esequias;

<span id="an_1:10">1:10</span> Ya si Esequias jalilis si Manases; si
Manases jalilis si Amon; ya si Amon jalilis si Josias;

<span id="an_1:11">1:11</span> Ya si Josias jalilis si Joaquim; si
Joaquim jalilis si Jeconias, yan y mañeluña anae manmacone guiya
Babilonia.

<span id="an_1:12">1:12</span> Ya mapos y manmacone guiya Babilonia, si
Jeconias jalilis si Salatiel; si Salatiel jalilis si Sorobabel;

<span id="an_1:13">1:13</span> Ya si Sorobabel jalilis si Abiud; si
Abiud jalilis si Eliaquim; si Eliaquim jalilis si Asor;

<span id="an_1:14">1:14</span> Si Asor jalilis si Sadog; si Sadog
jalilis si Achim; si Achim si Eliud;

<span id="an_1:15">1:15</span> Si Eliud jalilis si Eleasar; si Eleasar
jalilis si Matan; si Matan jalilis si Jacob;

<span id="an_1:16">1:16</span> Si Jacob jalilis si José, asaguan Maria,
na finañago si Jesus na mafanaan si Cristo.

<span id="an_1:17">1:17</span> Enao mina todo y generasion desde as
Abraham asta as David, catotse sija na generasion; ya desde as David
asta manmacone guiya Babilonia, catotse na generasion; ya desde qui
manmacone guiya Babilonia asta as Cristo, catotse na generasion.

<span id="an_1:18">1:18</span> ¶ Y mafañagon Jesucristo taegüine: Y
nanaña as Maria, nobian José, antes de ujadaña, güiya esta masoda
mapotgue pot y Espiritu Santo.

<span id="an_1:19">1:19</span> Ya si José asaguaña, sa mauleg na taotao,
ti malago pinelo güe gui ninamamajlao, lao malagoña upinelo güe gui
secreto.

<span id="an_1:20">1:20</span> Ya anae jajajaso este, mato para güiya y
angjet Señot, anae jagüife gui minaegoña, na ilegña: José, lajin David,
chamo maañao na unresibe si Maria asaguamo, sa y gaegue guiya güiya y
linilis Espiritu Santo.

<span id="an_1:21">1:21</span> Ya ufañago un laje ya ufanaan si Jesus;
sa güiya unafanlibre y taotaoña nu y isaoñija.

<span id="an_1:22">1:22</span> Todo sija masusede para umacumple y esta
jasangan y Señot pot y profeta, ni ilegña:

<span id="an_1:23">1:23</span> Estagüe, un vitgen na umapotgue, ya
ufañago un laje ya ufanaan si Emanuel, na comoqueilegña na si Yuus
gaegue guiya jita.

<span id="an_1:24">1:24</span> Anae magmata si José gui minaegoña,
jafatinas taegüije y tinago y angjet, ya jaresibe y asaguaña.

<span id="an_1:25">1:25</span> Ya ti matungo asta qui mañago ni lajiña
finenana; ya nae y naanña si Jesus.

<span id="an_2:1">2:1</span> YA mafañago si Jesus guiya Betlehem Judea
gui jaanin ray Herodes, estagüe y manfaye na manmato guinin y sancatan
para Jerusalem,

<span id="an_2:2">2:2</span> Ylegñija: mangue y ray Judios, ni mafañago?
Sa y estreyasña inlie gui sancatan ya manmatojam para inadoragüe.

<span id="an_2:3">2:3</span> Ya anae jajungog este, si ray Herodes,
inistotba yan todo y taotao Jerusalem locue.

<span id="an_2:4">2:4</span> Ya anae maagange todo y prinsipen mamale
yan y escriba sija güije na tano, manfinaesen mano nae mafañago si
Cristo.

<span id="an_2:5">2:5</span> Sija ilegñija: Iya Betlehem Judea; sa
taegüine y munjayan matugue pot y profeta:

<span id="an_2:6">2:6</span> Ya jago Betlehem, tano Juda, ada ti
sendiquique jao gui entalo y prinsipen Juda, sa iya jago nae ujuyong y
magalaje, para upasto y taotaojo, Israel.

<span id="an_2:7">2:7</span> Entonses si Herodes, anae jaagang y manfaye
gui secreto, jaquequetungo guiya sija, ngaean y estreyas nae malie.

<span id="an_2:8">2:8</span> Ya Jatago sija para Betlehem, ilegña: Janao
fanmalag ayo guato ya inalula manmamaesen pot y patgon; yaguin esta
inseda, insangane yo; ya jufato locue ya juadora güe.

<span id="an_2:9">2:9</span> Ya anae munjayan jajungog y sinangan ray,
manmapos; ya estagüe y estreyas ni y jalie gui sancatan, na mofona gui
menañija asta qui mato ya sumaga gui anae estaba y patgon.

<span id="an_2:10">2:10</span> Anae malie y estreyas, gosdangculo
minagofñija.

<span id="an_2:11">2:11</span> ¶ Anae manjalom gui guima, jasoda y
patgon yan y nanaña, as Maria, ya mandimo ya maadora; ya mababa y
güinajañija ya manae güe: oro, insenso, yan mira.

<span id="an_2:12">2:12</span> Ya manmasangane pot si Yuus gui güinife,
na ti ufanmalag as Herodes, manjanao para y tanoñija gui otro chalan.

<span id="an_2:13">2:13</span> ¶ Ya anae manmapos sija, y angjet y Señot
mato gui as José gui güinife, ya ilegña: Cajulo ya uncone y patgon yan
si nanaña, ya infanjanao para Egipto, ya infañaga güije, asta qui
guajojao sumangane; sa si Herodes jaaligao y patgon para umapuno.

<span id="an_2:14">2:14</span> Ya cajulo güe, ya jacone y patgon yan si
nanaña gui puenge ya manjanao para Egipto;

<span id="an_2:15">2:15</span> Ya sumaga güije asta que matae si
Herodes, sa para umacumple y sinangan y Señot pot y profeta, na ilegña:
Iya Egipto nae, juagang y Lajijo.

<span id="an_2:16">2:16</span> ¶ Si Herodes, anae jalie na mamofea güe
ni manfaye, gueflalalo ya manago na ufanmapuno todo y famaguon ni guaja
guiya Betlehem yan gui todo oriyaña ni dos años sacanñija para papa,
jaftaemanoja y tiempo anae ninatungo ni y manfaye.

<span id="an_2:17">2:17</span> Ayo nae macumple esta, ni y guinin
masangan pot y profeta Jeremias, na ilegña:

<span id="an_2:18">2:18</span> Inagang na majungog guiya Rama umagang,
tumangis yan cumasao na dangculo; si Raquel cumasao pot y famaguonña, ya
ti malago maconsuela sa manaegüe.

<span id="an_2:19">2:19</span> ¶ Anae esta matae si Herodes, mato y
angjet y Señot gui as José gui güinife, guiya Egipto,

<span id="an_2:20">2:20</span> Ya ilegña: Cajulo, cone y patgon yan si
nanaña, ya infanjanao para y tano Israel; sa matae y cumequepuno y
patgon.

<span id="an_2:21">2:21</span> Ayo nae cajulo ya jacone y patgon yan si
nanaña ya manmalag y tano Israel.

<span id="an_2:22">2:22</span> Ya jajungog na si Arquelao, güiya y ray
guiya Judea gui sagan tataña as Herodes, maañao malag guato; lao pot si
Yuus ninatungo güe claro gui güinifeña, mapos malag y tanon Galilea.

<span id="an_2:23">2:23</span> Ya anae mato, sumaga gui siuda na
mafanaan Nasaret; para ucumple y masanganña pot y profeta sija, na
umafanaan taotao Nasaret.

<span id="an_3:1">3:1</span> AYO sija na jaane, mato si Juan Bautista ya
sumetmon gui desierton Judea,

<span id="an_3:2">3:2</span> Ylegña: Fanmañotsot sa y raenon langet
jumijijot.

<span id="an_3:3">3:3</span> Sa esta güiya uje y guinin jasangan y
profeta Isaias, na ilegña: Inagang ni umagang gui desierto: Famauleg y
chalan y Señot, natunas y chalanña.

<span id="an_3:4">3:4</span> Y magaguña si Juan y pilon cameyo yan y
godeña cuero na jachaflileg gui senturaña, ya y naña y apacha sija yan y
miet jalom tano.

<span id="an_3:5">3:5</span> Ayo nae mapos malag para güiya, Jerusalem
yan Judea yan todo y tano gui oriyan Jordan,

<span id="an_3:6">3:6</span> Ya esta manmatagpange pot güiya, guiya
Jordan, jasangan claro y isaoñija.

<span id="an_3:7">3:7</span> ¶ Ya jalie megae na Fariseo yan Saduseo
sija na manmamaela para y tinagpangeña ya ilegña: Rasan culebla, jaye
jamyo fumanagüe na insujaye y binibo ni mamaela?

<span id="an_3:8">3:8</span> Fanmamatinas tinegcha digno ni y sinetsot.

<span id="an_3:9">3:9</span> Ya chamiyo jumajaso sumangan gui
sanjalommiyo, na si Abraham tatata; ya guajo sumangane jamyo, na siña si
Yuus janacajulo este sija na acho famaguon gui as Abraham.

<span id="an_3:10">3:10</span> Pago, esta locue y gachae gaegue na
mapolo gui jale y trongcon jayo sija; ya todo y trongcon jayo ni ti
manogcha mauleg, umautut ya umapolo gui guafe.

<span id="an_3:11">3:11</span> Guajo magajet jutagpange jamyo nu y janom
para minañotsot, lao y mamamaela gui tateco, mas guaja ninasiñaña qui
guajo: y sapatosña ti mauleg yo na jupula; güiya infantinagpange ni
Espiritu Santo yan y guafe.

<span id="an_3:12">3:12</span> Y abanicoña gaegue gui canaeña, ya
unagasgas y tablaña, ya unaetnon y triguña jalom gui jalom camalin, ya
usonggue y pajan trigo gui taejinecog na guafe.

<span id="an_3:13">3:13</span> ¶ Anae mato si Jesus guinin Galilea,
malag Jordan gui as Juan para utinagpange.

<span id="an_3:14">3:14</span> Lao si Juan ti malago, ilegña: Nesesita
yo matagpange pot jago, enaojao na mamaela guiya guajo?

<span id="an_3:15">3:15</span> Inepe as Jesus ilegña: Diejaloja, sa
taegüenao mauleg para utacumple y todo na tininas. Ayo nae pinelo.

<span id="an_3:16">3:16</span> Ya si Jesus, anae munjayan matagpange,
cajulo gusisija guine y janom, y langet mababa pot güiya ya malie y
Espiritun Yuus tumunog calang paluma y sumaga gui jiloña.

<span id="an_3:17">3:17</span> Ya estagüe, un vos guinin y langet na
ilegña: Estagüiya y lajijo ni y guefyajo.

<span id="an_4:1">4:1</span> AYO nae quinene si Jesus ni Espiritu para y
jalomtano para umatienta ni anite;

<span id="an_4:2">4:2</span> Ya estaba umayunat cuarenta na jaane yan
cuarenta na puenge ya despues ñalang.

<span id="an_4:3">4:3</span> Ya mato guiya güiya y manienienta, ya
ilegña: Yaguin jago lajin Yuus, tago este y acho ya ufamapan.

<span id="an_4:4">4:4</span> Güiya manope ilegña: Matugue esta: Ti y
panja uninalâlâ y taotao, lao y todo y sinangan ni y jumuyong gui pachot
Yuus.

<span id="an_4:5">4:5</span> Ayo nae ninamalofan ni anite gui santa na
siuda; pinelo gui jilo torren diquique, iyon y templo.

<span id="an_4:6">4:6</span> Y ilegña: Yaguin jago lajin Yuus, yutejao
güine papa, sa matugue esta: Y angjet sija uninadje ya unquinajat ni
canaeñija, para chaña y adengmo umatotpe contra y acho.

<span id="an_4:7">4:7</span> Si Jesus ilegña: Locue esta matugue, chamo
tietienta y Señot, Yuusmo.

<span id="an_4:8">4:8</span> Tumalo ninamalofan ni anite gui un sabana
na sentáquilo ya jafanue todo y raeno sija gui jilo y tano yan y
minagofñija,

<span id="an_4:9">4:9</span> Ya ilegña: Todo este sija junaejao yaguin
dumimojao ya unadora yo.

<span id="an_4:10">4:10</span> Ayonae si Jesus ilegña nu güiya: Janao
Satanas, sa matugue esta, y Señot Yuusmo na güiyaja unadora yan güiyaja
unsetbe.

<span id="an_4:11">4:11</span> Ayo nae diningo ni anite, ya y angjet
sija manmato ya masetbe güe.

<span id="an_4:12">4:12</span> ¶ Anae jajungog si Jesus na si Juan esta
mapongle, tumalo guato Galilea.

<span id="an_4:13">4:13</span> Ya jadingo Nasaret, mato Capernaum ya
sumaga gui oriyan tase gui oriyan tanon Sabulon yan Neftalim.

<span id="an_4:14">4:14</span> Para umacumple y guinin jasangan y
profeta Isaias, na ilegña:

<span id="an_4:15">4:15</span> Y tano Sabulon yan y tano Neftalim,
chalan tase yan para otro banda guiya Jordan, Galilea y Gentiles.

<span id="an_4:16">4:16</span> Ya y taotao sija nu y mañasaga gui
jemjom, dangculo na manana liniiñija; y ayo sija nu y mañasaga tanon
anineng y finatae, candet ufaninina.

<span id="an_4:17">4:17</span> ¶ Desde ayo jatutujon si Jesus sumetmon
ya ilegña: Fanmañotsot, sa y raenon langet jijijot.

<span id="an_4:18">4:18</span> ¶ Ya anae jumajanao si Jesus gui tasen
Galilea, jalie dos chumelo; si Simon mafanaan Pedro yan si Andres
cheluña, na janatutunog y lagua gui tase sa manpescadot.

<span id="an_4:19">4:19</span> Ya ilegña nu sija: Dalalag yo ya
junafanpescadot taotao jamyo.

<span id="an_4:20">4:20</span> Sija japolo y lagua sija ya madalalag
güe.

<span id="an_4:21">4:21</span> Anae jumanao güije, jalie otro dos
chumelo, si Santiago lajin Sebedeo, yan si Juan cheluña, gui sajyan yan
si tatañija as Sebedeo na jalememenda y laguañija; ya jaagang.

<span id="an_4:22">4:22</span> Sija enseguidas japolo y sajyan yan si
tatañija ya madalalag güe.

<span id="an_4:23">4:23</span> ¶ Ya jalilicue si Jesus iya Galilea
mamanagüe gui sinagoga sija ya sumetmetmon ni raenon y evangelio, ya
janafanjomlo todo y chetnot yan todo y pinite gui taotao;

<span id="an_4:24">4:24</span> Ya y matunaña matungo todo guiya Siria;
ya maquenenee güe guato todo manmalango, ni guaja todo clasen chetnot
yan pinite; y maninanite yan y manbababa yan y manparalitico; ya
janafanjomlo.

<span id="an_4:25">4:25</span> Ya madalalag güe linajyan taotao, guinin
Galilea, yan guinin Decapolis, yan guinin Jerusalem, yan guinin Judea,
yan y otro banda guiya Jordan.

<span id="an_5:1">5:1</span> ANAE jalie si Jesus y linajyan taotao,
cajulo gui un sabana, ya matachong; ya y disipuluña manmato guiya güiya.

<span id="an_5:2">5:2</span> Ya jababa y pachotña ya jafanagüe, ilegña:

<span id="an_5:3">5:3</span> Mandichoso y mamoble gui Espiritu, sa
uiyonñija y raenon langet.

<span id="an_5:4">5:4</span> Mandichoso y mantriste, sa sija
umanafanmagof.

<span id="an_5:5">5:5</span> Mandichoso y manmanso, sa sija ufanmaereda
ni y tano.

<span id="an_5:6">5:6</span> Mandichoso y manñalang yan manmajo ni
tininas, sa sija umanafanjaspog.

<span id="an_5:7">5:7</span> Mandichoso y manyóase, sa sija ufantinaca
ni minaase.

<span id="an_5:8">5:8</span> Mandichoso y mangasgas corasonñija, sa sija
ujalie si Yuus.

<span id="an_5:9">5:9</span> Mandichoso y fumatitinas y pas, sa sija
ufanmafanaan famaguon Yuus.

<span id="an_5:10">5:10</span> Mandichoso y manmapetsigue pot causa y
tininas; sa uiyonñija y raenon langet.

<span id="an_5:11">5:11</span> Mandichoso jamyo, yaguin manmamatdise
jamyo, yan manmapetsigue jamyo, yan manmasangane jamyo todo taelaye pot
y naanjo, ya manmandague.

<span id="an_5:12">5:12</span> Fanmagof, ya infansenmagof, sa y
premionmiyo gui langet sendangculo: sa taegüenaoja locue
manmapetsigueñija y profeta sija ni y antes di jamyo.

<span id="an_5:13">5:13</span> ¶ Jamyo y asigan y tano; ya yaguin y
asiga malingo y maaseña, jafa taemano manasne? taya baliña, na umayute
juyong ya umagacha ni y taotao.

<span id="an_5:14">5:14</span> Jamyo y candet y tano. Y siuda ni
maplanta gui jilo y tano táquilo ti siña umatog.

<span id="an_5:15">5:15</span> Taya candet umasonggue ya umapolo gui
papa un medida; lao umapolo gui candelero, ya umanainina todo y
mangaegue gui jalom guma.

<span id="an_5:16">5:16</span> Polo ya umanina y candetmiyo gui menan y
taotao sija, para ujalie y mauleg chechonmiyo, ya innamagof y tatanmiyo
ni y gaegue gui langet.

<span id="an_5:17">5:17</span> ¶ Chamiyo jumajaso na mato yo para
juyulang y tinago pat y profeta sija; ti mato yo para juyulang, lao para
jucumple.

<span id="an_5:18">5:18</span> Sa magajet jusangane jamyo, nu y langet
yan y tano ufalingo; lao ni un punto ni un pongpong gui tinago ufalingo,
asta qui güiya todo macumple.

<span id="an_5:19">5:19</span> Ya jayeja y yumulang uno güine gui
sendiquique na tinago, ya mamanagüe ni taotao, diquique umafanaan gui
raenon langet; lao jayeja y fumatinas ya mamanagüe umafanaan dangculo
gui raenon langet.

<span id="an_5:20">5:20</span> Sa guajo sumangane jamyo: na y
tininasmiyo yaguin ti mudongña qui y tininas y escriba yan y Fariseo
sija, ti siña jamyo manjalom gui raenon langet.

<span id="an_5:21">5:21</span> ¶ Injingogja y munjayan masangane sija
gui manmalofan na tiempo: Chamo famumuno, ya jayeja y mamuno, peligroña
gui juisio.

<span id="an_5:22">5:22</span> Lao guajo sumangane jamyo na jayeja y
lalalo ni cheluña, peligroña gui juisio, na jayeja y umalog ni cheluña,
taetiningo jao, peligroña gui tribunal, lao jayeja y umalog bababa jao,
peligroña gui guafen sasalaguan.

<span id="an_5:23">5:23</span> Yaguin unchule y ninaimo guato gui attat,
ya ayo nae unjaso na guaja linachimo gui chelumo;

<span id="an_5:24">5:24</span> Polo güije y ninaimo gui menan y attat,
ya unjanao finena ya inatungo yan y chelumo, ya ayo nae untalo guato ya
unnaenñaejon y ninaimo.

<span id="an_5:25">5:25</span> Atungo yan y contrariumo enseguidas,
mientros gaegue jamyo gui chalanmiyo, noseaja, y cotrariumo unenentrega
gui jues, ya y jues unenentrega gui ofisiat ya unmapolo gui preso.

<span id="an_5:26">5:26</span> Magajet jusangane jamyo: Seguro na ti
unjuyong güije, asta qui anapase y uttimo na coble.

<span id="an_5:27">5:27</span> ¶ Injingogja y munjayan masangan: Munga
umábale,

<span id="an_5:28">5:28</span> Ya guajo sumangane jamyo, na jayeja y
umatan y palaoan nu ábale na minalagoña, jafatinas yan güiya y ábale gui
jalom corasonña.

<span id="an_5:29">5:29</span> Yaguin y agapa na atadogmo uninapodong
jao, chule ya yute guiya jago; sa maulegña na ufalingo un pidaso guiya
jago, qui todo y tataotaomo umayute guiya sasalaguan.

<span id="an_5:30">5:30</span> Ya yaguin y agapa na canaemo uninapodong
jao, utut ya yute guiya jago; sa maulegña, na ufalingo un pidaso guiya
jago, qui todo y tataotaomo umayute guiya sasalagüan.

<span id="an_5:31">5:31</span> ¶ Munjayan locue masangan: Jayeja y
dumingo y asaguaña, umatugue y papet y inapattan umasagua.

<span id="an_5:32">5:32</span> Lao guajo sumangane jamyo, na y dumingo y
asaguaña ya ti pot inábale, jafatinas y ábale; ya jayeja y umasagua ayo
y umadingo, jafatinas y ábale.

<span id="an_5:33">5:33</span> ¶ Injingogja locue y munjayan masangane
sija gui manmalofan na tiempo: Munga manjula pot namaesa jao; lao
unfatinas ni y Señot gui jinilamo.

<span id="an_5:34">5:34</span> Lao guajo sumangane jamyo: Chamiyo
fanmanjujula pot jafa; ti pot y langet, sa raenon Yuus;

<span id="an_5:35">5:35</span> Ni pot y tano, sa sagan y adengña; ni pot
Jerusalem, sa siuda y dangculo na Ray;

<span id="an_5:36">5:36</span> Ni pot y ilumo unfanjula; sa ti siña y
gaponulo uno naapaca, ni uno naatulong.

<span id="an_5:37">5:37</span> Lao yaguin manguentos jamyo, alog:
Junggan, junggan; Aje, aje; sa yaguin mas qui este, taelaye jumuyong.

<span id="an_5:38">5:38</span> ¶ Injingogja y munjayan masangan: Atadog
yan atadog, nifen yan nifen,

<span id="an_5:39">5:39</span> Lao guajo sumangane jamyo: Chamiyo
fumatinas jafa contra y tinaelaye; yaguin jayejao pumatmada gui agapa na
fasumo, birayeja ni y otro.

<span id="an_5:40">5:40</span> Ya jayeja y munaquequemumojao ya jachule
y magagomo, nae locue y capamo.

<span id="an_5:41">5:41</span> Ya jayeja y umafuetsas jao na unjanao yan
güiya un miya; unjanao yan güiya dos.

<span id="an_5:42">5:42</span> Y gumagao jao, nae; ya y mumalago umayao
jao, chamo jao rumiuusa.

<span id="an_5:43">5:43</span> ¶ Injingogja y munjayan masangan: Guaeya
y tiguangmo ya chatlie y enemigomo.

<span id="an_5:44">5:44</span> Lao guajo sumangane jamyo: Guaeya y
enemigonmiyo; bendise y mumatdidise jamyo; fantinas mauleg ni y
chumatlie jamyo, tayuyute sija as Yuus ni y munamamajlao jamyo yan y
pumetsigue jamyo,

<span id="an_5:45">5:45</span> Para infanfamaguon y tatanmiyo ni y
gaegue gui langet, nu y janafanina y atdao gui jilo y manaelaye yan y
manmauleg; ya janauchan gui jilo y manunas yan y timanunas.

<span id="an_5:46">5:46</span> Sa yaguin inguaeya ayo y gumaeya jamyo,
jafa premionmiyo? Ada ti jafatinas locue taegüenao y publicano sija?

<span id="an_5:47">5:47</span> Yaguin unsaluda y mañelunmiyo, jafa
unfatinas mauleg? Ada ti jafatinas locue taegüenao y ti mangilisyano?

<span id="an_5:48">5:48</span> Nafangabales jamyo taegüije y tatanmiyo
ni y gaegue gui langet, cabales.

<span id="an_6:1">6:1</span> ADAJE ya chamiyo fumatitinas y limosnanmiyo
gui menan y taotao sija, para infanlinie; sa yaguin ti taegüenao, taya
premionmiyo gui tatanmiyo ni gaegue gui langet.

<span id="an_6:2">6:2</span> Yaguin unfatitinas y limosnamo, chamo na
catitiye trompeta gui menamo taegüije y jafatitinas y hipocrita sija gui
sinagoga, yan y plasa para uguaja minalagñija nu y taotao sija. Magajet
jusangane jamyo na esta guaja premioñija.

<span id="an_6:3">6:3</span> Lao jago, yaguin unfatitinas y limosnamo,
chamo natutungo y canaemo acagüe jafa checho y canaemo agapa.

<span id="an_6:4">6:4</span> Para ugaegue y limosnamo gui secreto, sa y
tatamo ni jalilie gui secreto, güiya umapase jao gui publico.

<span id="an_6:5">6:5</span> ¶ Ya yaguin manaetaejao, munga taegüije y
hipocrita, sa sija yanñija manmanaetae gui sinagoga yan y esquinan
chalan manotojgue para ufanmalie nu y taotao sija. Magajet na esta guaja
premioñija.

<span id="an_6:6">6:6</span> Lao jago, yaguin manaetaejao, jalom gui
aposentomo, ya juchum y pettamo, ya taetaye y tatamo ni y gaegue gui
secreto; sa y tatamo ni y jalilie gui secreto, güiya umapase jao gui
publico.

<span id="an_6:7">6:7</span> Yan manaetaejao chamo sumasangan un
sinangan megae na biaje na taebale, taegüije y Gentiles; jinasoñija na
ufanmajungog pot y megae sinanganñija.

<span id="an_6:8">6:8</span> Chamiyo fumatitinas taegüije iya sija; sa y
tatanmiyo jatungoja jafa innesesita antes qui ingagao güe.

<span id="an_6:9">6:9</span> Lao an manmanaetae jamyo taegüine:
Tatanmame na gaegue jao gui langet: umatuna y naanmo.

<span id="an_6:10">6:10</span> Umamaela y raenomo, umafatinas y
minalagomo jaftaemano gui langet taegüijija gui tano;

<span id="an_6:11">6:11</span> Naejam pago nu y cada jaane na agonmame;

<span id="an_6:12">6:12</span> Ya asiijam nu y dibenmame, taegüije yan
inasisie y dumidibejam sija;

<span id="an_6:13">6:13</span> Ya chamojam pumópolo na infanbasnag gui
tentasion, lao nafanlibrejam nu y taelaye; sa iyomo y raeno, yan y
ninasiña, yan y minalag para taejinecog na jaane; Amen.

<span id="an_6:14">6:14</span> Sa yaguin inasie y umisagüe jamyo:
maninasiija locue jamyo as tatanmiyo ni gaegue gui langet.

<span id="an_6:15">6:15</span> Lao yaguin ti unasie ayo sija y umisagüe
jamyo, ti infaninasie locue ni tatanmiyo nu y isaomiyo.

<span id="an_6:16">6:16</span> ¶ Yaguin umayuyunatjao, munga taegüije y
hipocrita nu y triste na mata, jaago y matañija, para ufanmatungo ni
taotao sija na manayunat. Magajet jusangane jamyo, na esta guaja
premioñija.

<span id="an_6:17">6:17</span> Lao jago, yaguin umayunat jao, palalae y
ilumo, ya unfagase y matamo;

<span id="an_6:18">6:18</span> Para munga malilie nu y taotao sija na
umayuyunat jao, lao si tatamoja ni y gaegue gui secreto; ya si tatamo,
ni jalilie gui secreto, güiya uninapase gui publico.

<span id="an_6:19">6:19</span> ¶ Chamiyo fannanaetnon güinaja para jamyo
gui tano, mano nae y poliya yan y lamas uyinamag, yan y saque sija
uyulang yan uchule;

<span id="an_6:20">6:20</span> Lao fannaetnon güinaja para jamyo gui
langet, mano nae ni y poliya ni y lamas ti uyinamag, ya ni y saque sija
ti uyulang yan ti uchule.

<span id="an_6:21">6:21</span> Sa manoja nae gaegue y güinajanmiyo,
ayoja nae gaegue locue y corasonmiyo.

<span id="an_6:22">6:22</span> Y candet y tataotao y atadog; yaguin y
gasgas atadogmo, todo y tataotaomo ubula y manana.

<span id="an_6:23">6:23</span> Lao yaguin y taelaye na atadogmo, todo y
tataotaomo jomjom, Sa yaguin y manana ni y gaegue guiya jago jomjom,
jafa na gosdangculo na jinemjom!

<span id="an_6:24">6:24</span> ¶ Taya ni uno siña sumetbe dos amo; sa
jachatlie y uno, ya jaguflie y otro; pat jadalalag y uno ya jadespresia
y otro. Ti siña jamyo insetbe si Yuus yan y güinaja.

<span id="an_6:25">6:25</span> Enao mina jusangane jamyo: Chamiyo
fanmanjajaso pot y jaaninmiyo; jafa para incano, pat jafa para inguimen;
ni pot para innaminagago y tataotaomiyo. Ada ti bale mas y linâlâmo qui
y nengcano, yan y tataotaomo qui y magago?

<span id="an_6:26">6:26</span> Atanja y pajaro gui langet; ti
manmanananon, ni ti manmangongoco, ni ti manmanrecocoje jalom gui
camalin; sa si tatamoja gui langet munafañochocho. Ada ti mangaebalotña
jamyo qui sija?

<span id="an_6:27">6:27</span> Ya jaye guiya jamyo, yaguin manjaso, siña
jataluye y linecaña un codo?

<span id="an_6:28">6:28</span> Ya jafa jamyo na manmanjajaso pot magago?
Jasoja y lirio sija gui fangualuan, jaftaemano manlâlâñiñija; ti
manmachochocho ya ti manmajijila.

<span id="an_6:29">6:29</span> Lao jusangane jamyo, na si Salomon yan
todo y minalagña, ti minagago parejo yan uno güine sija.

<span id="an_6:30">6:30</span> Yanguin si Yuus janaminagago y chaguan
gui fangualuan; sa pago gaegue, ya agupa machule ya mapolo gui jetno,
ada ti mas jamyo inninaminagago, taotao jamyo na didide jinengguenmiyo?

<span id="an_6:31">6:31</span> Enao mina, chamiyo jumajaso umalog:
Jafajit tacano, pat jafajit taguimen, pat jafajit magaguta?

<span id="an_6:32">6:32</span> Sa todo este sija na güinaja, jaaliligao
y Gentiles; ya y tatanmiyo gui langet jatungoja na innesesita todo este
sija na güinaja.

<span id="an_6:33">6:33</span> Lao aligao fenena y raenon Yuus, yan y
tininasña; ya despues todo este sija na güinaja infanmataluye.

<span id="an_6:34">6:34</span> Chamiyo jumajaso y para agupa, sa y para
agupa güiyaja güe ujaso. Basta para y cada y jaane y inalulaye.

<span id="an_7:1">7:1</span> CHAMIYO fanmanjusga para ti infanmajusga.

<span id="an_7:2">7:2</span> Sa taemanoja yan manmajusga yan manmañogne
jamyo, taegüijija locue infanmajusga; ya taemanoja y minedidamiyo,
taegüijija locue infanmamediye.

<span id="an_7:3">7:3</span> Sa jafa muna unlilie y migo gui atadog y
chelumo, ya ti unjajaso y jayo gui atadogmo?

<span id="an_7:4">7:4</span> Jafa taemano unalog nu y chelumo: Maela ya
junajanao enao y migo gui atadogmo; ya enagüija y jayo gui atadogmo?

<span id="an_7:5">7:5</span> Hipocrita! Najanao finenana y jayo gui
atadogmo? ya ayo nae siña ungueflie yan para unnajanao y migo gui atadog
y chelumo.

<span id="an_7:6">7:6</span> ¶ Chamiyo numanae y galago nu y santos, ni
inpelo y perlasmiyo gui menan y babue; sa no seaja ujagacha nu y
patasñija ya ujabira sija ya infanyenabalag jamyo.

<span id="an_7:7">7:7</span> ¶ Gagao ya infanmanae; aligao ya inseda;
yajo ya infanmababaye.

<span id="an_7:8">7:8</span> Sa jayeja y mangagao, uresibe; ya y
manaligao, usoda; ya y manyajo, umababaye.

<span id="an_7:9">7:9</span> Ya jayeja guiya jamyo, yaguin uguinagao nu
y lajiña pan, ada unnae acho?

<span id="an_7:10">7:10</span> Pat yaguin uguinagao un güijan, ada unnae
un serpiente?

<span id="an_7:11">7:11</span> Ombre manaelaye jamyo, intingo numae
mauleg na ninae y famaguonmiyo; ada ti mas y tatanmiyo, ni y gaegue gui
langet, unnae mauleg na güinaja todo ayo y gumagaogüe?

<span id="an_7:12">7:12</span> Enao mina, jaftaemano y malagomiyo na y
taotao ufatitinas nu jamyo, taegüijija infatitinas locue nu sija; sa
este y lay yan y profeta sija.

<span id="an_7:13">7:13</span> ¶ Jalom gui maiot na potta, sa y feda na
potta ya micanpo y chalan nu y jumananaogüe y finalingo, ya megae sija y
fumapoposgüe.

<span id="an_7:14">7:14</span> Sa y maiot na potta ya dalalae na chalan
y jumananaogüe y linâlâ, ya didide sija y sumosoda.

<span id="an_7:15">7:15</span> ¶ Adaje jamyo nu y ti manmagajet na
profeta, ni ufanmato guiya jamyo maninagagon quininilo, lao y
sanjalomñija mangaegue lobo na mañaque.

<span id="an_7:16">7:16</span> Injatingo pot y tinegchañija. Ada y
taotao ufañule ubas guine y títucan jayo, pat igos guine y títucan
chaguan?

<span id="an_7:17">7:17</span> Taegüijija todo y mauleg na trongcon
jayo, siempre mauleg tinegchaña; lao y taelaye na trongcon jayo, siempre
taelaye tinegchaña.

<span id="an_7:18">7:18</span> Ti siña y mauleg na trongcon jayo
manogcha taelaye; ni y taelaye na trongcon jayo manogcha mauleg.

<span id="an_7:19">7:19</span> Todo y trongcon jayo ni ti manogcha
mauleg, umautut ya umayute gui guafe,

<span id="an_7:20">7:20</span> Enao mina pot y tinegchañija, injatingo.

<span id="an_7:21">7:21</span> ¶ Ti todo y umalog nu guajo: Señot!
Señot! ujalom gui raenon langet; lao ayo y fumatinas y minalago y
tatajo, ni y gaegue gui langet.

<span id="an_7:22">7:22</span> Megae, güije na jaane, ualog nu guajo:
Señot! Señot! ada ti inprofetisa pot y naanmo, yan innajanao y anite pot
y naanmo, yan infatinas megae námanman na chocho pot y naanmo?

<span id="an_7:23">7:23</span> Ya ayo nae jusangane sija, ni y magajet
ti jutungo jamyo, fanjanao guiya guajo, jamyo manmamatitinas inechong.

<span id="an_7:24">7:24</span> ¶ Enao mina jayeja y jumungog este sija y
sinanganjo ya fumatinas, güiya parejo yan y méjnalom na taotao, na
jafatinas y guimaña gui jilo acho;

<span id="an_7:25">7:25</span> Ya utunog y ichan, yan ufanmato y sadog,
yan ufanmanguaefe y manglo, ya ubinate ayo na guma ya ti upodong, sa
mafatinas gui jilo acho.

<span id="an_7:26">7:26</span> Lao jayeja y jumungog este sija y
sinanganjo, ya ti fumatinas, güiya parejo yan y bábaba na taotao na
jafatinas y guimaña gui jilo unae;

<span id="an_7:27">7:27</span> Ya utunog y ichan yan ufanmato y sadog,
yan ufanmanguaefe y manglo ya ubinate ayo na guma, ya upodong; ya
gosdangculo y pinedongña.

<span id="an_7:28">7:28</span> Ya susede, anae munjayan este sija
jasangan si Jesus, ninafanmanman y linajyan taotao sija nu y doctrinaña.

<span id="an_7:29">7:29</span> Sa jafanagüe sija, calang uno ni
gaeninasiña, lao ti calang y escriba sija.

<span id="an_8:1">8:1</span> YA anae tumunog güe guinin y sabana,
madalalag güe dangculo na linajyan taotao.

<span id="an_8:2">8:2</span> Ya estagüe na mato un ategtog ya tinayuyut
güe ilegña: Señot, yaguin malagojao, siña unnagasgas yo.

<span id="an_8:3">8:3</span> Ya jaestira y canaeña ya japacha ya ilegña:
malagoyo, gasgasjao! Ya enseguidas y ategtog gasgas.

<span id="an_8:4">8:4</span> Ayo nae ilegña si Jesus: Adaje ya chamo
fañangangane ni jaye; lao falag y pale ya unfanue nu jago, ya unchule y
ninae ni manago si Moises para testimonioñija.

<span id="an_8:5">8:5</span> ¶ Ya anae jumalom si Jesus guiya Capernaum,
mato guiya güiya un senturion guinagao güe,

<span id="an_8:6">8:6</span> Ya ilegña: Señot, y tentagojo gaegue
guiyajame na umaason sa malango paralitico, ya gogosninachatsaga sa
adit.

<span id="an_8:7">8:7</span> Ya ilegña nui guiya: Bae jufato ya
junajomlo.

<span id="an_8:8">8:8</span> Lao senturion manope ya ilegña: Señot, ti
siña na guajojao junafato gui papa atufjo, lao sanganja un palabra ya
ujomlo y tentagojo.

<span id="an_8:9">8:9</span> Sa guajo locue un taotao gui papa ninasiña,
ya guaja sendalojo gui papa ninasiñajo; ya yaguin ilegco nu este na
taotao: Janao, ya jumanao; yan ilegco ni otro: Maela, ya mamaela, yan
ilegco ni tentagojo: Chogüe este, ya jachogüe.

<span id="an_8:10">8:10</span> Ya anae jajungog si Jesus, ninamanman, ya
ilegña nu y dumadalalag güe: Magajet jusangane jamyo, na tayayo nae
mañoda ni este na dangculon jinenggue guiya Israel!

<span id="an_8:11">8:11</span> Ya guajo sumangane jamyo, na ufanmato
megae guine y sancatan, yan guine y sanlichan; ya ufanmatachong yan si
Abraham yan si Ysaac yan si Jacob gui raenon langet;

<span id="an_8:12">8:12</span> Lao y famaguon y raeno ufanmayute gui
sumanjiyong gui jemjom; ya ayo nae uguaja cumasao yan checheg nifen.

<span id="an_8:13">8:13</span> Entonses si Jesus ilegña nu y senturion:
Janao, parejoja y unjonggue, umafatinas guiya jago; ya y tentagoña
jumonlo güije na ora.

<span id="an_8:14">8:14</span> ¶ Ya anae mato si Jesus gui guiman Pedro,
jalie y suegran Pedro na umaason gui cama, sa guaja calenturaña.

<span id="an_8:15">8:15</span> Ya japacha canaeña; ya pinelo ni
calentura: ya cajulo ya jasetbe sija.

<span id="an_8:16">8:16</span> Ya anae esta pupuenge, maconie güe megae
na maninanite, ya janajanao guiya sija todo y anite pot y sinanganña,
yan janafanjomlo todo y manmalango.

<span id="an_8:17">8:17</span> Para umacumple y esta masangan pot y
profeta Isaias, na ilegña: Güiya chumule y chetnotta yan cumacatga y
pinitita.

<span id="an_8:18">8:18</span> ¶ Ya anae jalie si Jesus y linajyan
taotao gui oriyaña, manago na ufanmalag y otro banda y sadog.

<span id="an_8:19">8:19</span> Ya mato un escriba ya ilegña nu güiya:
Maestro, judalalag jao mano y malagomo guato.

<span id="an_8:20">8:20</span> Ya si Jesus ilegña nu güiya: Y sora sija
guaja liyangñija, ya y pajaro gui langet guaja chenchonñija: lao y Lajin
taotao taya mano nae unaason y iluña.

<span id="an_8:21">8:21</span> Ya otro uno gui disipuluña ilegña nu
güiya: Señot, nae yo lisensia ya jujanao finena ya jujafot y tatajo.

<span id="an_8:22">8:22</span> Ya si Jesus ilegña nu güiya: Dalalag yo;
ya polo ya y manmatae ufanjinafot ni y mangaematae.

<span id="an_8:23">8:23</span> ¶ Ya anae jumalom gui un sajyan, y
disipuluña sija madalalag güe.

<span id="an_8:24">8:24</span> Ya dangculo na pagyo mato gui tase ya y
sajyan tinatampe nu y napo sija; ya güiya mamaegoja.

<span id="an_8:25">8:25</span> Ya manmato guiya güiya y disipuluña ya
mayajogüe ilegñija: Señot, nafanlibrejam sa manmalingojam!

<span id="an_8:26">8:26</span> Güiya ilegña nu sija: Jafa na manmaañao
jamyo, taotao na didide jinengguenmiyo? Ayo nae cajulo ya jachoma y
manglo yan y tase, ya dangculo na minalinao guaja.

<span id="an_8:27">8:27</span> Ya y taotao sija manmanman, ya ilegñija;
jafa este na taotao na y manglo yan y tase maoosgueja güe?

<span id="an_8:28">8:28</span> ¶ Ya anae mato gui otro banda gui tano y
taotao Gadara sija, umasoda yan dos na gaemanganite na manguine y
naftan, yan mangosnamaañao y jechurañija; ya taya siña malofan güije na
chalan.

<span id="an_8:29">8:29</span> Ya estagüe, na manaagang ilegñija: Para
jafajam nu jago Lajin Yuus? Matojao güine para usapetjam antes di y
tiempo?

<span id="an_8:30">8:30</span> Ya chago guiya sija estaba un manada na
gosmegae na babue mañochocho.

<span id="an_8:31">8:31</span> Y anite sija matayuyutgüe ilegñija:
Yaguin unyutejam juyong, najanaojam na fanmalag ayo y babue sija.

<span id="an_8:32">8:32</span> Ya ilegña nu sija: Janao. Ya sija
manjuyong ya, manmalag gui jalom y manadan babue; ya, estagüe, todo y
babue manmalago papa gui un didog na lugat, asta y jalom tase, ya
manmatae gui janom tase.

<span id="an_8:33">8:33</span> Y munafañochocho y babue manmalago ya
manmalag y siuda, ya jasangan todo y guaja, ya jafa susede yan y
mangaemanganite.

<span id="an_8:34">8:34</span> Ya, estagüe, todo y siuda manjanao para
ufanasoda yan si Jesus, ya anae maliigüe, matayuyutgüe na ujanao gui
tanoñija.

<span id="an_9:1">9:1</span> YA jumalom gui un batco, mapos güe, ya
malag y otro banda ya mato gui suidaña.

<span id="an_9:2">9:2</span> Ya, estagüe, sija na manmangongone güe un
malango, umaason gui cama sa paralitico; ya anae jalie si Jesus y
jinenggueñija, ilegña nu y paralitico: Angoco lajijo; y isaomo unmaasie.

<span id="an_9:3">9:3</span> Ya estagüe sija palo escriba na ilegñija
gui sanjalomñija: Este chumatfino contra si Yuus.

<span id="an_9:4">9:4</span> Ya anae jatungo si Jesus y jinasoñija,
ilegña: Jafa na manmanjajaso jamyo taelaye gui corasonmiyo?

<span id="an_9:5">9:5</span> Sa jafa mas guse masangan: Y isaomo
unmaasie: pat masangan: Cajulo ya unfamocat?

<span id="an_9:6">9:6</span> Lao para intingoja na y Lajin taotao guaja
ninasiñaña, gui jilo tano, para umaasie isao; (ayo nae ilegña nu y
paralitico), Cajulo, chule y camamo ya unjanao para iyajamyo.

<span id="an_9:7">9:7</span> Ayo nae cajulo ya mapos para iyasija.

<span id="an_9:8">9:8</span> Ya anae malie nu y linajyan taotao,
ninafanmanman, ya manamalag si Yuus, sa mannae nu ayo na ninasiña gui
taotao sija.

<span id="an_9:9">9:9</span> ¶ Ya anae malofan si Jesus güije, jalie un
taotao na matatachong gui bancon y tributo, na y naanña si Mateo, ya
ilegña nu güiya, Dalalagyo. Ya cajulo ya dinalalag güe.

<span id="an_9:10">9:10</span> Ya susede anae estaba güe, matachong
chumochocho gui jalom guma, estagüe, sija megae na publicano yan
manisao, manmato ya mañija manmatachong gui lamasa yan si Jesus yan y
disipuluña sija.

<span id="an_9:11">9:11</span> Ya anae malie este nu y Fariseo sija,
ilegñija nu y disipuluña: Sa jafa y maestronmiyo na mañisija mañocho yan
y publicano yan y manisao?

<span id="an_9:12">9:12</span> Lao anae jajungog ayo, ilegña: Y
manaechetnot ti janesesita medico: lao y manmalango.

<span id="an_9:13">9:13</span> Janao ya inquetungo jafa este: Minaase
malagojo, ya ti inefrese; sa ti mato yo para juaagang y manunas, lao y
manisao para ufanmañotsot.

<span id="an_9:14">9:14</span> ¶ Ayo nae y disipulon Juan manmato guiya
güiya ya ilegñija: Jafa jame yan y Fariseo sija na manayuyunat megae; ya
y disipulumo ti manayuyunat?

<span id="an_9:15">9:15</span> Ya ilegña si Jesus nu sija: Siña y
mangachong y nobio, mantriste yaguin mañisijaja yan y nobio? Lao ufato y
jaane, na y nobio umacone guiya sija, ya ayo nae ufanayunat.

<span id="an_9:16">9:16</span> Taya ni un taotao lumimendanñaejon y
nuebo na magago gui mamagagonñañajeon ni y bijo; sa ayo na lemenda usuja
gui magago, ya y minatitegña sentaelaye.

<span id="an_9:17">9:17</span> Ni umasajguane locue y nuebo na bino gui
bijo na boteyan cuero sa y boteyan cuero umafag ya umachuda y bino, ya
manmalingo y boteyan cuero; lao umasajguane y nuebo na bino gui nuebo na
boteyan cuero, ya uchamaog y dos.

<span id="an_9:18">9:18</span> ¶ Mientras jasangangane sija ni este,
estagüe, un magas na mato ya inadoragüe ilegña: Y jagajo matae
tiampmanja; lao nije ya maela ya unpolo y canaemo gui jiloña ya ulâlâ.

<span id="an_9:19">9:19</span> Ya cajulo si Jesus ya dinalalag güe, yan
y disipuluña locue.

<span id="an_9:20">9:20</span> ¶ Ya, estagüe, un palaoan na malango nu y
minilalag y jâgâ, esta dose años, mato gui tateña ya japacha y madoblan
y magaguña;

<span id="an_9:21">9:21</span> Sa ilegña gui sumanjalomña: Yaguin
jupachaja y magaguña, jujomlo.

<span id="an_9:22">9:22</span> Lao si Jesus jabiragüe ya anae malie güe
ilegña: Jagajo, angoco, y jinengguemo unninajomlo. Ya y palaoan
ninajomlo desde ayo na ora.

<span id="an_9:23">9:23</span> Ya anae mato si Jesus gui guima ayo na
magas, ya jalie y mandadandan nu y flauta yan y taotao sija manboruruca,

<span id="an_9:24">9:24</span> Ylegña: Fañuja; sa y patgon palaoan ti
mamatae, lao mamaego. Ya mabutleagüe.

<span id="an_9:25">9:25</span> Lao y taotao sija anae mañuja, güiya
mapos jalom, ya jamantiene canaeña; ya y patgon palaoan cajulo.

<span id="an_9:26">9:26</span> Ya malofan este na fama todo güije na
tano.

<span id="an_9:27">9:27</span> ¶ Anae mafapos si Jesus güije, madalalag
güe dos taotao na bachet na umaagang ilegñija: Gaease nu jame, jago,
Lajin David.

<span id="an_9:28">9:28</span> Ya anae mato guato gui jalom guma,
manmato guiya güiya y dos bachet, ya si Jesus ilegña nu sija: Injenggue
na guajo siña jufatinas este? Ya sija ilegñija: Junggan Señot.

<span id="an_9:29">9:29</span> Ayo nae japacha y atadogñija ya ilegña:
Parejoja y jinengguenmiyo umafatinas.

<span id="an_9:30">9:30</span> Ya y atadogñija manmababa. Ya si Jesus
jagosencatga ilegña. Adaje ya chamiyo munatutungo ni uno.

<span id="an_9:31">9:31</span> Lao anae manmapos sija, manafamta y
famaña todo güije na tano.

<span id="an_9:32">9:32</span> ¶ Ya anae manmapos sija; estagüe, machule
guiya güiya un taotao na udo, na gaeanite.

<span id="an_9:33">9:33</span> Anae ninajanao y anite y udo cumuentos.
Ya y linajyan taotao ninafanmanman ya ilegñija: Taya este nae malie
guiya Israel.

<span id="an_9:34">9:34</span> Lao y Fariseo sija ilegñija: Pot y
ninasiña y prinsipen anite, janajanao y anite sija.

<span id="an_9:35">9:35</span> Ya jalilicue si Jesus todo y siuda sija
yan y sengsong, mamananagüe gui guima Yuusñija, ya jasesetmon y
ebangelion y raeno, yan janafanmamagong todo y chetnot yan todo y pinite
gui taotao sija.

<span id="an_9:36">9:36</span> ¶ Anae jalie y linajyan taotao, ninamaase
nu sija, sa manadingo ya manmachalapon calang y quinilo nu y taya
pastotñija.

<span id="an_9:37">9:37</span> Ayo nae ilegña nu y disipuluña: Magajet
na y cosecha megae: lao y manfáfachocho didide.

<span id="an_9:38">9:38</span> Tayuyut y Señot y cosecha ya utago y
manfáfachocho gui cosechaña.

<span id="an_10:1">10:1</span> AYO nae jaagang y dose na disipuluña, ya
janae ninasiñañija contra y manaplacha na espiritu, para ujayute juyong;
yan unafanmagong todo y chetnot, yan todo y manpinite.

<span id="an_10:2">10:2</span> Ya y naan y dose apostoles sija este
sija: Y finenana, si Simon na mafanaan si Pedro, yan si Andres cheluña:
si Santiago, lajin Sebedeo, yan si Juan cheluña;

<span id="an_10:3">10:3</span> Si Felipe, yan si Bartolome; si Tomas,
yan si Mateo y publicano; si Santiago, lajin Alfeo, yan si Lebeo, na y
apiyiduña si Tadeo;

<span id="an_10:4">10:4</span> Si Simon Selote, yan si Judas Iscariote,
ni y umintrega güe locue.

<span id="an_10:5">10:5</span> Este y dose sija mantinago as Jesus na
ufanjanao ya maninencatga ilegña: Chamiyo fanmalag y chalan y Gentiles;
yan y siuda y Samaritano sija chamiyo fanjajalom:

<span id="an_10:6">10:6</span> Lao gosmauleg para ufanmalag y malingo na
quinilo gui guima Israel.

<span id="an_10:7">10:7</span> Anae manjanao jamyo, setmon ya alog: Y
raenon langet mato jijot.

<span id="an_10:8">10:8</span> Nafanjomlo y manmalango, nafan gasgas y
manategtog, nafangajulo y manmatae, nafanjanao y anite sija: pot grasia
na inresibe, fanmannae pot grasia.

<span id="an_10:9">10:9</span> Chamiyo fannanaetnon oro ni salape ni
coble gui betsanmiyo;

<span id="an_10:10">10:10</span> Ni tengguang para y chalan, ni dos na
magago ni sapatos, ni baston; sa y fafáchocho jamerese y nengcanoña.

<span id="an_10:11">10:11</span> Yan todo na siuda, pat songsong na
manjalom jamyo, guesaligao jaye mumerese, ya fañaga güije asta qui para
infanjanao.

<span id="an_10:12">10:12</span> Yaguin manjalom jamyo gui guima,
saluda.

<span id="an_10:13">10:13</span> Yaguin y guima jamerese, y pasmiyo
usaga guiya güiya; lao yaguin ti jamerese, y pasmiyo utaloja guato guiya
jamyo.

<span id="an_10:14">10:14</span> Ya jayeja y ti rumesibe jamyo, yan ti
jaecungog y sinanganmiyo, fanjanao güije na guma pat suida, ya insacude
contra sija todo y petbos gui adengmiyo.

<span id="an_10:15">10:15</span> Magajet jusangane jamyo: Y mas mauleg
para y tano Sodoma yan Gomora gui jaanin sentensia, qui para ayo na
siuda.

<span id="an_10:16">10:16</span> ¶ Estagüe, na guajo jamyo tumago,
calang quinilo gui entalo lobo sija; fanmalate calang y serpiente sija,
yan y fanmanso calang y paluma sija.

<span id="an_10:17">10:17</span> Adaje jamyo nu y taotao sija; sa
infaninentrega gui inetnon ofisiat, ya infanmasaolag gui sinagogañija;

<span id="an_10:18">10:18</span> Ya infanmacone guato gui menan magalaje
yan ray pot y naanjo, para testimonio contra sija yan y Gentiles.

<span id="an_10:19">10:19</span> Lao yaguin manmaentrega jamyo, chamiyo
jumajaso jafa para insangan; so ayoja na ora infanmanae jafa para
insangan.

<span id="an_10:20">10:20</span> Sa ti jamyo infanguentos, lao y
Espiritun y Tatanmiyo ni y cumuecuentos gui jalommiyo.

<span id="an_10:21">10:21</span> Y cheloja uinentrega y cheluña para
umapuno, ya y tata y lajiña: ya y famaguon ufangajulo contra tatañija,
ujanamapuno.

<span id="an_10:22">10:22</span> Ya todo infanchinatlie pot y naanjo;
lao y sumigue asta y uttimo, güiya ucajulo gui langet.

<span id="an_10:23">10:23</span> Lao yaguin manmapetsigue jamyo gui un
suida, fanmalag y otro: sa magajet jusangane jamyo, na ti infanmunjayan
manjanao todo gui siudan Israel, asta qui mato y Lajin taotao.

<span id="an_10:24">10:24</span> Y disipulo, ti dangculoña qui y
maestro, yan y tentago qui y amuña.

<span id="an_10:25">10:25</span> Bastaja y disipulo yaguin parejoja y
maestruña, ya y tentago yaguin parejoja y amuña. Sa yaguin y tata gui
guima mafanaan Beetsebub, cuanto mas y familiana?

<span id="an_10:26">10:26</span> Chamiyo fanmaañao; sa taya matatampe,
para ti umalie: yan manaatog para ti umatungo.

<span id="an_10:27">10:27</span> Todo sija y jusangane jamyo gui jemjom,
sanganñaejon gui manana: ya todo sija y injingog gui talanga,
sanganñaejon desde y jilo guma.

<span id="an_10:28">10:28</span> Ya chamiyo fanmaañao ni upinino y
tataotao; sa ti siña japuno y ante: lao fanmaañaoñao ni ayo y siña
yumute y tataotao yan y ante guato guiya sasalaguan.

<span id="an_10:29">10:29</span> Ada ti mabende dos gorrión na pájaro
pot un coble? yan ni uno guiya sija upodong gui tano sin utungo si
tatanmiyo.

<span id="an_10:30">10:30</span> Y gaponulonmiyo locue esta todo
manmatufong.

<span id="an_10:31">10:31</span> Chamiyo fanmaañao; sa mas manbaliñaja
jamyo qui y megae na pájaro.

<span id="an_10:32">10:32</span> Jayeja y sumanganyo gui menan taotao,
güajo locue jusangangüe gui menam y tatajo ni gaegue gui langet.

<span id="an_10:33">10:33</span> Ya jayeja y pumuneyo gui menan taotao
sija, guajo locue jupune güe gui menan y tatajo ni y gaegue gui langet.

<span id="an_10:34">10:34</span> ¶ Chamiyo jumajaso na mato yo para
jupolo pas gui tano: ti matoyo para jupolo pas, lao espada.

<span id="an_10:35">10:35</span> Sa mato yo para jupolo inaguaguat y
laje contra y tataña, ya y jaga contra y nanaña, ya y yetna contra y
suegraña.

<span id="an_10:36">10:36</span> Ya y enemigoñija mangaegueja guiya
sija.

<span id="an_10:37">10:37</span> Y gumaeya y tataña pat y nanaña mas qui
guajo, ti ufanmerese nu guajo; ya y gumaeya y lajiña pat y jagaña mas
qui guajo, ti ufanmerese nu guajo.

<span id="an_10:38">10:38</span> Ya, y ti chumule y quiluusña ya
udalalagyo, ti ufanmerese nu guajo.

<span id="an_10:39">10:39</span> Y sumoda y linâlâña, ufinalingaeguan;
ya y finalingaeguan ni y linâlâña pot y naanjo, güiya usoda.

<span id="an_10:40">10:40</span> ¶ Y rumisibe jamyo, jaresibeja yo; ya y
rumisibeyo, jaresibeja y tumagoyo.

<span id="an_10:41">10:41</span> Y rumesibe un profeta pot y naan
profeta, uresibe y premion profeta; ya y rumesibe y taotao tunas pot y
naan y taotao tunas, uresibe y premion y taotao tunas.

<span id="an_10:42">10:42</span> Ya masquesea jayeja y numae uno güine
nu este sija y mandiquique, unoja bason janom ni y fresco, pot y naan y
disipulo, magajet jusangane jamyo na ti ufalingo y premiuña.

<span id="an_11:1">11:1</span> YA anae munjayan jatago si Jesus y dose
disipuluña, jumanao para ufamanagüe, yan usetmom gui siudañija.

<span id="an_11:2">11:2</span> Anae jajungog si Juan, gui guima presuña,
y finatinas Jesucristo; jatago. dos gui disipuluña,

<span id="an_11:3">11:3</span> Ya ilegña: Jago ayo y para ufato pat
infanmannanggajam otro?

<span id="an_11:4">11:4</span> Ya manope si Jesus ilegña: Janao ya
innatungo si Juan todo ni y liniimiyo yan y jiningogmiyo.

<span id="an_11:5">11:5</span> Y bachet manmanlie, y mancojo manmamocat,
y manategtog mangasgas, y mananga manmanjungog: y manmatae manafangajulo
ya y mamoble manmasangane ni y evangelio.

<span id="an_11:6">11:6</span> Ya dichoso y ti sumasoda lugat para
umatompo guiya guajo.

<span id="an_11:7">11:7</span> ¶ Anae manmapos sija, jatutujon si Jesus
sumangan si Juan gui linajyan taotao. Jafa injanagüe jamyo para inlie
gui desierto? un trongcon piao na ninamayeyengyong ni y manglo?

<span id="an_11:8">11:8</span> Pat, jafa injanagüe jamyo para inlie? un
taotao na minagagon fino na magago? Estagüe, sija y manminagagon fino na
magago, mangaegue gui guima y ray sija.

<span id="an_11:9">11:9</span> Lao pot jafa injanagüe jamyo? Para inlie
un profeta? Junggan, jusangane jamyo, mas qui y profeta.

<span id="an_11:10">11:10</span> Sa este yuje y munjayan matugue:
Estagüe na junajanao y taotao y tinagojo gui menan matamo, para
ufamauleg y chalanmo gui menamo.

<span id="an_11:11">11:11</span> Magajet jusangane jamyo, na ti ucajulo
gui entalo y manmafañañago gui famalaoan, uno mas dangculo qui si Juan
Bautista; lao y mas diquique gui raenon langet mas dangculo qui güiya.

<span id="an_11:12">11:12</span> Ya desde y jaanin Juan Bautista asta
pago, y raenon langet gaeninasiña; ya y manmatatnga sija uamot.

<span id="an_11:13">11:13</span> Sa todo y profeta sija, yan y lay,
japrofetisa asta si Juan.

<span id="an_11:14">11:14</span> An manmalago jamyo inresibe; güiya si
Ilias ni y umamaela.

<span id="an_11:15">11:15</span> Y gaetalanga para unfanjungog, güiya
ujungog.

<span id="an_11:16">11:16</span> ¶ Lao jaye nae juacompara este na rasa?
Manparejo yan y famaguon ni manmatatachong gui plasa ya jaagang y
mangachongñija,

<span id="an_11:17">11:17</span> Ya ilegñija: Indandane jamyo flauta, ya
ti manbaela jamyo, manuugong jamyo lao ti manatanges jamyo.

<span id="an_11:18">11:18</span> Sa mato si Juan ya ti chumocho ni
gunimen, ya ilegñija: Gaeanite güe.

<span id="an_11:19">11:19</span> Ya mato y Lajin taotao ya chumocho yan
gumimen, ya ilegñija: Estagüe un taotao na gachumocho, yan gagumimem,
amigon y publicano sija yan y manisao; lao y tiningo manacabales ni y
finatinasña.

<span id="an_11:20">11:20</span> ¶ Ayo nae jatutujon lumalalatde y siuda
sija nae guinin jafatinas sumenmegae na namanman Sa ti manmanjonggue,
ilegña:

<span id="an_11:21">11:21</span> Ayjao, Corasin! Ayjao, Betsaida! sa
yaguin iya Tiro yan Sidon nae mafatinas ayo y mannamanman ni y mafatinas
guiya jamyo, esta jagas manmañotsot gui silisio yan apo.

<span id="an_11:22">11:22</span> Lao guajo sumangane jamyo, na mas
songunon Tiro yan Sidon qui para jamyo gui jaanin y sentensia.

<span id="an_11:23">11:23</span> Ya jago, Capernaum, ni y jagas
manataquito jao asta y langet; unmayute jao papa sasalaguan; sa yaguin
iya Sodoma nae mojon mafatinas todo ayo y mannamanman ni jagas mafatinas
guiya jago, mangagaegueja mojon asta pago na jaane.

<span id="an_11:24">11:24</span> Lao guajo sumangane jamyo; na y mas
songunon tano Sodoma, qui para jago gui jaanin y sentensia.

<span id="an_11:25">11:25</span> ¶ Ayo na tiempo nae, manope si Jesus
ilegña: Grasias junaejao, Tata, Señot y langet yan y tano, sa
unnafanatog estesija gui manmalate yan manmejnalom, ya unfanue y
famaguon.

<span id="an_11:26">11:26</span> Taegüenaoja Tata: sa taegüenao y mauleg
gui liniimo.

<span id="an_11:27">11:27</span> Todo y güinaja jaentrega yo si Tata; ya
taya tumungo y Lajiña na si Tataja: ni taya tumungo, si Tata na y
lajiñaja, ya ayoja y lajiña malagoña unafanungo.

<span id="an_11:28">11:28</span> ¶ Maela guiya guajo todo y manyayas,
yan y menoson, ya guajo junafandescansa.

<span id="an_11:29">11:29</span> Polo y yugojo gui jilomiyo, ya
infaneyag guiya guajo, sa guajo manso yan umitde gui corasonjo; ya
infanmañoda descanso para y antinmiyo.

<span id="an_11:30">11:30</span> Sa y yugojo mañana, ya y catgaco
ñajlalang.

<span id="an_12:1">12:1</span> AYO na tiempo nae jumajanao si Jesus un
sabalo na jaane gui entalo mais ya y disipuluña manñalang, ya jatutujon
manmañule ni espiga ya jacano.

<span id="an_12:2">12:2</span> Ya anae jalie y Fariseo sija, ilegñija:
Estagüe y disipulumo na jafatitinas y ti mauleg para umafatinas gui
sabalo na jaane.

<span id="an_12:3">12:3</span> Ya güiya ilegña nu sija: Ada ti untaetae,
jafa finatinasña si David, anae ñalang yan y mangachogña?

<span id="an_12:4">12:4</span> Jaftaemano jumalom gui guimayuus, ya
jacano y pan proposision sija, na ti cabales güiya ucano, ni y
mangachongña; lao para y mamaleja?

<span id="an_12:5">12:5</span> Pat, ada ti untaetae gui lay, na y jaanin
y sabado, gui templo y mamale sija japrofana y sabado, ya taya isaoñija?

<span id="an_12:6">12:6</span> Guajo sumangane jamyo, uno mas dangculo
qui y templo gaegue güine.

<span id="an_12:7">12:7</span> Lao yaguin intingo jafa este ilelegña,
Minaase malagojo, ti inefrese, ti insangan mojon contra y manaeisao.

<span id="an_12:8">12:8</span> Sa y Señot y sabado y Lajin taotao.

<span id="an_12:9">12:9</span> ¶ Ya anae jumanao güije malag y
gumayusñija;

<span id="an_12:10">12:10</span> Ya estagüe un taotao na majlog y
canaeña; ya mafaesen ilegñija: Ada mauleg para jita na infanamte gui
sabado? para umafaaela güe.

<span id="an_12:11">12:11</span> Ya güiya ilegna: Jafa taotao guaja gui
entalo miyo yaguin guaja un quinilo na podong gui joyo, gui jaanin
sabalo, ada ti uestira y canaeña ya jochule?

<span id="an_12:12">12:12</span> Ada ti mas baliña un taotao qui un
quinilo? Pot este, cabales na umafatinas mauleg gui jaanin sabado.

<span id="an_12:13">12:13</span> Ayo nae ilegña ni y ayo na taotao: Juto
y canaemo; ya jajuto ya finamauleg talo parejo yan y otro.

<span id="an_12:14">12:14</span> ¶ Ayo nae y Fariseo sija manjanao, ya
manafaesen entre sija contra güiya para umapuno güe.

<span id="an_12:15">12:15</span> Lao anae jatungo ai Jesus, mapos güije;
ya madalalag güe linajyan taotao, ya janafanjomlo todosija.

<span id="an_12:16">12:16</span> Ya güiya guefmanencatga, na chañija
munamatutungo güe.

<span id="an_12:17">12:17</span> Para umacumple y esta munjayan masangan
pot y profeta Isaias, ilegña:

<span id="an_12:18">12:18</span> Estagüiya y tentagojo ni y juayig, y
güinaeyaco ni y janamagof y antijo: na jupoluye ni y Espiritujo gui
jiloña, ya jasangane Gentiles y juisio.

<span id="an_12:19">12:19</span> Ti upotfia, ni uagang; ya taya ni uno
ujiningog y inagangña gui chalan.

<span id="an_12:20">12:20</span> Ti umayulang y piao ni mayamag ni
umapuno y mechan dangis ni y aasa asta qui machule y juisio para y
guinana.

<span id="an_12:21">12:21</span> Ya pot y naanña, manmannanangga y
Gentiles.

<span id="an_12:22">12:22</span> ¶ Ya machuliegüe guato un inanite, na
bachet yan udo, ya janajomlo; ayo nae cumuentos y udo yan manlie.

<span id="an_12:23">12:23</span> Ya todo y taotao sija ninafanmanman, ya
ilegñija: Ada ti este yuje y lajin David?

<span id="an_12:24">12:24</span> Lao y Fariseo sija jajungog ya
ilegñija: Este ti uyute juyong y anite, yaguin ti pot Beetsebub, magas y
anite sija.

<span id="an_12:25">12:25</span> Ya si Jesus, anae jatungo y jinasoñija,
ilegña: Todo y raeno umadibide contra güiyaja uyulang; ya cada guma, pat
siuda, umadibide contra güiyaja, ti usaga.

<span id="an_12:26">12:26</span> Yaguin si Satanas jayute juyong si
Satanas, güiya umadibide contra güiyaja, ya jaftaemano y raenoña sumaga?

<span id="an_12:27">12:27</span> Yanguin guajo pot si Beetsebub juyuyute
juyong y anite sija; pot jaye y famaguonmiyo, fanyinite sija juyong? Pot
ayo, sija ufanjuesmiyo.

<span id="an_12:28">12:28</span> Yanguin pot y Espiritun Yuus, juyute
juyong y anite sija, magajet na esta mato guiya jamyo y raenon Yuus.

<span id="an_12:29">12:29</span> Sajafa? Jaftaemano siña un taotao
jumalom gui guima y matatnga na taotao ya uyulang todo y güinajaña,
yanguin ti jagode finenana y matatnga? Ayo nae siña jayulang y guimaña.

<span id="an_12:30">12:30</span> Y ti jumajame, contrariujo güe; ya y ti
rumecoje güe guiya guajo, güiya umachalapon.

<span id="an_12:31">12:31</span> ¶ Pot enao na jusangane jamyo: Todo
isao yan y chatfino contra si Yuus, umasie y taotao sija; lao y chatfino
contra y Espiritu, ti umaasie y taotao.

<span id="an_12:32">12:32</span> Ya jayeja y cumuentos contra y Lajin
taotao, umaasie; lao jayeja y cumuentos contra y Espiritu Santo, ti
umaasie, ni este na tiempo, ni y ayo na mamamaela.

<span id="an_12:33">12:33</span> Fatinas mauleg na trongcon jayo, yan y
tinegchaña mauleg; pat fatinas taelaye na trongcon jayo, yan taelaye y
tinegchaña; sa pot y tinegchaña, y jayo esta matungo.

<span id="an_12:34">12:34</span> O rasan culebla! jafa taemano jamyo na
manaelaye siña manguentos mauleg, lo sa gui minegae y guaja gui corason,
sinasangan y pachot.

<span id="an_12:35">12:35</span> Y mauleg na taotao, nu y mauleg na
güinaja gui corasonña, mauleg chinileleña; lao y taelaye na taotao, nu y
taelaye na güinaja gui corasonña, taelaye chinileleña.

<span id="an_12:36">12:36</span> Lao guajo sumangane jamyo, na todo y
finijo na taesetbe ya jasasangan y taotao sija, janesesita ufanmannae
cuenta gui jaanin y sentensia.

<span id="an_12:37">12:37</span> Sa pot y finomo na unmanatunas jao, yan
pot y finomo na unmasentensia jao.

<span id="an_12:38">12:38</span> ¶ Ayo nae manmanope y escriba yan y
Fariseo sija ilegñija: Maestro manmalagojam na inlie un señatmo.

<span id="an_12:39">12:39</span> Ya güiya manope ilegña nu sija: y
generasion manaelaye yan manábale manmanaliligao y señat, lao taya señat
ufanmanae, na y señat Jonas profeta.

<span id="an_12:40">12:40</span> Sa taegüenaoja si Jonas sumaga tres na
jaane yan tres na puenge gui jalom y tiyan y bayena, ayo locue mina y
Lajin taotao, usaga tres na jaane yan tres na puenge gui jalom corason y
tano.

<span id="an_12:41">12:41</span> Y taotao Ninibe ufangajulo gui juisio
yan este na generasion, ya ufanmasentensia, sa sija manmañotsot ni y
setmon Jonas; ya estagüeja, uno güine na lugat na mas dangculo qui si
Jonas.

<span id="an_12:42">12:42</span> Y raena gui sancatan ucajulo gui juisio
yan este na generasion ya ufanmasentensia, sa mato guine y uttimon tano,
para uecungog y tiningo Salomon, ya estagüeja uno güine na lugat na mas
dangculo qui si Salomon.

<span id="an_12:43">12:43</span> Yanguin y áplacha na espiritu jumanao
gui taotao, mamomocat gui anglo na lugat, ya jaaliligao nae udescansa,
lao ti mañoda.

<span id="an_12:44">12:44</span> Ayo nae ilegña: Jutalo guato para y
iyajame ni anae guine ayoyo. Ya anae mato guato, jasoda taesinajguan,
binale yan maadotna.

<span id="an_12:45">12:45</span> Ayo nae mapos, ya mangone talo
gachongña siete na espiritu na mas taelaye qui güiya, ya manjalom ya
mañaga güije; ya mas taelaye uttimoña yuje na taotao qui y finenaña.
Taegüineja locue ujumuyong este na generasion y manaelaye.

<span id="an_12:46">12:46</span> ¶ Ya anae estaba güe cumuecuentos yan y
taotao sija; estagüe, si nanaña, yan y mañeluña mangaegue gui
sumanjiyong, na manmalago na umacuentuse güe.

<span id="an_12:47">12:47</span> Ya ilegña uno: Estagüe, si nanamo, yan
y mañelumo gui sumanjiyong, na manmalago na umacuentuse jao.

<span id="an_12:48">12:48</span> Ya güiya jaope ayo y sumangan este, ya
ilegña: Jaye nanajo yan jaye mañelujo?

<span id="an_12:49">12:49</span> Ya jajuto y canaeña gui disipuluña, ya
ilegña: Estagüe, y nanajo yan y mañelujo.

<span id="an_12:50">12:50</span> Sa todo ayo y fumatinas y minalago y
Tatajo ni y gaegue gui langet, este güiya chelujo laje, yan chelujo
palaoan, yan nanajo.

<span id="an_13:1">13:1</span> AYO na jaane, jinanaoña si Jesus gui
guima, matachong gui oriyan tase.

<span id="an_13:2">13:2</span> Ya mato guiya güiya dangculo na linajyan
taotao; ya jumalom güe gui un batco, ya matachong; ya todo y linajyan
taotao manmatachong gui oriyan unae.

<span id="an_13:3">13:3</span> Ya jacuentuse sija megae na acomparasion,
ilegña: Estagüe y tátanom na jumuyong para ufananom.

<span id="an_13:4">13:4</span> Ya anae manananom, palo gui semiya
manpodong gui oriyan chalan, ya manmato y pájaro sija ya macano.

<span id="an_13:5">13:5</span> Palo gui semiya manpodong gui jilo acho
na lugat, na ti megae odaña; ya doco ti apmam, sa ti tadong papa gui
eda.

<span id="an_13:6">13:6</span> Lao anae manina y atdao, mansinenggue sa
taejale, ya ninamalayo.

<span id="an_13:7">13:7</span> Ya palo mamodong gui entalo títuca sija
ya mandoco y títuca ya chiniguet.

<span id="an_13:8">13:8</span> Ya palo manpodong gui mauleg na oda, ya
manmanogcha; y uno siento, y otro sesenta, y otro treinta.

<span id="an_13:9">13:9</span> Y gaetalanga para ufanjungog, güiya
ujungog.

<span id="an_13:10">13:10</span> Ayo nae manmato y disipuluña sija ya
ilegñija: Jafajao na cumuecuentuse sija pot acomparasion sija?

<span id="an_13:11">13:11</span> Ya güiya manope ilegña. Sa esta
manmanae jamyo, para intingo y misterion y raenon langet, lao sija ti
ufanmanae.

<span id="an_13:12">13:12</span> Sa jayeja y guaja, umanae para uguaja
mas; lao ayo y taya iyoña, achog uguaja y iyoña, umachule.

<span id="an_13:13">13:13</span> Enaomina jucuentuse sija pot
acomparasion; sa y manmanaatan, ya ti manmanlie, ya manecungog, ya ti
manmanjujungog, ni ujatungo.

<span id="an_13:14">13:14</span> Y ya sija nae umacumple y sinangan
Isaias ni ilegña: Anae manmanjujungog, ujungog ya ti utungo; ya anae
manmanaatan, ufanmanlie, ya ti ujasiente.

<span id="an_13:15">13:15</span> Sa y corasonñija este na taotao sija
manmacat, ya y talangañija mapot manmanjungog, ya y atadogñija
jajujuchom; para chañija fanmanlilie ni atadogñija, yan ufanmanjungog ni
talangañija, ya ujatungo ni corasonñija, ya ujatolaeca sija, ya guajo
junajomlo sija.

<span id="an_13:16">13:16</span> Lao mandichoso y atadogmiyo, sa
manmanlie, yan y talanganmiyo sa manmanjungog.

<span id="an_13:17">13:17</span> Sa magajet jusangane jamyo, na megae na
profeta, yan manunas na taotao jagasja manmalago na ujalie y liniinmiyo,
ya ti jalie; yan ujajungog y jiningogmiyo, ya ti jajungog.

<span id="an_13:18">13:18</span> ¶ Ecungog jamyo y acomparision y
tátanom.

<span id="an_13:19">13:19</span> Jayeja y umecungog y sinangan y raeno,
ya ti jatungo, mato y Taelaye ya janajanao y esta matanme gui corasonña.
Este yuje semiya ni y pedong gui oriyan chalan.

<span id="an_13:20">13:20</span> Ya ayo y matanme gui jilo acho na
lugat, este yuje y jumungog y sinangan, ya jaresibe ni y minagofña.

<span id="an_13:21">13:21</span> Lao taya jale guiya güiya, ya gaegue un
ratoja; sa anae mato y triniste yan minamajlao pot causan di y sinangan,
ti apmam matompo gui isao.

<span id="an_13:22">13:22</span> Ya ayo y matanme gui entalo títuca
sija; este yuje y jumungog y sinangan; lao y inadajiña ni y tano, yan
dinague ni güinaja, jañucot y sinangan ya sumaga sin tinegchaña.

<span id="an_13:23">13:23</span> Lao ayo y matanme gui mauleg na oda;
este yuje y jumungog y sinangan ya jatungo, ya manogcha locue; ya y
tinegchaña y uno siento, ya y otro sesenta, ya y otro treinta.

<span id="an_13:24">13:24</span> ¶ Otro acomparasion jasangane sija
ilegña: Y raenon langet parejoja yan un taotao ni manananom gui
fangualuanña, mauleg na semiya.

<span id="an_13:25">13:25</span> Ya y tiempo nae manmamaego y taotao
sija, mato y enemigo ya jatanme y taelaye na chaguan gui entalo y trigo,
ya mapos.

<span id="an_13:26">13:26</span> Ya anae mandoco y trigo ya manmanogcha,
y taelaye na chaguan mandoco locue.

<span id="an_13:27">13:27</span> Ya manmato y tentago y tatan familia ya
ilegñija nu güiya: Señot, ada ti mauleg na semiya tinanommo gui
fangualuanmo? Jafa mina guaja taelaye na chaguan?

<span id="an_13:28">13:28</span> Ylegña nu sija: Un enemigo fumatinas
este. Ya y tentagoña ilegñija nu güiya: Malagojao ya infanjanao ya
inchile?

<span id="an_13:29">13:29</span> Ylegña: Munga, sa no sea yaguin inchile
y taelaye na chaguan, innabineog locue y trigo.

<span id="an_13:30">13:30</span> Polo ya ufandaña mandoco sija na dos
asta y quineco; an mato y tiempon quineco, bae jualog ni para
ufanmangoco: Chile finena y taelaye na chaguan, ya inguede famanojo para
umasonggue; ya y trigo polo gui jalom y camalinjo.

<span id="an_13:31">13:31</span> ¶ Otro acomparasion sinangane sija
ilegña: Y raenon langet parejoja yan y pepitas y mostasa, ni jachule un
taotao ya jatanme gui fangualuanña.

<span id="an_13:32">13:32</span> Magajet na güiya mas diquique gui todo
y semiya sija; lao anae esta mandoco, güiya mas dangculo gui
manmagogulae, ya mamatrongconjayo, ya manmato sija y pájaron y aire, ya
manmamatinas y chenchon gui ramasña.

<span id="an_13:33">13:33</span> ¶ Otro acomparasion sinangane sija
ilegña: Y raenon langet, parejoja yan y libadura, ni y un palaoan
jachule ya janana gui tres medidan arina, asta qui todo manbolacho.

<span id="an_13:34">13:34</span> Todo estesija jasangan si Jesus pot
acomparasion gui linajyan taotao; ya taya jasangane sija sin
acomparasion.

<span id="an_13:35">13:35</span> Para umacumple y munjayan masangan pot
y profeta na ilegña: Jubaba y pachotto pot acomparasion: ya jusangan
güinaja sija ni manafanatog desde y plinantan y tano.

<span id="an_13:36">13:36</span> Ayo nae jadingo y linajyan taotao ya
mapos, ya jumalon gui guima; ya manmato guiya güiya y disipuluña sija,
ya ilegñija: Naclaruyejam ni y acomparasion y taelaye na chaguan gui
fangualuan.

<span id="an_13:37">13:37</span> Ya manope sija ilegña: Ayo y mananom
mauleg na semiya y Lajin taotao yuje.

<span id="an_13:38">13:38</span> Y fangualuan, y tano; y manmauleg na
semiya, y famaguon y raeno, ya y taelaye na chaguan y famaguon y
Maligno.

<span id="an_13:39">13:39</span> Y enemigo, ni y tumanme, y anitegüe; ya
y quineco, y jinecog y siglo; ya y para ufanmangone, y angjet sija.

<span id="an_13:40">13:40</span> Sa taegüenao machule y taelaye na
chaguan ya masonggue gui guafe, taegüijija locue y jinecog y siglo.

<span id="an_13:41">13:41</span> Ya utago y Lajin taotao y angjetña
sija; ya urecoje todo ayo sija y fumatitinas y tinempo, yan y
fumatitinas y tinaelaye;

<span id="an_13:42">13:42</span> Ya uyute gui jetnon guafe; ya ayo nae
uguaja tumanges, yan chegcheg nifen.

<span id="an_13:43">13:43</span> Ayo nae y manunas, ufanmanina calang y
atdao, gui raenon y Tatanñija. Y gaetalanga para ufanjungog, güiya
ujungog.

<span id="an_13:44">13:44</span> ¶ Y raenon langet locue, parejoja yan
un senguaguan na güinaja ni y mananana gui un fangualuan, ya un taotao,
anae jasoda, janana, ya mapos yan pot y minagofña jabende todo y iyoña
ya jafajan ayo na fangualuan.

<span id="an_13:45">13:45</span> ¶ Y raenon langet parejoja locue yan un
taotao ni manbebende, na manaliligao bonito na petlas:

<span id="an_13:46">13:46</span> Ya anae mañoda un petlas na senguaguan,
mapos ya jabende todo y güinajaña ya jafajan ayo.

<span id="an_13:47">13:47</span> ¶ Y raenon langet parejoja locue, yan
un lagua ni y mayute guato gui tase, ya mangone todo clase:

<span id="an_13:48">13:48</span> Ya anae esta bula, majala guato gui
oriyan unae; ya manmatachong, ya majoca y manmauleg ya masajguane gui
sajguanñija, ya y manaelaye mayute juyong.

<span id="an_13:49">13:49</span> Taegüinija locue y jinecog y siglo:
ufato y angiet sija ya ujanafanjanao y manaelaye gui entalo y manunas;

<span id="an_13:50">13:50</span> Ya ujayute gui jetnon guafe; ya ayo nae
uguaja güije tumanges, yan chegcheg nifen.

<span id="an_13:51">13:51</span> Ayo nae si Jesus ilegña nu sija:
Intingo todo estesija? Sija ilegñija nu guiya: Junggan.

<span id="an_13:52">13:52</span> Ya güiya ilegña nu sija: Pot este todo
escriba ni mafatinas disipulo gui raenon langet, parejoja yan y tatan un
familia, ni y jachuchule gui güinajaña bijo sija, yan nuebo sija.

<span id="an_13:53">13:53</span> ¶ Ya anae janafonjayan si Jesus todo
este sija na acomparasion, mapos güije.

<span id="an_13:54">13:54</span> Ya anae mato gui tanoña, mamanagüe gui
guimayuusñija, ya sija ninafanmanman, ya ilegñija: Guine mano nae
jumuyong este na tiningoña, ya este sija mandangculo na ninasiña?

<span id="an_13:55">13:55</span> Ada ti güiya este y lajin y catpintero?
Ada si nanaña ti mafanaan si Maria? yan y mañeluña, ti sija si Santiago,
si José, si Simon, yan si Judas?

<span id="an_13:56">13:56</span> Ya ada ti manjijita yan y mañeluña
palaoan? Guine mano nae uguaja este na taotao todo estesija? Ya guaja
guiya güiya disgusto.

<span id="an_13:57">13:57</span> Lao si Jesus ilegña nu sija: Y profeta
taya onraña, gui tanoña yan y guimaña; lao gaeonraña gui otro lugat.

<span id="an_13:58">13:58</span> Ya ti jafatinas güije megae na
mannamanman, sa taya jinengguenñija.

<span id="an_14:1">14:1</span> AYO na tiempo si Herodes y tetrarca
jajungog y faman Jesus;

<span id="an_14:2">14:2</span> Ya ilegña nu y tentagoña sija: Este si
Juan Bautista: güiya cajulo gui entalo y manmatae, enao mina mandangculo
na mannamanman jafatitinas guiya güiya.

<span id="an_14:3">14:3</span> ¶ Sa si Herodes esta jacone si Juan, ya
jagode, ya japolo gui calaboso, pot si Herodias, asaguan Felipe y
cheluña.

<span id="an_14:4">14:4</span> Sa si Juan ilegña nu güiya: Ti tunas na
un guaja jao nu este na palaoan.

<span id="an_14:5">14:5</span> Ya anae malago na upinino güe, maañao ni
y linajyan taotao; sa pineloñija na si Juan profeta güe.

<span id="an_14:6">14:6</span> Ya anae mato y jaanin y mafañagon
Herodes, y jagan Herodias bumaela gui talo, ya ninamagof si Herodes,

<span id="an_14:7">14:7</span> Ya pot este japromete ya manjula na
uninae todo y guinagaoña.

<span id="an_14:8">14:8</span> Ya güiya guinin umatungo finena an
nanaña, ya ilegña: Naeyo güine gui un plato ni y ilon Juan Bautista.

<span id="an_14:9">14:9</span> Ayo nae y ray ninatriste; lao pot causa y
juramentoña yan y mangachongña na mangaegue gui lamasa, manago na
umanae.

<span id="an_14:10">14:10</span> Ya, manago na umautot y ilon Juan gui
calaboso.

<span id="an_14:11">14:11</span> Ya machule guato y ilo gui un plato, ya
manae y patgon palaoan, ya güiya chumule para si nanaña.

<span id="an_14:12">14:12</span> Ya y disipuluña sija, manmato ya
machule y tataotaoña, ya majafot, ya manmapos, ya masangane si Jesus.

<span id="an_14:13">14:13</span> ¶ Ya anae jajungog este si Jesus, mapos
güije gui un batco para y desierto na lugat na sumajnge: ya anae
majungog ni y linajyan taotao sija, madalalague güe, manmamocatja desde
siuda sija.

<span id="an_14:14">14:14</span> Ya jumanao si Jesus, ya jalie y
dangculo na linajyan taotao: ya ninamaase ni ayo sija, ya janafanjomlo y
manmalango sija.

<span id="an_14:15">14:15</span> ¶ Ya anae estaba pupnenge güije na
jaane, manmato guiya güiya y disipuluña sija ya ilegñija; Este na lugat
desierto ya y tiempo esta ufalofan; tago y linajyan taotao ya ufanjanao,
ya ufanmalag y sengsong sija, ya ufanmamajan nañija.

<span id="an_14:16">14:16</span> Lao si Jesus ilegña nu sija: Taya
nesesida na sija ufanjanao: jamyo innae nañija.

<span id="an_14:17">14:17</span> Sija ilegñija nu güiya: Taya güine
guaja na sincoja na pan, ya dos na güijan.

<span id="an_14:18">14:18</span> Güiya ilegña: Chulieyofan güine mague.

<span id="an_14:19">14:19</span> Ya jatago y linajyan taotao na
ufanmatachong gui jilo chaguan, jachule y sinco na pan yan dos na güijan
ya jaatan julo y langet, ya jabendise: ya jaipe y pan ya janae y
disipulo sija, ya y disipulo janae y linajyan taotao.

<span id="an_14:20">14:20</span> Ya mañocho todos, ya manjaspog; ya anae
majoca y sebblan pedaso sija na maipe, bula dose na canastra.

<span id="an_14:21">14:21</span> Ya y mañocho sija, sinco mit na lalaje,
ti matufong y famalaoan yan y famaguon.

<span id="an_14:22">14:22</span> ¶ Enseguidas si Jesus janafanjalom y
disipuluña sija gui un batco, ya manjanao manmofona, manmalag y otro
bandan sadog, y tiempo nae güiya janafanjanao y linajyan taotao.

<span id="an_14:23">14:23</span> Ya anae munjayan jadespide y linajyan
taotao, cajulo gui un ogso na sumajnge, ya manaetae. Ya estaba gui
puenge, ya sumasaga güigüiyaja namaesa.

<span id="an_14:24">14:24</span> Lao y batco pago estaba gui talo gui
tase, pinapada ni napo, sa y manglo contra.

<span id="an_14:25">14:25</span> Ya y mina cuatro na guatdia gui puenge,
si Jesus jumanao para iyasija mamomocat gui jilo tase.

<span id="an_14:26">14:26</span> Ya anae malie ni disipuluña sija na
mamomocat gui jilo tase, ninafañatsaga, ya ilegñija: Fafañagüe este; ya
managang ni y minaañaoñija.

<span id="an_14:27">14:27</span> Enseguidas si Jesus cumuentos, ilegña
nu sija: Angoco jamyo; guajoyo; chamiyo fanmaaañao.

<span id="an_14:28">14:28</span> Ayo nae manope si Pedro ilegña: Señot,
yaguin jago, tago yo ya jufalag iyajago gui jilo janom.

<span id="an_14:29">14:29</span> Güiya ilegña: Maela. Ya tumunog si
Pedro gui batco, ya mamocat gui jilo janom para uguaguato gui as Jesus.

<span id="an_14:30">14:30</span> Lao anae jalie na dangculo na manglo,
ninamaañao; ya anae jatutujon dimafondo, jaagang, ilegña: Señot,
nalibreyo.

<span id="an_14:31">14:31</span> Ya enseguidas si Jesus jajuto mona y
canaeña, ya guiniut güe, ya ilegña nu güiya: Taotao na didide
jinengguemo! Sa jafa ti unjonggue?

<span id="an_14:32">14:32</span> Ya anae manjalom julo gui batco, y
manglo quieto.

<span id="an_14:33">14:33</span> Ayo nae y mangaegue gui batco, maadora
güe ilegñija: Magajet na jago Lajin Yuus.

<span id="an_14:34">14:34</span> ¶ Ya anae manmalofan gui tase, manmato
gui tano Genesaret.

<span id="an_14:35">14:35</span> Ya y taotao ayo na lugat anae matungo
güe, manmanago y oriyan todo ayo na tano, na umacone guato todo y
manmalango.

<span id="an_14:36">14:36</span> Ya magagao güe na upolo na umapacha y
madobbla y magaguña; ya todo y pumacha güe, guefjomlo sija.

<span id="an_15:1">15:1</span> AYO nae manmato gui as Jesus escriba yan
Fariseo sija, guiya Jerusalem, ya ilegñija:

<span id="an_15:2">15:2</span> Jafa disipulomo na ti jaosgue y tradision
y manbijo? sa ti jafagagase y canaeñija anae mañocho pan?

<span id="an_15:3">15:3</span> Ya güiya jaope sija ilegña: Jafa locue
jamyo na ti inesgue y tinago Yuus pot tradisionmiyo?

<span id="an_15:4">15:4</span> Sa si Yuus manago, ilegña: Onra si
tatamo, yan si nanamo; ya y mumatdise si tataña, pat si nanaña, magajet
na umatae.

<span id="an_15:5">15:5</span> Lao jamyo ilegmiyo: Jayeja y umalog ni
tataña, pat si nanaña: Y ninae para si Yuus, ayo na probechonmiyo guiya
guajo;

<span id="an_15:6">15:6</span> Ya ti guaelaye na ujaonra si tataña.
Enaomina innataelaye y Sinangan Yuus pot y tradisionmiyo.

<span id="an_15:7">15:7</span> Hipocritas! Cabales y sinangan nu jamyo
as Isaias anae ilegña:

<span id="an_15:8">15:8</span> Este na taotao sija, nu y labiosñija
jaonrayo; lao y corasonñija chago guiya guajo.

<span id="an_15:9">15:9</span> Lao taesetbe y inadodorayo,
manmamananagüe y finanagüenñija ni y sinangan taotao.

<span id="an_15:10">15:10</span> ¶ Ya jaagang y linajyan taotao, ya
ilegña nu sija: Ecungog ya intingo.

<span id="an_15:11">15:11</span> Ti y jumajalom gui pachot, muna
natataelaye y taotao; na ayo y jumujuyong gui pachot, ayo muna
natataelaye y taotao.

<span id="an_15:12">15:12</span> Ayo nae manmato y disipuluña sija, ya
ilegnija nu güiya: Untungo na y Fariseo sija ninafandisgustao anae
jajungog este na sinangan?

<span id="an_15:13">15:13</span> Lao güiya jaope sija ilegña: Todo
tinanom ni y ti jatanom y Tatajo na gaegue gui langet, umajajleg.

<span id="an_15:14">15:14</span> Polo sija: y bachet ya uguia y bachet;
yaguin y bachet uguia y bachet, sija na dos uchapodongja gui joyo.

<span id="an_15:15">15:15</span> Ya manope si Pedro, ilegña: Sanganejam
nu este na acomparasion.

<span id="an_15:16">15:16</span> Ya si Jesus ilegña: Ada locue trabia
jamyo ti intitingoja?

<span id="an_15:17">15:17</span> Ti intingo na todo y jumalom gui
pachot, jumajanao para y tiyan, ya mayuyute gui lugat umatog.

<span id="an_15:18">15:18</span> Lao todo y jumuyong gui pachot,
estesija guine y corason, ya estesija muna natataelaye y taotao.

<span id="an_15:19">15:19</span> Sa gui corason nae manjujuyong y
taelaye na jinaso, manpegno taotao, adulterio, inabale, saque, ti
manmagajet na testimonio, chatfino contra si Yuus.

<span id="an_15:20">15:20</span> Estesija muna fanataelaye y taotao; lao
y chumocho yan y ti mafagase canaeña, ti ninatataelaye y taotao.

<span id="an_15:21">15:21</span> Ya jumanao si Jesus güije, malag y
oriyan Tiro yan Sidon.

<span id="an_15:22">15:22</span> Ya estagüe un palaoan, taotao Cananea,
na jumanao gui ayo sija na oriya, ya umaagang, ilegña: Señot, Lajin
David, gaemaase nu guajo; y jagajo ninachatsaga fefman ni anite.

<span id="an_15:23">15:23</span> Lao güiya ti jaope sinangan: Ayo nae
manmato y disipuluña sija, ya magagao güe ilegñija: Tago güe ya ujanao,
sa esta jame jaagang.

<span id="an_15:24">15:24</span> Ya güiya jaope ilegña: Ti guajo matago
na y manmalingo na quinilo gui guima Israel.

<span id="an_15:25">15:25</span> Ayo nae y palaoan mato, ya jaadoro güe,
ilegña: Señot, ayudayo.

<span id="an_15:26">15:26</span> Ya manope güi ilegña: Ti mauleg na
tachule y pan y famaguon ya tayute y galago sija.

<span id="an_15:27">15:27</span> Ya y palaoan manope: Magajet Señot; lao
y galago sija, mañochochoja ni andesmorona ni mamopodong gui lamasan y
amuñijo.

<span id="an_15:28">15:28</span> Ayo nae manope si Jesus, ilegña:
Palaoan! dangculo jinengguemo: umafatinas guiya jago jafa y malagomo. Ya
jomlo y jagaña desde ayo na ora.

<span id="an_15:29">15:29</span> Ya si Jesus mapos güije, ya mato jijot
gui tasen Galilea: ya cajulo gui jilo un finabeca, ya matachong güije.

<span id="an_15:30">15:30</span> Ya manmato guiya güiya linajyan taotao,
na guaja guiya sija cojo, bachet, udo, mangco, yan palo sija megae na
manmalango, ya manmapolo gui adeng Jesus; ya janafanjomlo.

<span id="an_15:31">15:31</span> Pot este mina y linajyan taotao
ninafanmanman, anae jalie na y udo manguentos, ya y mangco manjomlo, ya
y cojo manmamocat, ya y bachet manmanlie; ya ninamaonra si Yuus Israel.

<span id="an_15:32">15:32</span> Ya si Jesus jaagang y disipuluña sija,
ilegña: Janamaaseyo y linajyan taotao, sa esta tres na jaane na manjame,
ya taya nañija: ya mungayo munafanjanao sin ufañocho, sa no seaja
ufanlalango gui chalan.

<span id="an_15:33">15:33</span> Ayo nae y disipuluña sija ilegñija nu
güiya: Amano nae uguaja megae na pan güine gui desierto para
utanafanjaspog este y dangculo na linajyan taotao.

<span id="an_15:34">15:34</span> Si Jesus ilegña nu sija: Cuanto na pan
guajata? Ya sija ilegñija: Siete, yan didide güijan diquique.

<span id="an_15:35">15:35</span> Ya jatago y linajyan taotao na
ufanmatachong gui jilo oda.

<span id="an_15:36">15:36</span> Ya jachule y siete na pan yan y güijan
sija, ya janae grasias, ya jaipe, ya janae y disipuluña sija, ya y
disipuluña janae y linajyan taotao.

<span id="an_15:37">15:37</span> Ya mañocho todos, ya manjaspog; ya anae
majoca y pedaso sija na maipe ni y sebbla; bula siete na canastra.

<span id="an_15:38">15:38</span> Ya y mañocho sija, cuatro mit, ti
matufong y famalaoan yan y famaguon.

<span id="an_15:39">15:39</span> Ya anae jadespide y linajyan taotao,
cajulo gui un batco, ya mato gui origan Magdala.

<span id="an_16:1">16:1</span> YA manmato y Fariseo yan y Saduseo sija,
ya matienta güe, magagagao na ufanfinanue un señat gui langet.

<span id="an_16:2">16:2</span> Lao güiya jaope ilegña nu sija: Yanguin
esta pupnenge y jaane, ilegmiyo: Mauleg na tiempo pago, sa y langet
agaga.

<span id="an_16:3">16:3</span> Ya y egaan: Pago uguaja pinagyo, sa
managaga y langet ya didide na mapagajes. Jamyo tumungo jumusga y matan
y langet; lao y señat y tiempo sija ti innasiña.

<span id="an_16:4">16:4</span> Y taelaye yan adulterio na rasa
jagueguefaliligao un señat, lao taya ufanmanae atgun señat, na y señat
Jonas profeta. Ya jadingo sija, ya mapos.

<span id="an_16:5">16:5</span> Ya anae manmato gui otro bandan jagoi y
disipuluña sija jajaso na manmalefa ya ti manmañule pan.

<span id="an_16:6">16:6</span> Ya si Jesus ilegña nu sija: Atan, ya
inadaje jamyo ni y lebaduran y Fariseo yan y Saduseo sija.

<span id="an_16:7">16:7</span> Ya sija manmanjaso gui sanjalomñija,
ilegñija: Buente pot y ti manmañulejam pan.

<span id="an_16:8">16:8</span> Ya jatungo si Jesus, ilegña nu sija: Jafa
jinasonmimiyo gui sanjalommiyo, taotao na didide jinengguenmiyo, pot y
ti manmañule jamyo pan?

<span id="an_16:9">16:9</span> Ada ti intitingo, ni ti injajaso y sinco
na pan, gui sinco mit, ya cuanto na canastra injeca.

<span id="an_16:10">16:10</span> Ni y siete na pan gui cuatro mit, ya
cuanto na canastra injeca?

<span id="an_16:11">16:11</span> Jafa este na ti intingo, na ti pot y
pan na jusangane jamyo? Lao inadaje jamyo ni y lebaduran y Fariseo yan y
Saduseo sija.

<span id="an_16:12">16:12</span> Ayo nae jatungo na ti mansinangane sija
na ujaadaje sija ni y lebaduran pan; lao y finanagüen y Fariseo yan y
Saduseo sija.

<span id="an_16:13">16:13</span> ¶ Ya anae mato si Jesus gui Sesarean
Filipe, jafaesen y disipuluña sija ilegña: Jaye ilegñiñija y taotao sija
nu y Lajin taotao?

<span id="an_16:14">16:14</span> Ya sija ilegñija: Guaja umalog na jago
si Juan Bautista; ya guaja umalog, si Elias; ya guaja umalog, si
Jeremias, pat uno gui profeta sija.

<span id="an_16:15">16:15</span> Güiya ilegña nu sija: Ya jamyo, jaye
ilegmimiyo nu guajo?

<span id="an_16:16">16:16</span> Manope si Simon Pedro ilegña: Jago si
Cristojao, y Lajin Yuus ni y lalâlâ.

<span id="an_16:17">16:17</span> Ayo nae inepe as Jesus ilegña:
Dichosojao, Simon, lajin Jonas; sa ti jufanuejao sensen ni jâgâ, na y
Tatajo ni y gaegue gui langet.

<span id="an_16:18">16:18</span> Ya guajo locue sumanganejao, na jago si
Pedro; ya y jilo este na acho, jufatinas y iglesiamo; ya y pettan
sasalaguan taeninasiña contra guiya.

<span id="an_16:19">16:19</span> Ya junaejao ni y yaben y raenon langet;
ya todoja y ungode gui tano, umagodeja locue gui langet; ya todoja y
unpula gui tano, umapula locue gui langet.

<span id="an_16:20">16:20</span> Ayo nae jatago y disipuluña sija, na
chañija fanmañangangane ni jaye na güiya si Jesus y Cristo.

<span id="an_16:21">16:21</span> ¶ Desde ayo na tiempo jatutujon si
Jesus dumeclaraye y disipuluña sija, na guaja nesesidaña na ujanao para
Jerusalem, ya upadese megae sija gui manbijo, yan y prinsipen y mamale
sija, yan y escriba sija, ya umapuno, ya umanacajulo gui mina tres na
jaane.

<span id="an_16:22">16:22</span> Ya si Pedro, quinene güe ya tinitujon
güe rineprende, ilegña: Señot, maase nu jago: este ti usiña jago.

<span id="an_16:23">16:23</span> Ayo nae jabiragüe, ya ilegña as Pedro:
Suja gui menajo, Satanas: jago un tropero para guajo; sa ti untungo y
güinaja Yuus, na y güinajan taotaoja sija.

<span id="an_16:24">16:24</span> ¶ Ayo nae si Jesus, ilegña ni y
disipuloña sija: Yanguin jaye malago dumalalag yo, polo ya upune
namaesagüe, ya uchule y quiluusña ya udalalag yo.

<span id="an_16:25">16:25</span> Sa jayeja y malago munalibre y
linâlâña, ufinalingaeguan; ya jayeja y finalingaeguan ni y linâlâña pot
guajo, güiya usoda.

<span id="an_16:26">16:26</span> Sa jafa probechoña y taotao, yanguin
jagana todo y tano, ya y linâlâña malingo? Pat jafa na apas ufannae y
taotao pot y linâlâña.

<span id="an_16:27">16:27</span> Sa y Lajin taotao, ufato gui minalog y
Tataña yan y angjetna sija; ya ayo nae uapase cada uno taemano y
chechoña.

<span id="an_16:28">16:28</span> Magajet jusangane jamyo: na guaja palo
gui mangaegue güine, na ti ujachague finatae, asta qui jalie y Lajin
taotao na mato gui raenoña.

<span id="an_17:1">17:1</span> DESPUES di y saes na jaane, si Jesus
jacone si Pedro, yan si Santiago, yan si Juan cheluña, ya jacone julo
gui un taquilo na finabeca, na sumajnge.

<span id="an_17:2">17:2</span> Ya jaaggo y jechuraña gui menanñija; ya y
mataña manina calang y atdao; ya y magaguña apaca calang y manana.

<span id="an_17:3">17:3</span> Ya estagüe, na manmato güiya sija si
Moises yan si Elias, na manguecuentos yan güiya.

<span id="an_17:4">17:4</span> Ya manope si Pedro, ilegña as Jesus:
Señot, mauleg na mangaeguejit güine: yaguin malagojao, bae jufatinas
güine tres na tabetnaculo; para jago y uno, para si Moises y uno, yan
para si Elias y uno.

<span id="an_17:5">17:5</span> Anae cumuecuentos güe, estagüe, un malag
na mapagajes jananujong gui jiloñija, ya, estagüe, un inagang gui
mapagajes na ilegña; Estagüiya y Lajijo na maguflie, na guefyajo:
ecungog güe.

<span id="an_17:6">17:6</span> Ya anae jajungog este y disipulo sija,
manpodong gui jilo matañija ya mangosmaañao.

<span id="an_17:7">17:7</span> Ayo nae si Jesus mato ya manpinacha,
ilegña: Fangajulo ya chamiyo fanmaaañao.

<span id="an_17:8">17:8</span> Ya anae jajatsa y atadogñija, taya jalie
na si Jesusja.

<span id="an_17:9">17:9</span> Ya anae manunog papa guine y finabeca, si
Jesus mantinago ya ilegña: Chamiyo fanmañangangane ni jaye ni liniimiyo,
asta qui y Lajin taotao esta cajulo gui entalo manmatae.

<span id="an_17:10">17:10</span> Ayo nae y disipuluña sija mafaesen güe
ya ilegñija: Jafa nae na ilegñija y escriba sija na si Elias ufato
finena?

<span id="an_17:11">17:11</span> Ya inepe as Jesus, ilegña: Magajet na
si Elias ufato finena, ya ujananalo todo y güinaja.

<span id="an_17:12">17:12</span> Lao guajo sumangane jamyo, na si Elias
esta mato, ya ti matungogüe: lao mafatinas guiya güiya todo y
malagoñija. Taegüenaoja locue y Lajin taotao upadese nu sija.

<span id="an_17:13">17:13</span> Ayo nae y disipulo sija jatungo na
mansinangane sija as Juan Bautista.

<span id="an_17:14">17:14</span> ¶ Ya anae manmato sija gui linajyan
taotao, mato guiya güiya un taotao na dinimumuye güe ya ilegña:

<span id="an_17:15">17:15</span> Señot, gaease ni lajijo; sa malango
baba, ya gogosjapadese; sa megae nae podong gui guafe, yan megae nae
podong gui janom.

<span id="an_17:16">17:16</span> Ya guinin juchulie guato y disipulumo,
lao tisiña manajomio.

<span id="an_17:17">17:17</span> Ya manope si Jesus, ilegña: O
generasion na ti manjonggue yan manchatpayon! asta ngaean nae
utafanjijitaja? asta ngaean nae jususungonja jamyo? Chulie yo fan mague.

<span id="an_17:18">17:18</span> Ya jalalatde si Jesus y anite, ya mapos
gui malango, ya y patgon jomlo desde ayo na ora.

<span id="an_17:19">17:19</span> Ayo nae manmato y disipulo sija gui as
Jesus, ya ilegñija: Jafajam mina ti siña inyite juyong?

<span id="an_17:20">17:20</span> Si Jesus ilegña nu sija: Pot diquique
na jinengguenmiyo: sa magajet jusangane jamyo, na yanguin
mangaejinenggue jamyo, calang y pepitas mostasa, injaalog ni este na
jalom tano: Janao güine; ya ujanao, ya taya ti siña para jamyo.

<span id="an_17:21">17:21</span> (Lao este na classe ti jumanao juyong,
yaguin ti y minauleg y tinayuyut.)

<span id="an_17:22">17:22</span> ¶ Ya anae manmamocat guiya Galilea,
ilegña si Jesus nu sija: Y Lajin taotao umaentrega gui canae y taotao
sija;

<span id="an_17:23">17:23</span> Ya umapuno; lao y mina tres na jaane,
ucajulo. Ya sija ninafangostriste.

<span id="an_17:24">17:24</span> ¶ Ya anae manmato guiya Capernaum,
manmato gui as Pedro ayosija y manmangongobbla y medio siclo, y tributo,
ya ilegñija: Ada ti manapapase y maestronmiyo y medio siclo y tributo?

<span id="an_17:25">17:25</span> Güiya ilegña: Junggan. Ya anae jumalom
güe gui jalom guma, si Jesus, cuenentuse güe antes, ilegña: Jafa
jinasosomo Simon? Y ray y tano sija, jaye jacocobbla tributo pat senso?
y famaguonñija, pat y taotaojuyong?

<span id="an_17:26">17:26</span> Ya anae ilegña, Y taotaojuyong; si
Jesus ilegña nu güiya: Ayo nae y famaguon manlibre.

<span id="an_17:27">17:27</span> Lao para mungajit fumatinas y tinempo
para sija, Janao falag y tase, ya unyute y jagüet, ya y finenana na
güijan na mato, cone; ya an unbaba y pachotña, unsoda y un siclo; chule
este ya nae para guajo yan para jago.

<span id="an_18:1">18:1</span> AYO na tiempo, manmato y disipulo sija
gui as Jesus, ya ilegñija: Jaye mas dangculo gui raenon langet?

<span id="an_18:2">18:2</span> Ya jaagang si Jesus un patgon, ya japolo
gui entaloñija,

<span id="an_18:3">18:3</span> Ya ilegña: Magajet jusangane jamyo,
yaguin ti inbira jamyo, ya ti infanjuyong calang, y diquique na
famaguon, sen ti infanjalom gui raenon langet.

<span id="an_18:4">18:4</span> Ya jayeja y umumitde calang este na
patgon, este uguefdangculo gui raenon langet.

<span id="an_18:5">18:5</span> Ya jayeja y rumesibe un patgon, parejo
yan este, pot y naanjo, jaresibeja yo locue.

<span id="an_18:6">18:6</span> Lao jayeja y munamatompo uno güine gui
estesija mandiquique ni y jumonggue yo, mas mauleg umagode gui agagaña y
dangculo na molinon acho, ya umayute gui anae tadodong y tase.

<span id="an_18:7">18:7</span> ¶ Ayay y tano pot y tinempo sija! sa
nesesita na ufato y tinempo sija, lao, ayay ayo na taotao, y uminafato y
tinempo.

<span id="an_18:8">18:8</span> ¶ Enao mina yaguin y canaemo, pat y
adengmo, unninaquepodongjao, utut ya unnajanao guiya jago: sa maulegña
na unqueyaojao, pat mangcojao, ya unjalom gui linâlâmo, qui uguaja dos
canaemo, yan dos adengmo, ya unmapolo gui taejinecog na guafe.

<span id="an_18:9">18:9</span> Yaguin y atadogmo unninaquepodongjao,
chule ya unnajanao guiya jago; sa maulegña na unjalom gui linâlâmo yan
un atadog, qui uguaja dos atadogmo, ya unmapolo gui guafen sasalaguan.

<span id="an_18:10">18:10</span> ¶ Atan ya chamiyo dumesprenesia uno
güine gui estesija y mandiquique; sa guajo sumangane jamyo, na y
angjetñija gui langet, siesiempreja jaliliija y matan y Tatajo ni y
gaegue gui langet.

<span id="an_18:11">18:11</span> (Sa y Lajin taotao mato para usatba y
manmalingo.)

<span id="an_18:12">18:12</span> Jafa jinasonmimiyo? Yaguin guaja un
taotao na gaega siento na quinilo, ya finalingaeguan uno: Ada ti upolo y
noventa y nueve gui jalomtano, ya ujanao ya ujaligao ayo y malingo?

<span id="an_18:13">18:13</span> Yanguin jasoda, magajet jusangane
jamyo, na magofña ni ayo, qui y noventa y nueve ni y ti manmalingo.

<span id="an_18:14">18:14</span> Taegüineja, ti minalago Tatanmiyo ni y
gaegue gui langet, na uguaja malingo uno güine gui estesija y
mandiquique.

<span id="an_18:15">18:15</span> ¶ Yaguin y chelumo inisagüejao, janao,
ya unsangane ni y linachiña, jamyoja na dos; yanguin inecungogjao,
ungana y chelumo.

<span id="an_18:16">18:16</span> Lao, yaguin ti jaecungogjao, fangone
gachongmo uno, pat dos, sa para y pachot dos pat tres na testigo,
ucabales todo y sinangan.

<span id="an_18:17">18:17</span> Yanguin ti jaecungog sija, sangane y
inetnon mangilisyano; lao yaguin ti malago jaecungog y inetnon
mangilisyano, güiya para jago parejo yan un taotaojuyong pat publicano.

<span id="an_18:18">18:18</span> Magajet jusangane jamyo, na todo y
inguede gui tano, ufanmagode locue gui langet: ya todo y inpila gui
tano, ufanmapula locue gui langet.

<span id="an_18:19">18:19</span> Jusangane jamyo talo, na yaguin dos
guiya jamyo inguaja un corason gui jilo tano, pot jafa na güinaja ni
ingagao; umafatinas para sija, pot y Tatajo na gaegue gui langet.

<span id="an_18:20">18:20</span> Sa manoja nae guaja dos pat tres, na
mandadaña pot y naanjo, gaegue yo güije gui entaloñija.

<span id="an_18:21">18:21</span> ¶ Ayo nae si Pedro mato guiya güiya ya
ilegña: Señot, cuanto biaje juasie y chelujo yaguin jaisagüeyo? asta
siete biaje?

<span id="an_18:22">18:22</span> Si Jesus ilegña nu güiya: Ti jualog
sieteja na biaje, lao, asta setenta na siete.

<span id="an_18:23">18:23</span> ¶ Enao mina y raenon langet, parejoja
yan un ray, na malago na ufatinas cuentas yan y tentagoña sija.

<span id="an_18:24">18:24</span> Ya anae jatutujon fumatinas y cuentas
sija, maconiegüe guato, uno na mandidibe dies mit talento.

<span id="an_18:25">18:25</span> Lao anae güiya ti siña jaapase, y amuña
manago na umabende güe, yan y asaguaña, yan y famaguonña, yan todo y
güinajaña, ya umaapasegüe.

<span id="an_18:26">18:26</span> Ayo na tentago, dumimo papa ya
tinayuyutgüe, ilegña: Señot, gaesiningon nu guajo, ya juapasejao todo.

<span id="an_18:27">18:27</span> Y amon ayo na tentago, ninagosmaase, ya
pinelogüe, ya inasie ni y dibiña.

<span id="an_18:28">18:28</span> Ya jumanao ayo na tentago, ya umasoda
yan uno gui mangachongña na dinidibegüe cien pesetas; ya jamantiene güe
ya jañucut, ya ilegña: Apaseyo todo ni dibimo.

<span id="an_18:29">18:29</span> Ayo nae y gachongña dumimo papa, ya
tinayuyutgüe ilegña: Gaesiningon nu guajo, ya juapasejao.

<span id="an_18:30">18:30</span> Lao güiya ti malago, ya mapos ya pinelo
gui catset asta qui uinapase ni y dibiña.

<span id="an_18:31">18:31</span> Ya anae malie ni y mangachongña, jafa y
susede, ninafangostriste, ya manmato, ya masangane y amuñija y susede.

<span id="an_18:32">18:32</span> Ayo nae y amuña inagang güe, ya ilegña:
Taelayejao na tentago. Juasiijao todo ni y dibimo, sa untayuyutyo:

<span id="an_18:33">18:33</span> Ada locue ti ninamaase jao ni y
gachongmo, calang y maasejo nu jago?

<span id="an_18:34">18:34</span> Ayo nae y amuña ninalalalo, ya
inentrega güe gui mansasapet, asta qui uapase todo y dinidibegüe.

<span id="an_18:35">18:35</span> Taegüenaoja locue ufatinas nu jamyo y
Tatajo ni gaegue gui langet, yaguin ti inasie gui corasonmiyo cada uno
gui chelonmiyo nu y dibiña.

<span id="an_19:1">19:1</span> YA malofan anae si Jesus munjayan este
sija na finanagüeña, jumanao guiya Galilea, ya mato gui oriyan Judea,
gui otro bandan Jordan.

<span id="an_19:2">19:2</span> Ya madalalag güe ni y dangculo na
linajyan taotao, ya janafanjomlo güije.

<span id="an_19:3">19:3</span> ¶ Ayo nae manmato guiya güiya y Fariseo
sija, ya matienta güe ya ilegñija nu güiya: Siña y laje jayute y
asaguaña pot jafa na rason?

<span id="an_19:4">19:4</span> Güiya jaope ya ilegña: Ada ti intaetae na
y fumatinas desde y tutujon, laje yan palaoan jafatinas sija;

<span id="an_19:5">19:5</span> Ya ilegña: Pot este y laje upolo si
tataña yan si nanaña, ya udaña yan y asaguaña, ya sija na dos unoja
catneñija?

<span id="an_19:6">19:6</span> Taegüenao sija ti udos, na unoja na
catne. Pot enao mina y ninadaña Yuus, ti mauleg y taotao
ujanaadesapatta.

<span id="an_19:7">19:7</span> Ylegñija nu güiya: Pot jaf mina si Moises
jatago na umatugue y papet umadesapatta, ya umayute?

<span id="an_19:8">19:8</span> Güiya ilegña: Pot y manmajetog
corasonmiyo, si Moises na japetmite na inyite y asaguanmiyo, lao y
tutujonña ti taegüenao.

<span id="an_19:9">19:9</span> Guajo jamyo sumangane, na jayeja y yumute
y asaguaña ya ti pot y inabale, ya umasagua yan otro, umabale; ya y
umasagua yan y umayute, umabaleja.

<span id="an_19:10">19:10</span> ¶ Ylegñija y disipuluña sija nu güiya:
Yaguin taegüenao nu y laje yan y asaguana, ti mauleg na umasagua.

<span id="an_19:11">19:11</span> Ayo nae ilegña: Ti todo siña rumesibe
este na sinangan: na ayoja sija y manmanae.

<span id="an_19:12">19:12</span> Sa guaja capon sija na y mafañago capon
guine y jalom tuyan nanañija; ya guaja capon na ninafancapon ni y taotao
sija; ya guaja capon na jacapon maesaja sija pot rason di y raenon
langet. Y siña rumesibe este, güiya uresibe.

<span id="an_19:13">19:13</span> ¶ Ayo nae machule guato guiya güiya
famaguon sija, para upolo y canaeña gui jiloñija, ya ufanaetae; lao y
disipulo sija manlinalatde *y manmangongone guato.*

<span id="an_19:14">19:14</span> Lao si Jesus ilegña: Polo y famaguon,
ya chamiyo chumochoma, na ufanmamaela guiya guajo; sa iyon este sija y
raenon langet.

<span id="an_19:15">19:15</span> Ya anea munjayan japolo y canaeña gui
jiloñija, mapos güije.

<span id="an_19:16">19:16</span> ¶ Ya estagüe uno na mato, ya ilegña:
Maestro, jafa mauleg jufatinas, para juguaja taejinecog na linala?

<span id="an_19:17">19:17</span> Güiya ilegña: Jafa na funaesenyo nu y
minauleg? Guaja unoja mauleg: lao yaguin malagojao jumalom gui linâlâ,
adaje y tinago sija.

<span id="an_19:18">19:18</span> Ylegña nu güiya: Jafa? Si Jesus ilegña:
Munga mamuno; munga umabale; munga mañaque; munga masangan y ti magajet
na testimonio;

<span id="an_19:19">19:19</span> Onra si tatamo, yan si nanamo; Ya
güaeya y tiguangmo calang jago maesaja.

<span id="an_19:20">19:20</span> Y patgon na taotao ilegña nu güiya:
Todo este sija juadaje: Jafa trabia fattaco?

<span id="an_19:21">19:21</span> Ylegña si Jesus nu güiya: Yaguin
malagojao na uncabales, janao, ya unbende todo y güinajamo, ya unnae y
mamobble, ya uguaja güinajamo gui langet; ya maela dalalagyo.

<span id="an_19:22">19:22</span> Lao anae jajungog y patgon na taotao,
este na sinangan, ninatriste ya mapos; sa guaja megae iyoña na güinaja.

<span id="an_19:23">19:23</span> Ayo nae si Jesus ilegña ni disipuluña:
Magajet jusangane jamyo, na y manrico mapot jumalom gui raenon langet.

<span id="an_19:24">19:24</span> Ya jusangane jamyo talo, na mas guse un
cameyo malofan gui matan jaguja, qui un rico ujalom gui raenon Yuus.

<span id="an_19:25">19:25</span> Anae jajungog este sija y disipuluña,
ninafangosmanman, ya ilegñija: Jaye nae siña satbo?

<span id="an_19:26">19:26</span> Maninatan as Jesus, ya ilegña nu sija:
Yan y taotao sija, ti siña este; lao yan si Yuus, todo siña.

<span id="an_19:27">19:27</span> Ayo nae manope si Pedro, ilegña nu
güiya: Estagüejamja, na inpelo todo, ya indadalalagjao; jafa nae
uguajanmame?

<span id="an_19:28">19:28</span> Si Jesus ilegña nu sija: Magajet
jusangane jamyo, na jamyo ni dumadalalagyo, y tiempon finamauleg, anae
matachong y Lajin taotao gui tronon y langetña, jamyo locue
infanmatachong gui jilo y dose na trono para injisga y dose na tribu
guiya Israel.

<span id="an_19:29">19:29</span> Ya jayeja y yumute gumaña, pat cheluña
laje, pat cheluña palaoan, pat tataña, pat nanaña, pat lajiña, pat
tanoña pot y naanjo, ufanresibe cien biaje, ya umaereda ni y taejinecog
na linâlâ.

<span id="an_19:30">19:30</span> Lao megae na manfinenana ufanuttimo; ya
y manuttimo ufanfinenana.

<span id="an_20:1">20:1</span> SA y raenon langet parejoja yan un
taotao, tatan un familia na jumanao taftaf gui egaan para ufantratos
manfáfachocho, para y fangualuanña ubas.

<span id="an_20:2">20:2</span> Ya anae esta manatungopara ufanmachocho
pot un peseta gui un jaane, jatago na ufanmalag y fangualuanña.

<span id="an_20:3">20:3</span> Ya y mina tres na ora, jumajanao ya
jalile palo na manotojgue gui plasa manaechoco,

<span id="an_20:4">20:4</span> Ya ilegña nu sija: Janao locu fanmalag y
fangualuanjo, ya junae jamyo ni y cabales. Ya manmapos.

<span id="an_20:5">20:5</span> Ya jumanao talo gui mina saes, yan y mina
nuebe na ora, ya jafatinasja taegüije.

<span id="an_20:6">20:6</span> Jumanao gui mina onse na ora, ya jasoda
palo na manaechocho, ya ilegña: Jafa na mañasagaja jamyo güine todo pago
na jaane, ya manaechocho jamyo?

<span id="an_20:7">20:7</span> Sija ilegñija nu güiya: Sa tayajam
tumatratos. Güiya ilegña nu sija: Janao locue fanmalag y fangualuanjo.

<span id="an_20:8">20:8</span> Ya anae estaba pupuenge güije na jaane, y
magas ni y gaiyo ayo y fangualuan ubas, ilegña nu y magas na tentagoña:
Agang todo y manfafachocho, ya unapase ni y chechoñija, tutujon desde y
uttimo asta y finenana.

<span id="an_20:9">20:9</span> Ya anae manmato ayo y jumanao gui mina
onse na ora, cada uno jaresibe un peseta.

<span id="an_20:10">20:10</span> Anae manmato y jumanao finenana,
jinasonñija na ujaresibe mas; lao manparejoja todo siji cada uno
jaresibe un peseta.

<span id="an_20:11">20:11</span> Ya anae jaresibe, ninafanadingan contra
y tatan y familia,

<span id="an_20:12">20:12</span> Ilegñija: Este sija y manuttimo, taya
chechoñija na un oraja, ya unnafanparejoja yan jame, na jame cumatga y
catga yan todo y minaepen y jaane.

<span id="an_20:13">20:13</span> Güiya jaope uno guiya sija, ilegña:
Amigo, taya ti tunas jufatinas nu jago. Ada ti matungo jit pot un
peseta?

<span id="an_20:14">20:14</span> Chule y iyomo ya unjanao: guajo
malagoyo na junae este y uttimo, parejo yan jago.

<span id="an_20:15">20:15</span> Ada ti cabales na jufatinas jafa y
malagojo ni y iyoco? Pat ada taelaye y atadogmo, sa guajo mauleg?

<span id="an_20:16">20:16</span> Taegüenao y manfinenana ufanuttimo, ya
y manuttimo, ufanfinenana.

<span id="an_20:17">20:17</span> ¶ Ya anae si Jesus cajulo guiya
Jerusalem, jacone y dose na disipoluña gui sumajnge ya ilegña nu sija
gui chalan:

<span id="an_20:18">20:18</span> Estagüijit na mangajulo guiya
Jerusalem, ya y Lajin taotao umaentrega gui magas na mamale sija, yan
escriba sija; ya umasentensia para umapuno;

<span id="an_20:19">20:19</span> Ya umaentrega gui Gentiles sija, para
umabutlea, yan umasaulag, yan umaatane gui quiluus; lao y mina tres na
jaane umacajulo.

<span id="an_20:20">20:20</span> ¶ Ayo nae manmato guiya güiya y nanan y
famaguon Sebedeo, yan y famaguonña, ya maadora güe, ya manmangagagao ni
un güinaja.

<span id="an_20:21">20:21</span> Ya ilegña nu güiya: Jafa malagomo? Y
*palaoan* ilegña nu güiya: Tago este y dos lajijo ya ufatachong, y uno
gui agapa na canaemo, ya y otro gui acagüemo, gui raenomo.

<span id="an_20:22">20:22</span> Ayo nae inepe as Jesus ilegña: Ti
untungo jafa mangagao. Siñajamyo gumimen gui copa anae gumiguimenyo?
Sija ilegñija, siñajam.

<span id="an_20:23">20:23</span> Güiya ilegña nu sija: Magajet na
infanguimen gui copajo; lao infanmatachong gui agapa na canaejo pat y
acagüe, ti guajo jufannae, na para ayo sija y esta manmaprepara pot y
Tatajo.

<span id="an_20:24">20:24</span> Ya anae majungog este ni y dies,
ninafanbubo nu y dos chumelo.

<span id="an_20:25">20:25</span> Ayo nae si Jesus, inagang sija guiya
güiya ya ilegña: Intingo na y magas y taotaojuyong sija, manmamanda gui
jiloñija; ya mandangculo jafatinas ninasiñanñija gui jiloñija.

<span id="an_20:26">20:26</span> Lao ti utaegüine guiya jamyo; ya jayeja
y malago dumangculo gui entalonmiyo, güiya ministronmiyo.

<span id="an_20:27">20:27</span> Ya y malago ufinenana gui entaloñmiyo,
güiya tentagonmiyo.

<span id="an_20:28">20:28</span> Sa y Lajin taotao, ti mato para
umasetbe, na para ufañetbe, ya para ufannae y jaaniña un rescata para
unafanlibre megae.

<span id="an_20:29">20:29</span> Ya anae manjanao sija guiya Jerico,
madalalague güe dangculo na linajyan taotao.

<span id="an_20:30">20:30</span> ¶ Ya estagüe dos bachet na matatachong
gui oriyan chalan, ya anae jajungog na para ufalofan si Jesus, managang,
ilegñija: Señot, Lajin David, gaease nu jame.

<span id="an_20:31">20:31</span> Ya y linajyan taotao, manlinalatde,
para ufanmamatquilo: lao sija mas managang, ilegñija: Señot, Lajin
David, gaease nu jame.

<span id="an_20:32">20:32</span> Ya sumaga si Jesus, ya maninagang,
ilegña: Jafa malagomiyo na jufatinas para jamyo?

<span id="an_20:33">20:33</span> Ylegñija: Señot, y atadogmame umababa.

<span id="an_20:34">20:34</span> Ayo nae si Jesus ninamaase, ya japacha
y atadogñija, ya manmanlie y atadogñija, ya madalalague güe.

<span id="an_21:1">21:1</span> YA anae esta manjijijot guiya Jerusalem,
manmato guiya Betfaye, gui egso Olibo, si Jesus jatago dos gui
disipuluña,

<span id="an_21:2">21:2</span> Ylegña nu sija: Janao fanmalag y sengsong
sa gaegüenao gui menanmiyo, sa enseguidas inseda un bulico na magogode,
sumisija yan un poyino: pula ya unchulieyo mague.

<span id="an_21:3">21:3</span> Yaguin guaja jamyo sumangane jafa, alog:
Y Señot janesesita; ya infanmanae enseguidas.

<span id="an_21:4">21:4</span> Ya todo este jumuyong, para umacumple y
sinangan y profeta ni y ilegña:

<span id="an_21:5">21:5</span> Sangane y jagan Sion: Estagüe y Raymo na
mato guiya jago, mamso, ya matatachong gui jilo un bulico yan un poyino,
patgon bulico.

<span id="an_21:6">21:6</span> Ya y disipulo sija manmapos, ya jafatinas
jaftaemano y mantinago as Jesus.

<span id="an_21:7">21:7</span> Ya machule y bulico, yan y poyino, ya
japolo y magagunija gui jiloñija, ya matachong gui jiloñija.

<span id="an_21:8">21:8</span> Ya un gosdangculo na linajyan taotao
jajuto y magaguñija gui chalan; yan palo manmanutot ramas jayo, ya
jajuto gui chalan;

<span id="an_21:9">21:9</span> Ya y linajyan taotao ni y manmofona, yan
y manatate, manaagang, ilegñiñija: Hosana y Lajin David: Dichoso y mato
pot y naan y Señot; Hosana guiya jilulo.

<span id="an_21:10">21:10</span> Anae jumalomgüe guiya Jerusalem, todo y
siuda manatborotao, ya ilegñija: Jaye este?

<span id="an_21:11">21:11</span> Ya y linajyan taotao ilegñija: Este si
Jesus, y profetan Nasaret yan Galilea.

<span id="an_21:12">21:12</span> ¶ Ya jumalom si Jesus gui guimayuus, ya
jayute juyong todo y manmanbebende, yan y manmamamajan gui guimayuus, ya
janaalinquin y lamasan y manmanulalaeca salape, yan y tachong y
manmanbebende paluma;

<span id="an_21:13">21:13</span> Ya ilegña nu sija: Esta matugue, y
guimajo, guma manaetae umafanaan; lao jamyo fumatinas y liyang y
mañaque.

<span id="an_21:14">21:14</span> Ya manmato guiya güiya manbachet yan
mancojo, gui guimayuus, ya janafanjomlo.

<span id="an_21:15">21:15</span> Lao y magas na mamale sija, yan y
escriba sija, ninafalalalo anae jalie y mannamanman sija ni y
jafatitinas, yan y famaguon sija ni y manaagang gui guimayuus, ya
ilegñija: Hosana y Lajin David;

<span id="an_21:16">21:16</span> Ya ilegñija nu güiya: Ti unjungog jafa
este ilegñiñija? Si Jesus ilegña nu sija: Junggan. Taya nae untaetae:
Guinin pachot y famaguon yan y mañususo, unnacabales y tinina?

<span id="an_21:17">21:17</span> Ya jadingo sija, jumuyong gui siuda
asta Betania; ya sumaga güije.

<span id="an_21:18">21:18</span> ¶ Y egaan, anae tumalo guato gui siuda,
ñalang.

<span id="an_21:19">21:19</span> Ya jalie un trongcon igos jijot gui
chalan, ya malag ayo, lao taya sinedaña na jagonja; ya ilegña: Ti
unfanogcha asta ni ngaean. Ya ti apmam y igos anglo.

<span id="an_21:20">21:20</span> Anae malie este ni y disipulo sija,
ninafanmanman, ya ilegñija: Nachinadeg y igos anglo!

<span id="an_21:21">21:21</span> Ya maninepe as Jesus, ilegña: Magajet
jusangane jamyo, na yaguin guaja jinengguenmiyo, ya ti buebuente jamyo,
infatinas ti esteja ni y mafatinas gui y igos; lao yaguin insangane este
na ogso ya ilegmiyo: Janao ya unyutejao gui tase, umafatinas.

<span id="an_21:22">21:22</span> Sa todosija y ingagao an manmanaetae
jamyo ya injenggue, infanmanresibe.

<span id="an_21:23">21:23</span> Ya anae jumalom gui guimayuus, y magas
na mamale sija, yan manamco na taotao sija, manmato guiya güiya, anae
estaba mamananagüe, ya ilegñija: Jafa na ninasiña na unfatinas estesija?
ya jayejao numae nu este na ninasiñamo?

<span id="an_21:24">21:24</span> Ya maninepe as Jesus, ilegña nu sija:
Guajo locue jufaesen jamyo un sinangan; yaguin insangane yo, guajo locue
jusangane jamyo jafa na ninasiña muna jufatitinas este.

<span id="an_21:25">21:25</span> Y tinagpangen Juan, guine mano? Guine y
langet, pat y taotao sija? Ayo nae sija jajajaso gui sumanjalomñija
ilegñija: Yaguin ilegmame, guine y langet; ualog nu jame: jafa nae na ti
injenggue?

<span id="an_21:26">21:26</span> Yaguin ilegmame: Y taotao sija;
manmaañaojam ni y taotao sija; sa pineloñija todo na profeta si Juan.

<span id="an_21:27">21:27</span> Ya manope ilegñija as Jesus: Ti
intingo. Si Jesus locue ilegña nu sija: Ni guajo ti jusangane jamyo, pot
jafa na ninasiña na jufatinas este.

<span id="an_21:28">21:28</span> ¶ Lao jafa pinelonmimiyo? Un taotao
guaja dos lajiña, ya mato guiya y finena ya ilegña: Lajijo, janao
fachocho gui fangualuan ubas.

<span id="an_21:29">21:29</span> Ya manope, ilegña: Munga yo; lao
despues mañotsot ya mapos.

<span id="an_21:30">21:30</span> Mato guiya y otro, ya jasanganeja talo
taegüije: Ya inepe ilegña: Guajo, señot, bae jujanao, lao ti jumanao.

<span id="an_21:31">21:31</span> Jaye guiya sija na dos fumatinas y
minalago y tata? Sija ilegñija: y finenena. Ylegña si Jesus nu sija:
magajet jusangane jamyo, na y publicano sija, yan y manputa sija,
ufanjalom gui raenon Yuus gui menanmiyo.

<span id="an_21:32">21:32</span> Sa mato si Juan guiya jamyo gui chalan
tininas, ya ti injenggue güe; ya y publicano sija, yan y manputa sija
majonggue güe: lao jamyo, anae inlie, ti manmañotsot jamyo para
injenggue güe.

<span id="an_21:33">21:33</span> ¶ Ecungog otro acomparasion: Un taotao,
tatan un familia, japlanta un fangualuan ubas, y jacolat nu y trongco ni
y tituca, ya jaguadog gui entalo un lagat, ya jafatinas un tore, ya
janamaatquila gui manfafachocho, ya maposgüe malag otro tano.

<span id="an_21:34">21:34</span> Ya anae esta jijot y tiempon y
tinegcha, jatago y tentagoña sija para ayo y manfafachocho, para
ujaresibe y tinegcha sija.

<span id="an_21:35">21:35</span> Lao y manfafachocho jacone y tentago
sija, y japanag y uno, japuno y otro, ya jatagas nu y acho y otro.

<span id="an_21:36">21:36</span> Jatago talo y palo tentagoña sija, mas
qui y finenana: ya manmafatinasja talo taegüije.

<span id="an_21:37">21:37</span> Y uttimo jatago y lajiña, ilegña:
Ufangaerespeto ni y lajijo.

<span id="an_21:38">21:38</span> Lao anae malie ni y manfafachocho, na y
lajiña, ilegñija gui sumanjalomñija: Estagüiya y eredero, maela ya
tapuno, ya tachule y fangualuanña.

<span id="an_21:39">21:39</span> Ya macone ya mayute juyong gui
fangualuan, ubas, y mapuno.

<span id="an_21:40">21:40</span> Anae mato y señot y fangualuan ubas,
jafa umafatinas contra ayo y manfafachocho?

<span id="an_21:41">21:41</span> Sija ilegñija uguefyulang y manaelaye:
ya y fangualuan ubas unamaatquila gui otro manfafachocho na umapasegüe
ni tinegcha gui tiempo.

<span id="an_21:42">21:42</span> Se Jesus ilegña nu sija: Taya nae
intaetae y Tinigue sija: Y acho ni y jarechasa y manmamatitinas y guima,
esteja mapolo cuentan ulo gui esquina: este finatinas y Señot ya
janafanmanman y atadogta?

<span id="an_21:43">21:43</span> Enao mina jusangane jamyo, na y raenon
Yuus umanajanao guiya jamyo, ya ufanmanae ayo sija na taotao y fumatinas
para umegae y tinegchaña.

<span id="an_21:44">21:44</span> Ya y pedong gui jilo este na acho,
umayulang; ya, yaguin y jiloña nae podong, umapedasitos.

<span id="an_21:45">21:45</span> Ya anae majungog ni y magas na mamale
sija yan y Fariseo sija, y acomparasionña sija, jinasonñija na pot sija
na jasasangan.

<span id="an_21:46">21:46</span> Ya anae maaligao para umaconegüe,
manmaañao ni taotao sija, sa maatangüe pot profeta.

<span id="an_22:1">22:1</span> SI Jesus manope ya jacuentuse sija talo y
acomparasion sija ilegña,

<span id="an_22:2">22:2</span> Y raenon langet, parejo yan un ray, na
jafatinas gupot umasagua para y lajiña.

<span id="an_22:3">22:3</span> Ya jatago y tentagoña sija, na ujaagange
y manmaconbida gui guipot; lao ti manmalago manmato.

<span id="an_22:4">22:4</span> Jatago talo palo tentagoña, ilegña:
Sangane y manmaconbida: Esta jufamauleg y na taloane, y gajo toro yan y
manyomog na gajo, esta manmapuno, ya todo esta listo: fanmamaela gui
guipot umasagua.

<span id="an_22:5">22:5</span> Lao sija ti jaatituye, ya manmapos, y uno
para y fangualuaña, y otro para y cometsioña.

<span id="an_22:6">22:6</span> Y palo macone y tentagoña ya
manamamajlao, ya manmapuno.

<span id="an_22:7">22:7</span> Lao y ray ninalalalo; ya jatago y
sendaluña sija na ujapuno todo ayo y mamuno sija, ya ujasonggue y
siudaña.

<span id="an_22:8">22:8</span> Ayo nae ilegña ni y tentagoña sija: Y
guipot umasagua esta listo; lao ayo sija y manmaconbida ti mandigno.

<span id="an_22:9">22:9</span> Janao fanmalag y mafapoposgüe na chalan,
ya inagange para y guipot umasagua todo y inseda.

<span id="an_22:10">22:10</span> Ya manmapos y tentago sija para y
chalan, ya janafandaña todo y jasoda, parejo y taelaye yan y mauleg; ya
y guipot umasagua bula ni manmaconbida.

<span id="an_22:11">22:11</span> ¶ Ya anae jumalom y ray para ulie y
manmaconbida, jalie güije un taotao na ti minagago ni y magagon gupot.

<span id="an_22:12">22:12</span> Ya ilelegña nu guiya: Amigo, jafa na
jumalomjao güine ya taya magagumo magagon gupot? Lao güiya ti cumuentos.

<span id="an_22:13">22:13</span> Ayo nae y ray ilegña ni y manmañeñetbe:
Gode y adengña, yan y canaeña, ya inchile, ya inyite juyong gui jalom
jomjom: ayo nae uguaja tumanges, yan chegcheg nifen.

<span id="an_22:14">22:14</span> Sa megae manmaagang; lao didide
manmaayig.

<span id="an_22:15">22:15</span> ¶ Ayo nae manmapos y Fariseo sija, ya
manacuentuse jafa taemano ninagadon güe ni y cuentosña.

<span id="an_22:16">22:16</span> Ya jatago guato guiya güiya y
disipuloñija yan iyon Herodes, ilegñija: Maestro, intingo na jago
magajetjao, ya mamananagüejao na magajet y chalan Yuus; ya taya
unadadaje ni jaye; sa ti uno na guaelaye guiya jago y finaboresen
taotao.

<span id="an_22:17">22:17</span> Sangane jam nae, jafa jinasosomo? Tunas
na infanmanaejam tributo as Sesat, pat aje?

<span id="an_22:18">22:18</span> Lao si Jesus jatungo y tinaelayeñija,
ya ilegña: Jafa muna intientayo, hipocritas?

<span id="an_22:19">22:19</span> Fanueyofan ni y salape y tributo. Ya
sija machuliegüe un dinario.

<span id="an_22:20">22:20</span> Ayo nae ilegña nu sija: Jaye iyo este
na imagen yan y tinigue ni y gaigue gui jiloña?

<span id="an_22:21">22:21</span> Sija ilegñija nu güiya: Iyon Sesat. Ayo
nae ilegña nu sija: Nae si Sesat ni iyon Sesat, ya si Yuus ni iyon Yuus.

<span id="an_22:22">22:22</span> Ya anae sija jajungog este na sinangan,
ninafanmanman, ya madingo güe ya manmapos.

<span id="an_22:23">22:23</span> ¶ Ayo na jaane, manmato guiya güiya y
Saduseo sija, ni y ilegñija na taya quinajulo y manmatae, ya mafaesen
güe,

<span id="an_22:24">22:24</span> Ylegñija: Maestro, si Moises ilegña,
Yaguin jaye na taotao matae ya taya patgonña, y cheluña uasagua yan y
asaguaña, ya unacajulo semiya gui cheluña.

<span id="an_22:25">22:25</span> Guaja guiya jame siete na lalaje
mañelo; ya y finena umasagua ya matae, ya taya patgonña, japolo y
asaguaña gui cheluña.

<span id="an_22:26">22:26</span> Parejoja talo y mina dos, yan y mina
tres, asta y mina siete.

<span id="an_22:27">22:27</span> Anae munjayan manmatae todosija, matae
y palaoan locue.

<span id="an_22:28">22:28</span> Y quinajulo y manmatae, jaye gui siete
ugaeasagua y palaoan? sa todosija maninasagua.

<span id="an_22:29">22:29</span> Ayo nae maninepe as Jesus, ilegña:
Manabag jamyo sa ti intingo y Tinigue sija, ni y ninasiñan Yuus.

<span id="an_22:30">22:30</span> Sa y quinajulo y manmatae, ni manasagua
ni umanafanasagua, sa manparejoja yan y angjet sija gui langet.

<span id="an_22:31">22:31</span> Ya y quinajulo y manmatae, ada ti
intaetae y esta masangan pot si Yuus nu jamyo na ilegña:

<span id="an_22:32">22:32</span> Guajo si Yuus Abraham, yan si Yuus
Ysaac, yan si Yuus Jacob? Ti güiya si Yuus y manmatae, na Yuus y
manlâlâlâ.

<span id="an_22:33">22:33</span> Anae majungog este nu y linajyan
taotao, ninafanmanman ni y finanagüeña.

<span id="an_22:34">22:34</span> ¶ Lao anae y Fariseo sija majungog na
janafanmamatquilo y Saduseo sija, mandaña gui un lugat.

<span id="an_22:35">22:35</span> Ya mafaesen güe, uno guiya sija, ni y
magas y lay, tinienta güe, ilegña:

<span id="an_22:36">22:36</span> Maestro, jafa y mas dangculo na tinago
gui lay?

<span id="an_22:37">22:37</span> Si Jesus ilegña nu güiya: Guaeya y
Señot Yuusmo con todo y corasonmo, yan todo y antimo, yan todo y
jinasomo.

<span id="an_22:38">22:38</span> Este y finenana yan y dangculo na
tinago.

<span id="an_22:39">22:39</span> Ya y mina dos parejoja yan este: Guaeya
y tiguangmo parejo yan jago.

<span id="an_22:40">22:40</span> Este y dos na tinago chinileja todo y
lay yan y profeta.

<span id="an_22:41">22:41</span> ¶ Ya enae estaba y Fariseo sija
mandadaña, si Jesus manfinaesen sija;

<span id="an_22:42">22:42</span> Ylegña: Jafa jinasonmiyo as Cristo?
jaye gaelaje güe? Sija ilegñija: Lajin David.

<span id="an_22:43">22:43</span> Güiya ilegña nu sija: Jafa na si David
gui Espiritu finanaan güe Señot, ilegña:

<span id="an_22:44">22:44</span> Y Señot jasangane y Señotjo, fatachong
gui agapa na canaejo, asta qui jupolo y enemigumo gui papâ adengmo.

<span id="an_22:45">22:45</span> Yaguin si David finanaan güe Señot,
jafa taemano lajiña?

<span id="an_22:46">22:46</span> Ya taya siña ni uno umope güe. Ya desde
ayo na jaane taya umatrebe güe para umafaesesen güe ni jafa.

<span id="an_23:1">23:1</span> AYO nae si Jesus, jacuentuse y linajyan
taotao, yan y disipuluña sija,

<span id="an_23:2">23:2</span> Ylegña: Y escriba yan y Fariseo sija
manmatatachong gui tachong Moises;

<span id="an_23:3">23:3</span> Todo y mansinangane jamyo na inadaje,
fatinas yan adaje; lao chamiyo fumatitinas taegüije y finatinasñiñija,
sa sija jasasangan, lao ti jafatitinas.

<span id="an_23:4">23:4</span> Sa manmangogode catga sija na manmacat ya
mapot machule, ya japolo gui jilo y apagan y taotao sija; lao sija ni y
calalotñija ti manmalago janacalamten.

<span id="an_23:5">23:5</span> Lao todo y chechoñija, jafatinas para
umalie ni y taotao sija sa janaancho y filacteriañija, ya jajujuto y
madoblan y magagonñija.

<span id="an_23:6">23:6</span> Ya yañija y finenana na saga gui guipot,
yan y finenana na tachong gui sinagoga;

<span id="an_23:7">23:7</span> Yan y manmasaluda gui plasa, yan
ufanmafanaan ni y taotao sija, Rabi.

<span id="an_23:8">23:8</span> Lao jamyo chamiyo fanmalalago
manmafanaan. Rabi; sa unoja Maestronmiyo, ya todo jamyo mañelo.

<span id="an_23:9">23:9</span> Chamiyo fanmamananaan ni uno tatanmiyo
gui tano; sa unoja Tatanmiyo, na gaegue gui langet.

<span id="an_23:10">23:10</span> Ni infanmamanaan uno amunmiyo; sa unoja
amunmiyo, si Cristo.

<span id="an_23:11">23:11</span> Lao y mas dangculo guiya jamyo, güiya
utentagonmiyo.

<span id="an_23:12">23:12</span> Sa jayeja y munadangculon namae sagüe,
umumitde; ya jayeja y munaumitden namaesagüe, güiya udangculo.

<span id="an_23:13">23:13</span> ¶ Lao ay ay para jamyo escriba yan
Fariseo sija, hipocrita! sa injichom y raenon langet gui menan y taotao
sija; ya ni jamyo ti manjalom, ni y para ufanjalom ti inpelo na
ufanjalom.

<span id="an_23:14">23:14</span> (Ay ay para jamyo, escriba yan Fariseo
sija, hipocrita! sa inticho y guima y biuda sija yan inagó y tinaetae;
pot este inresibe dangculo na sentensia.)

<span id="an_23:15">23:15</span> Ay ay para jamyo, escriba yan Fariseo
sija, hipocrita! sa inlilicue y tase yan y tano para infatinas un
prosélito, ya anae esta infatinas, infatitinas güe lalajin sasalaguan
dosbiaje mas qui jamyo.

<span id="an_23:16">23:16</span> ¶ Ay ay para jamyo, bachet na guia sija
ni y ilegmiyo: Jayeja y manjula pot templo, taya este; lao jayeja y
manjula pot y oron y templo, gaeisao güe.

<span id="an_23:17">23:17</span> Manbababa yan manbachet! Jafa mas
dangculo, y oro pat y templo, ni y munasantos y oro?

<span id="an_23:18">23:18</span> Ya jayeja y manjula pot y attat, taya
este; lao jayeja y manjula pot y ninae ni gaegue gui jiloña, gaeisao
güe.

<span id="an_23:19">23:19</span> Manbachet jamyo! Jafa mas dangculo, y
ninae pat y attat ni munasantos y ninae?

<span id="an_23:20">23:20</span> Enao mina y manjula pot y attat,
manjula pot ayo yan todo y guaja gui jiloña.

<span id="an_23:21">23:21</span> Ya y manjula pot y templo, manjula pot
ayo yan pot güiya y sumaga gui jinalomña.

<span id="an_23:22">23:22</span> Ya y manjula pot y langet, manjula pot
y trono Yuus, yan pot güiya ni gaegue na matatachong gui jiloña.

<span id="an_23:23">23:23</span> ¶ Ay ay para jamyo, escriba yan Fariseo
sija, hipocrita! sa manmanapase jamyo diesmo y yetba buena, yan anis yan
comino, ya inpelo y mas dangculo gui lay; y juisio, y minaase, yan y
jinenggue. Este nesesita umafatinas, ya munga mapolo na ti infatinas y
otro sija.

<span id="an_23:24">23:24</span> Bachet jamyo na guia sija! sa inguicula
y ñamo, ya inpapañot y cameyo.

<span id="an_23:25">23:25</span> ¶ Ay ay para jamyo, escriba yan Fariseo
sija, hipocrita! sa infagagase y sumanjiyeng y posuelo yan y plato; lao
y sumanjalom bula inamot yan minampos.

<span id="an_23:26">23:26</span> Fariseo bachet jao! fagase finena y
sumanjalom gui posuelo yan y plato, ya despues y sumanjiyong ugasgas
locue.

<span id="an_23:27">23:27</span> ¶ Ay ay para jamyo, escriba yan Fariseo
sija, hipocrita! sa manparejo jamyo yan y manmablanquea na naftan na y
sanjiyongña magajet na mauleg malie: lao y sumanjalomña bula tolang
manmatae, yan todo y ináplacha.

<span id="an_23:28">23:28</span> Taegüenao locue jamyo y sumanjiyong
magajet na manunas malie jamyo ni taotao sija; lao y sumanjalom bula
hipocresia yan inechong.

<span id="an_23:29">23:29</span> ¶ Ay ay para jamyo escriba yan Fariseo
sija, hipocrita! sa infatinas naftan y profeta sija, ya inadotna y
naftan y manunas,

<span id="an_23:30">23:30</span> Ya ilegmiyo: Yaguin mangaeguejam gui
jaanin y tatanmame sija, ti infangachong yan sija gui jâgâ y profeta
sija.

<span id="an_23:31">23:31</span> Ayo mina jamyo mismo innae testimonio
contra jamyo, na jamyo famaguon ayo sija y pumuno y profeta sija.

<span id="an_23:32">23:32</span> Jamyo locue innabula y medidan y
tatanmiyo.

<span id="an_23:33">23:33</span> Colebla sija, rasan colebla sija! Jaf
taemano jamyo insujaye gui sentensian sasalaguan?

<span id="an_23:34">23:34</span> ¶ Enaomina estagüeyo na junae jamyo
profeta sija, yan manmalate yan escribasija; ya palo guiya sija inpino
ya inatane gui quiluus; ya y palo guiya sija, inpanag gui sinagoganmiyo,
ya inpetsigue sija guinin siuda asta siuda;

<span id="an_23:35">23:35</span> Para ufato gui jilomiyo todo y tunas na
jâgâ ni y machuda gui jilo y tano, desde y jâgân Abel y tinas, asta y
jâgâ Sacharias, lajin Barachias, ni inpino gui entalo templo yan y
attat.

<span id="an_23:36">23:36</span> Magajet jusagane jamyo, na todo
estesija ufanmato gui jilo este na generasion.

<span id="an_23:37">23:37</span> ¶ Jerusalem! Jerusalem! ni y pumuno y
profeta sija, ni infagas ni acho todo y manmatago para jago, cuanto
biaje malagoyo na jurecoje y famaguonmo, calang y ponedera yan jarecoje
y poyitasña sija gui papa papaña, lao ti manmalago jamyo!

<span id="an_23:38">23:38</span> Estagüe na madingo guiya jamyo y
guimanmiyo na ti mataotagüe.

<span id="an_23:39">23:39</span> Sa guajo jamyo sumangane, na desde
pago, ti inliiyo, asta qui ilegmiyo: Dichoso güe y mato. pot y naan y
Señot.

<span id="an_24:1">24:1</span> YA si Jesus jumuyong gui templo ya mapos;
manmato y disipuluña sija, para umafanue ni y mafatinas y templo.

<span id="an_24:2">24:2</span> Si Jesus jaope sija, ilegña: Ti inlie
todo estesija? Magajet jusangane jamyo, na ti umapolo güine un acho gui
jilo otro acho, na ti umayulang.

<span id="an_24:3">24:3</span> Ya anae matatachong güe gui sabana Olibo,
manmato guiya güiya y disipulo sija, ya ilegñija: Sangane jam ngaean
ufanjuyong estesija na güinaja, yan jafa taemano na señat y finatomo,
yan y jinecog y tiempo?

<span id="an_24:4">24:4</span> Ya maninepe as Jesus, ilegña: Adaje ya
chamiyo fanmadadague ni jaye.

<span id="an_24:5">24:5</span> Sa megae ufanmato pot y naanjo, ya
ujaalog: Guajo si Cristo; ya megae ujadague.

<span id="an_24:6">24:6</span> Ya infanmanjungog guera yan sinangan nu y
guera; atan ya chamiyo ninafañachatsaga; sa nesesita na todo este
ufanjuyong, lao trabia ti y jinecog.

<span id="an_24:7">24:7</span> Sa ufangajulo nasion contra nasion, yan
raeno contra raeno; ya uguaja ñinalang yan linao gui lugat sija.

<span id="an_24:8">24:8</span> Ya todo este sija na güinaja y tutujon y
pininite.

<span id="an_24:9">24:9</span> Ayo nae infanmaentrega para
infanmanapute, ya infanmapuno; ya infanmachatlie gui todo nasion pot y
naanjo.

<span id="an_24:10">24:10</span> Ya megae innafanmatompo; ya
ufanaentrega unos y otros, ya ufanachatlie unos y otros.

<span id="an_24:11">24:11</span> Ya megae ti manmagajet na profeta
ufangajulo, ya ujadague megae.

<span id="an_24:12">24:12</span> Ya pot y janamegae y tinaelaye, y
güinaeyan y megae janamanenggeng.

<span id="an_24:13">24:13</span> Lao y sumungon asta y jinecog, este
usatba.

<span id="an_24:14">24:14</span> Ya umapredica este y ebangelion y raeno
gui todo y tano, para testimonio gui todo y nasion, ya ayo nae ufato y
jinecog.

<span id="an_24:15">24:15</span> ¶ Enaomina an inlie y chinatlie y
inginon na yinilang, ni y jasangan si Daniel profeta ni tumotojgue gui
santos na lugat; (y tumataetae güiya utungo).

<span id="an_24:16">24:16</span> Ayo nae y mangaegue guiya Judea,
manmalago para y taquilo na jalomtano;

<span id="an_24:17">24:17</span> Ya y gaegue gui jilo atof, ti ufanunog
ya ujachule jafa gui guimaña;

<span id="an_24:18">24:18</span> Ya y gaegue gui fangualuan, ti ufanalo
tate ya ujachule y magagoña.

<span id="an_24:19">24:19</span> Lao ay ay para y manmapotgue, yan y
mannanasuso, güije na jaane!

<span id="an_24:20">24:20</span> Fanmanaetae, sa y jinanaonmiyo, munga
gui tiempon manenggeng ni y sabado.

<span id="an_24:21">24:21</span> Sa ayo na tiempo uguaja dangculo na
pininite, ya desde y tutujon y tano asta pago, taya nae guaja; ya taya
mas na uguaja asta jinecog.

<span id="an_24:22">24:22</span> Yaguin ayo na jaane sija ti
manafangadada, ni un catne usiña ninalibre; lao pot y manmaayig, ayo
sija na jaane umanafangadada.

<span id="an_24:23">24:23</span> Yaguin jaye na taotao umalog nu jago:
Estagüe si Cristo, pat ayo; chamo jumojonggue.

<span id="an_24:24">24:24</span> Sa ufangajulo y ti manmagajet na Cristo
yan ti manmagajet na profeta sija; ya ufanmamanue dangculo na señat
sija, yan mannamanman, ya, yaguin siña, ujadagueja asta y manmaayig.

<span id="an_24:25">24:25</span> Estagüe na jusangane jamyo antes.

<span id="an_24:26">24:26</span> Yaguin ilegñija nu jamyo: Estagüe na
gaegue güi desierto, chamo jumajanao; pat, Estagüe, na gaegue gui
sanjalom gui cuatto, chamo jumojonggue.

<span id="an_24:27">24:27</span> Sa calang y lamlam ni y jumuyong gui
sancatan, ya manina gui sanlichan, taegüijija locue y minamaela y Lajin
taotao.

<span id="an_24:28">24:28</span> Sa manoja nae mañaga y tataotao y
matae, ayo locue nae ufandaña y aguila sija.

<span id="an_24:29">24:29</span> ¶ Ti apmam despues di y pininiten ayo
sija na jaane, y atdao ujomjom, ya y pilan ti ufanina; ya y pution sija
ufamodong guine y langet; ya y nina siñan y langet ufanmayengyong.

<span id="an_24:30">24:30</span> Ayo nae uanog señat y Lajin taotao gui
langet; yan ayo nae ufanugung todo y tribu sija gui tano; ya ujalie y
Lajin taotao na mamamaela gui jilo y mapagajes sija gui langet, yan y
ninasiñaña yan y dangculon minalagña.

<span id="an_24:31">24:31</span> Ya utago y angetña sija yan y dangculo
na catin y trompeta ya ujanadaña y inayigñija guine y cuatro manglo,
desde y un punta gui langet asta y otro.

<span id="an_24:32">24:32</span> ¶ Tingo y acomparasion y trongcon igos.
Yanguin y ramasña mañaña ya manjagon, intingo na jijot y fañomnagan.

<span id="an_24:33">24:33</span> Taegüenaoja locue jamyo, yaguin inlie
todo este sija na güinaja, intingoja na esta jijot gui petta sija.

<span id="an_24:34">24:34</span> Magajet jusangane jamyo, na ti
ufanmalofan este na generasion, asta qui todo este sija na güinaja
manmacumple.

<span id="an_24:35">24:35</span> Y langet yan y tano ufanmalofan; lao y
sinanganjo sija ti ufanmalofan.

<span id="an_24:36">24:36</span> ¶ Lao ayo na jaane yan ayo na ora, taya
tumungo, ni y angjet sija gui langet ni y Lajiña, na y Tatajoja.

<span id="an_24:37">24:37</span> Lao calang y jaanin Noe, taegüijija
locue y minamaela y Lajin taotao.

<span id="an_24:38">24:38</span> Sa ayo na jaane sija y antes di y
dilubio, estaba mañochocho yan manguiguimen, ya manasagua, yan
manafanaasagua, asta ayo na jaane anae jumalom si Noe gui atca,

<span id="an_24:39">24:39</span> Ya ti jatungo asta qui mato y dilubio,
ya manchinile todos sija; taegüijija locue y minamaelan y Lajin taotao.

<span id="an_24:40">24:40</span> Ya ayo na jaane uguaja dos gui
fangualuan; y uno umacone, ya y otro umapolo:

<span id="an_24:41">24:41</span> Dos palaoan manguguleg gui mitate; y
uno umacone, y ya otro umapolo.

<span id="an_24:42">24:42</span> ¶ Fanbela sa ti intingo jafa na jaane
nae ufato y Señotmiyo.

<span id="an_24:43">24:43</span> Tingo este na yaguin y gaeguima jatungo
ngaean nae ufato y saque, ubelagüe, sa ti upolo na umayulangguan ni
iyasija.

<span id="an_24:44">24:44</span> Enao mina jamyo locue fanlisto, sa y
Lajin taotao ufato güije na ora gui anae ti injajaso.

<span id="an_24:45">24:45</span> Jaye y tifáfababa yan y malate na
tentago, ni y señotña ninamagasgüe gui guimaña, para uninanae sija
nañija gui tiempo?

<span id="an_24:46">24:46</span> Dichoso ayo na tentago, yaguin mato y
amuña ya sineda jafatitinas taegüije.

<span id="an_24:47">24:47</span> Magajet jusangane jamyo, na
uninamagasgüe todo gui iyoña.

<span id="an_24:48">24:48</span> Lao yaguin ayo y taelaye na tentago
ilegña gui corasonña: Y amujo ufato atrasao;

<span id="an_24:49">24:49</span> Ya sigue di janafanlamen y
mangachongña, y chumochocho yan gumiguimen yan y manbeglacho:

<span id="an_24:50">24:50</span> Y señot ayo na tentago ufato güije na
jaane gui anae ti jananangga yan y ora ni ti jatungo,

<span id="an_24:51">24:51</span> Ya uyenajo güe ni latigo yan ufinanue
ni y patteña yan hipocrita sija ayo nae uguaja tumanges, yan chegcheg
nifen.

<span id="an_25:1">25:1</span> AYO nae y raenon langet parejo yan dies
na bitgen, ni jachule y lamparañija ya manmapos para ujatagam y nobio.

<span id="an_25:2">25:2</span> Ya y sinco guiya sija manmejnalom, ya y
sinco manaetiningo.

<span id="an_25:3">25:3</span> Y manaetiningo, jachule y lamparañija, ya
ti manmañule laña.

<span id="an_25:4">25:4</span> Lao y manmejnalom manmañule laña gui
baso, yan y lamparañija.

<span id="an_25:5">25:5</span> Ya anae atrasasao y nobio, manmatujog
todo sija, ya manmaego.

<span id="an_25:6">25:6</span> Ya y tatalopuenge majungog un inagang, na
ilegña: Estagüe y nobio na mamamaela! fanjuyong ya inresibe!

<span id="an_25:7">25:7</span> Ayo nae todo y bitgen sija mangajulo ya
jafamauleg y lamparañija.

<span id="an_25:8">25:8</span> Ya y manaetiningo ilegñija ni
manmejnalom: Naejam gui lañanmiyo sa y lamparanmame manmatae.

<span id="an_25:9">25:9</span> Ya y manmejnalom manmanope ilegñija:
Munga sa ti mannajongjit; lao janao fanmalag y manmanbebende ya
infanmamajan para jamyo namaesa.

<span id="an_25:10">25:10</span> Ya anae manmapos sija para ufanmamajan,
mato y nobio; ya y estaba manlisto manjalom yan güiya gui guipot
umasagua; ya majuchom y petta.

<span id="an_25:11">25:11</span> Despues manmato y palo na bitgen ya
ilegñija: Señot, Señot, babayejam.

<span id="an_25:12">25:12</span> Lao güiya manope, ilegna; Magajet
jusangane jamyo na ti jutungo jamyo.

<span id="an_25:13">25:13</span> Fanmagmata sa ti intingo y jaane ni y
ora.

<span id="an_25:14">25:14</span> ¶ Sa uguaja parejo yan un taotao ni
jumanao chago na tano, ya jaagang antes y tentagoña sija, ya jaentrega
sija ni güinajaña.

<span id="an_25:15">25:15</span> Ya y uno janae sinco talento, ya y otro
dos, ya y otro uno; ya cada uno taemano y guinefuloña; ya enseguidas
mapos.

<span id="an_25:16">25:16</span> Ya y rumesibe y sinco na talento,
janacometsio, ya jagana talo sinco na talento.

<span id="an_25:17">25:17</span> Parejo locue yan y rumesibe dos,
mangana talo dos.

<span id="an_25:18">25:18</span> Lao y rumesibe y uno, jumuyong ya
jaguadog y eda, ya janaatog y salape y senotña.

<span id="an_25:19">25:19</span> Despues di apmam na tiempo, mato y
señot ayo sija na tentago, ya manacuentas yan sija.

<span id="an_25:20">25:20</span> Ya mato ayo y rumesibe sinco na
talento, yan mañuñule talo sinco talento, ya ilegña: Señot, sinco na
talento unnaeyo; estagüe talo sinco na junafangana.

<span id="an_25:21">25:21</span> Y senotña ilegña nu güiya: Mauleg
chechomo, jago mauleg na tentago yan guesmanosguejao: guine unfatinas
mauleg gui didide, bae jupoluyejao megae: jalom gui minagof y señotmo.

<span id="an_25:22">25:22</span> Mato locue ayo y rumesibe dos na
talento, ya ilegña: Señot, dos na talento unnaeyo; estagüe talo dos
talento na junafangana.

<span id="an_25:23">25:23</span> Y señotña ilegña nu güiya: Mauleg
chechomo, jago mauleg na tentago yan guesmanosguejao: guine unfatinas
mauleg gui didide, bae jupoluyejao megae; jalom gui minagof y señotmo.

<span id="an_25:24">25:24</span> Mato locue ayo y rumesibe un talento,
ya ilegña: Señot, guajo jutungo na jago majetogjao na taotao; sa
mangongoco jao gui anae ti mananom jao, ya manrecocoje jao gui anae ti
mañalapon jao;

<span id="an_25:25">25:25</span> Ya maañaoyo, ya maposyo ya junaatog y
talentomo gui jalom y tano: estagüe ni iyomo.

<span id="an_25:26">25:26</span> Lao y señotña inepe güe ilegña:
Taelayejao na tentago yan gago. Untungoja na mangongoco yo gui anae ti
mananom yo, ya manrecocoje yo gui anae ti mañalapon yo;

<span id="an_25:27">25:27</span> Enao mina jago nesesita unnae y
banquero sija ni salapejo, ya yaguin matoyo, juresibe y iyoco yan
ganansia.

<span id="an_25:28">25:28</span> Enao mina umanajanao ayo na talento
guiya güiya, ya umannae ayo y guaja dies na talento.

<span id="an_25:29">25:29</span> Sa jayeja y guaja, umannae güe, ya
uguaja megae; lao y taya iyoña, achogja guaja güinajaña umanajanao.

<span id="an_25:30">25:30</span> Ya y taebalenña na tentago, yute juyong
gui jalom jomjom, ayo nae uguaja tumanges yan chegcheg nifen.

<span id="an_25:31">25:31</span> ¶ Yaguin y Lajin taotao mato gui
minalagña, yan todo y angjetña sija, ayo nae ufatachong gui jilo y
tachong y minalagña;

<span id="an_25:32">25:32</span> Ya umanafandaña gui menaña todo y
nasion sija; ya umanafañajnge y uno gui otro, calang y pastot yan
janasajnge y quinilo sija gui chiba;

<span id="an_25:33">25:33</span> Ya japolo y quinilo sija gui agapaña,
ya y chiba gui acagüeña.

<span id="an_25:34">25:34</span> Ayo nae y ray ualog ni mangaegue gui
agapaña: Maela jamyo mandichoso gui Tatajo, ya inereda y raeno ni esta
listo para jamyo desde y mafatinas y tano;

<span id="an_25:35">25:35</span> Sa anae ñalangyo, innachocho yo; anae
majoyo, innaguimen yo; anae taotaojuyong yo, innajalom yo;

<span id="an_25:36">25:36</span> Anae taya magagojo, innaminagago yo.
Anae malangoyo, inbesita yo; anae gaegue yo gui calaboso, manmato jamyo
guiya guajo.

<span id="an_25:37">25:37</span> Ayo nae y manunas manmanope güe
ilegñija: Señot, ngaean nae inliijao ñalang, ya innachocho jao? pat
majo, ya innaguimen jao?

<span id="an_25:38">25:38</span> Ngaean nae inliijao taotaojuyong, ya
innajalom jao? pat anae taya magagomo, ya innaminagago jao?

<span id="an_25:39">25:39</span> Pat ñgaean nae inliijao malango, pat y
calaboso, ya manmatojam guiya jago?

<span id="an_25:40">25:40</span> Y ray ujaope ilegña nu sija: Magajet
jusangane jamyo, taemanoja na y infatinas ni uno güine gui mandiquique
na mañelujo, infatinasja locue nu guajo.

<span id="an_25:41">25:41</span> Ayo nae ilegña locue ni y mangaegue gui
acagüeña: Fanjanao guiya guajo, jamyo matdito, fanmalag y taejinecog na
guafe, ni esta manalisto ni anite yan y anjetña sija;

<span id="an_25:42">25:42</span> Sa anae ñalangyo, ti innachocho yo;
anae majoyo, ti innaguimen yo;

<span id="an_25:43">25:43</span> Anae taotaojuyong yo, ti innajalom yo;
anae taya magagojo, ti innaminagago yo; malangoyo, yan gaegue yo gui
calaboso, lao ti inbesita yo.

<span id="an_25:44">25:44</span> Ayo nae ufanmanope locue sija,
ilegñija: Señot, ngaean nae inliijao ñalang, pat majo, pat taotaojuyong,
pat taya magagomo, pat malango, pat gui calaboso, ya ti insetbejao?

<span id="an_25:45">25:45</span> Ayo nae ujaope sija, ilegña: Magajet
jusangane jamyo, na taemanoja ti infatinas nu uno güine gui mas
mandiquique, ti infatinas nu guajo.

<span id="an_25:46">25:46</span> Ya esta sija manmapos para y taejinecog
na minasapet; lao y manunas para y taejinecog na linala.

<span id="an_26:1">26:1</span> YA susede anae munjayan si Jesus jasangan
este sija na sinangan, ilegña ni disipuluña sija;

<span id="an_26:2">26:2</span> Intingo na dos na jaane talo umafatinas y
guipot; ya y Lajin taotao umaentrega para umatane gui quiluus.

<span id="an_26:3">26:3</span> Ayo nae y prinsipen y mamale sija, yan y
manbijo na taotao sija, mandaña gui palasyon y magas na pale, y naanña
si Caefas:

<span id="an_26:4">26:4</span> Ya manaconseja entresija para ujacone si
Jesus pot dinague, ya ujapuno.

<span id="an_26:5">26:5</span> Lao ilegñija: Munga gui jaanin y guipot,
sa munga na umafatinas yinaoyao gui taotao sija.

<span id="an_26:6">26:6</span> Ya anae estaba si Jesus guiya Betania,
gui guima Simon y ategtog,

<span id="an_26:7">26:7</span> Mato guiya güiya un palaoan, na guaja un
boteya alabastron ungüento na dangculo baliña, ya jachuda gui jilo
iluña, anae estaba gui lamasa na matatachong:

<span id="an_26:8">26:8</span> Lao anae malie ni disipuluña sija,
ninafanlalalo, ya ilegñija: Jafa na jagagasta este?

<span id="an_26:9">26:9</span> Sa este na ungüento siña mabende pot
dangculo na presio, ya ufanmanae y mamoble.

<span id="an_26:10">26:10</span> Anae jatungo si Jesus, ilegña nu sija:
Jafa na innachatsaga y palaoan? sa jafatinas mauleg na chocho para
guajo.

<span id="an_26:11">26:11</span> Sa jamyo guaja siempre mamoble
manjajamyo, lao guajo, siempre taya.

<span id="an_26:12">26:12</span> Sa jachuda este na ungüento gui
tataotaojo, jafatinas para majafotjo.

<span id="an_26:13">26:13</span> Magajet jusangane jamyo: Mano nae este
na ebangelio na umapredica gui todo y tano, uguajaja locue este y
finatinasña este na palaoan, masangan para memoriasña.

<span id="an_26:14">26:14</span> ¶ Ayo nae y uno gui dose, y naanña si
Judas Iscariote, mapos malag y prinsipen y mamale sija,

<span id="an_26:15">26:15</span> Ya ilegña: Jafa malagomiyo innaeyo, ya
juentrega jamyo nu güiya? Ya manmapesa para güiya treinta pidason
salape.

<span id="an_26:16">26:16</span> Ya desde ayo, manmanaliligao lugat para
umaentrega güe.

<span id="an_26:17">26:17</span> ¶ Ya y finenana na jaanin gupot pan sin
lebadura, manmato y disipulo gui as Jesus, ya ilegñija: Mano nae
malagojao ya infamaulequejao namo gui guipot?

<span id="an_26:18">26:18</span> Ya ilegña: Janao fanmalag y siuda, gui
guima ayo na taotao, y insangane: Y Maestro ilegña, y tiempoco esta
jijot, iyajamyo nae jufatinas y guipot Pascua yan y disipulojo sija.

<span id="an_26:19">26:19</span> Ya y disipulo sija jafatinas y
mantinago as Jesus, ya manalisto y guipot pascua.

<span id="an_26:20">26:20</span> Ya anae pupuenge güije na jaane,
matachong gui lamasa yan y dose na disipulo;

<span id="an_26:21">26:21</span> Ya anae mañochocho güiya ilegña:
Magajet jusangane jamyo, na uno guiya jamyo uentregayo.

<span id="an_26:22">26:22</span> Sija ninafangostriste, ya sigue di
ilegñija cada uno nu güiya: Buente guajo, Señot?

<span id="an_26:23">26:23</span> Ayo nae manope ilegña: Y munajalom y
canaeña yan guajo gui plato, güiya uentregayo.

<span id="an_26:24">26:24</span> Magajet na y Lajin taotao ujanao,
calang y esta matugue nu güiya; lao ay ay para ayo na taotao ni y
jaentrega y Lajin taotao! maulegña mojon ayo na taotao na ti umafañago.

<span id="an_26:25">26:25</span> Ayo nae manope si Judas, ni umentrega
güe, ilegña: Guajo buente Rabi? Ylegña nu güiya: Jago guinin sumangan.

<span id="an_26:26">26:26</span> ¶ Ya mientras mañochocho, jachule si
Jesus y pan, ya jabendise, ya jaipe, ya janae y disipoluña sija, ya
ilegña: Chule, ya cano; este y tataotaojo.

<span id="an_26:27">26:27</span> Jachule y copa, ya janae si Yuus
grasias, ya janae sija ni y copa, ilegña: Fanguimen jamyo todo.

<span id="an_26:28">26:28</span> Sa este y jâgâjo gui Nuevo Testamento,
ni y machuda para megae, para inasiin y isao.

<span id="an_26:29">26:29</span> Ya jusangane jamyo, na desde pago ti
juguimen mas y tinegcha ubas, asta ayo na jaane anae para juguimen nuebo
yan jamyo gui raenon Tata.

<span id="an_26:30">26:30</span> ¶ Ya anae munjayan jacanta un himno,
manmapos para sabana Olibo,

<span id="an_26:31">26:31</span> Ayo nae si Jesus ilegña nu sija: Todos
jamyo ufanmañoda guiya guajo ocasion inale pago na puenge; sa matugue
esta: Junafañetnot y pastot, ya y quinilo sija manmachalapon gui manada.

<span id="an_26:32">26:32</span> Lao despues di unacajuloyo talo gui
entalo manmatae, jujanao gui menanmiyo guiyo Galilea.

<span id="an_26:33">26:33</span> Si Pedro manope, ilegña nu güiya:
Yaguin todos ufanmañoda guiya jago ocasion inale lao guajo ti jusoda
para siempre ocasion inale.

<span id="an_26:34">26:34</span> Si Jesus, ilegña: Magajet jusanganejao:
na pago na puenge, antes di ucanta y gayo, undagueyo tres biaje.

<span id="an_26:35">26:35</span> Ylegña nu guiya si Pedro: Achogaja
junesesita matae yan jago, lao ti judaguejao. Yan todo y palo disipulo
sija, taegüenaoja ilegñija locue.

<span id="an_26:36">26:36</span> Ayo nae mato si Jesus yan sija gui
güetta na mafanaan Gethsemane, ya ilegña ni disipuluña sija:
Fanmatachong güine, ya jumanaoyo ya j ufanaetae güije guato.

<span id="an_26:37">26:37</span> Ya jacone gachongña si Pedro yan y dos
lajin Sebedeo, ya jatutujon mantriste yan manmajalang.

<span id="an_26:38">26:38</span> Ayo nae si Jesus ilegña nu sija: Y
antijo gostriste asta qui matae: fañaga güine, ya infanbela yan guajo.

<span id="an_26:39">26:39</span> Ya mamocat mona didide, tumecon ya
manaetae, ilegña: Tatajo, yaguin siña, nafalofan este na copa guiya
guajo: lao ti según y minalagojo, na según y minalagomo.

<span id="an_26:40">26:40</span> Ya mato gui disipuluña sija, ya jasoda
sija na manmamaego: ya ilegña as Pedro: Jafa, ada ti siña jamyo
infanbela yan guajo una ora?

<span id="an_26:41">26:41</span> Fanbela ya infanmanaetae, para chamiyo
fanjajalom gui tentasion: y espiritu magajet na malago lao y catne
echecho.

<span id="an_26:42">26:42</span> Mapos talo gui segundo biaje ya
manaetae, ilegña: Tatajo, yaguin ti siña este na copa malofan guiya
guajo, yaguin ti juguimen, ufatinas y minalagomo.

<span id="an_26:43">26:43</span> Ya mato, ya jasoda talo sija na
manmamaego; sa y atadogñija manmacat.

<span id="an_26:44">26:44</span> Ya jadingo sija, mapos talo ya manaetae
gui mina tres biaje, jasangan ayoja na sinangan.

<span id="an_26:45">26:45</span> Ayo nae mato gui disipuluña sija, ya
ilegña: Infanmamaegoja, pago, yan infandescacansaja; estagüe na mato y
ora, ya y Lajin taotao esta maentrega gui canae y manisao sija.

<span id="an_26:46">26:46</span> Fangajulo na nije tafanjanao; estagüe
esta mato y umentregayo.

<span id="an_26:47">26:47</span> ¶ Ya y tiempoja anae cumuecuentos güe,
estagüe si Judas, uno gui dose, mato mañisija yan un dangculon linajyan
taotao, manmañuñule espada yan galute, tinago y prinsipen y mamale sija
yan y manamco na taotao sija.

<span id="an_26:48">26:48</span> Yan umentrega güe, mannae esta señat,
ilegña: Y juchico, güiya; guesguot.

<span id="an_26:49">26:49</span> Ya enseguidas matogüe gui as Jesus, ya
ilegña nu güiya: Minagof, Maestro! ya jachico.

<span id="an_26:50">26:50</span> Ya si Jesus, ilegña nu güiya: Amigo,
jafajao na mato? Ayo nae manmato sija ya maguot si Jesus, ya macone.

<span id="an_26:51">26:51</span> Ya, estagüe, uno gui mangachong si
Jesus, jajuto y canaeña, ya jalagnos y espadaña, y janalamen uno gui
tentago y prinsipen y mamale sija, janajanao un talanga.

<span id="an_26:52">26:52</span> Ayo nae si Jesus ilegña nu güiya:
Natalo guato y espadamo gui sagaña; sa todo y manmañuñule espada, nu y
espadaja ufanpinino.

<span id="an_26:53">26:53</span> Ada jinasomo na ti siñayo jutayuyut si
Tata pago, ya güiya unaeyo enseguidas mas di dose legion na angjet sija?

<span id="an_26:54">26:54</span> Lao jaftaemano macumple y Tinigue sija;
sa matugue na taegüenao nesesita umafatinas este?

<span id="an_26:55">26:55</span> Ayo na ora ilegña si Jesus ni linajyan
taotao: Manmato jamyo parejo yan contra y saque, na manmañuñule jamyo
espada yan galute para inqueneyo? Cada jaane manjijitaja guajo matachong
gui templo, mamnanagüe nu jamyo, ya ti inqueneyo.

<span id="an_26:56">26:56</span> Lao todo este umafatinas, para
umacumple y Tinigue sija ni y profeta sija. Ayo nae todo y disipuluña
sija madingo güe, ya manmalago.

<span id="an_26:57">26:57</span> ¶ Ya ayo sija y cumone si Jesus, macone
güe guato gui as Caefas, magas na pale, anae manestaba y escriba sija
yan y manamco na mandadaña.

<span id="an_26:58">26:58</span> Lao si Pedro, dinalalag güe chago asta
qui mato gui colat y magas na pale; ya jumalom ya manmatachong yan y
tentago sija, para ulie y uttimo.

<span id="an_26:59">26:59</span> Ya y prinsipen y mamale sija yan todo y
inetnon ofisiat, manmanaliligao ni ti magajet na testimonio contra si
Jesus, para umapuno.

<span id="an_26:60">26:60</span> Lao ni uno mañoda; achogja mato megae
na ti manmagajet na testigo. Lao y uttimo manmato dos,

<span id="an_26:61">26:61</span> Na ilegñija, Este na taotao ilegña:
Guajo siña juyulang papa este na gumayuus, ya junacajulo gui tres na
jaane.

<span id="an_26:62">26:62</span> Ya cajulo y magas y mamale, ya ilegña
nu güiya: Ti unfanope ni jafa? Jafa este na testimonio contra jago?

<span id="an_26:63">26:63</span> Lao si Jesus mamatquiloja. Ya y magas y
mamale ilegña nu güiya: Jutayuyutjao pot y lalâlâ na Yuus, na
unsanganejam cao jago si Cristo, Lajin Yuus.

<span id="an_26:64">26:64</span> Si Jesus ilegña nu güiya: Jago guinin
sumangan. Ya jusangane jamyo na desde pago inlie y Lajin taotao na
matatachong gui agapa y ugaeninasiña na canae, ya umamaela gui jalom y
mapagajes sija gui langet.

<span id="an_26:65">26:65</span> Ayo nae y magas y mamale, jatiteg y
magaguña, ya ilegña: Cumuentos chatfino contra si Yuus: jafa mas na
utanesesita testigo sija? Estagüe esta pago na injingog y chinatfino
contra si Yuus.

<span id="an_26:66">26:66</span> Jafa pinelonmimiyo? Sija manmanope
ilegñija: Jamerese y finatae.

<span id="an_26:67">26:67</span> Ayo nae matolae y mataña yan patmada
güe; ya y palo manafañetnot nu y dinemo;

<span id="an_26:68">26:68</span> Ya ilegñija: Profetisayejam, O Cristo!
jayejao munafañetnot?

<span id="an_26:69">26:69</span> ¶ Ya ayo na tiempo si Pedro estaba
matatachong gui sumanjiyong gui guelat; ya mato guija güiya un palaoan
tentago, ya ilegña: Manjajamjo locue yan si Jesus y Galileo.

<span id="an_26:70">26:70</span> Lao güiya jadague gui menan todos,
ilegña: Ti jutungo jafa ilelegmo.

<span id="an_26:71">26:71</span> Ya anae jumuyong gui petta; linie ni
otro palaoan, ya ilegña ni ayo y manestaba güije: Este locue mañisija
yan si Jesus Nasareno.

<span id="an_26:72">26:72</span> Ya jadague talo ya manjula ilegña: Ti
jutungo ayo na taotao.

<span id="an_26:73">26:73</span> Ti apmam despues manmato sija y
mangaegue güije, ya ilegñija as Pedro: Magajet na jago locue uno guiya
sija; sa y sinanganmo dumiclalara jao.

<span id="an_26:74">26:74</span> Ayo nae jatutujon mumatdise, yan
manjula, ilegña: Ti jutungo ayo na taotao. Ya enseguidas cumanta y gayo.

<span id="an_26:75">26:75</span> Ya jajaso si Pedro y sinangan Jesus ni
ilegña: Antes di ucanta y gayo, undagueyo tres biaje. Ya mapos juyong ya
gueftumanges.

<span id="an_27:1">27:1</span> YA mato y egaan, todo y prinsipen y
mamale, yan y manamco na taotao sija, mandaña y manaconseja entre sija
contra si Jesus, para umapuno güe.

<span id="an_27:2">27:2</span> Ya anae munjayan magode güe, macone ya
maentrega gui as Ponsio Pilato y magalaje.

<span id="an_27:3">27:3</span> ¶ Ayo nae si Judas, y umentrega güe,
jalie na esta umayogua, ya mañotsot ya jachule talo guato y treinta
pidason salape gui prinsipen y mamale yan y manamco na taotao sija,

<span id="an_27:4">27:4</span> Ya ilegña: Guajo isaoyo, juentrega y
taeisao na jâgâ. Lao sija ilegñija: Jafa ayo guiyajame? Jagoja adaje.

<span id="an_27:5">27:5</span> Ya jayute y pidason salape jalom gui
jalom y templo, ya mapos ya jañaca güe.

<span id="an_27:6">27:6</span> Ya y prinsipen y mamale sija, jachule y
salape ya ilegñija: Ti tunas na tapolo gui tesoro sa baliña y jâgâ.

<span id="an_27:7">27:7</span> Ya manaconseja entre sija, ya mafajan y
fangualuan oyero, para y naftan y taotaojuyong.

<span id="an_27:8">27:8</span> Ayo mina mafanaan ayo na fangualuan:
Fangualuan jâgâ, asta pago na jaane.

<span id="an_27:9">27:9</span> Ayo nae macumple y sinangan na pot y
profeta Jeremias, ni ilegña: Ya sija jachule y treinta pidason salape,
presio ayo y gaebale, y presio na mapolo gui jiloña y famaguon Israel;

<span id="an_27:10">27:10</span> Ya manmanae sija, para ujafajan y
fangualuan y oyero taegüenao, na jatagoyo y Señot.

<span id="an_27:11">27:11</span> ¶ Ya si Jesus estaba tomotojgue gui
menan y magalaje, ya y magalaje finaesen güe, ilegña: Jago y Ray Judio
sija? Si Jesus ilegña: Jago umalog.

<span id="an_27:12">27:12</span> Ya anae mafaaela ni y prinsipen y
mamale, yan y manamco sija, ti manope ni jafa.

<span id="an_27:13">27:13</span> Ayo nae si Pilato ilegña nu güiya: Ti
unjujungog cuanto na güinaja nae manmadeclara contra jago?

<span id="an_27:14">27:14</span> Ya ti manope ni un sinangan; ya
ninagosmanman y magalaje.

<span id="an_27:15">27:15</span> Ya y jaanin y guipot, costumbreña y
magalaje na usotta pot y taotao sija un preso, jaye y malagoñija.

<span id="an_27:16">27:16</span> Ya guaja presoñija uno na afamao, na y
naanña si Barabas.

<span id="an_27:17">27:17</span> Ya anae mandaña ilegña si Pilato nu
sija: Jaye malagonmiyo jusottaye jamyo? Si Barabas pat si Jesus, ni
mafanaan Cristo?

<span id="an_27:18">27:18</span> Sa jatungoja na pot embidiañija muna
maentrega güe.

<span id="an_27:19">27:19</span> ¶ Ya anae estaba güe na matatachong gui
tribuna, y asaguaña manago nu güiya, ilegña: Chamo umeentalo nu enao
tunas na taotao; sa pago jupadedese megae sija gui güinife pot güiya.

<span id="an_27:20">27:20</span> Lao y prisipen y mamale sija, yan y
manamco sija jasoyo y taotao sija, na ujagagao si Barabas, ya si Jesus,
umapuno.

<span id="an_27:21">27:21</span> Ya y magalaje manope, ilegña nu sija:
Jaye gui dos malagonmiyo jusottaye jamyo? Sija ilegñija: Si Barabas.

<span id="an_27:22">27:22</span> Si Pilato ilegña nu sija: Ya jafa
jufatinas as Jesus ni mafanaan Cristo? Todos sija ilegñija: Umatane gui
quiluus.

<span id="an_27:23">27:23</span> Ya ilegña: Jafa na taelaye finatinasña?
Lao sija managang mas duro, ilegñija: Umatane gui quiluus.

<span id="an_27:24">27:24</span> ¶ Anae jalie si Pilato na taya jafa na
probecho, lao mas y ninafanyaoyao, mañule janom ya jafagase y canaeña
gui menan y taotao sija, ya ilegña: Taeisaoyo gui jâgâ este y tunas na
taotao: lie jamyo.

<span id="an_27:25">27:25</span> Ya manmanope todo y taotao sija
ilegñija: Y jâgâña usaga guiya jame, yan y famaguonmame.

<span id="an_27:26">27:26</span> Ayo nae masotta si Barabas, ya an
munjayan mapanag si Jesus, maentrega para umaatane gui quiluus.

<span id="an_27:27">27:27</span> Ayo nae y sendalon y magalaje macone si
Jesus gui pretorio, ya mandaña guiya güiya todo y manadan sendalo sija.

<span id="an_27:28">27:28</span> Ya mapula y magaguña, ya manaminagago
agaga na magagon anaco.

<span id="an_27:29">27:29</span> Ya mapolo gui iluña un corona na
mafatinas ni títuca sija, yan un piao gui agapa na canaeña; ya mandimo
gui menaña, ya mamofefea, ilegñija: Jafa talatmanu jao Ray Judio sija!

<span id="an_27:30">27:30</span> Ya matolae güe, ya machule y piao ya
mapanag y iluña.

<span id="an_27:31">27:31</span> Ya anae munjayan mamofefea, mapula y
magagon anaco, ya manaminagago ni magaguña, ya macone para umaatane gui
quiluus.

<span id="an_27:32">27:32</span> ¶ Ya anae jumajanao manasoda yan un
taotao Sirene na y naanña si Simon: este maobliga para uchinilie ni
quiluusña.

<span id="an_27:33">27:33</span> ¶ Ya anae manmato gui un lugat na
mafanaan Golgota, cumequeilegña, y sagan calabera,

<span id="an_27:34">27:34</span> Mannae para uguimen binagle, manadaña
yan lalaet; ya anae jachague, ti malago jaguimen.

<span id="an_27:35">27:35</span> Anae munjayan maatane gui quiluus,
mandesapatta y magaguña, mayute suette sija gui jiloña; (para umacumple
y mumayan masangan pot y profeta: Ujanaadesapatta y magagujo, ya y jilo
y magagujo ufanmayute suette sija.)

<span id="an_27:36">27:36</span> Ya manmatachong, ya maadadaje güe
güije.

<span id="an_27:37">27:37</span> Ya mapolo gui iluña y mafaelaña,
matugue: ESTE SI JESUS RAY Y JUDIO SIJA.

<span id="an_27:38">27:38</span> Ayo nae maatane yan güiya gui quiluus
yan y dos na saque; y uno gui agapaña ya y otro gui acagüeña.

<span id="an_27:39">27:39</span> ¶ Ya y taotao na manmalolofan,
masangane güe innataelaye, ya jayeyengyong y iluñija,

<span id="an_27:40">27:40</span> Ya ilegñija: Jago y yumute papa y
templo, ya y mina tres na jaane unnacajulo; libre maesajao; yaguin jago
Lajin Yuus, tunog papa güenao gui quiluus.

<span id="an_27:41">27:41</span> Taegüinija locue mamofefea güe y
prisipen mamale sija, yan y escriba sija, yan y Fariseo sija, yan y
manamco na taotao sija, ilegñija:

<span id="an_27:42">27:42</span> Janalibre y palo, ya ti siñagüe
janalibre na maesa. Güiya y Ray y Israel; polo ya utunog papa pago gui
quiluus, ya ayo nae utajonggue güe.

<span id="an_27:43">27:43</span> Jaangoco si Yuus; polo ya ulinibre
pago, yaguin malago nu güiya, sa ilegña: Güajo Lajin Yuus.

<span id="an_27:44">27:44</span> Y mañaque locue, ni y manmaatane yan
güiya gui quiluus, manajuyonge güe locue.

<span id="an_27:45">27:45</span> ¶ Ya desde y mina saes na ora guaja
jinemjom todo y jilo y tano, asta y mina nuebe na ora.

<span id="an_27:46">27:46</span> Ya y mina nuebe na ora, si Jesus
umagang nu y dangculon inagang ilegña: Eli, Eli, lama sabactani!
cumequeilegña: Yuusso, Yuusso, jafa na undingo yo?

<span id="an_27:47">27:47</span> Ya y palo ni manestaba güije, majungog
güe, ya ilegñija: Si Elias este jaaagang.

<span id="an_27:48">27:48</span> Ya enseguidas malago uno guiya sija, ya
jachule y espongja y janafañopchop binagle, ya japolo gui un piao, ya
janae güe para uguimen.

<span id="an_27:49">27:49</span> Y palo ilegñija: Polo ya talie cao
ufato si Elias ya uninalibre.

<span id="an_27:50">27:50</span> ¶ Ayo nae si Jesus, anae munjayan
umagang talo otro biaje nu y dangculon inagang jaentrega y espiritu.

<span id="an_27:51">27:51</span> Ya estagüe y cottinan y templo na
masise y dos pedaso, guinin sumanjilo asta y sumanpapa; ya y tano
mayengyong, ya y acho sija mangoca.

<span id="an_27:52">27:52</span> Ya y naftan sija manmababa ya megae na
tataotao mañantos sija ni manmamaego, mangajulo;

<span id="an_27:53">27:53</span> Ya jumanao gui naftan, despues di
quinajiloña, ya mato gui santos na siuda, ya manalie ya megae.

<span id="an_27:54">27:54</span> Ya y senturion, yan y mangaegue yan
güiya na maadadaje si Jesus, anae malie y linao yan todo ayo sija y
manmafatinas, mangosmaañao ya ilegñija: Sumen magajet na Lajin Yuus
este.

<span id="an_27:55">27:55</span> Ya mangaegue güije megae na famalaoan
na manmanaatan gui chago, ni jadalalag si Jesus guine Galilea ya
jasesetbe.

<span id="an_27:56">27:56</span> Gui entalo ayo sija si Maria Magdalena,
yan si Maria nanan Santiago yan José, yan y nanan y famaguon Sebedeo.

<span id="an_27:57">27:57</span> ¶ Ya anae este pupuenge güije na jaane,
mato un taotao Arimatea, na rico, na y naanña si José, na güiya locue
disipulon Jesus.

<span id="an_27:58">27:58</span> Güiya mato gui as Pilato, ya jagagao y
tataotao Jesus. Ayo nae si Pilato manago na umanae.

<span id="an_27:59">27:59</span> Ya jachule si José y tataotao, ya
jabalutan ni un sabanas na gasgas,

<span id="an_27:60">27:60</span> Ya japolo gui nuebo na naftanña, ni y
finatinasñaja gui acho ni sacapico; ya janagalileque guato un dangculon
acho y pettan y naftan, ya mapos.

<span id="an_27:61">27:61</span> ¶ Ya manestaba güije si Maria
Magdalena, yan y otro Maria, na manmatatachong gui menan y naftan.

<span id="an_27:62">27:62</span> ¶ Ya y inagpaña na jaane, despues di y
jaanen finamauleg, mandaña y prinsipen y mamale sija, yan y Fariseo sija
gui as Pilato,

<span id="an_27:63">27:63</span> Ya ilegñija: Señot, injaso na ayo y
dacon ilegña, anae estaba lalâlâ: Despues di tres na jaane, jucajulo
talo.

<span id="an_27:64">27:64</span> Enao mina fanago, ya umaasegura y
naftan, asta y mina tres na jaane; sa noseaja ufanmato y disipulo sija
an puenge ya ujasaque; ya ujaalog ni taotao sija: Cajulo esta gui entalo
manmatae: ya y uttimo na linache udangculoña qui y finenana.

<span id="an_27:65">27:65</span> Ilegña si Pilato nu sija: Inguaja un
guatdianmiyo; janao, ya inasegura todo manu y ninasiñanmiyo.

<span id="an_27:66">27:66</span> Ayo nae manmapos sija, ya maadaje y
naftan para umaasegura, ya maseyo y acho.

<span id="an_28:1">28:1</span> YUTTIMO na ora y sabalo, gui egaan anae
mumanánaná y finénana na jaane gui semana, mato si Maria Magdalena yan y
otro Maria, para ujalie y naftan.

<span id="an_28:2">28:2</span> Ya, estagüe un dangculon linao; sa y
angjet y Señot tumunog guine y langet, ya janagalileg y acho gui petta,
ya matachong gui sumanjilo.

<span id="an_28:3">28:3</span> Ya y jechuraña parejo yan y lamlam, ya y
magaguña apaca calang niebe.

<span id="an_28:4">28:4</span> Ya pot y minaañao nu güiya, y guatdia
sija mayengyong ya sumaga calang manmatae.

<span id="an_28:5">28:5</span> Ya manope y angjet, ilegña ni famalaoan
sija: Chamiyo fanmaaañao jamyo; sa jutungoja na inaliligao si Jesus, ni
guinin maatane gui quiluus.

<span id="an_28:6">28:6</span> Taegüe güine; sa esta cajulo, taegüine
guinin jasangan. Maela ya inlie y lugat anae guinin umaason y Señot;

<span id="an_28:7">28:7</span> Ya janao fanlagoguse, ya sangane y
disipuluña sija, na esta cajulo gui entalo y manmatae, ya
infanninanangga Galilea: ya ayo nae inlie güe; estagüe, na esta
jusangane jamyo.

<span id="an_28:8">28:8</span> Ayo nae sija manapos gui naftan,
manmaañao yan mangosmagof, yan manmalalago para umannae notisia y
disipuluña sija.

<span id="an_28:9">28:9</span> ¶ Ya estagüe si Jesus na manasoda ya
ilegña nu sija: Fanmagof todos! Ya sija manmato, ya manmagote y adengña
ya maadora güe.

<span id="an_28:10">28:10</span> Ayo nae si Jesus ilegña nu sija:
Chamiyo fanmaañao; janao ya sangane mañelujo na ufanjanao para Galilea;
ya ayo nae ujaliiyo güije.

<span id="an_28:11">28:11</span> ¶ Anae manmapos sija, estagüe palo gui
guatdia sija na manmato gui siuda, ya janatungo y prinsipen y mamale
sija, todo y munjayan manmafatinas.

<span id="an_28:12">28:12</span> Ya anae mandaña yan y manamco na taotao
ya manaconseja entre sija, mannae y sendalo sija megae na salape,

<span id="an_28:13">28:13</span> Ya ilegñija: Alog, y disipuluña sija
manmato gui anae puenge, ya masaque güe, anae manmamaegojam.

<span id="an_28:14">28:14</span> Yaguin jaecungog este y magalaje, jame
innamalago güe ya infanseguro.

<span id="an_28:15">28:15</span> Ayo nae sija jachule y salape ya
jafatinas jafa y manmafanagüe sija: ya esta na sinangan mapublilica ni
Judio sija asta pago na jaane.

<span id="an_28:16">28:16</span> ¶ Ya y onse na disipulo sija manmapos
para Galilea, gui un ogso anae guinin mantinago as Jesus.

<span id="an_28:17">28:17</span> Ya anae malie, maadoragüe; lao y palo
buebuente.

<span id="an_28:18">28:18</span> ¶ Ya mato guiya sija si Jesus ya
jasangane sija, ilegña: Todo y ninasiña manaeyo, gui langet yan y tano.

<span id="an_28:19">28:19</span> Fanjanao, ya fannaquilisyano todo y
nasion sija, tagpange sija pot y naan y Tata, yan y Lajiña, yan y
Espiritu Santo:

<span id="an_28:20">28:20</span> Fanagüe sija, na ujaadaje todosija ni
jutago jamyo; sa estagüe jugagaegueja guiya jamyo todo y jaane, asta y
jinecog y tano. Amen.

------------------------------------------------------------------------

[Next: Mark](mar.md)
