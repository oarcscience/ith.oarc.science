[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](joh.md) 

------------------------------------------------------------------------

### Chamorro Bible: Acts

<span id="an_1:1">1:1</span> Y finenana na sinangan, jutugue, O Teofilo,
pot todo ayo sija, na si Jesus jatutujon fumatinas, yan mamanagüe.

<span id="an_1:2">1:2</span> Asta y jaane anae maresibe gui sanjilo,
despues di munjayan jatago pot y Espiritu Santo y apostoles sija ni y
inayegña:

<span id="an_1:3">1:3</span> Ni ayo locue y jafanue nu güiya lalâlâ,
anae munjayan mapinito pot y megae na señat, liniiñija cuarenta na jaane
yan manguecuentos güinaja sija ni y mangaegue gui raenon Yuus:

<span id="an_1:4">1:4</span> Ya mandaña yan sija, ya jatago sija na
chañija fanjajanao Jerusalem, lao ujanangga y promesan y Tata ni y,
ilegña, injingog guiya guajo:

<span id="an_1:5">1:5</span> Sa si Juan magajet na managpapange ni y
janom: lao jamyo infanmatagpange ni y Espiritu Santo ti megae na jaane
desde pago.

<span id="an_1:6">1:6</span> ¶ Enao mina, ayo sija y mandaña, finaesen
güe, ilegñija: Señot, malago jao unnatalo guato y raeno guiya Israel?

<span id="an_1:7">1:7</span> Ya güiya ilegña nu sija: Ti para jamyo
intingo y jaane yan y tiempo sija, ni y pinelon y Tata gui ninasiñañaja.

<span id="an_1:8">1:8</span> Lao jamyo infanmanresibe y ninasiña anae si
Espiritu Santo ufato gui jilo miyo: yan jamyo utestigojo sija, iya
Jerusalem yan todo iya Judea yan Samaria, yan asta y uttimon y tano.

<span id="an_1:9">1:9</span> Ya anae munjayan jasangan este na güinaja,
mientras maaatan güe, machule güe gui sanjilo; ya y mapagajes rinesibe
güe, guinen liniiñija.

<span id="an_1:10">1:10</span> Ya anae maaatan fitme y langet, anae
mapos güe, estagüe dos taotao na minagagon ápaca, manotojgue jijot guiya
sija.

<span id="an_1:11">1:11</span> Ni y ilegñija locue: Jamyo taotao
Galilea, jafa na manotojgue jamyo ya inaatan julo y langet? este mismo
si Jesus ni y maresibe gui sanjilo guinen iya jamyo para y langet,
umamaela talo taegüijeja anae inlie güe jumanao para y langet.

<span id="an_1:12">1:12</span> ¶ Ayo nae sija manalo guato Jerusalem
guinen y egso Olibo, ni y jijot Jerusalem, gui sabado na jaana na
jinanao.

<span id="an_1:13">1:13</span> Ya anae sija manjalom, manjanao julo gui
sanjilo na cuarto anae mañasaga todos, si Pedro yan si Juan yan si
Santiago yan si Andres yan si Felipe yan si Tomas yan si Bartolome yan
si Mateo yan si Santiago lajin Alfeo yan si Simon Selote yan si Judas
chelun Santiago.

<span id="an_1:14">1:14</span> Estesija todo mañasagaja gui un jinasoja
na tinaetae, yan manmangagagao fitme, yan y palo famalaoan sija yan si
Maria nanan Jesus, yan y mañeluña lalaje sija.

<span id="an_1:15">1:15</span> ¶ Ya ayo sija na jaane, si Pedro tumojgue
julo gui entalo y mañelo, ya y numeron y mandaña guaja siento y bente.
Ya ilegña:

<span id="an_1:16">1:16</span> Lalaje an mañelo, nesesita umacumple este
na tinigue ni y jasangan antes y Espiritu Santo gui pachot David pot si
Judas ni umesgaejon ayo sija y cumone si Jesus.

<span id="an_1:17">1:17</span> Sa güiya estaba matufong guiya jita, yan
guaja patteña güine na sinetbe.

<span id="an_1:18">1:18</span> Este na taotao, mamajan un fangualuan ni
y apas y tinaelayeña; ya japodong papa y mapta tiyanña, ya malagnos todo
tilipasña.

<span id="an_1:19">1:19</span> Ya este matungo todo ni y mañasaga guiya
Jerusalem; ya pot enao na mafanaan ayo na fangualuan ni y finoñija:
Aqueldama, comequeilegña, Fangualuan jâgâ.

<span id="an_1:20">1:20</span> Sa esta matugue gui leblon y Salmos: Polo
ya y sagaña umayulang ya taya taotao sumagaye: ya y ofisioña otro
chumule.

<span id="an_1:21">1:21</span> Gui entalo estesija na taotao y
mangachochongta todo y tiempo anae y Señot Jesus jumalom yan jumuyong
guiya jita,

<span id="an_1:22">1:22</span> Matutujon guinen y tinagpangen Juan asta
ayo na jaane anae maresibe gui sanjilo guinen iya jita, nesesita uno gui
entalo sija umatancho testigo yan jita ni y quinajuluña.

<span id="an_1:23">1:23</span> Ya matancho dos, si José ni y mafanaan
Barsabas ni y apiyiduña Justo, yan si Matias.

<span id="an_1:24">1:24</span> Ya manmanaetae ilegñija: Jago Señot ni y
tumungo y corason y taotao todo, famanue jaye güine gui dos unayeg.

<span id="an_1:25">1:25</span> Para usaouao güine na sinetbe, yan y
chechon apostoles anae si Judas ni y podong pot y tinaelayeña, ya güiya
ujanao para y sagaña.

<span id="an_1:26">1:26</span> Ya manmanae ni y suertenñija; ya y suerte
podong gui as Matias; ya güiya matufong gui onse na apostoles.

<span id="an_2:1">2:1</span> YA anae mato y jaanen y Pentecostes, estaba
todos na mandadaña gui un sagayan.

<span id="an_2:2">2:2</span> Ya enseguidas mato y boruca guinen y
langet, taegüije y güinaefen y dangculo na manglo, ya ninabula todo y
guima anae manmatatachong sija.

<span id="an_2:3">2:3</span> Ya ayo nae manmato gui jiloñija dinga na
jula sija, taegüije y guafe, ya sumaga gui jilo cada uno guiya sija.

<span id="an_2:4">2:4</span> Ya sija todo manbula ni y Espiritu Santo,
yan jatutujon sumangan y otro na finijo, taegüijija y Espiritu numae
sija na ujasangan.

<span id="an_2:5">2:5</span> Ya mañasaga güije guiya Jerusalem, Judio
sija, na mandeboto na taotao, guinen todo y nasion ni y mangaegue gui
papa y langet.

<span id="an_2:6">2:6</span> Ya anae majungog esta na boruca, mandaña y
linajyan taotao, ya sija manyinalaca, sa cada taotao jajungog sija na
manguecuentos ni y finoñijaja.

<span id="an_2:7">2:7</span> Ya sija todos ninafanlujan, yan
ninafanmanman, ilegñija y uno ni y otro: Ada ti todo Galileo estesija y
manguecuentos?

<span id="an_2:8">2:8</span> Ya jafa muna tajujungog cada taotao ni y
finotaja gui anae manmafañagojit?

<span id="an_2:9">2:9</span> Partos, yan Medos, yan Elamitas, yan sija y
mañasaga guiya Mesopotamia, yan Judea, yan Capadosia, yan Ponto, yan
Asia,

<span id="an_2:10">2:10</span> Yan Phrygia, yan Pamfilia, yan Egipto,
yan iya Libia ni y gaegue gui otro bandan Sirene, yan y manaotao juyong
guiya Roma, Judio sija yan proselitos,

<span id="an_2:11">2:11</span> Cretensija, yan Arabsija: tajujungog sija
manguecuentos ni y finota, y namanman na checho Yuus sija.

<span id="an_2:12">2:12</span> Ya sija todos ninafanmanman, ya
manbuebuenteja ilegñija uno yan y otro: Jafa este na taegüine?

<span id="an_2:13">2:13</span> Lao y palo sija manmanbotlelea ilegñija:
Estesija na taotao manbula nuebo na bino.

<span id="an_2:14">2:14</span> ¶ Lao si Pedro tumojgue julo gui entalo
onse, ya jajatsa julo y inagangña, ya ilegña nu sija: Jamyo taotao
Judea, yan todo y mañasaga guiya Jerusalem, polo ya este umatungo guiya
jamyo, yan ecungog y sinanganjo.

<span id="an_2:15">2:15</span> Sa estesija ti manbulacho, taegüenao y
pinelonmiyo, sa pago y mina tresja na ora gui jaane.

<span id="an_2:16">2:16</span> Lao este ayo y guinen masangan pot y
profeta Joel:

<span id="an_2:17">2:17</span> Na umasusede gui uttimo jaane sija,
ilegña si Yuus, juchuda y Espiritujo gui jilo todo y catne; ya y
famaguonmiyo lalaje yan famaguonmiyo famalaoan ufanmanprofetisa, ya
patgonmiyo lalaje ujalie y liniiñija, ya y manbijo sija guiya jamyo,
ufanmangüife ni y güinife sija;

<span id="an_2:18">2:18</span> Magajet na y jilo y tentagojo lalaje, yan
y tentagojo famalaoan nae bae juchuda güije na jaane y Espiritujo; ya
sija ujaprofetisa.

<span id="an_2:19">2:19</span> Ya bae jufanue ni y na manman gui sanjilo
gui langet, yan señat gui sanpapa gui tano; jâgâ yan guafe yan y asgon y
aso:

<span id="an_2:20">2:20</span> Y atdao umatolaeca mafajomjom, ya y pilan
mafajâgâ; antes di ufato y jaanin y Señot, ayo na jaane dangculo yan
magas.

<span id="an_2:21">2:21</span> Ya umasusede na masquesea jaye ni y
umagang y naan y Señot, ufansatbo.

<span id="an_2:22">2:22</span> ¶ Jamyo taotao Israel sija, jingog
estesija finojo; si Jesus, taotao Nasaret, un taotao maasegura na
güinaeyan Yuus güe guiya jamyo pot y ninasiña sija yan y namanman, yan y
señat ni y finatinas Yuus pot güiya gui entalo miyo, taegüijeja jamyo
locue intingoja;

<span id="an_2:23">2:23</span> Güiya manaenñaejon pot tinancho pinagat
yan antes na tiningo Yuus, jamyo inquene, ni y manaelaye sija na canae
ya inatane gui quiluus ya inpino.

<span id="an_2:24">2:24</span> Ya si Yuus janacajulo, ya japula y
piniten finatae; sa ayo ti siña maguut güe.

<span id="an_2:25">2:25</span> Sa si David sumangan pot güiya: Guajo
julie siempre y Señot gui menan matajo; sa güiya gaegue agapa na
canaejo, para ti siña junacalamten:

<span id="an_2:26">2:26</span> Enao mina y corasonjo mumagof, yan y
jilajo senmagof; yan y catneco locue usaga gui ninangga.

<span id="an_2:27">2:27</span> Sa ti undingo y antijo gui naftan, ni ti
unnae y Santosmo para ulie y minitong.

<span id="an_2:28">2:28</span> Jago guinen munatungoyo ni y chalan
linâlâ: yan unnabulayo minagof gui menamo.

<span id="an_2:29">2:29</span> Mañelujo lalaje, siñayo libre na
jusangane jamyo ni y patriarca David, na matae ya majafot, ya y naftanña
gaegue guiya jita asta pago na jaane.

<span id="an_2:30">2:30</span> Taegüine, na güiya profeta, ya jatungo na
si Yuus manjula ni y juramento pot güiya, na y tinegcha y lomoña ya
unafatachong Uno gui tronuña.

<span id="an_2:31">2:31</span> Sa guinen jalie este antes, na jasangan y
quinajulo Cristo, na y antiña ti mapolo gui naftan; ni y catneña ulie y
minitong.

<span id="an_2:32">2:32</span> Este y as Jesus ni y ninacajulo as Yuus,
ya enaomina jita todos mantestigo.

<span id="an_2:33">2:33</span> Taegüine na majatsa gui agapa na canae
Yuus, ya guinen jaresibe guine y Tata y promesan Espiritu Santo, güiya
chumuda este y inlie pago yan y injingog.

<span id="an_2:34">2:34</span> Sa si David ti cajulo gui langet; lao
ilegña nu güiyaja: Y Señot ilegña ni y Señotjo, fatachong gui agapa na
canaejo,

<span id="an_2:35">2:35</span> Asta que jupolo y enemigumo para
fañajangan y adengmo.

<span id="an_2:36">2:36</span> Polo ya todo y guima Israel ujatungo
magajet, na si Yuus fumatinas güe y Señot yan Cristo; este uje y inatane
gui quiluus.

<span id="an_2:37">2:37</span> Ya anae sija jajungog este, manmañiente
gui corasonñija, ya ilegñija as Pedro yan y palo na apostoles sija:
Mañelujo lalaje, jafajam infatinas?

<span id="an_2:38">2:38</span> Ayo nae si Pedro ilegña nu sija:
Fanmañotsot, ya infanmatagpange cada uno guiya jamyo, ni y naan
Jesucristo, para inasiin y isaomiyo, yan inresibe y ninaen y Espiritu
Santo.

<span id="an_2:39">2:39</span> Sa y promesa para jamyo, yan para y
famaguonmiyo, yan para todos, asta ayo sija y mangaegue gui chago,
jayeja y inagang ni y Señot Yuusta.

<span id="an_2:40">2:40</span> Yan megae otro na finijo janae
testimonio, yan jasangane ilegña: Satba jamyo güine gui managuaguat na
generasion.

<span id="an_2:41">2:41</span> ¶ Ya ayo sija y manmagof rumesibe y
finoña, manmatagpange: ya ayo na jaane, maaumenta guiya sija buente tres
mit na taotao.

<span id="an_2:42">2:42</span> Ya sija sisigueja fitme gui finanagüen y
apostoles sija, yan mandadañaja yan maipe y pan, yan an manmaetae.

<span id="an_2:43">2:43</span> Ya minaañao mato gui jilo todo y ante:
yan megae na namanman yan señat manmafatinas pot y apostoles sija.

<span id="an_2:44">2:44</span> Ya todo ayo sija y manmanjonggue,
mandadañaja, yan manguaja todo güinaja para uiyon todo;

<span id="an_2:45">2:45</span> Ya jabende iyonñija y güinajañija, yan ya
manmapapatte y taotao sija cada uno taemanoja y nesesitaoña.

<span id="an_2:46">2:46</span> Ya sija sisigueja fitme, yan unoja
corasonñija todo y jaane, gui guimayuus, yan an maipe y pan sija gui
iyasija, ya jacano nañija ni y mainagof, yan sensiyo y corasonñija.

<span id="an_2:47">2:47</span> Manmanalaba as Yuus, yan mangaefabot ni y
todo y taotao sija. Ya y Señot jaaumenta sija cada jaane, ni ayo sija y
mansasatbo.

<span id="an_3:1">3:1</span> SI Pedro yan Juan, dumaña jumanao julo gui
guimayuus para ujafanaetae, gui oran a las nuebe.

<span id="an_3:2">3:2</span> Ya un taotao na coja desde y jalom y tiyan
nanaña, ya machuchule, ya mapopolo cada jaane gui pettan y guimayuus, ni
y mafanaan Bonita, para ufangagao limosna ni y manjajalom gui guimayuus.

<span id="an_3:3">3:3</span> Ya jalie si Pedro yan Juan na jumajalom gui
guimayuus, ya jagagao limosna.

<span id="an_3:4">3:4</span> Ya inataugüe as Pedro yan Juan, ya
ilegñija: Atanjam.

<span id="an_3:5">3:5</span> Ya güiya jaecungog sija, yan jananangga na
uresibe jafa na güinaja guiya sija.

<span id="an_3:6">3:6</span> Ayo nae si Pedro ilegña: Salape yan oro,
tayayo; lao jafa y güinajajo junae jao. Pot y naan Jesucristo Nasareno,
cajulo ya unfamocat.

<span id="an_3:7">3:7</span> Ya jamantiene y agapa na canaeña, ya
jajatsa julo; ya enseguidas y adengña yan y telang y bayoguña mumetgot.

<span id="an_3:8">3:8</span> Ya güiya tumayog julo, ya tumojgue, ya
jatutujon mamocat; ya jumalom yan sija gui jalom y guimayuus, mamomocat
yan tumatayog, yan jaalalaba si Yuus;

<span id="an_3:9">3:9</span> Ya todo y taotao lumie güi na mamomocat,
yan jaalalaba si Yuus;

<span id="an_3:10">3:10</span> Ya sija matungoja na güiya ayo y
matatachong, ni y umogagao limosna gui Bonita na Petta gui guimayuus: ya
sija manbula ni y namanman, yan minaañao, ni ayo y jumuyong guiya güiya.

<span id="an_3:11">3:11</span> ¶ Ya y anae güiya quinequene as Pedro yan
Juan, todo y taotao manmalago ya mandaña guiya sija gui coridot ni y
mafanaan Salomon ya dangculo na ninamanmanñija.

<span id="an_3:12">3:12</span> Ya anae si Pedro jalie ayo, jaope y
taotao sija ilegña: Taotao Israel, sa jafa na ninafanmanman jamyo ni
este? pat jafa na ingueguesatanjam taegüije y pot ninasiñanmameja, pat
pot y dinebotonmameja na innafamocat este na taotao?

<span id="an_3:13">3:13</span> Si Yuus Abraham, yan Ysaac, yan Jacob, y
Yuus y tatata ni y janamalago y Tentagoña as Jesus; ni y inentrega yan
inpine gui menan Pilatos, anae jadetetmina ya japolo güe na ujanao.

<span id="an_3:14">3:14</span> Lao jamyo inpine Ayo y Santos yan Tunas,
yan ingagagao na infanmanae un taotao ni y pegno;

<span id="an_3:15">3:15</span> Yan inpino y prinsipen linâlâ, ni y si
Yuus janacajulo guinen y manmatae; ni y jame mantestigo.

<span id="an_3:16">3:16</span> Ya y naanña, pot y jinenggue y naanña,
janametgot este na taotao ni y liniimiyo, yan y tiningomiyo; junggan, y
jinenggue, ni y pot güiya, mannae güe ni este na cabales na jinemlo gui
menan miyo todos.

<span id="an_3:17">3:17</span> Lao pago, mañelujo, nae jutungo na pot y
taya tiningomiyo na infatinas ayo, taegüije y finatinas y magalajenmiyo
locue.

<span id="an_3:18">3:18</span> Lao ayo na güinaja y janamatungo si Yuus
antes, pot y pachot todo sija y profeta, na si Cristoña ufamadese, ya
taegüije ucumple.

<span id="an_3:19">3:19</span> Enaomina fanmañotsot, ya inbira talo
jamyo, ya y isaomiyo ufanmafunas, para siña ufato y tiempon y refresco
guinen menan Yuus;

<span id="an_3:20">3:20</span> Ya para güiya umatago ayo Cristo, ni y
esta matancho antes para jamyo; güiya si Jesus.

<span id="an_3:21">3:21</span> Ni y langet nesesita uresibe asta y
tiempo sija anae todo y güinaja mannanalo mauleg talo, ni y jasangan si
Yuus gui pachot y santos na profetaña sija, ni jagas mangaegue desde qui
matutujon y tano.

<span id="an_3:22">3:22</span> Sa magajet na si Moises ilegña: Y Señot
Yuus, unacajulo un profeta guiya jamyo, gui entalo mañelunmiyo, taegüine
iya guajo; iya guiya nae injingog todo y güinaja ni y mansinangane
jamyo.

<span id="an_3:23">3:23</span> Ya umasusede na todo y ante ni y ti
malago umecungog ayo na profeta, umaguefyulang gui entalo y taotao sija.

<span id="an_3:24">3:24</span> Magajet na todo sija y profeta desde as
Samuel yan ayo sija y manatate, todos ni y manmañangan, taegüine
masangan güine sija na jaane.

<span id="an_3:25">3:25</span> Ya jamyo sija y famaguon y profeta sija,
yan y trato ni y si Yuus jafatinas gui mañaenata, ilegña as Abraham: Ya
y semiyamo nae todo y familia sija gui tano ufanbendise.

<span id="an_3:26">3:26</span> Iya jamyo nae finena, si Yuus, janacajulo
y Tentagoña, ya jatago na infanbinendise, ya ubira cada uno guiya jamyo
guinin y tinaelayenmiyo.

<span id="an_4:1">4:1</span> YA anae manguecuentos yan y taotao sija, y
magas na mamale yan y magas y templo, yan y Saduseosija, manmato guiya
sija,

<span id="an_4:2">4:2</span> Ya guesinestotba, sa sija jafananagüe y
taotao sija, ya japredidica y quinajulo guinin y manmatae, pot si Jesus.

<span id="an_4:3">4:3</span> Ya manmapolo canae gui jiloñija, ya
manmapreso asta y inagpaña, sa estaba esta pupuenge.

<span id="an_4:4">4:4</span> Lao megae sija y jumungog y sinangan
majonggue; ya y numeron y taotao sija, buente sinco mit.

<span id="an_4:5">4:5</span> ¶ Ya y inagpaña güije, y magasñija yan y
manamco, yan y escriba sija mandaña guiya Jerusalem;

<span id="an_4:6">4:6</span> Yan mangaegue si Annas, magas y mamale, yan
si Caefas, yan si Juan, yan si Alejandro, yan ayosija parientes y magas
mamale,

<span id="an_4:7">4:7</span> Ya anae munjayan japlanta sija gui talo,
jafaesen: Pot jafa na ninasiña, pat jaye na naan na infatinas este?

<span id="an_4:8">4:8</span> Ya si Pedro, bula ni y Espiritu Santo,
ilegña nu sija: Jamyo ni y magas y taotao, yan y manamco guiya Israel,

<span id="an_4:9">4:9</span> Yaguin manmachaguejam pago na jaane pot y
mauleg finatinas para y malango na taotao, sa jafa muna manajomlo;

<span id="an_4:10">4:10</span> Intingo todo jamyo, yan todo y taotao
guiya Israel, na pot y naan Jesucristo, y Nasareno, ni y inatane gui
quiluus, ni y ninacajulo as Yuus guinin y manmatae; pot güiyaja este na
taotao na tumojgue gui menan miyo ya jomlo.

<span id="an_4:11">4:11</span> Güiya yuje na acho y innataebale jamyo ni
y manmanjatsa, na jumuyong cabesan esquina.

<span id="an_4:12">4:12</span> Ya ni uguaja satbasion gui otro; sa taya
otro naan gui papa y langet, manmanae y taotao sija, para usiña
utafansatbo.

<span id="an_4:13">4:13</span> ¶ Ya anae malie y minatatngan Pedro yan
Juan, ya jinasonñija na manaetiningo ya manlanga na taotao,
ninafanmanman, ya ayonae matungo na guinin mañisija yan si Jesus.

<span id="an_4:14">4:14</span> Ya anae malie y taotao ni y manajomlo na
mañisija manojgue, taya jafa siña ujasangan contra ayo.

<span id="an_4:15">4:15</span> Lao anae jatago sija na ufanjuyong gui
dinaña, manasangane entre sija,

<span id="an_4:16">4:16</span> Ilegñija: Jafa tafatinas ni este sija na
taotao? sa magajet na afamao na milagro mafatinas pot sija, ya
manmamatungo esta ni todo ayo sija y mañasaga Jerusalem; ya ti siña
tapune.

<span id="an_4:17">4:17</span> Lao trabia mientras ti chachago matalaña
gui entalo y taotao sija; nije taencatga sija, ya chañija
fanmañangangane ni este na naan desde pago.

<span id="an_4:18">4:18</span> Ya jaagang sija, ya jaencatga na
senchañija sumasangan, ni ufanmamanagüe ni y naan Jesus.

<span id="an_4:19">4:19</span> Lao si Pedro yan Juan manope ilegñija:
Jusga, cao tunas gui menan Yuus na inosgueña jamyo qui si Yuus;

<span id="an_4:20">4:20</span> Sa tisiña inpelo na ti insangan y
liniimame yan y jiningogmame.

<span id="an_4:21">4:21</span> Ya anae esta jaencatga sija mas, jasotta,
sa taya siña jafa ujasoda para ujacastiga, pot causa y taotaosija; sa
todo mumalag si Yuus pot ayo y mafatinas.

<span id="an_4:22">4:22</span> Sa y taotao ni y anae mafatinas este y
milagron y jinelo, mas di cuarenta años inamcoña.

<span id="an_4:23">4:23</span> ¶ Ya anae masotta na ujanao, manjanao
para y mangachongñija, ya jasangane todo ni y mansinangane sija ni y
magas mamale yan y manamco.

<span id="an_4:24">4:24</span> Ya anae jajungog sija ayo, jajatsa y
inagangñija para as Yuus, ilegñija: O Señot, jago Yuus, ni y fumatinas y
langet, yan y tano, yan y tase, yan todo y mangae gui sanjalomñija;

<span id="an_4:25">4:25</span> Ni y pot Espiritu Santo ni y pachot y
tentagomo as David ilegmo: Sa jafa y Gentiles na manlalalo, ya y taotao
sija manmanjaso ni y taebale na güinaja?

<span id="an_4:26">4:26</span> Y ray sija gui tano manotojgue julo, ya y
magalaje sija mandaña contra y Señot, yan contra si Cristoña.

<span id="an_4:27">4:27</span> Sa magajet na gui este siuda contra y
santos na Tentagomo as Jesus, ni y unpalalae; todo si Herodes, yan
Poncio Pilato, yan y Gentiles yan y taotao guiya Israel, mandaña,

<span id="an_4:28">4:28</span> Para ujafatinas jafa y tinancho antes y
canaemo, yan y consejumo para ususede.

<span id="an_4:29">4:29</span> Ya pago, O Señot, lie y amenasoñija: ya
unnae y tentagomo sija, na contodo y minatatnga ujasangan y sinanganmo,

<span id="an_4:30">4:30</span> Mientras unjujuto mona y canaemo para
umajomlo; ya para y señat yan mannamanman umafatinas pot y naan y santos
na Tentagomo as Jesus.

<span id="an_4:31">4:31</span> Ya anae munjayan manmanaetae, y lugat
anae mandadaña mayengyong; ya todos manbula ni y Espiritu Santo, ya
manmatatnga jasangan y sinangan Yuus.

<span id="an_4:32">4:32</span> ¶ Ya y inetnon güije sija ni y
manmanjonggue, manunoja na corason yan unoja na ante: ni uno guiya sija
ualog iyoña ayo y jasagagaye; lao todo y güinaja manparejo iyonñija.

<span id="an_4:33">4:33</span> Yan dangculo na ninasiña na manmannae y
apostoles testimonio ni y quinajulo y Señot Jesus: ya megae na grasia
gaegue gui jiloñija todos.

<span id="an_4:34">4:34</span> Ya ni uno guiya sija nesesitao; sa todo
ayo sija y mangaeiyo tano pat guma, jabende ya jachule y balen ayo y
binendenñija,

<span id="an_4:35">4:35</span> Ya japolo gui adeng y apostoles sija: ya
manmapapatte cada taotao jafataemano y janesesita.

<span id="an_4:36">4:36</span> ¶ Ayonae si José, ni y mafanaan ni y
apostoles Barnabé (ni y comoqueilegña, lajin consuelo) ni y Lebita,
taotao Chipre,

<span id="an_4:37">4:37</span> Guaja tanoña, ya jabende, ya jachule y
salape, ya japolo gui adeng apostoles sija.

<span id="an_5:1">5:1</span> LAO un taotao naanña si Ananias, yan si
Safira asaguaña, na jabende güinajanñija,

<span id="an_5:2">5:2</span> Ya janana palo gui baliña, ya y asaguaña
jatungo ja locue ayo, ya jachule un patteja ya japolo gui adeng y
apostoles.

<span id="an_5:3">5:3</span> Lao si Pedro ilegña: Ananias, sa jafa na
janabula si Satanas y corasonmo para undague y Espiritu Santo, yan
unnana palo gui balen y tano?

<span id="an_5:4">5:4</span> Mientras sumasaga, ada ti iyomo? ya anae
munjayan mabende, ada taegüe gui ninasiñamo? sa jafa na unjaso este gui
corasonmo? ti y taotao undague, na si Yuus.

<span id="an_5:5">5:5</span> Ya anae jajungog si Ananias este na finijo,
podong papa ya matae: ya dangculon minaañao mato gui jilo ayo sija todo
y jumujungog este na güinaja.

<span id="an_5:6">5:6</span> Ya mabalutan ni y manfamaguon na lalaje, ya
machule juyong y majafot.

<span id="an_5:7">5:7</span> ¶ Ya anae malofan buente tres oras, jumalom
y asaguaña, ti jatungo jafa guinin mafatinas.

<span id="an_5:8">5:8</span> Ya si Pedro ilegña nu güiya: Sanganeyo cao
inbende y tanomiyo pot un tanto. Ya güiya ilegña: Junggan pot ayo na
tanto.

<span id="an_5:9">5:9</span> Ayonae si Pedro ilegña: Jafa na umatungo
jamyo para intienta y Espiritu y Señot! estagüiyaja gui petta y adeng
ayo sija y jumafot y asaguamo, ya umachule jaojuyong.

<span id="an_5:10">5:10</span> Ayonae enseguidas podong papa gui adengña
ya matae; ya y manfamaguon na lalaje manjalom ya masoda güe na matae, ya
machule ya majafot gui oriyan y asaguaña.

<span id="an_5:11">5:11</span> Ya mato dangculon minaañao gui jilo todo
y iglesia, yan y jilo todo ayo sija y jumujungog estesija.

<span id="an_5:12">5:12</span> ¶ Ya pot y canae y apostoles sija, megae
na señat yan mannamanman manmafatinas gui entalo taotao; ya sija todos
mandaña gui un jinasoja gui coridot Salomon.

<span id="an_5:13">5:13</span> Ya y palo sija, ni un taotao malago
dumañae sija; lao y taotao manafandangculo sija.

<span id="an_5:14">5:14</span> Ya y manmanjonggue gui Señot, mas
maaumenta y linajyan parejoja y lalaje yan y famalaoan;

<span id="an_5:15">5:15</span> Ya enao na sija manmangongone malango gui
chalan sija, ya manmapopolo gui cama yan y camiya, na para, yaguin
malofan si Pedro, y aninengña ufanjinemeja palo guiya sija.

<span id="an_5:16">5:16</span> Ya ayonae manmato locue linajyan taotao
guinin y siuda, gui oriyan Jerusalem, manmangongone megae na manmalango,
yan ayo sija y ninafañachatsaga ni y manáplacha na espiritu: yan
manafanjomlo sija.

<span id="an_5:17">5:17</span> ¶ Ya anae y magas na pale tomojgue julo,
yan todo ayo sija y mangachochongña (ni y inetnon Saduseo) ya manbula
inigo.

<span id="an_5:18">5:18</span> Ya japolo canae gui jilo y apostoles, ya
jacone gui calaboson y publico.

<span id="an_5:19">5:19</span> Lao y angjet y Señot anae esta puenge,
jababa y pettan y calaboso ya manquinene sija, ya ilegña:

<span id="an_5:20">5:20</span> Janao fanojgue gui jalom y guimayuus, ya
insangane y taotao todo y sinangan este na Linâlâ.

<span id="an_5:21">5:21</span> Ya anae jajungog sija ayo, manjalom gui
guimayuus, taftataf gui egaan, ya manmamanagüe. Lao anae mato y magas
mamale, yan ayo sija y mangachochongña, janafanmaagange y sinedrio yan
todo y compañia ni mamapagot ni y famaguon Israel, ya jatago para y
calaboso para ujacone sija.

<span id="an_5:22">5:22</span> Lao anae manmato y ofisiat sija gui
calaboso, ti manmasoda sija; ya manalo tate ya manmañangane,

<span id="an_5:23">5:23</span> Ilegñija: Y calaboso, magajet na inseda
majujuchomja todo, ya y manmamamumulan manestabaja na manotojgue gui
jiyong potta: lao anae inbaba, taya taotao inseda gui sanjalom.

<span id="an_5:24">5:24</span> Anae y capitan y guimayuus, yan y
manmagas mamale, jajungog este na sinangan ninafanestotba sa ti jatungo
manonae ufanjuyong.

<span id="an_5:25">5:25</span> Lao mato uno ya mansinangane sija,
ilegña: Ayo sija na taotao y inpelo gui calaboso, mangaegue gui
guimayuus na manmamananagüe ni y taotao sija.

<span id="an_5:26">5:26</span> Ayonae jumanao y capitan yan y manmagas
sija, ya manmacone sija, ti manmaafuetsas, sa manmaañao ni y taotao
sija, sa noseaja ufanmadago ni acho.

<span id="an_5:27">5:27</span> Ya anae manmacone sija, manmapolo gui
menan y sinedrio ya manfinaesen ni y magas na pale,

<span id="an_5:28">5:28</span> Ilegña: Inguesencatga jamyo na chamiyo
fanmamananagüe ni este na naan. Ya estagüe inbula Jerusalem ni y
finanagüenmiyo. Ya jinasonmiyo na inchile y jâgân este taotao gui
jilomame.

<span id="an_5:29">5:29</span> Ya manope si Pedro, yan y palo na
apostoles, ilegñija: Nesesita na taosgueña si Yuus finena qui y taotao
sija.

<span id="an_5:30">5:30</span> Y Yuus y mañaenata sija, janacajulo si
Jesus ni ayo y inpino, yan incana gui trongcon jayo.

<span id="an_5:31">5:31</span> Guiya jinatsa as Yuus gui agapa na
canaeña, para u-Prinsipe yan u-Satbadot, para unae sinetsot iya Israel,
yan inasiin y isao.

<span id="an_5:32">5:32</span> Ya jame testigo ni este sija na güinaja;
yan y Espiritu Santo locue, ni y si Yuus numae ayo sija y umosgue gue.

<span id="an_5:33">5:33</span> ¶ Ya anae jajungog sija ayo, manchinachat
asta y corasonñija, ya manaseyo para ufanmapuno sija.

<span id="an_5:34">5:34</span> Ayonae tumojgue julo uno gui sinedrio, un
Fariseo, ni y naanña si Gamaliel, na magas y lay, ya maonra ni y taotao
todo; ya manago na umanafanlasuja didide ayo sija taotao.

<span id="an_5:35">5:35</span> Ya ilegña nu sija: Jamyo lalajen, Israel,
adaje jamyo jafa jinasonmimiyo para infatinas ni este sija na taotao.

<span id="an_5:36">5:36</span> Sa antes di este sija na jaane cajulo si
Teudas, janabanidoso güi taegüije y jaye na taotao; ya iya guiya nae
manguaguato un manadan lalaje, guaja buente cuatro sientos mandaña
sijaja; ni y mapuno; yan todo ayo sija y umosgue güe manmachalapon ya
manjuyong sin jafa.

<span id="an_5:37">5:37</span> Ya despues di este na taotao, cajulo si
Judas na taotao Galileo, gui jaanen y manmaempadrona; ya jacone un
manada gui tateña: ya güiya locue malingo; yan todo ayo sija y umosgue
güe manmachalapon.

<span id="an_5:38">5:38</span> Lao pago jusangane jamyo: Insetta este
sija na taotao, ya inpelo sijaja; sa este na pinagat, pat este na
chocho, yaguin guinin y taotao, ufanmayute,

<span id="an_5:39">5:39</span> Lao yaguin as Yuus, ti siña inyilang, sa
noseaja infanmumo contra si Yuus.

<span id="an_5:40">5:40</span> Ya manafamaulegja, ya anae manmaagang y
apostoles guiya sija, manmasaulag ya manmatago na chañija sumasangan y
naan Jesus, ya manmapolo na ujafanjanao.

<span id="an_5:41">5:41</span> Enao mina manjanao gui menan y sinedrio,
mansenmagof sa japolo na ujamerese pumadese y minamajlao pot y naan
Jesus.

<span id="an_5:42">5:42</span> Ya todo y jaane sija, ti mandescacansa
manmamanagüe yan manmañangane as Jesus ni y Cristogüe, gui guimayuus,
yan y iyasija.

<span id="an_6:1">6:1</span> YA ayo sija na jaane anae lumamegae y
disipulo sija, mangogonggong y Helenitas sija contra y Hebreo sija, sa y
manbiuda guiya sija, ti manmaatiende gui sinetbeñija cada jaane.

<span id="an_6:2">6:2</span> Ayonae y dose, jaagang y manadan disipulo
guato guiya sija, ya ilegñija: Ti tunas na tapolo y sinangan Yuus, ya
tasetbe y lamasa sija.

<span id="an_6:3">6:3</span> Enaomina mañelo, aligao entre jamyo siete
na taotao ni y manmauleg, ni y manbula Espiritu, yan minejnalom, ya
tapolo para este na chocho.

<span id="an_6:4">6:4</span> Lao jita, tasigueja fitme y manmanaetae,
yan y sinetbe y sinangan.

<span id="an_6:5">6:5</span> Ya ayo na sinangan, ninafanmagof y manada
todo; ya maayeg si Esteban, un taotao na bula jinenggue yan Espiritu
Santo, yan si Felipe, yan si Prócoro, yan si Nicanor, yan si Timón, yan
si Parmenas, yan si Nicolás proseliton Antioquia.

<span id="an_6:6">6:6</span> Ya manmaplanta gui menan y apostoles: ya
anae munjayan manmanaetae, japolo y canaeñija gui jiloñija.

<span id="an_6:7">6:7</span> Ya y sinangan Yuus lumalamegae; ya y
disipulo megae manmaumentaña guiya Jerusalem; ya dangculon manadan
mamale locue, manmanosgue ni y jinenggue.

<span id="an_6:8">6:8</span> ¶ Ya si Esteban, bula y grasia yan
ninasifia, jafatinas namanman na milagro yan señat gui entalo y taotao
sija.

<span id="an_6:9">6:9</span> Lao guaja mangajulo güije gui sinagoga ni y
manmafanaan sinagogan Libertinos, yan Sireneo sija, yan Alejandrino
sija, yan ayo sija iya Silisia, yan Asia, managuaguat yan si Esteban.

<span id="an_6:10">6:10</span> Lao tisiña macontra y tiningo, yan y
Espiritu ni y jasangan.

<span id="an_6:11">6:11</span> Ya manmasusuug y taotao sija na ujaalog:
Injingogja güe na jasangan y chinatfino contra si Moises, yan contra si
Yuus.

<span id="an_6:12">6:12</span> Ya manafangalamten y taotao sija, yan y
manamco, yan y escribasija; ya manmato guiya güiya, ya macone güe guato
gui sinedrio,

<span id="an_6:13">6:13</span> Ya manmamalo testigo na ti magajet, ni
ilegñija: Este na taotao ti malago bumasta cumuentos chinatfino contra
este y santos na lugat, yan contra y tinago:

<span id="an_6:14">6:14</span> Sa injingogja gue ilegña, na este y as
Jesus taotao Nasaret uyulang este na lugat, yan utulaeca, y costumbre ni
y jaentregajit si Moises.

<span id="an_6:15">6:15</span> Ya todo ayo sija y manmatatachong gui
sinedrio, maaatan güe, ya malie y mataña na calang matan angjet.

<span id="an_7:1">7:1</span> AYONAE ilegña y magas mamale: Taegüine este
sija?

<span id="an_7:2">7:2</span> Ya güiya ilegña: Mañelujo lalaje yan
mañaena, ecungog. Si Yuus y minalag fumatoigüe y tatata as Abraham anae
estatabaja guiya Mesopotamia, antes di usaga Charran.

<span id="an_7:3">7:3</span> Ya ilegña nu güiya: Suja gui tanomo yan y
manparientesmo, ya maela jalom gui tano ni y finanuejo nu jago.

<span id="an_7:4">7:4</span> Ya güiya jumanao juyong gui tano y
Chaldeosija, ya sumaga Charran: ya desde ayo, anae matae si tataña,
ninamalofangüe as Yuus güine mague na tano anae mañasaga jamyo pago.

<span id="an_7:5">7:5</span> Ya ti ninae güe jafa na erensiaña güije,
aje, taya ni para upolo y adengña gui jiloña: lao prinemete güe na
uninae para güinajaña, yan y semiyaña despues di güiya, sa güiyaja
trabia tataepatgon.

<span id="an_7:6">7:6</span> Ya si Yuus jasangan taegüine, Na y semiyaña
utaotao juyong gui ti tanoña; yan manmacone ya manmancautiba, ya
manmatrata taelaye cuatro sientes años.

<span id="an_7:7">7:7</span> Ya y nasion ni y manmancautiba, bae
jujusga, ilegña si Yuus; na despues di ayo, ufanmamaela juyong ya guajo
jumasetbe güine na lugat.

<span id="an_7:8">7:8</span> Yan manae güe ni y traton sirconsision: ya
si Abraham jalilis si Ysaac, ya masirconsida güe gui mina ocho na jaane;
ya si Ysaac jalilis si Jacob; ya si Jacob jalilis y dose na
patriarcasija.

<span id="an_7:9">7:9</span> Ya y patriarca sija pot y inigoñija,
mabende si José guiya Egipto: lao si Yuus estaba guiya güiya,

<span id="an_7:10">7:10</span> Ya ninalibre güe todo gui chinatsaga, yan
ninae güe finaborese yan tiningo, gui menan Faraon, ray guiya Egipto;
yan ninamagalaje güe guiya Egipto, yan todo y guimaña.

<span id="an_7:11">7:11</span> Ayonae mato niñalang todo gui tano Egipto
yan Charran, yan dangculon chinatsaga: ya y mañaenata ti manmañoda
nengcanoñija.

<span id="an_7:12">7:12</span> Lao anae si Jacob jajungog na guaja trigo
guiya Egipto, jatago y mañaenata finenana na biaje.

<span id="an_7:13">7:13</span> Ya y mina dos biaje, matungo si José ni y
mañeluña: ya y parientes José janatungo si Faraon.

<span id="an_7:14">7:14</span> Ya manago si José na umaagange si tataña
as Jacob para iya güiya, yan todo y manparientesña, setentaisinco na
taotao.

<span id="an_7:15">7:15</span> Ya si Jacob jumanao papa Egipto, ya matae
güije yan y mañaenata sija.

<span id="an_7:16">7:16</span> Ya manmachule guato Siquem, ya manmapolo
gui naftan, ni y finajan Abraham pot salape, gui famaguon Emmor guiya
Siquem.

<span id="an_7:17">7:17</span> Lao anae esta jijot y tiempon y promesa,
ni y si Yuus manjula as Abraham, ya y taotao lumamegae, yan manlajyan
guiya Egipto,

<span id="an_7:18">7:18</span> Asta qui y otro ray cajulo, ya ti jatungo
si José.

<span id="an_7:19">7:19</span> Este jausa y malamañaña gui
manparientesta, yan jatrata taelaye y mañaenata, sa janafanmayute y
famaguonñija ni y pago finañago para chañija fanlalâlâ.

<span id="an_7:20">7:20</span> Ya ayo na tiempo nae mafañago si Moises,
ya sumenbonito; ya mapogsae gui guima tataña tres meses.

<span id="an_7:21">7:21</span> Ya anae mayute, y jagan Faraon jumoca, ya
pinegsae para lajiña.

<span id="an_7:22">7:22</span> Ya si Moises, maeyag ni y todo y tiningo
y taotao Egipto, ya mangaeninasiñaña y finoña yan y chechoña sija.

<span id="an_7:23">7:23</span> Ya anae cana jacumple cuarenta años y
sacaña, mato gui corasonña na ubisita y mañeluña ni y famaguon Israel.

<span id="an_7:24">7:24</span> Ya jalie uno guiya sija ni y japadese y
maltrato, ya jadefiende y mumatrata, ya japuno y taotao Egipto.

<span id="an_7:25">7:25</span> Sa pineluña na jatungo y mañeluña na
uninafanlibre as Yuus ni y canaeña; lao ti jatungo sija.

<span id="an_7:26">7:26</span> Ya y inagpaña na jaane, jafanue sija nu
güiya anae managuaguat, ya malago na unaunoja talo sija, ilegña:
Señores, jamyo mañelo; jafa na mananataelaye y uno yan y otro?

<span id="an_7:27">7:27</span> Lao ayo y minalalamen y tiguangña,
jachonegñaejon, ilegña: Jaye munamagas jao gui jilo mame?

<span id="an_7:28">7:28</span> Malago jao unpunoyo taegüije anae unpuno
nigap y taotao Egipto?

<span id="an_7:29">7:29</span> Ya ninafalago si Moises ni este na
sinangan, ya tumaotao juyong gui tano Madian, gui anae jalilis y dos na
lajiña.

<span id="an_7:30">7:30</span> Ya anae jacumple cuarenta años, mato
guiya güiya un angjet gui jalomtano gui egso Sinae, gui mañila y guafe
gui jalom y trongcon chaguan.

<span id="an_7:31">7:31</span> Ya anae jalie ayo si Moises,
ninagosmanman ni y liniiña; ya anae lumajijot para ugueslie, y inagang y
Señot mato guiya güiya,

<span id="an_7:32">7:32</span> *Ilegña:* Guajo y Yuus y mañaenamo, y
Yuus Abraham, yan y Yuus Ysaac, yan y Yuus Jacob. Lao si Moises
manlalaolao, ya ti siña jaatan.

<span id="an_7:33">7:33</span> Ya y Señot ilegña nu güiya: Pula y
sapatosmo gui adengmo; sa y lugat anae tumotojgue jao, santos na oda.

<span id="an_7:34">7:34</span> Sa seguro julie, y manmasapet y taotaojo
guiya Egipto, yan jujungog y inigongñiñija, ya tumunogyo para
junafanlibre sija. Ya pago maela jao, sa jutago jao guato Egipto.

<span id="an_7:35">7:35</span> Este y as Moises ni y jarechasa ilegñija:
Jaye munamagas jao yan unjues? Güiya tinago as Yuus na umagas yan
uninafanlibre pot y canae y angjet ni y mafato guiya güiya gui
jalomtano.

<span id="an_7:36">7:36</span> Güiya chumule sija juyong, ya despues
manfinanue ni y namanman, yan señat sija gui tano Egipto, yan y Tasen
Agaga, yan y jalomtano cuarenta anos.

<span id="an_7:37">7:37</span> Este ayo y as Moises, ni y ilegña ni y
famaguon Israel: Y Yuusmiyo janacajulo un profeta guiya jamyo gui
mañelunmiyo taegüine iya guajo.

<span id="an_7:38">7:38</span> Este ayo y estaba gui inetnon, gui
jalomtano, yan y angjet ni y cumuentuse güe gui egso Sinae, yan y
mañaenata; ni y rumesibe y nalâlâ na tinago para ufanmanaejit.

<span id="an_7:39">7:39</span> Ni y mañaenata ti manmalago jaosgue lao
mayute juyong guiya sija, ya y corasonñija manalo tate Egipto,

<span id="an_7:40">7:40</span> Ilegñija as Aaron: Fatinasejam Yuus para
ujanao gui menanmame, as este y as Moises ni y cumonejam juyong gui tano
Egipto, ti intingo jafa ujuyong.

<span id="an_7:41">7:41</span> Ya sija manmamatinas un tatnero, ya
machule y inefrese para idolo sija, güije sija na jaane, ya
ninafansenmagof ni y checho y canaeñija.

<span id="an_7:42">7:42</span> Ayonae jabira si Yuus, ya japolo na
ujaadora y inetnon y langet; taegüije esta matugue gui leblon y profeta:
O jamyo ni y guima Israel, inofreseyo pinino gâgâ sija yan inefrese sija
gui cuarenta años gui jalomtano?

<span id="an_7:43">7:43</span> Yan injatsa y tabemaculon Moloc, yan y
estreyas y Yuus Refán, jechura sija ni y infatinas para inadora sija; ya
guajo juchule jamyo mas chago qui Babilonia.

<span id="an_7:44">7:44</span> Y mañaenata, guaja ni y tabernaculon y
testimonio gui jalomtano, taegüije tinanchoña ni ilegña as Moises na
ufatinas taemanoja na jechura y liniiña.

<span id="an_7:45">7:45</span> Ni y mañaenata locue gui tiempoñija a
machule jalom yan si Josué anae jumalom gui erensian y Gentiles, ni y si
Yuus yumute juyong gui menan y mañaenata, asta y jaanen David;

<span id="an_7:46">7:46</span> Ni y sumoda finaborese gui menan Yuus,
yan jagagao na ualiligao tabernaculo para si Yuus Jacob.

<span id="an_7:47">7:47</span> Lao si Salomon fumatinase güe un guma.

<span id="an_7:48">7:48</span> Sa y Gueftaquilo, ti sumasaga gui guima
sija ni y finatinas canae; taegüije y sinangan y profeta.

<span id="an_7:49">7:49</span> Y langet tronujo, ya y tano fañajangan y
papa adengjo; jafa na guma injatsayeyo? ilegña y Señot; pat jafa na
sagayan nae jusaga?

<span id="an_7:50">7:50</span> Ada ti y canaejo fumatinas todo este sija
na güinaja?

<span id="an_7:51">7:51</span> Jamyo ni y gaetongjo tiso, yan ti
manmasirconsida y corason yan y talanga, sa siempre incontra y Espiritu
Santo; taegüije y checho y mañaenanmiyo inchechegüe.

<span id="an_7:52">7:52</span> Jaye gui profeta ti japetsigue y
mañaenanmiyo? ya japuno ayo sija y manmañangangane antes ni y mamamaela
Uno na Tunas; ya jamyo pago inentrega, yan inpino;

<span id="an_7:53">7:53</span> Ni y inresibe y tinago pot y inareglan y
angjet, ya ti inadaje.

<span id="an_7:54">7:54</span> ¶ Ya anae jajungog estesija, manchinachat
asta y corasonñija, ya janafañegcheg y nifenñija guiya güiya.

<span id="an_7:55">7:55</span> Lao güiya, bula ni y Espiritu Santo, ya
jaatan meton y langet, ya jalie y minalag Yuus, yan si Jesus na
tumotojgue gui agapa na canae Yuus.

<span id="an_7:56">7:56</span> Ya ilegña, Estagüe na julie y langet na
mababa, ya y Lajin taotao tumotojgue gui agapa na canae Yuus.

<span id="an_7:57">7:57</span> Ayonae sija managang ni y dangculo na
inagangñija, yan jatampe y talanganñija, ya manmalago guato guiya güiya;

<span id="an_7:58">7:58</span> Ya mayute juyong gui siuda, ya mafagas ni
y acho: ya y testigo sija, japolo papa y magagoñija gui adeng un patgon
na taotao na y naanña si Saulo.

<span id="an_7:59">7:59</span> Ya mafagas ni y acho si Esteban, ya
jaaagang ni Yuus, ilegña: Señot, Jesus, resibe y Espiritujo.

<span id="an_7:60">7:60</span> Ya dumimo papa, ya umagang ni y dangculo
na inagangña, ilegña: Señot, chamo pumopolo este na isao gui
cuentanñija; ya anae munjayan jasangan este, maego.

<span id="an_8:1">8:1</span> YA si Saulo jaconsiente gui finataeña. Ya
ayo ni tiempo, guaja dangculon pinetsigue contra y iglesia guiya
Jerusalem; ya todo sija, ni ti apostoles, manmachalapon gui tano Judea,
yan Samaria;

<span id="an_8:2">8:2</span> Ya y mandeboto na taotao, macatga si
Esteban para umajafot, ya dangculo inigungñija pot güiya.

<span id="an_8:3">8:3</span> Ya si Saulo jayulang y inetnon
mangilisyano, ya jumalom gui cada guma, ya jabatatangga y lalaje yan y
famalaoan para ufanmapreso.

<span id="an_8:4">8:4</span> Enaomina ayo sija y manmachalapon, manjanao
para todo y lugat, ya japredidica y sinangan.

<span id="an_8:5">8:5</span> Ayonae si Felipe mapos papa gui siuda
Samaria, ya japredica guiya sija si Cristo.

<span id="an_8:6">8:6</span> Ya y linajyan taotao sija, manunoja, ya
maatituye ayo sija y sinangan Felipe, anae malie yan majungog y señat ni
y finatinasña.

<span id="an_8:7">8:7</span> Sa megae y manáplacha na espiritu,
manaagang ni y dangculo na inagang, yan manjujuyong güije todo gui anae
mañasaga; yan megae na manparalitico, yan mancojo, manafanjomlo.

<span id="an_8:8">8:8</span> Ya guaja un dangculon minagof güije na
siuda.

<span id="an_8:9">8:9</span> ¶ Lao guaja un taotao güije na siuda, na y
naanña si Simon; ya antes ni tiempo, *jaencanta* yan jafababa y taotao
sija ni y magicaña guiya Samaria, japolo güe na güiya uno dangculo.

<span id="an_8:10">8:10</span> Ya todo umatituye, desde y diquique asta
y dangculo, ilegñija: Este na taotao, y dangculo na ninasiñan Yuus.

<span id="an_8:11">8:11</span> Ya mantituye, sa apmam na tiempo na
numamanman ni y magicaña.

<span id="an_8:12">8:12</span> Lao anae manmanjonggue as Felipe ni y
japredica y ebangelio y raenon Yuus, yan y naan Jesucristo,
manmatagpange todo, lalaje yan famalaoan.

<span id="an_8:13">8:13</span> Ya si Simon manjonggue locue; ya anae
matagpange, sumisijaja yan Felipe, ya ninamanman anae jalie y milagro
yan y señat sija ni y manmafatinas.

<span id="an_8:14">8:14</span> ¶ Ya y apostoles, ni y manestataba
Jerusalem anae majungog na iya Samaria jaresibe y sinangan Yuus, matago
guato si Pedro yan si Juan;

<span id="an_8:15">8:15</span> Ya anae manmato guato, jatayuyute sija,
para ujaresibe y Espiritu Santo:

<span id="an_8:16">8:16</span> (Sa trabia ti tumutunog gui jilo una
guiya sija; sa manmatagpangeja pot y naan y Señot Jesus).

<span id="an_8:17">8:17</span> Ayonae japolo y canaeñija gui jiloñija,
ya maresibe y Espiritu Santo.

<span id="an_8:18">8:18</span> Ya anae jalie si Simon na pot y japolo y
canaeñija y apostoles, manmannae ni y Espiritu Santo, jaofrese sija
salape,

<span id="an_8:19">8:19</span> Ilegña: Naeyo locue ni este na ninasiña,
ya masqueseaja jaye nae jupolo y canaejo, uresibe y Espiritu Santo.

<span id="an_8:20">8:20</span> Lao si Pedro, ilegña nu güiya: Y salapemo
ufalingo yan jago, sa jinasomo na y ninaen Yuus mafafajan salape.

<span id="an_8:21">8:21</span> Taya pattemo ni suertemo güine, sa y
corasonmo ti tunas gui menan Yuus.

<span id="an_8:22">8:22</span> Enaomina fañotsot ni este y tinaelayemo,
ya untayuyute si Yuus, yaguin siña maasie jao ni y jinason y corasonmo.

<span id="an_8:23">8:23</span> Sa julie na gaegue jao gui lalaet y
minalaet, yan y guineden y tinaelaye.

<span id="an_8:24">8:24</span> Ayonae manope si Simon, ya ilegña:
Tayuyuteyo gui Señot, ya chañija fanmafato guiya guajo ni uno gui este
sija sinanganmiyo.

<span id="an_8:25">8:25</span> ¶ Enao mina sija, anae guinin janae
testimonio yan jasangan y sinangan y Señot, manalo guato Jerusalem, y
japredica y ebangelio gui megae na sengsong y taotao Samaria sija.

<span id="an_8:26">8:26</span> Ya y angjet y Señot jacuentuse si Felipe
ilegña: Cajulo, ya unjanao guato gui sanjaya gui chalan ni y jumajanao
desde Jerusalem, asta Gasa ni y desierto.

<span id="an_8:27">8:27</span> Ya cajulo, ya mapos; ya estagüe un taotao
Etiopia na eunuco na gaeninasiña na dangculo gui papa Candase raynan
taotao Etiopia sija, ya güiya encatgao todo ni y güinajan y ray na, ya
mato Jerusalem para ufanadora.

<span id="an_8:28">8:28</span> Ya tumalo guato, ya matachong gui jilo y
iyoña carruaje ya jataetae y profeta Isaias.

<span id="an_8:29">8:29</span> Ya y Espiritu ilegña as Felipe: Janao
jijot ya undañae y carruaje.

<span id="an_8:30">8:30</span> Ya malago guato guiya güiya si Felipe, ya
anae jajungog na jatataetae y profeta Isaias, ilegña: Untungo jafa
tinaetataemo?

<span id="an_8:31">8:31</span> Ya ilegña: Jafa taemano siñayo yaguin
taya fumanagüeyo? ya jagaogao na ucajulo ya ujasija matachong.

<span id="an_8:32">8:32</span> Ya y lugat gui Tinigue ni y jatataetae,
taegüine: Macone taegüije y quinilo yaguin macone para umapuno; yan
parejo yan y cotdero ni y ti cumecuentos gui menan y dumadasae,
taegüejeja ti jabababa y pachotña.

<span id="an_8:33">8:33</span> Ya y inimitdeña nae y juisioña munajanao;
ya jaye usinangan claro y generasionña? sa y linâlâfia machule gui tano.

<span id="an_8:34">8:34</span> ¶ Ya y eunuco jaope si Felipe ilegña:
Jutayuyut jao, jaye jasangangane y profeta ni este? güiyaja, pat otro
taotao?

<span id="an_8:35">8:35</span> Ayonae jababa si Felipe y pachotña, ya
jatutujon gui este na tinigue sigue di mapredica güe si Jesus.

<span id="an_8:36">8:36</span> Ya mientras jumajanao gui jinanaoñija,
manmato gui un janom; ya ilegña y eunuco: Estagüe janom; jafa uchomayo
para jumatagpange?

<span id="an_8:37">8:37</span> Ilegña si Felipe: Yaguin unjonggue
contodo y corasonmo, siñaja jao. Ya manope ilegña: Jujonggue na si
Jesucristo y Lajin Yuus.

<span id="an_8:38">8:38</span> Ya manago na umanasaga y carruaje; ya
tumunog y dos gui jalom janom, si Felipe yan y eunuco; ya tinagpange
güe.

<span id="an_8:39">8:39</span> Ya anae jumuyong guinin y janom, quinene
si Felipe ni y Espiritun y Señot, ya ti linie ni y eunuco mas, lao
jasigue y jinanaoña sumenmagof.

<span id="an_8:40">8:40</span> Lao si Felipe esta masoda guiya Asoto; ya
malofan inanaco todo manpredidica ebangelio gui siuda todos, asta qui
mato güe guiya Sesarea.

<span id="an_9:1">9:1</span> YA si Saulo, sisigueja di jumagong juyong y
amenaso yan matadura contra y disipulon y Señot, ya mapos para y magas
mamale,

<span id="an_9:2">9:2</span> Ya jagagao catta, para Damasco gui
sinagoga, para yaguin jasoda jaye güine na Jinanaoña, masqueseaja, laje
pat palaoan, siña ucone preso para Jerusalem.

<span id="an_9:3">9:3</span> Ya y jinanaoña, susede na matogüe jijot
Damasco; ya enseguidas manina gui oriyaña y candet guinen y langet;

<span id="an_9:4">9:4</span> Ya podonggüe gui jilo oda, ya jajungog y
inagang na ilegña nu güiya: Saulo, Saulo, sa jafa na unpetsisiguejayo?

<span id="an_9:5">9:5</span> Ya ilegña: Jaye jao Señot? ya ilegña: Guajo
si Jesus ni y unpetsisigue:

<span id="an_9:6">9:6</span> Lao cajulo ya janao falag y siuda, ya
ayonae unmasangane jafa unfatinas.

<span id="an_9:7">9:7</span> Ya y taotao sija ni y mangachochongña
manojgue ya taya cuentosñija; jajujungogja y inagang, lao taya taotao
liniiñija.

<span id="an_9:8">9:8</span> Ya si Saulo cajulo guinin y jilo oda; ya
anae mababa y atadogña taya jalie, lao mamantiene canaeña, ya macone
guato Damasco.

<span id="an_9:9">9:9</span> Ya sumaga güije tres na jaane, ni manatan,
yan ni chumocho, yan ni gumimen.

<span id="an_9:10">9:10</span> ¶ Ya estaba güije un disipulo guiya
Damasco, na y naanña si Ananias; sa güiya sinangane ni y Señot gui
vision, ilegña: Ananias; ya güiya ilegña: Estagüiyajayo Señot.

<span id="an_9:11">9:11</span> Ya y Señot ilegña nu güiya: Cajulo ya
janao falag y caye ni y mafanaan tunas, ya unaligao y guima Judas, uno
na y naanña Saulo, taotao Tarso, sa estagüe na mananaetae,

<span id="an_9:12">9:12</span> Ya guinin jalie gui vision un taotao na y
naanña si Ananias, na mato ya japolo y canaeña guiya güiya para
uninafanlie.

<span id="an_9:13">9:13</span> Ya si Ananias, manope ilegña: Señot,
megae jujungog ni este na taotao, na megae na taelaye finatinasña gui
mañantosmo guiya Jerusalem.

<span id="an_9:14">9:14</span> Ya güine na gaeninasiña guinin y magas
mamale, para ugode todo ayo sija y umaagang y naanmo.

<span id="an_9:15">9:15</span> Lao y Señot ilegña nu güiya: Janao
unjanao; sa güiya y inayeg na nayan guiya guajo, para uchule y naanjo
gui menan y Gentiles, yan y ray sija, yan y famaguon Israel:

<span id="an_9:16">9:16</span> Sa guajo fumanue güe cuanto mandangculon
güinaja, na janesesita umasapet pot y naanjo.

<span id="an_9:17">9:17</span> Ya si Ananias jumanao, ya jumalom gui
guima; ya japolo y canaeña guiya güiya, ilegña: Chelujo Saulo, y Señot
as Jesus ni y mato guiya jago gui chalan anae mamamaela jao, jatagoyo
para usiña unlie, yan unbula ni y Espiritu Santo.

<span id="an_9:18">9:18</span> Ya enseguidas manbasnag guinin y mataña
taegüije y guenaf sija: ya manlie, ya cajulo ya matagpange.

<span id="an_9:19">9:19</span> Ya anae chumocho ninametgot. Ya si Saulo
güije sija na jaane dumisipulo guiya Damasco.

<span id="an_9:20">9:20</span> ¶ Ya enseguidas japredica gui sinagoga na
si Jesus güiya y Lajin Yuus.

<span id="an_9:21">9:21</span> Lao todo y jumungog güe, ninafanmanman ya
ilegñija: Ada ti este ayo y yumulang ayo sija y umagang este na naan
guiya Jerusalem? ya guinin mato güine pot enao na jinaso, para ucone ya
ugode guato gui magas mamale.

<span id="an_9:22">9:22</span> Lao si Saulo lumalametgotja, yan
janafangadon y Judio sija ni y mañasaga Damasco, sa jafanue na este si
Cristo.

<span id="an_9:23">9:23</span> ¶ Ya anae manmalofan megae na jaane,
mandaña y Judio sija para umapuno güe.

<span id="an_9:24">9:24</span> Lao y ninanggañiñija, matungo gui as
Saulo. Ya sija japupulanja y trangcasija, jaane yan puenge para
umaquepuno güi.

<span id="an_9:25">9:25</span> Ayonae macone puenge ni y disipulo, ya
masajguane gui un canastra, ya manatunog gui quelat.

<span id="an_9:26">9:26</span> ¶ Ya anae mato güe Jerusalem, malago na
udañae y disipulo sija; lao sija manmaañao nu güiya, ya ti majonggue na
disipulo güe.

<span id="an_9:27">9:27</span> Lao quinene as Barnabé guato gui disipulo
sija, ya jasangane sija jaftaemano y liniiña ni y Señot gui chalan ya
jacuentuse nu güiya, ya jaftaemano manpredica matatnga *si Saulo* güiya
Damasco ni y naan Jesus.

<span id="an_9:28">9:28</span> Ya mañisijaja manjuyong yan manjalom
guiya Jerusalem.

<span id="an_9:29">9:29</span> Ya japredica matatnga ni y naan Señot
Jesus: ya jasangan managuaguat yan y Helenista sija; lao maquequepunoja
güe nu sija.

<span id="an_9:30">9:30</span> Ya anae matungo ni y mañelo, macone güe
para Sesarea, ya matago para Tarso.

<span id="an_9:31">9:31</span> ¶ Ya mangaepas todo y iglesia sija guiya
Judea, yan Galilea, yan Samaria, ya manmamanagüe, ya manmamomocat gui
minaañao as Señot, yan y minagof y Espiritu Santo, lumamegae.

<span id="an_9:32">9:32</span> ¶ Ya susede anae malofan si Pedro gui
todo y lugat, na matogüe locue gui mañantos ni y mañasaga Lydda.

<span id="an_9:33">9:33</span> Ya mañoda güije un taotao na y naanña si
Eneas, na esta ocho años gui cama, sa malango paralitico.

<span id="an_9:34">9:34</span> Ya ilegña si Pedro nu güiya: Eneas, si
Jesucristo unninajomlo: cajulo ya unfamauleg y camamo. Ya enseguidas
cajulo.

<span id="an_9:35">9:35</span> Ya todo y mañasaga guiya Lyyda yan.
Saron, malie güe; ya jabira sija para y Señot.

<span id="an_9:36">9:36</span> ¶ Ya guaja un disipulo guiya Joppe, na y
naanña Tabita: na comequeilegña Dorcas; este na palaoan bula manmauleg
na chocho, yan limosna sija ni y finatinasña.

<span id="an_9:37">9:37</span> Ya ayo sija na jaane, mumalango, ya
matae; ya anae munjayan mafagase, mapolo gui aposento gui san jilo.

<span id="an_9:38">9:38</span> Ya como jijot Lydda guiya Joppe, ya
majungog ni y disipulo sija na gaegue güije si Pedro, matago dos taotao
para iya güiya, para umagagao: munga atrasao na ufato guiya jame.

<span id="an_9:39">9:39</span> Ayonae cajulo si Pedro, ya jumanao
mañisija. Ya anae matogüe, macone guato gui aposento gui san jilo; ya
todo y manbiuda manotojgue gui oriyaña ya manatanges ya mafanue ni y
magago sija ni y finatinas Dorcas anae manisija.

<span id="an_9:40">9:40</span> Lao ninafañuja as Pedro, ya dumimo ya
manaetae; ya jabira güe guato gui tataotao, ya ilegña: Tabita, cajulo.
Ya jababa y atadogña: ya anae jalie si Pedro matachong julo.

<span id="an_9:41">9:41</span> Ya janae si Pedro ni y canaeña, ya
jinatsa güe julo; ya si Pedro jaagang todo y mañantos yan y manbiuda, ya
japresenta na lâlâ.

<span id="an_9:42">9:42</span> Ya matungo todo guiya Joppe; ya megae
manmanjonggue ni y Señot.

<span id="an_9:43">9:43</span> Ya susede na sumaga si Pedro guiya Joppe
megae na jaane gui guima un taotao na y naanña si Simon titumo.

<span id="an_10:1">10:1</span> YA estaba güije un taotao guiya Sesarea
na y naanña si Cornelio, ya senturion y inetnon sendalo na mafanaan,
inetnon Italiano.

<span id="an_10:2">10:2</span> Deboto na taotao, yan maañao as Yuus
contodo y guimaña, ni y janae limosna gui taotao, yan jatatayuyutja
siempre si Yuus.

<span id="an_10:3">10:3</span> Jalie gui vision claroja y angjet Yuus na
mamamaela guiya güiya gui mina nuebe na ora gui jaane, ya ilelegña nu
güiya: Cornelio.

<span id="an_10:4">10:4</span> Ya anae jaatan, ninamaañao, ya ilegña:
Jafa Señot? Ya ilegña nu güiya: Y tinayuyutmo yan y limosnamo, manmato
julo para umajaso gui menan Yuus.

<span id="an_10:5">10:5</span> Ya pago, fanago lalaje para Joppe, ya
umacone mague si Simon ni y apeyiduña Pedro:

<span id="an_10:6">10:6</span> Güiya sumasaga yan un Simon titumo, na y
guimaña gaegue gui oriyan tase.

<span id="an_10:7">10:7</span> Ya anae mapos y augjet ni y cumuentutuse
güe jaagang dos gui tentagoña gui guimaña yan un sendalo na deboto guiya
sija, ni y maayuyuda güe siempre;

<span id="an_10:8">10:8</span> Ya anae jasangane sija todo ni este na
güinaja, jatago sija para Joppe.

<span id="an_10:9">10:9</span> ¶ Ya y inagpaña anae manjajanao gui
jinanaoñija, ya manjijot gui siuda, cajulo si Pedro gui jilo guma para
ufanaetae, gui mina saes na ora.

<span id="an_10:10">10:10</span> Ya mato y niñalangña, ya malago na
uchocho: ya mientras mafamaulilique naña nu sija, malingo y jinasoña.

<span id="an_10:11">10:11</span> Ya jalie y langet na mababa, yan un
nayan na tumunog para iya güiya, taegüije y dangculon sabanas na
magogode y cuatro punta ya mapolo papa, gui jilo tano;

<span id="an_10:12">10:12</span> Ya mañañajguan todo clasen gâgâ ni y
cuatro patasñija, yan y gâgâ ni y mangucunanaf gui jilo y tano, yan y
pajaro sija gui aire.

<span id="an_10:13">10:13</span> Ya mato un inagang guiya güiya, ilegña:
Cajulo Pedro: puno ya uncano.

<span id="an_10:14">10:14</span> Lao si Pedro ilegña: Aje Señot; sa
guajo ti guinen juchocho ni jafa na güinaja ni y comun pat áplacha.

<span id="an_10:15">10:15</span> Ya y inagang mato guiya güiya talo gui
mina dos biaje, *ilegña:* Jafa y janagasgas si Yuus, chamo fumatitinas
comun.

<span id="an_10:16">10:16</span> Ya este mafatinas pot tres biaje; ya
enseguidas y nayan machule julo talo gui langet.

<span id="an_10:17">10:17</span> ¶ Ya mientras bumuebuente gui
sumenjalom si Pedro ni y jafa liniiña na vision, estagüiya sija y taotao
ni y manmatago guinin as Cornelio, na manmamamaesen ni y guima Simon ya
manotojgue gui trangca.

<span id="an_10:18">10:18</span> Ya managang, ya manmamaesen cao
sumasaga güije si Simon ni y apiyiduña Pedro.

<span id="an_10:19">10:19</span> Ya mientras jajajaso si Pedro y vision,
y Espiritu ilegña nu güiya: Estagüe tres taotao na maaliligao jao.

<span id="an_10:20">10:20</span> Cajulo ya tunog papa, chamo bumuebuente
na unjanao yan sija, sa guajo tumago sija.

<span id="an_10:21">10:21</span> Ya si Pedro tumunog papa para ayo
taotao sija ya ilegña: Estagüiyayo ni y inaliligao; jafa guaja na
inaliligaoyo?

<span id="an_10:22">10:22</span> Ya sija ilegñija: Si Cornelio ni y
senturion, un taotao na tunas yan maañao as Yuus, yan guaja mauleg na
testimonio gui entalo todo y nasion y Judio sija, sa ninatungo as Yuus
pot y Santos na angjet ni y tinago jao na unjalom gui guimaña, ya
ufanjungog finijo guiya jago.

<span id="an_10:23">10:23</span> ¶ Ya jaagang sija na ufanjalom, ya
ufañaga. Ya y inagpaña jumanao si Pedro yan sija, yan palo gui mañelo ni
y manguinin Joppe maosgaejon güe,

<span id="an_10:24">10:24</span> Ya y inagpaña talo na jaane, manjalom
Sesarea. Ya manninanangga as Cornelio, ya jaagange y manparientesña yan
y amiguña sija ni y guesmanatungo.

<span id="an_10:25">10:25</span> Ya susede anae jumalom si Pedro, na
tinagam as Cornelio, ya dumimo papa ya inadora güe.

<span id="an_10:26">10:26</span> Lao jinatsa as Pedro, ya ilegña: Tojgue
julo, sa guajo taotaojayo locue.

<span id="an_10:27">10:27</span> Ya anae cumuecuentos y dos, jumalom, ya
jasoda megae ni y manmato ya mandaña;

<span id="an_10:28">10:28</span> Ya *si Pedro* ilegña nu sija: Intingoja
na ti combiene y Judios na taotao na udaña patseno ufato gui otro na
nasion; lao jasanganeyo si Yuus na chajo umaalog ni jaye na taotao na
áplacha, pat comun:

<span id="an_10:29">10:29</span> Enaomina matoyo guiya jamyo, sin jafa
na sinangan, enseguidas qui matagoyo. Ya jufaesen jamyo jafa malagonmiyo
na innamaagangeyo?

<span id="an_10:30">10:30</span> Ya si Cornelio ilegña: Cuatro na jaane
asta este na ora, estabayo juadadaje y mina nuebe na oran tinayuyut gui
jalom gumajo, ya estaba un taotao na tumotojgue gui menajo na malag
magaguña.

<span id="an_10:31">10:31</span> Ya ilelegña: Cornelio, y tinayuyutmo
majungog, yan y limosnamo manmajaso gui menan Yuus.

<span id="an_10:32">10:32</span> Fanago para Joppe, ya umaagange si
Simon, ni y apiyiduña Pedro: na sumasaga gui guima un Simon titumo, gui
oriyan tase;

<span id="an_10:33">10:33</span> Enaomina enseguidas junamaagange jao;
ya mauleg finatinasmo sa mato jao. Pago estagüejit todos gui menan Yuus,
para injingog todo y tinago jao as Señot.

<span id="an_10:34">10:34</span> ¶ Ayonae si Pedro, jababa y pachotña,
ya ilegña: Jutungo magajet na si Yuus taya janasasajnge taotao.

<span id="an_10:35">10:35</span> Lao gui todo na nasion masqueseaja jaye
ni y maaañao nu güiya, yan jafatitinas y tininas, ayo jaguaeya.

<span id="an_10:36">10:36</span> Y sinangan ni y janamanajanao si Yuus
para y famaguon Israel, mapredica y pas pot si Jesucristo: (güiya y
Señot para todo)--

<span id="an_10:37">10:37</span> Ayo na sinangan, jamyo intingoja y
masanganñaejon todo guiya Judea, ya matutujon guiya Galilea, despues di
y tinagpange ni y japredica si Juan:

<span id="an_10:38">10:38</span> Güiya si Jesus Nasareno; jaftaemano si
Yuus japalae ni y Espiritu Santo yan y ninasiña: ya jumajanao ya
jafatitinas y mauleg, yan janafanjomlo todo ayo sija y manchinichiguet
ni y anite; sa sumisija yan Yuus.

<span id="an_10:39">10:39</span> Ya jame mantestigo todo y güinaja ni y
finatinasña gui tano Judios, yan iya Jerusalem; ayo y japuno sija, ya
jacana gui trongcon jayo:

<span id="an_10:40">10:40</span> Güiya ninacajulo as Yuus gui mina tres
na jaane, ya japolo ya ufinanue güe senclaroja,

<span id="an_10:41">10:41</span> Ti para todo y taotao, lao para y
testigo sija ni y manmaayeg antes as Yuus; junggan, para jita, ni y
guinin manjita mañocho yan manguimen despues di cajulo guinin y
manmatae.

<span id="an_10:42">10:42</span> Ya jatagojit na tapredica gui taotao
sija, yan tanamatungo na güiya tinancho as Yuus para ujuyong Jues y
manlalâlâ yan y manmatae.

<span id="an_10:43">10:43</span> Pot güiya na manmannae todo y profeta
testimonio, na pot y naanña, jayeja y jumongue güe uresibe inasiin y
isao.

<span id="an_10:44">10:44</span> ¶ Ya mientras jasanganja trabia si
Pedro este sija na sinangan, y Espiritu Santo podong gui jilo ayo sija
todo y jumujungog y sinangan.

<span id="an_10:45">10:45</span> Ya ayo sija y manmasirconsida ni y
manmanjonggue, ninafanmanman, ya megae manmato as Pedro, sa asta y
Gentiles locue manmachudae ni y ninaen y Espiritu Santo.

<span id="an_10:46">10:46</span> Sa jajungog na manguecuentos ni y
jilañija, ya manadangculo si Yuus. Ayonae manope si Pedro, ilegña:

<span id="an_10:47">10:47</span> Jaye siña na taotao chumoma y janom
para ti ufanmatagpange este sija y rumesibe y Espiritu Santo taegüine
iya jita?

<span id="an_10:48">10:48</span> Ya jatago sija na ujafanmatagpange ni y
naan Jesucristo. Ya matayuyut güe na ufañaga unos cuantos na jaane.

<span id="an_11:1">11:1</span> YA y apostoles yan y mañelo ni y
manestaba Judea, jajungog na y Gentiles jaresibe locue y sinangan Yuus.

<span id="an_11:2">11:2</span> Ya anae mato si Pedro Jerusalem,
managuaguat yan ayo sija y manmansirconsisida,

<span id="an_11:3">11:3</span> Ilegñija: Jago jumajalom jao gui ti
manmasirconsida, yan manjajamyo mañocho.

<span id="an_11:4">11:4</span> Lao si Pedro jasigue sumangane sija claro
y sinesede, ilegña:

<span id="an_11:5">11:5</span> Estabayo gui siuda guiya Joppe na
mananaetae; ya anae lalangoyo, julie y vision, un nayan tumunog,
taegüije y dangculo na sabanas, ni mapolo pot cuatro punta ni y tumunog
guinin y langet; ya mato guiya guajo:

<span id="an_11:6">11:6</span> Ya anae juatan ayo, ya jujaso, julie y
cuatro patasña na gâgâ gui tano, yan manmachaleg sija na gâgâ, yan y
mangucunanaf na gâgâ, yan y pajaro sija gui aire.

<span id="an_11:7">11:7</span> Ya jujungog locue y inagang na ilegña nu
guajo: Cajulo Pedro; puno ya uncano.

<span id="an_11:8">11:8</span> Lao ilegco: Aje, Señot: sa taya comun,
pat áplacha guinin jumalom gui jalom pachotjo.

<span id="an_11:9">11:9</span> Lao jaopeyo talo y inagang guinin y
langet, ilegña: Jafa y janagasgas si Yuus, chamo fumatitinas comun.

<span id="an_11:10">11:10</span> Ya este mafatinas tres biaje: ya todo
manmachule talo guato gui langet.

<span id="an_11:11">11:11</span> Ya estagüe enseguidas manotojgue güije
gui menan guma anae sumasagayo, tres na taotao, manmatago guinin Sesarea
para iya guajo.

<span id="an_11:12">11:12</span> Ya jatagoyo na judalalag sija ya chajo
fumatitinas dinesparejo. Ya manjame yan este sija y saes na mañelo, ya
manjalomjam gui guima y taotao:

<span id="an_11:13">11:13</span> Ya jasanganejam ni y liniiña ni y
angjet ni y tumotojgue gui jalom gumaña, ya jaftaemano ilegña nu güiya:
Fanago taotao para Joppe, ya uncone si Simon ni y apiyiduña Pedro;

<span id="an_11:14">11:14</span> Ya unsinangane sinangan sija anae
unsatbo; jago, yan todo y guimamo.

<span id="an_11:15">11:15</span> Ya anae sigue di cumuentosyo, podong y
Espiritu Santo gui jiloñija, taegüijeja gui jilota gui tutujonña.

<span id="an_11:16">11:16</span> Ayonae jujaso y sinangan y Señot, ni y
ilegña: Si Juan, magajet na managpapange ni y janom; lao jamyo
infanmatagpange ni y Espiritu Santo.

<span id="an_11:17">11:17</span> Sa yaguin manninae sija locue as Yuus y
ninae, taegüije y janaejit anae jumongguejit y Señot Jesucristo, ya
jayeyo na siña jucontra si Yuus?

<span id="an_11:18">11:18</span> Ya anae jajungog sija estesija,
manmamatquilo, ya manamalag si Yuus, ilegñija: Magajet na janae locue si
Yuus y Gentiles sinetsot para linâlâ.

<span id="an_11:19">11:19</span> ¶ Ya ayo sija y manmachalapon pot y
mapetsiguen ni y Esteban, manjanao asta Finesia, yan Chipre, yan
Antioquia, ya taya nae japredica y sinangan na ayoja sija y Judios.

<span id="an_11:20">11:20</span> Ya palo guiya sija taotao Chipre, yan
Sirene, ya anae manmato Antioquia, manguentos yan y Griegosija, ya
japredica y Señot Jesus.

<span id="an_11:21">11:21</span> Ya mañisijaja yan y canae y Señot; ya
megae manmanjonggue ya jabira sija para y Señot.

<span id="an_11:22">11:22</span> Ya mato este sija na notisia gui
iglesia ni y estaba Jerusalem: ya matago si Barnabé, na ujanao asta
Antioquia;

<span id="an_11:23">11:23</span> Ya anae mato, ya jalie y grasian Yuus,
magof güe; ya jasangane sija todo, na nu sinasuyen y corasonñija,
unafanmeton sija gui Señot:

<span id="an_11:24">11:24</span> Sa güiya mauleg na taotao, ya bula ni y
Espiritu Santo, yan jinenggue: ya megae na taotao manmafato gui Señot.

<span id="an_11:25">11:25</span> Ayonae mapos güe para Tarso, para
ualigao si Saulo:

<span id="an_11:26">11:26</span> Ya anae jasoda, jacone guato Antioquia.
Ya un año di mandadañaja güije yan iglesia, ya manmamananagüe megae na
taotao; ya y disipulo sija manmafanaan finena mangilisyano guiya
Antioquia.

<span id="an_11:27">11:27</span> ¶ Ya este sija na jaane, manmato
profeta sija guinin Jerusalem para Antioquia,

<span id="an_11:28">11:28</span> Ya tumojgue julo uno guiya sija, na y
naanña Agabo, ya janamatungo pot y Espiritu na uguaja un dangculon
niñalang gui todo y tano: ya umasusede gui tiempon Claudio *Sesat.*

<span id="an_11:29">11:29</span> Ayonae y disipulo sija, cada uno
jaftaemano y güinajaña, jadetetmina para umanamamaela inayuda para y
mañelo ni y mañasaga Judea:

<span id="an_11:30">11:30</span> Ya sija locue jafatinas, janamaela para
y manamco pot y canae Barnabé yan Saulo.

<span id="an_12:1">12:1</span> YA ayoja na tiempo, y ray Herodes
jaestira y canaeña para unafanlamen palo gui taotao iglesia.

<span id="an_12:2">12:2</span> Ya japuno si Santiago chelun Juan ni y
espada.

<span id="an_12:3">12:3</span> Ya anae jalie na ninafanmagof y Judios,
jasigue para ucone si Pedro locue. Ya ayo y jaanen y pan sin lebadura?

<span id="an_12:4">12:4</span> Ya anae macone güe, japolo gui calaboso,
ya jaentrega y diesisaes na sendalo para upinilan; majasusuye na despues
di y pascua umaconie y taotao sija.

<span id="an_12:5">12:5</span> Enao mina si Pedro mapongle gui calaboso:
lao y iglesia ti pumapara manmanayuyut as Yuus pot güiya.

<span id="an_12:6">12:6</span> Ya anae si Herodes canaja quinene gue,
güijeja na puenge anae estaba si Pedro na mamaego gui entalo y dos
sendalo, ya magogode ni dos na cadena: ya y manmamumulan gui menan y
petta, mapupulan y calaboso:

<span id="an_12:7">12:7</span> Ya estagüe, un angjet y Señot tumotojgue
gui oriyaña, ya y candet manina gui jalom y cuatton calaboso: ya japanag
si Pedro gui calaguagña ya yinajo, ilegña: Cajulo laguse, ya y cadenaña
manbasnag guinin y canaeña.

<span id="an_12:8">12:8</span> Ya y angjet ilegña nu güiya: Dudog jao ya
gode y dogamo: ya taegüenao finatinasña. Ya y angjet ilegña nu güiya:
Polo y magagumo guiya jago, ya dalalagyo.

<span id="an_12:9">12:9</span> Ya jumanao juyong ya jadalalag, ya ti
jatungo ayo cao magajet y finatinas y angjet; lao jinasoña na manlie güe
vision.

<span id="an_12:10">12:10</span> Ya anae manmalofan gui finenana yan y
mina dos na guatdia, manmato gui trangcan lulug ni y dumalalalaque y
siuda; ni y mababa para sija sin jafa; ya manjanao juyong ya manmalofan
gui inanaco un chalan; ya enseguidas jumanao y angjet guiya güiya.

<span id="an_12:11">12:11</span> Ya anae esta manungo talo si Pedro,
ilegña: Pago nae jutungo na magajet na y Señot jatago y angjetna, na
unalibreyo gui canae Herodes, yan todo y ninanggan y taotao y Judios.

<span id="an_12:12">12:12</span> Ya anae jajaso este na güinaja, mato
gui guima Maria nanan Juan, ni y apiyiduña Marcos; anae megae mandadaña
ya manmananayuyut.

<span id="an_12:13">12:13</span> Ya anae manyajo si Pedro gui pettan y
trangca, un patgon na palaoan mato para umaope, na y naanña si Rode.

<span id="an_12:14">12:14</span> Ya anae jatungo na y inagang Pedro, ti
jababa y trangca pot y minagofña, lao malago jalom ya mansinangane na
tumotojgue si Pedro gui menan y trangca.

<span id="an_12:15">12:15</span> Ya ilegñija nu guiya: Esta jao caduca.
Lao güiya ilelegñaja: Junggan, magajet taegüenao. Ayonae sija ilegñija:
Ayo y angjetña.

<span id="an_12:16">12:16</span> Lao si Pedro, sisigueja di manyajo: ya
anae jababa malie güe, ya ninafansenlujan.

<span id="an_12:17">12:17</span> Lao mansineñas as Pedro ni y canaeña na
ufamacaca, ya mansinangane jaftaemano y Señot anae quinene güe juyong
gui calaboso. Ya ilegña: Janao ya unsangane si Santiago ni este sija na
güinaja, yan y mañelo. Ya mapos ya malag y otro lugat.

<span id="an_12:18">12:18</span> Ya enseguidas qui manana, ti didide na
atboroto gui sendalo sija, manggue si Pedro.

<span id="an_12:19">12:19</span> Ya anae jaaligao si Herodes si Pedro ya
ti jasoda, janafanmaegsamina y manmanmamumulan ya manago na ufanmapuno.
Ya jumanao papa guinin Judea para Sesarea, ya sumaga güije.

<span id="an_12:20">12:20</span> ¶ Ya *si Herodes* gosdangculo binibuña
ni y taotao Tiro yan Sidon: lao si ja mandaña un jinasoja para iya
güiya, ya manatungo yan Blasto ni y camareron y ray, sa amigonñija, ya
manmangagao pas; sa y tanoñija manminantietiene ni y tano y ray.

<span id="an_12:21">12:21</span> Ya un tinancho na jaane, minagago si
Herodes ni y magagon ray, ya matachong gui tronuña, ya jacuentuse sija
un sinangan.

<span id="an_12:22">12:22</span> Ya managang y taotao sija, ilegñija:
Inagang un yuus, ti inagang taotao.

<span id="an_12:23">12:23</span> Ya enseguidas pinada ni y angjet y
Señot, sa ti janae si Yuus minalag: ya quinano ni ilo ya matae.

<span id="an_12:24">12:24</span> Lao y sinangan Yuus lumadangculo yan
mumemegae.

<span id="an_12:25">12:25</span> Ya si Barnabé yan Saulo, tumalo guato
guinin Jerusalem, anae munjayan y ministroñija, yan jacocone mañisija si
Juan y apiyiduña Marcos.

<span id="an_13:1">13:1</span> YA estaba güije gui ilesia guiya
Antioquia, profeta sija yan maestro, sija: Barnabé, yan si Simeon ni y
mafanaan Niger, yan si Lucio, taotao Sirene, yan si Manaen, ni y
chamapogsae yan Herodes tetrarca, yan si Saulo.

<span id="an_13:2">13:2</span> Ya mientras sija sumesetbe y Señot, yan
manayuyunat, y Espiritu Santo ilegña: Abatta guiya guajo Barnabé yan
Saulo para y checho anae guinin juagange sija.

<span id="an_13:3">13:3</span> Ayonae anae esta manayunat yan
manmanayuyut yan japolo y canaeñija gui jilo ayo sija, jatago sija na
ufanjanao.

<span id="an_13:4">13:4</span> ¶ Ya manmatago sija pot y Espiritu Santo,
ya manunog para Seleusia; ya desde ayo mumamaya para Chipre.

<span id="an_13:5">13:5</span> Ya anae mangaegue gui Salamina, japredica
y sinangan Yuus gui sinagogan y Judiosija: ya mañisijaja locue yan si
Juan ni y sumesetbe sija.

<span id="an_13:6">13:6</span> Ya anae jajanagüe todo inanaco y isla
asta Pafo, jasoda un taotao na cacana, fatso na profeta, Judio, na y
naanña si Bar-Jesus:

<span id="an_13:7">13:7</span> Ni y estaba yan y magalajen y tano, si
Sergio Paulo, gaetiningo na taotao; ya jaaagang si Barnabé yan Saulo, sa
malago na ujungog y sinangan Yuus.

<span id="an_13:8">13:8</span> Lao manquinentra as Elymas, taotao na
cacana (taegüine nae comequilegña y naanña), jaaliligao na unamabira
guinin jinenggue y magalaje.

<span id="an_13:9">13:9</span> Ayonae si Saulo ni y naanña locue Pablo,
bula ni y Espiritu Santo, inaatanja güe,

<span id="an_13:10">13:10</span> Ya ilegña: O bula jao todo dinague, yan
tinaelaye, jago lajin anite, jago enemigun todo y tininas, ada ti
pumapara jao unnataelaye y tinas na chalan y Señot?

<span id="an_13:11">13:11</span> Ya pago estagüiya y canae y Señot gui
jilomo, ya unbachet ya ti unlie y atdao pot un tiempo. Ya enseguidas
podong gui jiloña y nublado ya jomjom, ya jumanao manaligao jaye
uminantiene y canaeña para uinesgaejongüe.

<span id="an_13:12">13:12</span> Ya anae jalie y magalaje jafa y
mafatinas, jajonggue ya ninasenmanman ni y finanagüen y Señot.

<span id="an_13:13">13:13</span> ¶ Ya anae si Pablo yan y mangachongña
jadingo Pafo, ya mumamaya ya manmato Petga guiya Pamfilia, ya si Juan
jumanao guiya sija ya tumalo guato Jerusalem.

<span id="an_13:14">13:14</span> Lao sija manmalofan inanaco guinin
Petga, manmato Antioquia guiya Pisidia; ya manjalom gui sinagoga gui
sabado na jaane ya manmatachong.

<span id="an_13:15">13:15</span> Ya anae munjayan jataetae y lay yan y
profeta sija, y magas y sinagoga ninafamnaagange sija ilegñija: Jamyo
mañelo, yaguin guaja jafa na finijo para insangane y taotao sija,
sangan.

<span id="an_13:16">13:16</span> Ayonae si Pablo tumojgue julo ya
mañeñas ni y canaeña, ilegña: Taotao Israel, yan jamyo ni y manmaañao as
Yuus, ecungog.

<span id="an_13:17">13:17</span> Y Yuus este na taotao iya Israel,
jaayeg y mañaenata, yan jajatsa y taotao sija anae mañasaga taegüije y
taotao juyong guiya Egipto, ya ni y taquilo na canaeña jacone sija
juyong güije.

<span id="an_13:18">13:18</span> Ya y cuarenta años ni tiempo, jasungon
ni y costumbreñija gui jalomtano.

<span id="an_13:19">13:19</span> Ya guinin mujayan jayulang siete na
nasion gui tano Cananea, ya japatte y tanoñija guiya sija para y
erensiañija nae mañasaga, como cuatro siento y sincuenta años;

<span id="an_13:20">13:20</span> Ya despues di ayo sija, manninae sija
jues sija asta qui mato y profeta Samuel.

<span id="an_13:21">13:21</span> Ya despues manmalago ray: ya manninae
as Yuus as Saulo lajin Sis, un taotao gui tribon Benjamin para cuarenta
años.

<span id="an_13:22">13:22</span> Yaanae jarechasa si Saulo, janacajulo
guiya sija si David para rayñija. Sa si Yuus numae güe locue testimonio,
ilegña: Guajo jusoda si David lajin Isai, un taotao na parejoja yan y
corasonjo, ya güiya ucumple todo y malagojo.

<span id="an_13:23">13:23</span> Ya y semiyan este na taotao nae,
unacajulo si Yuus guiya Israel y Satbadot Jesus jaftaemanoja y promesa:

<span id="an_13:24">13:24</span> Ya si Juan finena prumedica, antes di y
finatoña, y tinagpangen sinetsot para todo y taotao guiya Israel.

<span id="an_13:25">13:25</span> Ya anae jacumple si Juan y chechoña,
ilegña: Jayeyo jinasonmimiyo? Ti guajo güe. Lao estagüe na mamamaela uno
gui tateco, na ni y sapatos gui adengña ti dignoyo na jupula.

<span id="an_13:26">13:26</span> Mañelo lalaje, fumaguon y rasan
Abraham, yan jayeja guiya jamyo y maañao as Yuus, sa para jamyo na
matago y sinangan este na satbasion.

<span id="an_13:27">13:27</span> Pot ayo sija y mañasaga Jerusalem, yan
y magasñija sa ti matungo si Yuus, ni y sinangan y profeta ni y
jatataetaeja cada sabado, anae masentensia güe jacumple sija.

<span id="an_13:28">13:28</span> Ya achogja ti jasoda sija jafa na causa
guiya güiya na umapuno, lao magagao si Pilatos na umapuno.

<span id="an_13:29">13:29</span> Ya anae macumple todo ayo y esta
matugue pot güiya, machule papa guinin y jayo, ya mapolo gui jalom y
naftan.

<span id="an_13:30">13:30</span> Lao si Yuus munacajulo guinen y
manmatae:

<span id="an_13:31">13:31</span> Ya malie megae na jaane ni ayo sija y
mangachochongña mangajulo guinin Galilea para Jerusalem, ni y pago
testiguña sija gui taotao.

<span id="an_13:32">13:32</span> Ya jame chumule guiya jamyo y mauleg na
notisia, ni ayo na promesa y mafatinas gui mañaena,

<span id="an_13:33">13:33</span> Jaftaemano si Yuus cumunple guiya jita,
ni y famaguonñija, sa ayonae janacajulo si Jesus talo; taegüije locue y
esta matugue gui mina dos gui Salmos: Jago y Lajijo ya pago na jaane nae
julilis jao.

<span id="an_13:34">13:34</span> Ya ninacajulo guinin y manmatae, ya
pago ti utalo guato gui minitong guinin jasangan taegüine: Guajo junae
jao ni y santos yan magajet na bendisjon David.

<span id="an_13:35">13:35</span> Enaomina ilegña locue y otro Salmo: Na
chamo pumopolo y Santosmo na ulie y minitong.

<span id="an_13:36">13:36</span> Sa si David anae munjayan jasetbe y
generasionña pot y pinagat Yuus, maego ya mapolo manafandaña yan y
mañaenaña, ya jalie y minitong.

<span id="an_13:37">13:37</span> Lao ayo y ninacajulo as Yuus talo ti
jalie minitong.

<span id="an_13:38">13:38</span> Ya umatungo guiya jamyo mañelo lalaje,
na pot este na taotao na mapredidica guiya jamyo y inasiin y isao:

<span id="an_13:39">13:39</span> Ya pot güiya na todo ayo y jumonggue
manunas ni todo y güinaja, sa ti siña jamyo manunas, pot y lay Moises.

<span id="an_13:40">13:40</span> Adaje na nosea ufato guiya jamyo, y
masangan gui profeta sija;

<span id="an_13:41">13:41</span> Estagüe, jamyo ni y manmañatlilie, yan
infanmanman, yan infanmalingo. Sa machochochoyo ni y checho y
jaanemniyo, ayo na chocho y ti injengue, ni jaye na taotao unaclaro
guiya jamyo.

<span id="an_13:42">13:42</span> Ya anae manjuyong gui sinagoga, jagagao
na umapredica este na sinangan guiya sija gui siguiente sabado.

<span id="an_13:43">13:43</span> Ya anae manadingo y inetnon gui
sinagoga, megae na Judios yan y deboto na proselito sija dumalalag si
Pablo yan Barnabé; ni y sumangangane siga yan jaeepogna ufañaga gui
grasian Yuus.

<span id="an_13:44">13:44</span> ¶ Ya y siguiente sabado canaja todo y
taotao y siuda mandaña para ujajungog y sinangan Yuus.

<span id="an_13:45">13:45</span> Lao anae jalie y Judios y linajyan
taotao, manbula linatga, ya manguentos contra ayo y sinangan Pablo ya
jachatfino contra si Yuus.

<span id="an_13:46">13:46</span> Ayonae si Pablo yan Barnabé jausa y
minatatngañija, ilegñija: Nesesita ayo y sinangan Yuus ni y esta
manmasangane jamyo finena, lao pot innasuja guiya jamyo, injisganmaesa
jamyo na ti dignojamyo y taejinecog na linâlâ, ya estagüe na tabirajit
para y Gentiles.

<span id="an_13:47">13:47</span> Sa taegüenao tinagoña si Yuus nu jita,
ilegña: Jupolo jamyo para candet y Gentiles, na jamyo siña para
satbasion asta y uttimon patte y tano.

<span id="an_13:48">13:48</span> Ya anae jajungog este y Gentiles,
ninafansenmagof, ya maalaba y sinangan Yuus: ya megae manmanjonggue ni
ayo sija y manmatancho para y taejinecog na linâlâ.

<span id="an_13:49">13:49</span> Ya machalapon y sinangan Yuus todo
güije na tano.

<span id="an_13:50">13:50</span> ¶ Lao y Judio sija, janafangalamten y
mandebota yan y manonra na famalaoan, yan y manmagas na taotao sija gui
siuda, ya janafangajulo pinetsigue contra si Pablo yan Barnabé, ya
janafanmayute juyong gui tanoñija.

<span id="an_13:51">13:51</span> Lao sija, jasacude y petbos gui
adengñija contra sija, ya manjanao para Iconio.

<span id="an_13:52">13:52</span> Ya y disipulo sija, manbula minagof yan
y Espiritu Santo.

<span id="an_14:1">14:1</span> YA susede na manjalom gui sinagogan y
Judios guiya Iconio, ya taegüenao manguentos na un dangculo na linajyan
Judios yan Griegos manman jonggue.

<span id="an_14:2">14:2</span> Lao ayo sija na Judios y ti manmanosgue,
jasuug y anten y Gentil sija, para ufanmanjaso taelaye contra y mañelo.

<span id="an_14:3">14:3</span> Lao mañagaja apmam, manguecuentos
matatnga ni y Señot, ni y mannae testimonio ni y sinangan y grasiaña,
yan mannae señat sija, yan mannamanman sija para ujafatinas ni y
canaeñija.

<span id="an_14:4">14:4</span> Ya y linajyan taotao gui siuda
manmadibide; y un banda mañija yan y Judios, ya y otro banda mañija yan
y apostoles.

<span id="an_14:5">14:5</span> Lao anae manmamatinas insulto y Judios
yan y Gentiles, yan y magasñija, para ufanmacase sija, yan ufanmafagas
ni y ocho,

<span id="an_14:6">14:6</span> Esta matungo nu sija; ya manmalago guato
Listra yan Derbe, siuda iya Licaonia, yan y tano gui oriya.

<span id="an_14:7">14:7</span> Ya güije japredica sija y ibangelio.

<span id="an_14:8">14:8</span> ¶ Ya estaba güije guiya Listra un taotao
na taeninasiña y adengña, sa cojo desde y jalom tuyan nanaña; ya taya
nae mamocat:

<span id="an_14:9">14:9</span> Ayo na taotao jajungog si Pablo na
cumuentos: ya enseguidas na inatan, tiningo na guaja jinenggueña para
umanajomlo,

<span id="an_14:10">14:10</span> Jaagang dangculo na inagang ilegña:
Tojgue julo tunas ni y adengmo. Ya guiya mangope julo, ya mamocat.

<span id="an_14:11">14:11</span> Ya anae malie ni y linajyan taotao sija
y finatinas Pablo, jajatsa y inagangñija ilegñija gui cuentos Licaonia:
Y yuus sija ni manparejo yan taotao, manunog guiya jita.

<span id="an_14:12">14:12</span> Ya mafanaan si Barnabé Jupiter; ya si
Pablo mafanaan Mercurio, sa güiya magas na cuecuentos.

<span id="an_14:13">14:13</span> Ayonae y pale y Jupiter ni y temploña
estaba gui menan y siuda, mangone toro sija, yan mañule coronan flores
guato gui pettan y trangca, ya malago na ufanmamatinas inefrese, yan y
linajyan taotao sija.

<span id="an_14:14">14:14</span> Lao anae majungog ni y apostoles, si
Barnabé yan si Pablo, jatiteg y magagoñija, ya manmalago gui entalo y
linajyan taotao ya manaagang,

<span id="an_14:15">14:15</span> Ilegñija: Señot sija, jafa na infatinas
este sija? Jame locue manaotaojam, manparejojajit, ya insangane jamyo na
inbira jamyo güine gui este sija manaesetbe, ya infanmalag y lalâlâ na
Yuus, ni y jafatinas y langet, yan y tano, yan y tase, yan todo y
sinajguanña:

<span id="an_14:16">14:16</span> Ni y manmalofan na generasion sija,
japolo todo y nasion na ufanjanao gui minalagoñija.

<span id="an_14:17">14:17</span> Masquesea güiya ti jadingo güe sin
testigo, sa mauleg finatinasña, ya janaejit uchan guinin y langet, yan
megae na tinegcha, janafanbula y corasonta nengcano yan minagof.

<span id="an_14:18">14:18</span> Ya este sija na sinangan, canamapot
jaafuetsas y linajyan taotao na chañija fumatitinas inefrese guiya sija.

<span id="an_14:19">14:19</span> ¶ Ya manmato güije Judios guinin
Antioquia, yan Iconio, ni y manafanmañaña y linajyan; ya anae munjayan
mafagas ni y acho si Pablo, mabatsala juyong gui siuda, jinasoñija na
matae.

<span id="an_14:20">14:20</span> Ya mientras manotojgue y disipulo sija
gui oriyaña, cumajulo ya jumalom gui siuda; ya y inagpaña güije, jumanao
yan si Barnabé manmalag Derbe.

<span id="an_14:21">14:21</span> Ya anae munjayan japredica y ibangelio
güije na siuda, yan mamadisipulo megae; tumalo guato Listra, yan Iconio,
yan Antioquia,

<span id="an_14:22">14:22</span> Ya janafanfitme y anten y disipulo
sija, ya jaaconseja na ujasigueja gui jinenggue; sa nesesita megae na
pinite sija, ya ayonae siñajit manjalom gui raenon Yuus,

<span id="an_14:23">14:23</span> Ya anae munjayan jatancho y manamco gui
cada guimayuus, yan manaetae, yan umayunat, yan jatayuyute sija gui as
Yuus ni manmanjonggue.

<span id="an_14:24">14:24</span> Ya manmalofan y inanaco Pisidia, ya
manmato Pamfilia.

<span id="an_14:25">14:25</span> Ya anae munjayan mapredica y sinangan
guiya Petga, manunog guiya Atalia;

<span id="an_14:26">14:26</span> Ya desde ayo mangagama asta Antioquia,
anae manmanae ni y grasian Yuus, para y checho ni y mafatinas.

<span id="an_14:27">14:27</span> Ya anae manmato ya mandaña iglesia gui
guimayuus, masangan todo sija y finatinas Yuus pot sija; yan jaftaemano
jababaye y Gentiles ni y pettan y jinenggue.

<span id="an_14:28">14:28</span> Ya mañaga güije yan y disipulo sija,
apmam na tiempo.

<span id="an_15:1">15:1</span> YA manmato palo taotao sija guinin Judea,
ya jafanagüe y mañelo ilegñija: Yaguin ti manmasirconsida jamyo taemano
y costumbren Moises, ti siña jamyo mansatbo.

<span id="an_15:2">15:2</span> Ya anae megae na inaguaguat yan finaesen
as Pablo yan Barnabé yan sija, y maneio jaayeg si Pablo yan si Barnabé,
yan palo guiya sija, para ujafanjanao julo Jerusalem guiya apostoles yan
manamco pot este na finaesen.

<span id="an_15:3">15:3</span> Enao mina anae manmaesgaejon ni y iglesia
gui jinanaoñija, manmalofan y inanaco Finesia, yan Samaria, ya
masasangan claro y manmañotsot y Gentiles; ya ninafangosmagof y mañelo
todos.

<span id="an_15:4">15:4</span> Ya anae manmato Jerusalem, manmaresibe
gui iglesia yan y apostoles, yan y manamco; ya jadeclara todo y
finatinas Yuus pot sija.

<span id="an_15:5">15:5</span> Lao mangajulo güije palo sija y inetnon
Fariseo ni y manmanjonggue, ya ilegnija: Nesesita ufanmasirconsida sija,
yan ufanmatago ya ujaadaje y tinago Moises.

<span id="an_15:6">15:6</span> Ya mandaña y apostoles yan y manamco para
ujajasuye este.

<span id="an_15:7">15:7</span> Ya anae esta megae na finaesen, cumajulo
si Pedro ya ilegña nu sija: Mañelo lalaje, intingoja jafa na manayeg si
Yuus guiya jamyo, apmam na tiempo, na y Gentiles ujajungog y sinangan y
ibangelio pot y pachotjo, ya ujajonggue.

<span id="an_15:8">15:8</span> Yan si Yuus, ni y tumungo y corason,
janafantestigo sija, yan janae ni y Espiritu Santo, jaftaemanoja y
jafatinas guiya jita;

<span id="an_15:9">15:9</span> Ya taya japolo dinesparejo entre sija yan
jita, janafangasgas y corasonñija ni y jinenggue.

<span id="an_15:10">15:10</span> Ya jafa pago mina intietienta si Yuus,
para inpelo y yugo gui agaga y disipulo sija, na ni y mañaenata ni jita
tisiña jacatga?

<span id="an_15:11">15:11</span> Lao tajonggue na pot y grasian y Señot
Jesus utafansatbo, taegüije iya sija.

<span id="an_15:12">15:12</span> ¶ Ayonae manmamatquilo todo y linajyan
taotao, ya maatituye si Pablo yan Barnabé ni y jasasangan y señot sija
yan y mannamanman jafatinas si Yuus gui entalo Gentiles pot sija.

<span id="an_15:13">15:13</span> Ya anae manmamatquilo, manope si
Santiago ilegña: Mañelo lalaje, ecungogyo.

<span id="an_15:14">15:14</span> Jasangan si Simeon jaftaemano si Yuus
ni y jabisita finena y Gentiles, para ufangone guiya sija taotao para y
naanña.

<span id="an_15:15">15:15</span> Yan pot este na manparejo y sinangan y
profeta sija, ni y esta manmatugue:

<span id="an_15:16">15:16</span> Anae esta munjayan estesija, jutalo
mague, ya jujatsa y tabernaculon David, ni y podong; yan jujatsa talo y
manmayulang güije, yan juplanta julo;

<span id="an_15:17">15:17</span> Para y manetenjan na taotao, ujaaligao
yi Señot, yan todo y Gentiles ni y umafanaan y naanjo.

<span id="an_15:18">15:18</span> Ilegña y Señot ni y janamatungo
estesija desde y tutujon y tano.

<span id="an_15:19">15:19</span> Enaomina y jinasoco taegüine, na
mungajit umatborota ayo sija y manguinin y entalo y Gentiles, ya jabira
sija para as Yuus.

<span id="an_15:20">15:20</span> Lao utatuguie sija, ya ujafañuja gui
pinetlilon y idolos, yan y inábale, yan y neñicot na gâgâ, yan y jâgâ.

<span id="an_15:21">15:21</span> Sa si Moises gui manmalofan na
generasion, guaja gui cada siuda para ufanpredica güe ya utaetae *layña*
gui sinagoga cada sabado na jaane.

<span id="an_15:22">15:22</span> Ayonae yañija y apostoles yan y manamco
yan todo y iglesia, na umanafanjanao y manmaayeg na taotao gui
inetnonñija para Antioquia para ufañija yan si Pablo yan Barnabé; y
naanñija, si Judas y apiyiduña Barsabas, yan si Silas, manmagas na
taotao sija gui entre y mañelo:

<span id="an_15:23">15:23</span> Ya manmangue carta pot sija, taegüine:
Y apostoles yan manamco na mañelo, jasaluda y mañelo na Gentiles ni y
mangaegue guiya Antioquia yan Siria yan Silisia:

<span id="an_15:24">15:24</span> Sa injingog na palo ni y manjanao
guinin iya jame, maninatborota jamyo ni y sinangan, janataelaye y
antenmiyo; lao ti manmannae jam ni enao na tinago:

<span id="an_15:25">15:25</span> Jinasonmame na mandañajam unoja, para
innafanjanao y manmaayeg na taotao para jamyo, yan y güinaeyanmame as
Pablo yan Barnabé,

<span id="an_15:26">15:26</span> Taotao sija na janapeligro y jaanenñija
pot y naan y Señot Jesucristo.

<span id="an_15:27">15:27</span> Enaomina innajanao si Judas yan Silas,
ni y infansinangane locue ni y pachotñija taegüineja.

<span id="an_15:28">15:28</span> Sa y jinason y Espiritu Santo, yan
jame, na munga mapolo gui jilomiyo mas dangculo na catga qui y
manesesita.

<span id="an_15:29">15:29</span> Na infañuja gui nengcano ni y
manmaofrese y idolos, yan y jâgâ, yan y neñicot na gâgâ, yan y inábale;
ya yaguin inadaje jamyo estesija, infatinas mauleg. Adios jamyo todos.

<span id="an_15:30">15:30</span> ¶ Ya anae manajanao, manmato Antioquia:
ya janafandaña y linajyan taotao, maentrega y catta;

<span id="an_15:31">15:31</span> Ni y anae munjayan mataetae,
ninafansenmagof, pot y consuelo.

<span id="an_15:32">15:32</span> Ya si Judas yan Silas manprofeta locue,
ya japagat y mañelo ni y megae na sinangan, yan janafitme sija.

<span id="an_15:33">15:33</span> Ya mañaga güije didide na tiempo,
despues manafanjanao en pas ni y mañelo, para y manmatago sija.

<span id="an_15:34">15:34</span> Lao si Silas ninamagof na ufañasagaja
güije.

<span id="an_15:35">15:35</span> Si Pablo yan si Barnabé mañasaga gui
Antioquia, na mamananagüe, yan manpredidica ni y sinangan y Señot; yan
megae palo locue.

<span id="an_15:36">15:36</span> ¶ Ya anae malofan palo jaane, ilegña si
Pablo as Barnabé: Nije tajanao talo ya tabisita ya mañeluta gui cada
siuda anae y guinin tapredica y sinangan y Señot, ya utalie jafa
chechoñija.

<span id="an_15:37">15:37</span> Ya si Barnabé malago na ujacone
gachongñija si Juan, ni y apiyiduña Marcos.

<span id="an_15:38">15:38</span> Lao y jinasoña si Pablo, na ti mauleg
na ufañija, sa sumuja guiya sija desde Pamfilia, ya ti mandinalalag sija
gui checho.

<span id="an_15:39">15:39</span> Ya jumuyong dangculon minaguaguat, ya
manadisapatta; ya si Barnabé jacone si Marcos, ya mangama gui batco para
Chipre;

<span id="an_15:40">15:40</span> Ya si Pablo jayeg si Silas ya mapos,
manmaencatga ni y mañelo ni y grasian Yuus.

<span id="an_15:41">15:41</span> Ya jumanao todo inanco Siria yan
Silisia, janafanfitme y inetnon mangilisyano sija.

<span id="an_16:1">16:1</span> YA mato güe locue Derbe yan Lystra: Ya
estagüe, estaba güije un disipulo na y naanña si Timoteo, lajin un
palaoan Judio, ni y manjonggue; lao y tataña Griego.

<span id="an_16:2">16:2</span> Ya gosmauleg y famaña gui mañelo ni y
mangaegue Lystra yan Iconio.

<span id="an_16:3">16:3</span> Güiya malago Pablo na ujasija jumanao: ya
quinene ya ninamasirconsida, sa pot y Judio sija ni y mangaegue güije na
lugat: sa todoja tumungo na y tataña Griego.

<span id="an_16:4">16:4</span> Ya anae jajanagüe todo y siuda sija,
manmanae para ujaadaje, y tinago sija, ni y tinago y apostoles yan y
manamco ni y mangaegue guiya Jerusalem.

<span id="an_16:5">16:5</span> Ayonae y iglesia sija nae mumemetgot y
jinenggue, ya lumalamegae y numero cada jaane.

<span id="an_16:6">16:6</span> ¶ Ya anae jajanagüe todo inanacon tanon
Frygia, yan Galasia, ya manchinema ni y Espiritu Santo na ujapredica y
sinangan guiya Asia;

<span id="an_16:7">16:7</span> Ya anae manmato jijot y Misia, manmalago
na ufanjanao para Bitinia: lao ti manpinelo ni y Espiritun Jesus na
ufanjanao;

<span id="an_16:8">16:8</span> Ya manmalofan oriyan Misia, ya manunog
Troas.

<span id="an_16:9">16:9</span> Ya anae puenge, jalie si Pablo un vision,
na un taotao Masedonia, tumotojgue güije ya gumagagao güe ilegña:
Mamaela mague guiya Masedonia ya unayudajam.

<span id="an_16:10">16:10</span> Ya anae munjayan jalie y vision,
enseguidas manmalagojam na manjanao para Masedonia, ya pinelonmame na y
Señot umagangjam para inpredica y ibangelio guiya sija.

<span id="an_16:11">16:11</span> ¶ Ya anae mangagamajam guinin Troas,
manmatojam gui tunas na chalan para Samotrasia, ya y inagpaña na jaane
manmatojam Neapolis;

<span id="an_16:12">16:12</span> Ya desde ayo asta Filipos, ni y mas
dangculo na siuda güije na patte guiya Masedonia, yan un colonia romana:
ya mañagajam güije na siuda unos cuantos na jaane.

<span id="an_16:13">16:13</span> Ya y sabado na jaane, manjanaojam
juyong gui siuda gui oriyan sadog, anae pinelonmame un lugat tinayuyut:
ya manmatachongjam ya incuentuse y famalaoan sija ni y mandaña güije.

<span id="an_16:14">16:14</span> Ya un palaoan na y naanña si Lydia, na
manbebende purpura gui siudad Tiatira, ni y jaadodora si Yuus,
jajungogjam; sa binaba y corasonña ni y Señot para uatituye y jasasangan
si Pablo.

<span id="an_16:15">16:15</span> Ya anae matagpange y *palaoan,* yan y
guimaña, jagagaojam ilegña: Yaguin injisga na fiet yo gui Señot,
fanjalom gui guimajo, ya infañaga güije. Ya jaafuetsasjam.

<span id="an_16:16">16:16</span> ¶ Ya susede anae manjanaojam para lugat
tinayuyut, na manasodajam yan un patgon na palaoan na gae espiritu
Pitonico, ni y janafangana megae y amuña pot y manadibibina:

<span id="an_16:17">16:17</span> Ya jadadalag si Pablo yan jame, ya
umaagang ilegña: Este sija na taotao y tentago y Gueftaquilo na Yuus ni
y fumanuejit ni y chalan y satbasion.

<span id="an_16:18">16:18</span> Ya este finatinasña y palaoan megae na
jaane. Lao si Pablo gosninaestotba ya jabira güe ya ilegña ni y
espiritu: Jutago jao pot y naan Jesucristo na unjuyong guiya güiya. Ya
jumuyong güijeja na ora.

<span id="an_16:19">16:19</span> ¶ Ya anae jalie y amuña na mapos y
ninanggaña para ufangana, maguut si Pablo yan Silas, ya macone guato gui
plasa gui menan manmagas,

<span id="an_16:20">16:20</span> Ya anae manmacone guato gui manmagas y
lay, ilegña: Este sija na taotao. Judios ya jaatbororota y siudata,

<span id="an_16:21">16:21</span> Ya manmamananagüe costumbre ni y ti
combiene para jita na utaresibe, ni utaadaje, sa jita taotao Roma.

<span id="an_16:22">16:22</span> Ya mangajulo y linajyan taotao ya
mandaña contra sija: ya y manmagas sija jatiteg guiya sija y magaguñija,
ya manmanago na ufanmasaulag.

<span id="an_16:23">16:23</span> Ya anae esta megae na sinaulag ni y
manmasaulagñija, manmapolo gui jalom calaboso, ya maencatga y atcaede na
uguesadje sija.

<span id="an_16:24">16:24</span> Ya ayo y rumesibe este na tinago,
manpinelo sija guiya jalolom na calaboso, ya jaguesgode y adengñija gui
sipo.

<span id="an_16:25">16:25</span> Ya y tatalo puenge manaetae si Pablo
yan Silas, yan jacantaye si Yuus alabansa sija: ya manjiningog ni ayo
sija y manmaprereso.

<span id="an_16:26">16:26</span> Ya derepente guaja güije un dangculon
linao, ya asta y simienton y calaboso yinengyong: ya enseguidas
manmababa todo y petta, ya todo y preso manmapula y guedenñija.

<span id="an_16:27">16:27</span> Ya anae magmata y atcaede, ya jalie na
mababa y pettan y calaboso, jalagnos y espadaña ya malago na upuno maesa
güe, sa pineloña na manmalago y preso sija.

<span id="an_16:28">16:28</span> Lao si Pablo umagang ni y dangculo na
inagang, ilegña: Chamo munalalamen jao: sa estagüejamja todos.

<span id="an_16:29">16:29</span> Ayonae mangagao candet sija, ya tumayog
jalom, ya mato manlalaolao ni y minaañao, ya podong gui menan Pablo yan
Silas,

<span id="an_16:30">16:30</span> Ya jacone sija juyong, ya ilegña:
Señores, jafa jufatinas para jusatbo?

<span id="an_16:31">16:31</span> Ya sija ilegñija: Jenggue y Señot Jesus
ya unsatbo yan y iya guimamo.

<span id="an_16:32">16:32</span> Ya masangane güe ni y sinangan y Señot,
yan todo y mañasaga gui guimaña.

<span id="an_16:33">16:33</span> Ya ayoja na ora gui puenge nae jacone
ya jafagase y sinaulagñija: ya matagpange güe enseguidas yan todo y
iyoña.

<span id="an_16:34">16:34</span> Ya jacone sija guato gui guimaña ya
japlantaye nañija gui menañija, ya ninasenmagof sa jajonggue si Yuus yan
todo y iya guimaña.

<span id="an_16:35">16:35</span> ¶ Ya anae egaan na jaane, manmanago y
manmagas sargento sija ilegñija: Setta ayo sija na taotao ya ufanjanao.

<span id="an_16:36">16:36</span> Ya y atcaede jasangane si Pablo ni este
na sinangan, ilegña: Manmanago y manmagas na infanmasotta: ya pago
fañuja ya infanjanao en pas.

<span id="an_16:37">16:37</span> Lao si Pablo ilegña nu sija:
Janafanmasaulagjam sin infanmaecungog, yan manmapresojam, ya taotao Roma
jamja: ya pago inmanafanjuyong sin infanatungo? Aje: lao nafanmato ya
sija unafanjuyongjam.

<span id="an_16:38">16:38</span> Ya y sargento sija jasangane y manmagas
ni este na sinangan: ya ninafanmaañao anae jajungog na taotao Roma sija.

<span id="an_16:39">16:39</span> Ya manmato ya manmagagao sija, ya anae
manatanjuyong, manmagagao na ufanjuyong gui siuda.

<span id="an_16:40">16:40</span> Ya anae manjuyong gui calaboso,
manjalom gui guima Lydia; ya anae jalie y mañelo, jaconsuela ya
manjanao.

<span id="an_17:1">17:1</span> YA anae guinen manmalofan inanaco
Amfipolis yan Apolonia, manmato Tesalónica, anae guaja sinagogan Judios,

<span id="an_17:2">17:2</span> Ya si Pablo segun costumbreña, jumalom
güije sija, ya tres sabado jaadingane sija ni y Tinigue.

<span id="an_17:3">17:3</span> Jadeclararayeja sija, na si Cristo
nesesita ufamadese, ya ucajulo talo guinin y manmatae: ya este na Jesus
ni y jusangane jamyo, güiya y Cristo.

<span id="an_17:4">17:4</span> Ya palo guiya sija manmanjonggue, ya
mandaña yan si Pablo yan Silas: yan y mandeboto na Griego un dangculon
manada; ya ti didide na manmagas na famalaoan.

<span id="an_17:5">17:5</span> Lao y Judio sija pot y inigoñija, palo
manaelaye na taotao gui mancanaya; ya mandaña un linajyan taotao
jaatborota y siuda; ya maataca y guima Jason, ya maprocura manmaquecone
sija juyong gui menan taotao.

<span id="an_17:6">17:6</span> Ya anae ti manmasoda, macone si Jason yan
palo gui mañelo guato gui manmagas y siuda, ya managang ilegñija: Este
yuje sija y munafanaatlibes y tano, ya manmato güine locue;

<span id="an_17:7">17:7</span> Ni y jaresibe si Jason; ya todo este sija
cumocontra y tinago Sesat; ilegñija na guaja otro ray, si Jesus.

<span id="an_17:8">17:8</span> Ya jaatborota todo y taotao yan y
manmagas y siuda anae majungog este sija.

<span id="an_17:9">17:9</span> Ya anae manmañule segurida gui as Jason
yan y pumalo, manmasotta.

<span id="an_17:10">17:10</span> ¶ Ya anae puenge enseguidas matago ni y
mañelo si Pablo yan Silas para Berea; ya anae manmato, manjalom gui
sinagogan y Judios.

<span id="an_17:11">17:11</span> Este sija mas manmauleg qui ayo iya
Tesalónica, sa rumesibe y sinangan contodo y minalagoñija, yan
matataetae y Tinigue cada jaane, para umalie cao magajet ayo sija.

<span id="an_17:12">17:12</span> Enaomina megae guiya sija
manmanjonggue; yan y manjulon locue na famalaoan Griego, yan y lalaje ti
didide.

<span id="an_17:13">17:13</span> Lao y Judios Tesalónica anae jatungo na
japredidica si Pablo y sinangan Yuus guiya Berea, manmato locue güije,
ya manafangalamten yan manafaninestotba y linajyan taotao sija.

<span id="an_17:14">17:14</span> Ya enseguidas matago ni y mañelo si
Pablo na ujanao asta y tase; lao si Silas yan Timoteo mañagaja güije.

<span id="an_17:15">17:15</span> Ya ayo y umadadaje si Pablo, macone
asta Atenas; ya manresibe tinago para si Silas yan Timoteo, na ujalaguse
guato guiya güiya, ya manmapos.

<span id="an_17:16">17:16</span> ¶ Ya mientras manninanangga as Pablo
guiya Atenas, calamten y espirituña gui sanjalomña anae jalie y siuda na
bula y idolos.

<span id="an_17:17">17:17</span> Enaomina gui sinagoga jaadingane y
Judio sija, yan y mandeboto na taotao sija, yan todo y asodaña gui plasa
todo y jaane.

<span id="an_17:18">17:18</span> Ya palo ni y manmalate gui finanagüe y
Epicureo yan Estoicosija, managuaguat yan güiya, ya palo ilegñija: Jafa
cumequeilegña este na caducon cuicuentos? Otro palo ilegñija: Buente
mannae notisia y nuebo na yuus; sa jasangane sija as Jesus, yan y
quinajulo talo.

<span id="an_17:19">17:19</span> Ya macone güe guato gui as Areopago,
ilegñija. Siñajam intingo este y nuebo na finanagüe ni y unsasangan?

<span id="an_17:20">17:20</span> Sa uunafanmanjujungogjam ni y güinaja
ni tatnae injingog, enaomina manmalagojam intingo jafa estesija.

<span id="an_17:21">17:21</span> (Sa todo iya Atenas, yan y manaotao
juyong ni y mañasaga güije, taya chechoñiñija na para ufanguentosja, yan
para ufanecungog ni y nuebo na güinaja.)

<span id="an_17:22">17:22</span> Ayonae tumojgue si Pablo gui talo gui
Areopago, ya ilegña; Jamyo ni y lalajen Atenas, julie na guefdeboto
jamyo.

<span id="an_17:23">17:23</span> Sa anae malofanyo, ya juatan jafa y
inadoranmimiyo, jusoda gui un attat este na tinigue: PARA Y TI MATUNGO
NA YUUS. Ayo y inadodoraja ni y ti intingo; güiya jusangangane jamyo.

<span id="an_17:24">17:24</span> Si Yuus ni y fumatinas y tano yan todo
y güinaja ni y mangaegue gui sumanjalomña; güiya Señot gui langet yan y
tano, ti sumasaga gui templo ni y finatinas canae;

<span id="an_17:25">17:25</span> Ni umasetbe ni y canae taotao sija,
taegüije y guaja janesesita; sa güiya mannae todo linâlâ, yan jinagong,
yan todo y güinaja;

<span id="an_17:26">17:26</span> Ya güiya fumatinas unoja *na jâgâ* todo
y nasion y taotao sija para ufañaga gui jilo y tano, jadetetmina
tinancha y tiempoñija, yan y uttimon y saganñija;

<span id="an_17:27">17:27</span> Para ujaaligao y Señot, yaguin siña
buente masiente ya umasoda güe, sa ti chago güe cada uno guiya jita.

<span id="an_17:28">17:28</span> Sa iya güiya nae utafanlâlâ yan
utafangalamten, yan utafanguaja sustansiata; taegüije y palo gui poetan
miyo, ilegñija: Sa jita locue y rasaña.

<span id="an_17:29">17:29</span> Yaguin jita y rasan Yuus, mungajit
jumaso na y yiniusan Yuus parejo yan oro, pat salape, pat acho, pat y
finatinas y jinason y taotao.

<span id="an_17:30">17:30</span> Ya ti jaconsidera si Yuus y tiempo anae
manaetiningo; lao pago, manago na todo y taotao ufanmañotsot;

<span id="an_17:31">17:31</span> Sa jatancho un jaane, ni y anae para
ujusga ni y tininas, y tano, ni ayo na taotao y jatago; ni y mannae
testimonio todo y taotao, sa janacajulo guinin y manmatae.

<span id="an_17:32">17:32</span> Ya anae jajungog sija y quinajulo talo
guinin y manmatae, palo manmanbotlea; ya y palo ilegñija: Injingog jao
talo otro biaje, pot este.

<span id="an_17:33">17:33</span> Ya ayonae mapos si Pablo gui
entaloñija.

<span id="an_17:34">17:34</span> Lao palo mandaña guiya güiya,
manmanjonggue: ya y palo güije sija, si Dionisio, taotao Areopago, yan
un palaoan na y naanña Dámaris, yan palo mangachongñiñija.

<span id="an_18:1">18:1</span> YA despues di estesija, jumanao si Pablo
guiya Atenas ya mato Corinto:

<span id="an_18:2">18:2</span> Ya jasoda un Judio na naanña si Aquila,
mafañagon Ponto, ni ti apmamam na mato guinin Italia, yan y asaguaña as
Prisila, sa manago si Claudio na todo y Judios ufanjanao Roma; ya mato
guiya sija.

<span id="an_18:3">18:3</span> Sa parejoja chechoñiñija, ya sumaga yan
sija, ya machochoeho: sa y chechoñiñija manmamatitinas y guima tienda.

<span id="an_18:4">18:4</span> Ya mañangangane gui sinagoga cada sabado,
ya japrocucura para usuug y Judio yan y Griego sija.

<span id="an_18:5">18:5</span> ¶ Lao anae mato si Silas yan Timoteo
guinin Masedonia, si Pablo chineneg ni sinangan na unamatungo gui Judios
na si Jesus y Cristo.

<span id="an_18:6">18:6</span> Ya anae macontra sija yan machatfino nu
sija, jasacude y magaguña, ya ilegña nu sija: Y jâgâmiyo gui jilo y
ilunmiyo: guajo gasgasyo; ya desde pago bae jujanao para y Gentiles.

<span id="an_18:7">18:7</span> Ya mapos ya jumalom gui guima un taotao
na y naanña si Tito Justo na manadodora as Yuus, na y guimaña jijot gui
sinagoga.

<span id="an_18:8">18:8</span> Ya si Crispo magas y sinagoga, jajonggue
y Señot, yan todo y guimaña: ya megae na taotao Corinto jumungog ya
manjonggue ya manmatagpange.

<span id="an_18:9">18:9</span> Ya y Señot jacuentuse si Pablo gui puenge
gui vision, ilegña: Chamo maaañao, lao cuentos, ya chamo famatquiquilo:

<span id="an_18:10">18:10</span> Sa gaegueyo guiya jago, ya taya taotao
siña guaguato guiya jago para unninalamen: sa megae taotaojo güine na
siuda.

<span id="an_18:11">18:11</span> Ya sumaga güije un año yan saes meses,
jafananagüe sija ni y sinangan Yuus.

<span id="an_18:12">18:12</span> ¶ Ya anae si Galión magalajen Acaya, y
Judio sija mangajulo, gui un jinasoja, contra si Pablo, ya macone gui
menan y tribunal,

<span id="an_18:13">18:13</span> Ilegñija: Este na taotao jasuug y
taotao sija para ujaadora si Yuus contra y lay.

<span id="an_18:14">18:14</span> Ya anae para ubaba si Pablo y pachotña,
si Galión ilegña ni y Judio sija: Yaguin mojon jafa na inechong pat
tinaelaye, O jamyo Judios, con rason jusungon jamyo.

<span id="an_18:15">18:15</span> Lao ya yaguin y finaesen finijoja, yan
naan sija, yan y laymiyo, adaje maesa jamyo; sa guajo ti malagoyo ujues
ni enao na güinaja.

<span id="an_18:16">18:16</span> Ya janafañuja gui tribunal.

<span id="an_18:17">18:17</span> Ayonae todosija maguut si Sostenes,
magas y sinagoga, ya masaulag gui menan y tribunal. Ya si Galión, ti
jaatituye ayo sija na güinaja.

<span id="an_18:18">18:18</span> ¶ Ya sumaga si Pablo güije megae na
jaane, ya despues jadingo y mañelo, ya mangagama gui batco desde ayo
asta Siria, ya sumisija yan si Prisila, yan Aquila; ya maguasguas y
iluña guiya Cencrea: sa gae promesa.

<span id="an_18:19">18:19</span> Ya manmato Efeso ya jadingo sija güije:
ya güiyaja jumalom gui sinagoga, ya jaadingane y Judios.

<span id="an_18:20">18:20</span> Ya anae magagaogüe na usaga apmam yan
sija, ti malago;

<span id="an_18:21">18:21</span> Lao jadingo sija ilegña: Bae jutalo
mague guiya jamyo, yaguin malago si Yuus. Ya mangama gui batco desde
Efeso.

<span id="an_18:22">18:22</span> Ya anae tumayog gui tano Sesarea,
cumajulo, ya jasaluda y iglesia, ya mapos papa Antioquia.

<span id="an_18:23">18:23</span> Ya despues di sumaga güije ti apmam na
tiempo, maposgüe ya jajanagüe todo y inanaco tano Galasia, yan Frygia,
para unafanmetgot todo y disipulo.

<span id="an_18:24">18:24</span> ¶ Ya mato guiya Efeso un taotao na
Judio, na y naanña si Apolos, mafañagon Alejandria, un taotao na faye,
yan gaeninasiña gui Tinigue sija.

<span id="an_18:25">18:25</span> Este na taotao, mafanagüe ni y chalan y
Señot; maepe gui Espiritu, jasasangan yan mamananagüe claro ni y chalan
y Señot, lao ayoja tinagpangenja Juan tiningoña:

<span id="an_18:26">18:26</span> Ya jatutujon sumangan ni y minatatnga
gui sinagoga: ya anae jiningog as Prisila yan Aquila, macone ya
mafanagüe mas claro ni y chalan Yuus.

<span id="an_18:27">18:27</span> Ya anae malago malofan Acaya, y mañelo
mananima güe ya manmanugue para y disipulo ya manmaencatga na umaresibe
güe: ya anae mato jaayuda megae ayo sija y manmanjonggue pot y grasia:

<span id="an_18:28">18:28</span> Sa gosjanasiña macontra y Judios, y
publico nae jafanunue ni y Tinigue sija, na si Jesus y Cristo.

<span id="an_19:1">19:1</span> YA susede mientras estataba si Apolos
guiya Corinto, si Pablo malofan gui managquilo na costa ya mato Efeso:
ya mañoda palo disipulo sija güije.

<span id="an_19:2">19:2</span> Ya ilegña nu sija: Inresibe y Espiritu
Santo desde qui manmanjonggue jamyo? Ya ilegñija: Taya nae injingog cao
esta manae Espiritu Santo.

<span id="an_19:3">19:3</span> Ya ilegña nu sija: Jafa nae
manmatagpangenmiyo? Ya sija ilegñija: Y tinagpangen Juan.

<span id="an_19:4">19:4</span> Ayonae ilegña si Pablo: Si Juan, magajet
na managpapange ni y tinagpangen sinetsot, ya jasangane y taotao sija,
na ujajonggue ayo y ufato despues di güiya, ayo y as Cristo Jesus.

<span id="an_19:5">19:5</span> Ya anae jajungog sija este, manmatagpange
ni y naan y Señot Jesus.

<span id="an_19:6">19:6</span> Ya anae munjayan japlanta si Pablo y
canaeña gui jiloñija, y Espiritu Santo mato gui jiloñija: ya manguentos
ni y tifinoñija, ya manmanprofetisa.

<span id="an_19:7">19:7</span> Ayo sija todos dose na taotao lalaje.

<span id="an_19:8">19:8</span> ¶ Ya jumalom si Pablo gui sinagoga, ya
cumuentos libre tres meses; jasangan yan y animo gui raenon Yuus.

<span id="an_19:9">19:9</span> Lao anae palo manmajetog, ya ti manmalago
manmanjonggue, ya manguecuentos taelaye pot ayo na Chalan gui menan y
linajyan taotao, sumuja si Pablo guiya sija, ya janafañuja y disipulo
sija, ya manadingan cada jaane gui escuelan Tiranno.

<span id="an_19:10">19:10</span> Ya dos años di mafatinas este: para
todo ayo y mañasaga Asia ujajungog y sinangan y Señot Jesus, parejoja y
Judio yan y Griego sija.

<span id="an_19:11">19:11</span> Ya jafatinas si Yuus milagro pot y
canae Pablo:

<span id="an_19:12">19:12</span> Para guinin y tataotaoña nae umachule
paño sija para y manmalango, ya y chetnot ufañuja guiya sija; yan y
manaelaye na espiritu ufanjuyong guiya sija.

<span id="an_19:13">19:13</span> Ya palo Judios na manaesagañija, taotao
binanggelio, japrocura na jasangan nu ayo sija y manguaja taelaye na
espiritu y naan y Señot Jesus, ilegñija: Innafanjula jao pot si Jesus,
ni y japredidica si Pablo.

<span id="an_19:14">19:14</span> Ya guaja siete na lalaje, famaguon un
Judio ni naaña si Sceva, ya magas mamale, na jafatinas este sija.

<span id="an_19:15">19:15</span> Ya manope y taelaye na espiritu,
ilegña: Si Jesus jutungo, yan si Pablo jutungo; lao jaye jamyo?

<span id="an_19:16">19:16</span> Ya y taotao ni y guaja taelaye na
espiritu, tumayog gui jiloñija; ya jagana sija, sa mas gaeninasiñaña qui
sija; ya esta manmalago sija güije na guma, manerido yan taya
magaguñija.

<span id="an_19:17">19:17</span> Ya matungo este todo ni y Judios, yan y
Griego sija yan ayo sija y mañasaga Efeso; ya podong y minaañao gui
jiloñija todos, ya manadangculo y naan y Señot Jesus.

<span id="an_19:18">19:18</span> Ya megae ni y manmanjonggue manmato, ya
mangonfesat manmañangane ni y chechoñija.

<span id="an_19:19">19:19</span> Ya megae ni ayo sija locue y umuusa y
magica jachule y leblonñija, ya jasonggue gui menan todo y taotao: ya
matufong y balenñija, ya masoda na sincuenta mil na pidason salape,

<span id="an_19:20">19:20</span> Ya taegüenao mumegagaeña y ninasiñan y
sinangan Yuus.

<span id="an_19:21">19:21</span> ¶ Ya despues di este sija, jajaso si
Pablo gui espirituña, anae malofan inanaco Masedonia yan Acaya na ujanao
para Jerusalem, ilegña: Yaguin esta matoyo güije, nesesita yo na julie
locue Roma.

<span id="an_19:22">19:22</span> Ya depues di jatago dos para Masedonia
ni y sumesetbe güe, si Timoteo yan Erasto, güiya sumagaja Asia un rato.

<span id="an_19:23">19:23</span> ¶ Ya ayo na tiempo guaja güije atboroto
pot ayo na Chalan.

<span id="an_19:24">19:24</span> Sa un platero na taotao na y naanña si
Demetrio, ya mamatitinas attat salape para si Diana, ya ti didide na
ganansia chinileleña para y manmamatitinas.

<span id="an_19:25">19:25</span> Ya janaetnon yan todo y manmachochocho
ni y taegüije, ya ilegña: Señores, intingoja na este na chocho nae
manmañoñodajit güinajata.

<span id="an_19:26">19:26</span> Ya inliija yan injingog, na ti ayoja
iya Efeso, lao cana todo iya Asia nae megae na taotao jasuug si Pablo,
yan jabira, sa ilegña na ti manyuus ayo sija y finatinas canae.

<span id="an_19:27">19:27</span> Ya ti esteja nae uguaja peligro y
chechota na unafanaebale lao asta y templon y dangculo na yuus si Diana
umarechasa, ya y tinaquiloña umayulang, ni y todo iya Asia yan todo y
tano umadodora.

<span id="an_19:28">19:28</span> ¶ Ya anae jajungog sija este na
sinangan, ninafangosbubu, ya managang ilegñija: Dangculo y Dianan
Efesios.

<span id="an_19:29">19:29</span> Ya y siuda bula atboroto; ya mandaña
unoja ya manjalom gui teatro ya macone si Gayo yan Aristarco, taotao
Masedonia mangachong Pablo gui jinanaoña.

<span id="an_19:30">19:30</span> Ya malago si Pablo na ufalag y anae
mangaegue y taotao sija; lao ti mapolo ni y disipulo.

<span id="an_19:31">19:31</span> Ya palo ni y manmagas Asia ni y
manamiguña, manmanago na umasangane na chaña jumalom güe gui teatro.

<span id="an_19:32">19:32</span> Ya y palo, managang un inagang: ya y
palo, otro inagang; sa manatborotao y dinana; ya megaeña ti tumungo jafa
na mandaña sija.

<span id="an_19:33">19:33</span> Ya macone si Alejandro gui entre y
linajyan taotao, ya mapolo mona ni y Judios, ya mañeñas si Alejandro ni
y canaeña na ufanmamatquilo, sa malago umadingane y taotao sija,

<span id="an_19:34">19:34</span> Lao anae matungo na Judio güe, todos
managang gui un inagang buente dos oras, ilegñija: Dangculo y Dianan
Efesios.

<span id="an_19:35">19:35</span> Ya anae y secretario y inetnon
magalalaje munjayan janaquieto y taotao, ilegña nu sija: Jamyo ni y
taotao Efeso, jafa na taotao ayo y ti jatungo na y siuda Efesios
manmanadodora ni y dangculo na yuus Diana, yan y imagen ni y podong
guinin y Jupiter?

<span id="an_19:36">19:36</span> Inlie na estesija ti siña macontra,
nesesita na infanmamatquilo, ya chamiyo fumatitinas jafa.

<span id="an_19:37">19:37</span> Sa jamyo cumone mague este sija na
taotao, na ti mañaque gui guimayuus, ni ujachatfino contra y yuusmiyo.

<span id="an_19:38">19:38</span> Yaguin si Demetrio yan y palo ni y
mangachongña guaja quejanñija contra y otro taotao: guaja tribunal y
lay: ya guaja y jues; polo ya ufanafaaela uno y otro.

<span id="an_19:39">19:39</span> Lao yaguin inseda jamyo jafa pot otro
sija, umafatinas gui inetnon y magalalaje taemanoja y lay.

<span id="an_19:40">19:40</span> Sa mangaeguejit gui peligro, na
utafanmafaesen pot este sija na atboroto, ya taya jafa siña urasonta pot
este.

<span id="an_19:41">19:41</span> Ya anae munjayan cumuentos, janajanao y
dinaña.

<span id="an_20:1">20:1</span> YA anae bumasta y atboroto, jaagang si
Pablo y disipulo sija, ya anae jaaconsejo ya jadingo, mapos para
Masedonia.

<span id="an_20:2">20:2</span> Ya anae jajanagüe inanaco ayo sija na
lugat, ya janae sija megae na consejo, mapos malag Gresia.

<span id="an_20:3">20:3</span> Ya sumaga güije tres meses, ya
manananggaja para ucone ni y Judios, anae maudae gui batco ya janao para
Siria, jajaso na utalo guato Masedonia.

<span id="an_20:4">20:4</span> Ya maosgaejon asta Asia, si Sopater
patgon Pirro guiya Berea, yan iya Tesalónica, si Aristarcho yan si
Segundo, yan si Gayo guiya Derbe, yan si Timoteo: ya iya Asia, si
Tiquico yan si Trófimo.

<span id="an_20:5">20:5</span> Este sija manjanao finena, ya
janananggajam Troas,

<span id="an_20:6">20:6</span> Ya despues di y pan sinlibadura,
manmaudaejam gui batco desde Filipos, infatoigüe sija guiya Troas gui
mina sinco na jaane; ya mañagajam güije siete na jaane.

<span id="an_20:7">20:7</span> ¶ Ya y finenana na jaane gui semana, anae
mandaña y disipulo para umaipe y pan, si Pablo japredica guiya sija, sa
esta güe listo para ujanao gui inagpaña: ya sisigueja di manpredica asta
y tatalopuenge.

<span id="an_20:8">20:8</span> Ya megae na candet gui sanjilo na cuatto
anae estabajam na mandadaña.

<span id="an_20:9">20:9</span> Ya estaba güije un patgon na taotao na y
naanña si Eutico, na matatachong sanjilo gui un bentana, ya guesmaego;
ya y inanaco y prinedican Pablo, matomba gui maegoña, ya podong desde y
mina tres na piso, ya anae majatsa matae.

<span id="an_20:10">20:10</span> Ya tumunog papa si Pablo ya dumimo gui
jiloña, ya jatogtog ilegña: Chamiyo ninafañachatsaga, sa y linâlâña
gaegueja gui sanjalomña.

<span id="an_20:11">20:11</span> Ya anae cajulo talo, jaipe y pan ya
mañocho, ya cumuentos asta qui manana; ya ayonae jumanao.

<span id="an_20:12">20:12</span> Ya lâlâ patgon na taotao, ya ti didide
ninafanmagof.

<span id="an_20:13">20:13</span> ¶ Ya manmaposjam para y batco, ya
manmaudaejam guato Asos, sa para ayo nae inquene si Pablo: sa taegüije
matagoña, ya malagoñaja ufamocat.

<span id="an_20:14">20:14</span> Ya anae manasodajam Asos, inquene güe,
ya manmatojam Mitilene.

<span id="an_20:15">20:15</span> Ya desde ayo, manmaudaejam gui batco,
ya manmatojam gui inagpaña na jaane gui menan Chio, ya y inagpaña talo
güije na jaane, manmatojam Samo, ya mañagajam Trogilio; ya y inagpaña na
jaane, manjanaojam para Mileto.

<span id="an_20:16">20:16</span> Sa si Pablo malagoña umaudae gui batco
para Efeso, sa ti malago jagasta y tiempo guiya Asia; sa inalulula, na
mano y ninasiñaña, na ufato Jerusalem gui jaanen y Pentecostes.

<span id="an_20:17">20:17</span> ¶ Ya desde Mileto manago guato Efeso na
ufanmaagange y manamco gui guimayuus.

<span id="an_20:18">20:18</span> Ya anae manmato guiya güiya, ilegña nu
sija: Injatingo desde y finenenana na jaane anae matoyo Asia, jafa
manaemanojit todo y tiempo,

<span id="an_20:19">20:19</span> Jusetbe y Señot contodo y inimitde na
jinaso, yan y minegae lago, yan y tentasion sija ni y manmato guiya
guajo pot y ninanggan y Judios.

<span id="an_20:20">20:20</span> Ya jaftaemano ti maañao yo jusangane
jamyo todo y mauleg para jamyo, lao jufanue jamyo yan jufanagüe jamyo,
gui publico yan gui guima yan guma.

<span id="an_20:21">20:21</span> Junamatungo gui Judios yan y Griego
sija locue, y sinetsot para as Yuus, yan y jinenggue para y Señotta as
Jesucristo.

<span id="an_20:22">20:22</span> Ya pago, estagüe y Espiritu na
janajanaoyo para Jerusalem, ti jutungo jafa ufanmato guiya guajo güije.

<span id="an_20:23">20:23</span> Esteja y Espiritu Santo janae yo
testimonio na gui cada siudad, ilegña, na y guinede yan y pinite ufañaga
guiya guajo.

<span id="an_20:24">20:24</span> Lao taya güine na güinaja
unacalamtenyo, ni ti junaguaguan y linâlâjo para guajo, lao guefmalago
yo na junafunjayan y chechojo, yan y obligasionjo ni y juresibe gui
Señot Jesus, para junamatungo y ebangelion y grasian Yuus.

<span id="an_20:25">20:25</span> Ya pago, estagüe na jutungo jamyo
todos, ya ni uno guiya jamyo ni y anae guinin jupredica y raenon Yuus,
ulinie y matajo mas.

<span id="an_20:26">20:26</span> Enao na jucone jamyo para testigo pago
na jaane, na guajo gasgasyo guinin todo y jâgâ y taotao sija.

<span id="an_20:27">20:27</span> Sa trabia ti munjajayan junatungo jamyo
todo ni y pinagat Yuus.

<span id="an_20:28">20:28</span> Guefadaje jamyo, yan todo y manada ni y
ninafanmagas jamyo ni y Espiritu Santo, para inapasto inetnon
mangilisyano iyon Yuus, ni y jafajan ni y jâgâñaja.

<span id="an_20:29">20:29</span> Sa jujatungo este, na despues di
jumanaoyo, y manaelaye sija na lobo ufanjalom gui entalomiyo, ya ti
unasobbla y manada.

<span id="an_20:30">20:30</span> Ya iya jamyo locue nae ufangajulo sija
taotao na jasasangan y manaelaye na güinaja sija, para ufanmangone
disipulo sija para udalalag sija.

<span id="an_20:31">20:31</span> Enaomina adaje, ya injaso na pot tres
años, ti pumaparayo jusangane cada uno parejoja jaane yan puenge
cumacasaoyo.

<span id="an_20:32">20:32</span> Ya pago mañelujo, jutayuyute jamyo as
Yuus, yan y sinangan y grasiaña, ni y siña manjinatsa jamyo julo, yan
infanninae erensianmiyo yan todo ayo sija y manafangasgas.

<span id="an_20:33">20:33</span> Sa taya jucodisia ni jaye na taotao,
salape pat oro, pat magago.

<span id="an_20:34">20:34</span> Ya jamyo, intingo este sija na canae y
sumesetbeyo gui nesesidajo, yan ayo sija y mangachochongjo.

<span id="an_20:35">20:35</span> Esta junae jamyo mauleg na ejemplo gui
todosija, jaftaemano ya guaja obligasionmiyo na inadaje y manaemetgot
yan injaso y sinangan y Señot Jesus, ni y ilegña: Mas dichoso y mannae
qui y manresibe.

<span id="an_20:36">20:36</span> ¶ Ya anae munjayan jasangan taegüine,
dumimo papa ya manmanayuyut todos.

<span id="an_20:37">20:37</span> Ya todosija mananges ya matogtog y
agâgâ Pablo ya machico.

<span id="an_20:38">20:38</span> Ya ninafansenpinite todos pot y
sinanganña, na ti ujalie y mataña mas. Ya maosgaejon gui jinanaoña asta
y batco.

<span id="an_21:1">21:1</span> YA anae susede na manadingojam,
manmaudaejam gui batco, ya manmatojam gui tinas na chalan para Coos, ya
y inagpaña na jaane manmatojam Rodas, ya desde ayo asta Pátara.

<span id="an_21:2">21:2</span> Ya inseda un batco na jumajanao para
Finesia, ya manmaudaejam, ya manjanaojam.

<span id="an_21:3">21:3</span> Ya anae intutujon lumie Chipre inpelo gui
acagüe, ya manjanaojam asta Siria, ya manmatojam Tiro: sa para
umadescatga güije y batco.

<span id="an_21:4">21:4</span> Ya anae manmañodajam güije disipulo,
mañagajam siete na jaane; ya ilegñija as Pablo pot y Espiritu, na chaña
jumajanao julo Jerusalem.

<span id="an_21:5">21:5</span> Ya anae inquimple todo esta ayo sija na
jaane, manjanaojam ya insigue y jinanaomame, ya manmaosgaejonjam ni y
asaguanñija yan y famaguonñija, asta qui manjuyongjam gui siuda: ya
mandimojam gui oriyan tase ya manmanayuyutjam.

<span id="an_21:6">21:6</span> Ya, anae manadingojam, uno y otro,
manmaudaejam gui batco, ya sija manalo guato guiya sija.

<span id="an_21:7">21:7</span> ¶ Ya anae inquimple y jinanaomame desde
Tiro, manmatojam Tolemaida, ya insaluda y mañelo, ya mañagajam güije yan
sija un jaane.

<span id="an_21:8">21:8</span> Ya y inagpaña, jame ni y mangachong
Pablo, manjanaojam, ya manmatojam Sesarea; ya manjalomjam gui guima
Felipe y ebangelista ni y uno gui siete, ya mañagajam güije yan güiya.

<span id="an_21:9">21:9</span> Ya ayo na taotao, guaja cuatro jagaña na
vitgen na manmanprofetisa.

<span id="an_21:10">21:10</span> Ya mientras mañagajam güije megae na
jaane, mato papa guinin Judea un profeta na y naanña Agabo.

<span id="an_21:11">21:11</span> Ya anae mato guiya jame, jachule y
senturon Pablo, ya jagode güe canaeña yan y adengña, ya ilegña: Taegüine
ilegña y Espiritu Santo: Taegüineja magodeña y gaeiyo este na senturon,
ni y Judios ni mangaegue Jerusalem, ya umaentrega gui canae Gentiles.

<span id="an_21:12">21:12</span> Ya anae injingog este sija, parejoja
jame yan ayo y mañasaga güije na lugat, matayuyut güe na chaña jumajanao
julo Jerusalem.

<span id="an_21:13">21:13</span> Ayonae manope si Pablo ilegña: Jafa na
manatanges jamyo, ya inyamag y corasonjo? sa esta listoyo ti para
jumagodeja, lao asta jumatae guiya Jerusalem, pot y naan Jesucristo.

<span id="an_21:14">21:14</span> Ya anae timalago manamañaña,
manbastajam ilegmame: Y minalago y Señot umafatinas.

<span id="an_21:15">21:15</span> ¶ Ya despues di ayo sija na jaane,
inchile y güinajanmame ya manjanaojam papa Jerusalem.

<span id="an_21:16">21:16</span> Ya manjame locue yan palo disipulon
Sesarea, ya manmangongone un Mnason iya Chipre, y bijo na disipulo ya
infanjame mañaga.

<span id="an_21:17">21:17</span> Ya anae manmatojam Jerusalem,
mangosmagof y mañelo jaresibejam.

<span id="an_21:18">21:18</span> Ya y inagpaña, manjanaojam yan si Pablo
para as Santiago: ya todo y manamco manestaba.

<span id="an_21:19">21:19</span> Ya anae munjayan jasaluda sija,
jasanganen adumidide ni y finatinas Yuus gui entalo Gentiles pot y
chechoña.

<span id="an_21:20">21:20</span> Ya anae jajungog sija, maalaba y Señot,
ya ilegñija nu güiya: Unlie chelujo cuantos miles na Judios y
manmanjonggue, yan maneggo ni y tinago:

<span id="an_21:21">21:21</span> Ya matungo guinin jago, na unfanagüe
todo y Judios ni y mangaegue gui Gentiles, na ujafañuja gui as Moises,
ilegmo, na munga manmasirconsida y famaguonñija, ni ujadalalag y
costumbre.

<span id="an_21:22">21:22</span> Ya jafa nae umafatinas? Magajet na
ujajungog na mato jao.

<span id="an_21:23">21:23</span> Enao mina fatinas este y insangane jao:
Guajajam cuatro na taotao na manmanpromesa;

<span id="an_21:24">21:24</span> Cone sija, ya unnagasgas jao yan sija,
ya unfangata pot sija ya ufanmadasae ilunñija; ya todo utiningo na ayo
sija y matungo pot jago taya guaja; lao jago locue dalalag jaftaemano y
tinago, ya unadaje y lay.

<span id="an_21:25">21:25</span> Ya pot y Gentiles ni y manmanjonggue,
esta intigue na innafagpo, na chañija umadadaje ni uno güine; solo
ujaadajeja sija güije na güinaja y manmaofrese y idolos, yan y jâgâ, y
mamuno, yan y inábale.

<span id="an_21:26">21:26</span> Ayonae si Pablo jacone y taotao sija,
ya y inagpaña na jaane janagasgas güe yan sija, jumalom gui templo para
usangan y macumplen y jaanen y managasgas, asta qui ufanmaofrese y
inefrese cada uno guiya sija.

<span id="an_21:27">21:27</span> ¶ Ya anae esta cana mamagpo y siete na
jaane, ni Judios ni y mangaegue Asia, anae malie güe gui templo,
janafangalamten todo y taotao contra güiya.

<span id="an_21:28">21:28</span> Ya managang ilegñija: Taotao Israel,
fanmanayuda: Estagüe yuje na taotao y jafananagüe todo y taotao manoja
guato contra y pueblo, yan y lay, yan este na lugat: yan janafanjalom y
Gentiles gui templo, ya janataelaye este na lugat.

<span id="an_21:29">21:29</span> (Sa guinin malie güe antes yan si
Trófimo, un taotao Efeso, gui siuda, ya jinasoñija na si Pablo cumone
jalom gui templo.)

<span id="an_21:30">21:30</span> Ya todo manatborotao y siuda, yan todo
y taotao manmalago, ya macone si Pablo, ya manajuyong gui templo; ya
enseguidas manmajuchom y petta.

<span id="an_21:31">21:31</span> Ya anae manjajanao para umapuno si
Pablo, mato notisia gui magas y inetnon, na todo iya Jerusalem man
atborotao.

<span id="an_21:32">21:32</span> Ya enseguidas mangone sendalo sija yan
capitan, ya manmalago guato guiya sija; ya anae malie y magas y inetnon
yan y sendalo sija, manbasta masaulag si Pablo.

<span id="an_21:33">21:33</span> Ayonae y magas y inetnon jumijot, ya
quinene güe, ya manago na umagode dos na cadena: ya mamaesen jaye güe,
yan jafa finatinasña.

<span id="an_21:34">21:34</span> Ya palo manaagang un inagang, ya y
palo, otro inagang, gui entre y linajyan taotao: ya anae ti siña tumungo
y magajet pot y atboroto, manago na umacone guato gui castiyo.

<span id="an_21:35">21:35</span> Ya anae mato gui guaot, sa macocone ni
y sendalo sija, pot y finijom y linajyan taotao;

<span id="an_21:36">21:36</span> Sa manatateja y linajyan taotao, ya
manaagangja ilegñija: Fañuja yan guiya.

<span id="an_21:37">21:37</span> ¶ Ya anae para umacone si Pablo gui
castiyo, ilegña nu y magas inetnon: Siñajit cumuentos? ya ilegña:
Untungo Griego?

<span id="an_21:38">21:38</span> Ti jago ayo y taotao Egipto, ni y antes
di este sija na jaane unfatinas jatsamiento, ya uncone guato gui
desierto cuatro mil na taotao ni y manpegno?

<span id="an_21:39">21:39</span> Lao si Pablo ilegña: Guajo Judioyo,
taotao Tarso, siuda Silisia--taotao un siuda ti diquique: ya jutayuyut
jao na unpoloyo ya jucuentuse y taotao sija.

<span id="an_21:40">21:40</span> Ya anae ninae lisensia, tumojgue si
Pablo gui guaot, ya jaseñas y taotao sija ni y canaeña. Ya anae
manmamatquilo jacuentuse sija ni cuentos Hebrea, ilegña:

<span id="an_22:1">22:1</span> LALAJE mañelo yan mañaena, jingog y
dumefiendeyo pago guiya jamyo!

<span id="an_22:2">22:2</span> (Ya anae majungog na mancuinentuse sija
ni y fino Hebreo, ninafanmamatquilo mas;) ya ilegña:

<span id="an_22:3">22:3</span> Guajo magajet taotao na Judio, mafañagon
Tarso, un siuda guiya Silisia; lao mapogsaeyo güine na siuda gui adeng
Gamaliel, mafanagüeyo taemanoja y minagajet y lay y mañaenata, ya eggoyo
para as Yuus, taegüenao iya jamyo pago na jaane.

<span id="an_22:4">22:4</span> Ya jupetsigue sija gui este jinanao asta
junafanmapuno, jugogode ya juentrerega gui catset y lalaje yan y
famalaoan.

<span id="an_22:5">22:5</span> Ya parejoja y magas mamale locue numaeyo
testimonio, yan todo y manada y manamco: guinin iya sija locue nae
manresibeyo catta para y mañelo, ya jumanaoyo para Damasco, para jucone
ayo sija ni y sinedajo güije ya jugode guato Jerusalem para ufanmasapet.

<span id="an_22:6">22:6</span> Ya susede anae jumajanaoyo, ya esta
jijotyo para Damasco gui taloane, enseguidas manina güije guinin y
langet un dangculon candet gui oriyajo,

<span id="an_22:7">22:7</span> Ya podongyo gui jilo tano, ya jujungog un
inagang na ilegña nu guajo: Saulo, Saulo, sa jafa na unpetsisigueyo?

<span id="an_22:8">22:8</span> Ya juope ilegco: Jayejao Señot? Ya ilegña
nu güajo: Guajo si Jesus Nasareno ni y unpetsisigue.

<span id="an_22:9">22:9</span> Ya ayo y mangachochongjo jalie magajet y
candet, ya ninafanmaañao; lao ti jajungog y inagang ayo y cumuentuseyo.

<span id="an_22:10">22:10</span> Ya ilegco: Jafa jufatinas Señot? Ya y
Señot ilegña nu guajo: Cajulo ya janao falag Damasco; ya ayonae
umasangane todo güinaja ni y matancho para chechomo.

<span id="an_22:11">22:11</span> Ya anae ti siñayo manlie pot y minalag
y candet, mapipetyo ni ayo sija y guinin mangachochongjo, ya maconeyo
guato Damasco.

<span id="an_22:12">22:12</span> Ya si Ananias, un taotao na deboto
jaftaemanoja y lay, ya guaja mauleg na testimonio para todo y Judios
sija ni y mañasaga güije,

<span id="an_22:13">22:13</span> Mato guiya guajo, ya tumojgue, ya
ilegña nu guajo: Chelujo Saulo, resibe y liniemo. Ya ayoja na ora nae
juatan güe.

<span id="an_22:14">22:14</span> Ya ilegña: Y Yuus mañaenata umayegjao,
na para untungo y minalagoña, ya unlie Ayo Tunas, yan unjungog y inagang
y pachotña.

<span id="an_22:15">22:15</span> Sa jago utestiguña todo gui taotao,
jafa y liniemo yan y jiningogmo.

<span id="an_22:16">22:16</span> Ya pago jafa na sumasagajaoja? Cajulo
ya unmatagpange, ya ufinagase y isaomo, agang y naanña.

<span id="an_22:17">22:17</span> Ya susede anae tumaloyo guato
Jerusalem, ya mientras mananaetaeyo gui templo, malingo y jinasoco,

<span id="an_22:18">22:18</span> Ya julie güe, ya ilegña nu guajo:
Laguse, ya unjanao juyong Jerusalem; sa ti manmalago maresibe y
testemoniumo pot guajo.

<span id="an_22:19">22:19</span> Ya ilegco: Señot, jatungoja sija na
manpresoyo yan mañaulag gui cada sinagoga ni ayo sija y jumonggue jao;

<span id="an_22:20">22:20</span> Ya anae machuda y jâgâ Esteban ni y
testigomo, estabajayo na tumotojgue gui oriya, ya jucousienteja y
mapunoña, ya juadaje y magagon ayo sija y pumuno güe.

<span id="an_22:21">22:21</span> Ya ilegña nu guajo: Janao; sa guajo
tumagojao chago desde este para y Gentiles.

<span id="an_22:22">22:22</span> ¶ Ya majungog güe asta este na
sinangan, ya entonses jajatsa y inagangñija, ya ilegñija: Najanao ayo na
taotao gui jilo tano, sa ti combiene na ulâlâ.

<span id="an_22:23">22:23</span> Ya anae managang, yan jayute y
magagonñija, ya manmanyute oda gui aire,

<span id="an_22:24">22:24</span> Y magas inetnon jatago na umacone güe
guato gui jalom castiyo, ya manago na umasaulag para umaegsamina, para
utungo pot jafa causa na manaagang contra güiya.

<span id="an_22:25">22:25</span> Ya anae magode güe ni y coreas, ilegña
si Pablo ni y senturion ni y tumotojgue gui oriya: Tunas para jago na
unsaulag un taotao na Romano sin umacondena?

<span id="an_22:26">22:26</span> Ya anae jajungog ayo y senturion, mapos
ya jasangane y magas inetnon ilegña: Adaje jafa y unquequechogüe, sa
este na taotao Romano.

<span id="an_22:27">22:27</span> Ayonae y magas inetnon mato ya ilegña:
Sanganeyo, jago Romano? Ya güiya ilegña: Junggan.

<span id="an_22:28">22:28</span> Ya y magas inetnon manope ilegña: Pot y
minegae salape na juchule este na linebre. Ya si Pablo ilegña: Lao guajo
Romanoyo na finañago.

<span id="an_22:29">22:29</span> Ayonae manjanao guiya güiya ayo sija y
para umegsamina güe: ya y magas inetnon ninamaañao locue, despues di
jatungo na Romano, sa güiya munamagode.

<span id="an_22:30">22:30</span> ¶ Ya y inagpaña, malago na utungo
magajet cao jafa na mafaaela güe ni y Judios, ya masotta gui mapresuña,
ya manago na ufanmato y magas mamale, yan y mangachongña, ya macone papa
si Pablo ya mapolo gui menañija.

<span id="an_23:1">23:1</span> YA si Pablo jagueguesatan y inetnon, ya
ilegña: Mañelo, lalâlâjayo contodo y minauleg y jinasoco asta este na
jaane.

<span id="an_23:2">23:2</span> Ya y magas na pale as Ananias, jatago ayo
sija y manotojgue gui fionña na umapatmada pachotña.

<span id="an_23:3">23:3</span> Ayonae ilegña si Pablo nu güiya: Si Yuus
unpinatmada, apaca na padet: sa matachong jao para unjusgayo pot y lay;
ya manago jao na jumapatmada contra y lay?

<span id="an_23:4">23:4</span> Ya ayo sija y manotojgue gui fionña,
ilegñija: Yyon Yuus y magas na pale unlalalatde?

<span id="an_23:5">23:5</span> Ayo nae ilegña si Pablo: Ti jutungo,
mañelo cao güiya y magas na pale: sa esta matugue, Chamo sumasangan
taelaye gui magalajen y tanomo.

<span id="an_23:6">23:6</span> ¶ Lao anae jatungo si Pablo na y un patte
Saduseo, ya y otro Fariseo, umagang juyong gui inetnon: Mañelo, Guajo
Fariseo, lajin un Fariseo: gui ninangga yan y quinajulo guinen manmatae
na mafafaesenyo.

<span id="an_23:7">23:7</span> Ya anae munjayan jasangan este, guaja
inaguaguat gui entalo y Fariseo yan y Saduseo: ya manmadibide y inetnon
taotao.

<span id="an_23:8">23:8</span> Sa y Saduseo ilegñija na taya quinajulo
guinin manmatae, ni angjet, ni espiritu; lao y Fariseo jasasanganja
todo.

<span id="an_23:9">23:9</span> Ya ayonae cajulo dangculon inagang: ya y
palo escriba ni y manestaba gui Fariseo na patte, mangajulo ya
managuaguat, ilegñija: Ti inseda tinaelaye güine na taotao: lao jafa,
yaguin espiritu pat angjet sumangane güe?

<span id="an_23:10">23:10</span> Ya anae guaja dangculon inaguaguat, ya
y magas y inetnon maañao na nosea umapidaso si Pablo nu sija, manago ni
y sendalo na ujafanjanao papa, ya ujacone si Pablo guiya sija fuetsao,
ya umacone jalom gui castiyo.

<span id="an_23:11">23:11</span> ¶ Ya anae puenge, y Señot tumojgue gui
oriyaña, ya ilegña: Namauleg inangocomo Pablo: sa taemanoja y
ninamatungomo nu guajo guiya Jerusalem, taegüijeja locue nae unnamatungo
guiya Roma.

<span id="an_23:12">23:12</span> ¶ Ya anae manana, palo gui Judios
mandaña, ya manmanjula gui papa y matdision, ilegñija na ti ufañocho yan
ti ufanguimen astaqui umapuno si Pablo.

<span id="an_23:13">23:13</span> Ya mas di cuarenta y fumatinas este na
juramento.

<span id="an_23:14">23:14</span> Ya manmalag y magas mamale, yan y
manamco, ya ilegñija: Esta manmanjulajam gui papa y matdision, na ti
infañocho ni jafa astaqui inpino si Pablo.

<span id="an_23:15">23:15</span> Ya pago jamyo yan y dinaña, fanatungo
yan y magas y inetnon ya infanmaconie agupa, ya inquetungo palo mas
magajet pot güiya; ya jame infamaulegjam para, yaguin esta jijot,
inpino.

<span id="an_23:16">23:16</span> Ya anae jajungog y lajin y chelun Pablo
y ninangganñiñija, mapos ya jumalom gui castiyo, ya jasangane si Pablo.

<span id="an_23:17">23:17</span> Ayonae si Pablo jaagang uno gui
senturion ya ilegña: Cone este y patgon na taotao asta y magas y
inetnon: sa guaja para usinangane.

<span id="an_23:18">23:18</span> Ya jamantiene, ya jacone guato gui
magas y inetnon, ya ilegña: Si Pablo ni y maprereso jaagangyo, ya
jatayuyutyo para jucone este y taotao guato guiya jago, sa guaja para
unsinangane.

<span id="an_23:19">23:19</span> Ayonae y magas y inetnon, minantiene
canaeña ya sumuja y dos gui un banda, ya finaesen, ilegña: Jafa ayo y
para unsanganeyo?

<span id="an_23:20">23:20</span> Ya güiya ilegña: Y Judios esta
manatungo na unmagagao ya uncone agupa papa si Pablo gui inetnon,
taegüije y malagoñija, na umaquetungo y magajet guiya güiya.

<span id="an_23:21">23:21</span> Lao chamo umangongoco jao nu sija: sa
esta y manmannanangga pot güiya, mas di cuarenta na taotao ni y
manmanjula na ti ufañocho, yan ti ufanguimen astaqui mapuno güe; ya pago
umananggañiñija y promesamo.

<span id="an_23:22">23:22</span> Ayonae y magas y inetnon, janajanao y
patgon na taotao, ya jaencatga, na chaña sumangangane ni jaye na taotao
na ninatungo güe ni este na güinaja.

<span id="an_23:23">23:23</span> Ya jaagang dos na senturion, ya ilegña:
Nalisto dosientos na sendalo para ufanjanao para Sesarea, yan setenta ni
y manquinababayo, yan dosientos ni y manmanlalansa, para y mina tres na
ora gui puenge;

<span id="an_23:24">23:24</span> Ya unfamauleque sija gâgâ sija para
ujanamaudae si Pablo, ya ujacone guato satbo gui as magalaje as Felix.

<span id="an_23:25">23:25</span> Ya manugue un catta, na taegüine
mapoloña:

<span id="an_23:26">23:26</span> ¶ Claudio Lysias para y mas magas na
magalaje as Felix, jusaluda jao.

<span id="an_23:27">23:27</span> Este na taotao, macone ni y Judios ya
para ujapuno: ya matoyo yan y sendalujo ya junalibre güe, sa jutungo na
Romano güe.

<span id="an_23:28">23:28</span> Ya malagoyo na jutungo pot jafa na
mafaaela güe, ya jucone guato gui inetnonñija:

<span id="an_23:29">23:29</span> Ya jusoda na mafaaela pot finaesen gui
layñija; lao taya isaoña na jamerese na umapuno, pat umapreso.

<span id="an_23:30">23:30</span> Ya anae masanganeyo jafa y Judios
ninangganñiñija pot y taotao, enseguidas jutago para iya jago, ya fanago
para ayo sija y fumaaela y ujasangan gui menamo jafa guaja guiya sija
contra güiya. Adios.

<span id="an_23:31">23:31</span> ¶ Ayonae y sendalo sija ni y tinagoña,
macone si Pablo gui puenge ya macone guato Antipatris.

<span id="an_23:32">23:32</span> Ya y inagpaña, mapolo y manquinababayo
na ujafanjanao yan güiya, ya manalo guato gui castiyo.

<span id="an_23:33">23:33</span> Ya anae manmato Sesarea, manae y
magalaje ni y catta, ya mapoloja locue si Pablo gui menaña.

<span id="an_23:34">23:34</span> Ya anae munjayan y magalaje jataetae y
catta, jafaesen jafa na provinsia güe; ya jatungo na taotao Silisia.

<span id="an_23:35">23:35</span> Ya ilegña nu güiya: Jujungog jao yaguin
manmato locue ayo sija y fumaaela jao. Ya manago na umaadaje gui
tribunal gui palasyo Herodes.

<span id="an_24:1">24:1</span> YA anae malofan sinco na jaane, si
Ananias y mas magas na pale tumunog yan y manamco, yan un gacumuentos na
naanña si Tertulo; mamacuentos gui magalaje contra si Pablo.

<span id="an_24:2">24:2</span> Ya anae janamaagange si Tertulo,
jatutujon famaaela, ilegña: Liija na pot jago na mansenmagofjam ni y
dinangculon pas, yan mansenmauleg na chocho y manmachogüe güine na
nasion pot y minaulegmo,

<span id="an_24:3">24:3</span> Ya inresisibeja siempre gui todo y lugat
sija contodo y minegae y grasia, O gosmauleg Felix.

<span id="an_24:4">24:4</span> Ya pot ti junasaga jao laapmam, jutayuyut
jao na unecungogjam pot y minauleg y didide na finomo.

<span id="an_24:5">24:5</span> Sa inseda este na taotao na case, yan
numanafanenbeste gui entalo y Judios todo y tano; yan y magas y secta y
Nasareno sija;

<span id="an_24:6">24:6</span> Güiya locue jumajanao, ya janafanataelaye
y guimayuus: ya inquene güe sa manmalagojam na injisga jaftaemanoja y
layta.

<span id="an_24:7">24:7</span> Lao y mas magas y inetnon as Lysias mato
guiya jame, yan y dangculon linalaloña ya jacone gui canaemame;

<span id="an_24:8">24:8</span> Ya jatago y fumaaela na ufanmato guiya
jago ya jagoja siña unegsamina ya untungo todo este sija na güinaja ni y
infaaela güe.

<span id="an_24:9">24:9</span> Ya y Judios locue, jaconsienteja este na
güinaja na utaegüine.

<span id="an_24:10">24:10</span> ¶ Ayonae si Pablo, anae sineñas ni y
magalaje na ucuentos; manope ilegña: Pot y jutungo na jago guinin jues
megae na anos güine na nasion, juguesfanope pot guajoja;

<span id="an_24:11">24:11</span> Para untungo na taya trabia mas di dose
años, desde qui cajuloyo Jerusalem para jufanadora.

<span id="an_24:12">24:12</span> Ya taya nae masodayo gui templo
juaguaguaguate ni jaye na taotao, ni junafangalamten y taotao sija; ni y
sinagoga, ni mano na siuda;

<span id="an_24:13">24:13</span> Ya ti siña ujaaprueba y güinaja ni y
mafaaelajo pago.

<span id="an_24:14">24:14</span> Lao este juconfesatñaejon guiya jago,
na y jinanao ni y mafananaan un Secta, taegüenao nae jusesetbe si Yuus
mañaenata; jujonggue todo y güinaja ni y manmatugue gui Lay yan y
profeta sija.

<span id="an_24:15">24:15</span> Ya guaja ninanggaco as Yuus, taegüije
iya sija locue, na uguaja quinajulo guinin manmatae; parejoja y
manmauleg yan y manaelaye.

<span id="an_24:16">24:16</span> Ya pot este na juprocucura, na uguaja
siempre gui jinasoco na chajo umofefende si Yuus, ni y taotao sija.

<span id="an_24:17">24:17</span> Ya pago megae esta na años manmalofan
matoyo para juchulie limosna y nasionjo, yan inefrese sija:

<span id="an_24:18">24:18</span> Masodayo yan estesija, gasgas gui jalom
y guimayuus, ya taya linajyan taotao, ni atboroto; lao guaja palo Judios
ni y manguinin Asia:

<span id="an_24:19">24:19</span> Ya sija, mannesesita ufangaegue güine
gui menamo, ya ujasangan cao guaja jafa contra guajo.

<span id="an_24:20">24:20</span> Patseno, sotta este y mangaegue güine
ya ujasangan, yaguin manmañoda taelaye na finatinas guiya guajo,
mientras tumotojgueyo gui menan y inetnon,

<span id="an_24:21">24:21</span> Ya pot esteja y un inagang, anae
estabayo gui entaloñija, ya umagangyo: Pot y quinajulo guinin y manmatae
na jumafaesen pago na jaane pot jamyo.

<span id="an_24:22">24:22</span> ¶ Lao si Felix, pot guaja mas magajet
tiningoña ni ayo na jinanao, janafanmadetiene sija ya ilegña: Yaguin
tumunog y mas magas y inetnon as Lysias, jutungo tododoja este y
chechomiyo.

<span id="an_24:23">24:23</span> Ya jatago un senturion na uadaje si
Pablo, yan unae linibre ya chaña chumochoma y manatungoña na ufanmato
guiya güiya, pat umasetbe.

<span id="an_24:24">24:24</span> ¶ Ya malofan unos cuantos na jaane,
mato si Felix yan y asaguaña as Drusila na Judia, ya janamaagange si
Pablo, ya majungog guiya güiya pot y jinenggue as Jesucristo.

<span id="an_24:25">24:25</span> Ya anae jaadingane pot y tininas, yan y
minauleg, yan y jinisga ni ufato, ninamaañao si Felix, ya manope ilegña:
Janao unjanao pago, ya yaguin guaja mauleg na lugat junamaagagange jao.

<span id="an_24:26">24:26</span> Ya jananangga locue na uninae as Pablo
salape para usinetta; enaomina jatago na ufafato cada rato, ya
ujaatungo.

<span id="an_24:27">24:27</span> Lao anae malofan dos años, si Porcio
Festo mato gui cuatton Felix: ya si Felix malago na ufanue y Judios
minagof, japolo si Pablo na umapreso.

<span id="an_25:1">25:1</span> AYONAE jumalom si Festo gui provinsia, ya
anae malofan tres na jaane cumajulo desde Sesarea asta Jerusalem.

<span id="an_25:2">25:2</span> Ya y magas mamale yan y magas y Judios
manatungo güe contra si Pablo, ya matayuyut,

<span id="an_25:3">25:3</span> Magagagao finaborese contra si Pablo, na
unajanao para Jerusalem; ya mananangga gui chalan para umapuno.

<span id="an_25:4">25:4</span> Lao manope si Festo, na si Pablo
umanasagaja Sesarea, ya güiyaja ujanao enseguidas.

<span id="an_25:5">25:5</span> Ya ilegña: Ayo y mansiña guiya jamyo,
ujadalalagyo papa, ya ujafaaela este na taotao, yaguin guaja taelaye
guiya güiya.

<span id="an_25:6">25:6</span> ¶ Ya anae sumaga güije mas di dies na
jaane, mapos papa Sesarea; ya y inagpaña matachong gui tribunal, ya
manago na umaconie as Pablo.

<span id="an_25:7">25:7</span> Ya anae mato, y Judios ni y manmato
guinin Jerusalem, manojgue gui oriyaña, ya megae finaaelañija contra si
Pablo, ya ti siña manamagajet nu sija.

<span id="an_25:8">25:8</span> Ya manope si Pablo pot güiyaja, ilegña:
Ni contra y lay y Judios, ni contra y templo, ni contra si Sesat, ti
juisagüe.

<span id="an_25:9">25:9</span> Lao malago si Festo na unafanmagof y
Judios; jaope si Pablo ilegña: Malago jao jumanao julo Jersalem, ya
unmajusga pot este sija gui menajo?

<span id="an_25:10">25:10</span> Ya ilegña si Pablo: Gaegueyo gui
tribunal Sesat anae debe di jumajusga: para y Judios, taya taelaye na
finatinaso; ungostungoja.

<span id="an_25:11">25:11</span> Sa yaguin taelaye na finatinaso, pat
guinin jufatinas jafa na jumerese y finatae, ti jureusayo na jumatae:
lao yaguin taya jafa pot este y finaaelañija; taya ni un taotao
uentregayo guiya sija. Jugagao jinisgajo gui as Sesat.

<span id="an_25:12">25:12</span> Ya anae munjayan manguentos si Festo
yan y taotao inetnon, jaope si Pablo ilegña: Gui as Sesat nae malagojao
jinisgamo? Unfalag as Sesat.

<span id="an_25:13">25:13</span> ¶ Ya malofan palo jaane, mato si ray
Agripa yan Bernise guiya Sesarea para umasaluda si Festo.

<span id="an_25:14">25:14</span> Ya anae mañaga güije megae na jaane, si
Festo jadeclaraye si ray ni y causan Pablo, ilegña: Un taotao maprereso
pot si Felix,

<span id="an_25:15">25:15</span> Ni y anae estabayo Jerusalem, y magas
mamale yan y manamco gui Judios mafaesenyo, sa manmalago na umacondena.

<span id="an_25:16">25:16</span> Ya juope sija, na ti costumbren y
Romano na umaentrega un taotao na umapuno, antes di umanaafana yan y
fumaaela, ya uguaja lisensiaña manope pot y mafaaelaña.

<span id="an_25:17">25:17</span> Enaomina anae mandaña guine,
sinjufannangga, y inagpaña matachongyo gui tribunal, ya managoyo na
jumaconie.

<span id="an_25:18">25:18</span> Ya manestabaja y fumaaela, lao taya
finaaelañija jafa ni ayo y jinasosoco:

<span id="an_25:19">25:19</span> Lao guaja finaesenñija contra güiya,
pot y superstisionñija, pot y religionñija yan pot y un Jesus ni y
matae, ya jaasegura si Pablo na lâlâ.

<span id="an_25:20">25:20</span> Ya ti juguestungo ayo sija na finaesen;
jufaesen güe cao malago malag Jerusalem, ya ayo nae umajusga ni este
sija.

<span id="an_25:21">25:21</span> Lao si Pablo, anae jagagao na
umanasaga, para y jinisgan Augusto, managoyo na umanasaga asta qui
junajanao para as Sesat.

<span id="an_25:22">25:22</span> Ayonae si Agripa ilegña as Festo;
Malagoyo locue na jujungog y taotao. Ya ilegña: Agupa na unjungog güe.

<span id="an_25:23">25:23</span> ¶ Ya y inagpaña mato si Agripa yan
Bernise, yan y minagasñija, ya jumalom gui tribunal, yan y mas magas y
inetnon yan y mas manmagas gui siuda, ya manago si Festo na umacone si
Pablo.

<span id="an_25:24">25:24</span> Ya ilegña si Festo: Ray Agripa, yan
todo y taotao ni y mangaegue güine na manjijita; inlie este na taotao ni
y todo y linajyan Judios maqueja yan guajo guiya Jerusalem yan güine,
elegñija na ti umanalâlâ mas.

<span id="an_25:25">25:25</span> Lao anae jusoda na taya finatinasñajafa
na umerese y finatae, ya anae güiyaja locue malago jinisgaña gui as
Augusto, jujaso na junajanao.

<span id="an_25:26">25:26</span> Ya taya jafa magajet na güinajaña para
jutugue para y Señotjo. Enaomina jucone güe mona gui menanmiyo, yan y
menamo, O Ray Agripa, para yaguin munjayan maegsamina, uguaja jafa para
jutugue.

<span id="an_25:27">25:27</span> Sa y jinasoco na taya rason na
umanajanao y presonero, ya ti umanaclaro y isao ni y mapolo contra
güiya.

<span id="an_26:1">26:1</span> AYONAE si Agripa ilegña as Pablo:
Jupetmite jao na uncuentos pot jago namaesa. Ayonae si Pablo jaestira
mona y canaeña ya manope pot güiya namaesa.

<span id="an_26:2">26:2</span> Magofyo ray, Agripa, sa jufanope pot
guajo gui menamo pago na jaane, pot todo y mafaaelajo ni y Judio sija.

<span id="an_26:3">26:3</span> Yan pot y jutungo na jago untungo todo y
costumbre yan y finaesen gui entre y Judios; pot enaomina jutayuyut jao
na con pasensiamo umaecungogyo.

<span id="an_26:4">26:4</span> Y jaanejo desde y pinatgonjo, ni y
finenana gui entre y nasionjo yan guiya Jerusalem, todo y Judios
tumungo.

<span id="an_26:5">26:5</span> Matungojayo desde y tutujonña, yaguin
manmalago masangan, na taemanoja y mas tunas na secta y religionta,
jumajanaoyo taegüije y Fariseo.

<span id="an_26:6">26:6</span> Ya pago, tumotojgueyo ya majus gayo pot y
ninanggan y promesa ni y jafatinas si Yuus gui mañaenata.

<span id="an_26:7">26:7</span> Ni y manmaprometa y dose tribus,
masestbeja si Yuus jaane yan puenge, mananangga na ufato. Ya pot ayo na
ninangga ray Agripa, na mafaaelayo ni y Judio sija.

<span id="an_26:8">26:8</span> Jaftaemano majusga y tijongguiyon entre
jamyo, na si Yuus janacajulo y manmatae?

<span id="an_26:9">26:9</span> Guajo magajet na jujaso gui jinalomjo, na
nesesitayo jufatinas megae contra y naan Jesus Nasareno.

<span id="an_26:10">26:10</span> Ya jufatinas este locue guiya
Jerusalem; ya megae na mañantos jupreso, anae manresibeyo ninasiña
guinin y magas mamale; ya anae para ufanmapuno, junae vosso contra sija.

<span id="an_26:11">26:11</span> Ya jucastiga sija gui sinagoga, ya
juprocura na junafanman chatfino contra si Yuus; ya pot gogoslalaloyo
contra sija, jupetsigue sija achogja asta otro siuda sija.

<span id="an_26:12">26:12</span> Ya anae jumajanaoyo para Damasco yan y
ninasiña guinin y magas mamale sija,

<span id="an_26:13">26:13</span> Y taloane, O ray, julie gui chalan y
candet guinin y langet, na malagña qui y ininan y atdao, ya manina gui
oriyajo yan ayo y mangachochongjo manjanao.

<span id="an_26:14">26:14</span> Ya anae mamodongjam todo gui jilo oda,
jujungog y inagang na jacuentuseyo gui fino Hebreo, ilegña: Saulo,
Saulo, jafa na unpetsisigueyo? mapot para jago y unfamateg contra y
títuca.

<span id="an_26:15">26:15</span> Ya ilegco: Jaye jao Señot? ya ilegña:
Guajo si Jesus ni y unpetsisigue.

<span id="an_26:16">26:16</span> Lao, cajulo ya untojgue; sa jufatoigüe
jao pot este na jinaso, para junaministro jao yan untestigo ni este sija
na güinaja y liniimo, yan ayo sija y pot y jufatoigüe jao;

<span id="an_26:17">26:17</span> Junalibre jao gui pueblo yan y
Gentiles, ya pago junajanao jao para iya sija,

<span id="an_26:18">26:18</span> Para unbaba y atadogñija, yan unbira
sija gui jemjom para y manana, yan y ninasiñan Satanas para as Yuus, ya
ujaresibe y inasiin y isaoñija, yan erensia gui entalo ayo sija y
manafangasgas pot y jinenggue ni y gaegue guiya guajo.

<span id="an_26:19">26:19</span> Ya pot ayo, ti chatmatagoyo, O ray
Agripa, para y vision y langet:

<span id="an_26:20">26:20</span> Lao jusangane finenana ayo sija y
mangaegue Damasco, yan iya Jerusalem, yan todo y tano Judea, yan y
Gentiles, na ufanmañotsot ya ujabira sija para as Yuus, yan ufanmachocho
y chechoñija ni y para mañotsot.

<span id="an_26:21">26:21</span> Sa pot este sija na maconeyo ni y
Judios gui guimayuus para jumapuno.

<span id="an_26:22">26:22</span> Lao jatacayo y inayudan Yuus, ya
jusisigueja asta pago na jaane, mannanaeyo testimonio parejoja y
diquique yan y dangculo; taya jusasangan na ayo y ufato ni y sinangan
Moises yan y proteta sija;

<span id="an_26:23">26:23</span> Na si Cristo, nesesitagüe ufamadese, ya
güiya ufinenana, pot ucajulo guinin y manmatae, ufannae candet gui
pueblo yan y Gentiles.

<span id="an_26:24">26:24</span> ¶ Ya anae cumuecuentos, umagang si
Festo ni y dangculo na inagangña, ilegña: Caduco jao Pablo: megae na
tiningo ninacaduco jao.

<span id="an_26:25">26:25</span> Lao si Pablo ilegña: Ti caducoyo Festo;
lao jusasangan y sinangan ni y magajet yan y tinas.

<span id="an_26:26">26:26</span> Sa y ray jatungoja estesija,
cumuentosyoja gui menaña locue libre; sa seguroyo na taya güine sija na
güinaja umanaatog guiya güiya; sa estesija, ti manmafatinas gui rincon.

<span id="an_26:27">26:27</span> Ray Agripa, unjonggue y profeta sija?
jutungo na unjonggue.

<span id="an_26:28">26:28</span> Ayonae si Agripa ilegña as Pablo,
Canaja unnamamañañayo para juquilisyano.

<span id="an_26:29">26:29</span> Ya si Pablo ilegña. Malagoyo as Yuus,
na ti jagoja, lao todo ayo sija y jumungogyo pago na jaane, ufantaegüine
iya guajo, fuera di y mapresujo.

<span id="an_26:30">26:30</span> ¶ Ya anae munjayan jasangan este,
cumajulo y ray yan y magalaje, yan Bernise, yan ayo sija y
mangachongñiñija manmatachong.

<span id="an_26:31">26:31</span> Ya anae mañuja, manguentos uno yan y
otro, ilegñija: Taya finatinasña este na taotao, na jamerese y finatae,
pat umapreso.

<span id="an_26:32">26:32</span> Ayonae ilegña si Agripa as Festo: Este
na taotao, umanalibre, yaguin ti jagagao jinisgaña gui as Sesat.

<span id="an_27:1">27:1</span> YA anae esta majasuye na para infanmaudae
gui batco para Italia, maentrega si Pablo, yan otro manpreso gui uno na
y naanña si Julio, senturion gui sendalon Augusto.

<span id="an_27:2">27:2</span> Ya anae manjalomjam gui batcon Adrumeto,
comoque janao para y costan Asia, manjanaojam; ya manjajame yan un
Aristarcho, taotao Masedonio na sagaña Tesalónica.

<span id="an_27:3">27:3</span> Ya y inagpaña na jaane, manmatojam Sidon:
ya si Julio jagosgüaeya si Pablo, ya janae linibre na ujanao para y
manamiguña para unamagof güe.

<span id="an_27:4">27:4</span> Ya mamaudaejam gui batco manlayagjam papa
jijot Chipre, desde ayo, sa y manglo contra.

<span id="an_27:5">27:5</span> Ya anae manjanaojam gui tasen jijot
Silisia yan Pamfilia, manmatojam Mira, gui siudad Lisia.

<span id="an_27:6">27:6</span> Ya jasoda güije y senturion un batcon
Alejandria, na jumajanao para Italia; ya janafanjalomjam.

<span id="an_27:7">27:7</span> Ya manmaudaejam gui batco megae na jaane,
sa mumayayama senñateng, yan canaja ti manmatojam guato Gnido, ti
japolojam y manglo, ya manmayama jijot papa Creta, guiya Salmon;

<span id="an_27:8">27:8</span> Ya gosmapot manmalofanjam umoriya inanaco
güije na tase, manmatojam gui un lugat na mafanaan Bonito-Puerto, na
jijot gui siuda Lasea.

<span id="an_27:9">27:9</span> ¶ Ya anae megae na tiempo malofan, ya
senpiligro y jinanaomame, sa y Ayunat esta malofan, ya si Pablo
mansinangane sija,

<span id="an_27:10">27:10</span> Ya ilegña nu sija: Señores, julie na
este na jinanao, guaja uninalamen yan megae uninafanaelaye, ya ti y
catgaja yan y batco, lao asta y jaanita locue.

<span id="an_27:11">27:11</span> Lao y senturion, jajonggueñaja y magas
batco yan y gaeiyo y batco, qui ayo sija y sinangan Pablo.

<span id="an_27:12">27:12</span> Sa taya puerto nae siña para ufañaga y
tiempon manenggeng, ya mas megae majaso na ufanmalofan güije gui tase
locue, para ujaquelie jaftaemano nae siña manmato Fenix, ya ayo nae
ufañaga güije y tiempon manenggeng, gui puerton Creta, ni y
jadalalalaque y sanjaya gui sanlichan yan y sanlago gui sanlichan.

<span id="an_27:13">27:13</span> Ya anae manguaefe didide y manglo
sanjaya, pinelonñija na ujataca y malagoñija, jadingo ayo ya manjanao
guato oriyan Creta.

<span id="an_27:14">27:14</span> Lao despues ti apmam na tiempo cajulo
un dangculon manglo contra y batco, na mafanaan Euroclydon;

<span id="an_27:15">27:15</span> Ya tinemba y batco ya tisiña injanao
contra y manglo, inpelo na umachule ni y manglo.

<span id="an_27:16">27:16</span> Ya malago asta y papa un isla na
mafanaan Clauda, ya megae y chechomame pot y bote.

<span id="an_27:17">27:17</span> Ni y anae manmajatsa julo, ya
manmaayuda, magode y batco gui sampapa; ya manmaañao na umayute gui
Sirte, manatunog y layag ya ayonae manmachule ni y manglo.

<span id="an_27:18">27:18</span> Ya janafangoschatsagajam y pinagyo, ya
y inagpaña na jaane, jayute gui tase y catga, manachadeg y batco,

<span id="an_27:19">27:19</span> Ya y mina tres na jaane, inyite juyong
ni y canaemameja y güinajan y batco.

<span id="an_27:20">27:20</span> Ya megae na jaane na ti anog y atdao,
ni y pution sija, ya ti didide na pagyo mato guiya jame, ya todo y
ninangganmamame na infansatbo, malingo.

<span id="an_27:21">27:21</span> Lao despues di apmam na timañocho,
tumojgue si Pablo gui entaloñija ya ilegña: Señores, yaguin inecungogyo,
ti tadingo Creta para tagana este na ninalamen yan minalingo.

<span id="an_27:22">27:22</span> Lao pago juencatga jamyo na namauleg y
inangoconmiyo; sa taya ni un taotao gui entre jamyo ufalingo y linâlâña,
na y batcoja.

<span id="an_27:23">27:23</span> Sa tumotojgue gui oriyajo pago na
puenge y angjet Yuus, ni y jayeyo, yan jaye y jusetbe.

<span id="an_27:24">27:24</span> Ya ilegña: Chamo maaañao Pablo; sa
nesesita unmacone guato gui menan Sesat; ya estagüeja na ninae jao as
Yuus ni ayo sija y mangachochongmo gui batco.

<span id="an_27:25">27:25</span> Enaomina señores, namauleg y
inangoconmiyo; sa jujonggue na si Yuus, utaegüijeja y esta jasanganeyo.

<span id="an_27:26">27:26</span> Lao nesesita tayutejit gui jilo un
isla.

<span id="an_27:27">27:27</span> ¶ Ya anae mato y mina catorse na
puenge, taegüigüijeja jachuchulejajam papa yan julo tasen Adratico, ya y
buente tatalopuenge, jinasonñija y marinero sija na esta manjijot gui un
tano.

<span id="an_27:28">27:28</span> Ya masondalea, ya masoda biente brasa;
ya anae manjanao didide mona, masondalea talo, ya masoda quinse brasa.

<span id="an_27:29">27:29</span> Ayonae manmaañaojam, na nosea
infanbasnag gui jilo y acho, ya mayute cuatro na angcla juyong gui popa,
ya madesesea na umanana.

<span id="an_27:30">27:30</span> Ya y marinero cumequefanmalago gui
batco anae esta manatunog y bote gui tase, ya jinasonñija na siña
ujayute y angcla gui proa.

<span id="an_27:31">27:31</span> Ya si Pablo ilegña ni y senturion yan y
sendalo sija: Yaguin ti mañaga estesija gui batco, ti siña jamyo
mansatbo.

<span id="an_27:32">27:32</span> Ayonae y sendalo sija, jautot y tale
todo gui bote, ya jasotta na upodong.

<span id="an_27:33">27:33</span> Ya anae manana, si Pablo jagagao sija
todos na ujafañocho, ilegña: Este y mina catorse na jaane ni y
tanananggaja, sisiguejajit di manayunat, ti mañochojit ni jafa.

<span id="an_27:34">27:34</span> Enaomina jutatayuyut jamyo na
infañocho, sa este para linâlâmiyo: sa ni uno gui gapon ulonmiyo
ufalingo guiya jamyo.

<span id="an_27:35">27:35</span> Ya anae munjayan jasangan este, jachule
y pan ya janae grasia si Yuus gui menañija todos: ya anae jaipe,
jatutujon cumano.

<span id="an_27:36">27:36</span> Ya ayo todo sija y manmauleg
minagofñija, mañocho locue.

<span id="an_27:37">27:37</span> Ya jame todos ni y manestaba gui batco,
dosientos setenta y saes na taotao sija.

<span id="an_27:38">27:38</span> Ya anae manjaspog, manañajlalang y
batco, ya mayute y trigo gui jalom tase.

<span id="an_27:39">27:39</span> Ya anae manana, ti matungo y tano: lao
masoda un diquique na sadog na guaja oriyaña; ya jinasoñija na
ujanajalom y batco.

<span id="an_27:40">27:40</span> Ya anae manmajatsa y angcla ya masotta
gui tase, ya manmapula y tale y timon, ya jajatsa y layag para y manglo,
ya jatutujon manjanao para y oriyan tase.

<span id="an_27:41">27:41</span> Ya podong gui jalom un lugat anae
umasoda y dos tase, ya malago y batco gui jilo tano; ya y sanmena na
patte cheton, ya sumagaja ti siña calamten, lao y santate na patte
mayamag ni y finijom y napo sija.

<span id="an_27:42">27:42</span> Ya manatungo y sendalo sija, na ujapuno
todo y preso sija, na nosea uguaja guiya sija tumungo numango ya
uescapa.

<span id="an_27:43">27:43</span> Lao y senturion malago na unasatbo si
Pablo, ya jaadaje sija gui jinasoñija; ya manago na y siña numango uyute
sija finena gui tase, ya ujafanjanao para y tano.

<span id="an_27:44">27:44</span> Ya y manetejnan, palo gui jilo tabbla,
yan palo gui pidason mayamag batco, ya taegüenao nae manmalofan, ya todo
sija mansatbo ya manescapa seguro para y tano.

<span id="an_28:1">28:1</span> YA anae manescapa esta, ayonae matungo na
y isla naanña Melita.

<span id="an_28:2">28:2</span> Ya y taotao ti mangilisyano,
jafamaulegjam: sa manmanotne guafe ya jaresibejam cada uno, sa pot y
ichan, yan y manenggeng.

<span id="an_28:3">28:3</span> Ya anae janafandaña si Pablo y palitun
jayo, ya jamanojo ya japolo gui jilo y guate, jumuyong un vibora guinin
y maipe, ya cheton gui canaeña.

<span id="an_28:4">28:4</span> Ya anae malie ni y taotao ti mangilisyano
y beneno na gâgâ na umacalaye gui canaeña, manasangane ilegñija: Este na
taotao pegno, masqueseaja umescapa gui tase; lao ti upinelo ni y inenog
na ulâlâ.

<span id="an_28:5">28:5</span> Ya jasacude y gâgâ guato gui jalom guafe,
ya ti ninalamen.

<span id="an_28:6">28:6</span> Ya mataaatanja cao uninapogpog, pat
upodong enseguidas ya umatae; lao anae esta laapmam na maatan, ya malie
na ti ninalamen, jatulaeca y jinasoñija, ya ilegñija na yuus güe.

<span id="an_28:7">28:7</span> ¶ Ayo na lugat, guaja fangualuanña sija y
magas y isla, na y naanña si Publio; ni y rumesibejam, ya janafañagajam
tres na jaane.

<span id="an_28:8">28:8</span> Ya y tatan Publio estaba na umaason sa
malango calentura, yan jinaga: ya jumalom si Pablo, ya anae munjayan
manaetae, japolo y canaeña gui jilo y malango, ya janajomlo.

<span id="an_28:9">28:9</span> Ya anae munjayan este, y palo locue gui
isla ni y guaja chetnotñija, manmato ya uninafanjomlo.

<span id="an_28:10">28:10</span> Ya gosmegae manmatunanmame; ya anae
majanaojam, manmacatgayejam ni ayo sija y innesesita,

<span id="an_28:11">28:11</span> ¶ Ya anae malofan tres meses,
manjanaojam gui un batco Alejandrina, ni y estaba gui isla na
mannanangga na ufalofan y tiempon manenggeng, na y señatña Castor yan
Polux.

<span id="an_28:12">28:12</span> Ya anae manmatojam Siracusa, mañagajam
güije tres na jaane.

<span id="an_28:13">28:13</span> Ya desde ayo manoriyajam, ya manmatojam
guiya Regio; ya anae malofan un jaane na manguaefe y manglo sanjaya,
manmatojam guiya Puteoli gui inagpaña.

<span id="an_28:14">28:14</span> Ya manmañodajam mañelumame güije, ya
manmalago na infañaga ya infanjame siete na jaane; ya ayonae infanmalag
Roma.

<span id="an_28:15">28:15</span> Ya desde ayo, anae manmajungogjam ni y
mañelunmame, manmato para ujatagamjam, asta y Metcadon Appio, yan y Tres
Taberna; ni y anae jalie si Pablo, janae grasia si Yuus, ya jaangoco.

<span id="an_28:16">28:16</span> ¶ Ya anae manmatojam Roma, y senturuon
jaentrega y preso sija gui magas y guatdia: lao si Pablo mapolo na usaga
namaesa yan un sendalo ni y umadadaje güe.

<span id="an_28:17">28:17</span> Ya susede anae malofan tres na jaane,
jaagang si Pablo y manmagas y Judio sija; ya anae manmato ya mandaña,
ilegña nu sija: Guajo mañelujo lalaje, achogja taya finatinaso contra y
taotao sija, ni contra y costumbren y mañaenata jumaentrega preso desde
Jerusalem asta y canae y taotao Roma:

<span id="an_28:18">28:18</span> Ni y para yaguin munjayan maegsaminayo,
manmalago na jumasotta, sa taya jafa finatinaso para jumapuno.

<span id="an_28:19">28:19</span> Lao anae macontra ni y Judio sija,
nesesitayo na jugagao jinisga gui as Sesat; ti pot para jufaaela y
nasionjo.

<span id="an_28:20">28:20</span> Ya pot este rason juagang jamyo, para
julie jamyo, yan para utafanguentos: sa pot y ninanggan Israel na
magodeyo ni este na cadena.

<span id="an_28:21">28:21</span> Ya ilegñija nu güiya: Jame taya
rinesibenmame carta guiya Judea pot jago, ni uno gui mañelo ni y
manmato, cumuentos pat manmañangane jafa pot jago.

<span id="an_28:22">28:22</span> Lao manmalagojam na injingog jao, jafa
jinasosomo; sa este na secta, intingoja na masqueseaja mano guato
masangan contra.

<span id="an_28:23">28:23</span> ¶ Ya anae esta matanchue un jaane,
manmato megae guiya güiya, gui sagaña; ya jasangane yan janamatungo y
raenon Yuus: janafanmañaña sija pot si Jesus, yan pot y tinago Moises,
yan pot y profeta sija; desde y egaan asta y pupuenge.

<span id="an_28:24">28:24</span> Ya palo, manmanjonggue ni y sinangan,
palo ti manmanjonggue.

<span id="an_28:25">28:25</span> Ya anae ti unoja corasonñija, manjanao
anae munjayan jasangan si Pablo un sinangan: Mauleg sinanganña y
Espiritu Santo pot y profeta Isaias gui mañaenata,

<span id="an_28:26">28:26</span> Ilegña: Janao fanmalag este sija na
taotao, ya inalog, Inecungog, ya injingog, ya ti incomprende; ya y
inquelie, inlie, ya ti intingo.

<span id="an_28:27">28:27</span> Sa y corason este sija na taotao,
manmajetog, ya y talanganñija mapot manmanjungog, ya jajuchom y
atadogñija; sa noseaja ufanmanlie ni y atadogñija, yan ufanmanjungog ni
y talanganñija, yan ujatungo ni y corasonñija, ya ufanmañotsot, ya
janafanjomlo sija.

<span id="an_28:28">28:28</span> Enaomina tingo na y este satbasion gui
as Yuus manajanao para y Gentiles sija; ya sija ujajungog.

<span id="an_28:29">28:29</span> (Ya anae munjayan jasangan este sija na
sinangan, manjanao y Judio sija, ya gueguesmanafaesen entre sija;)

<span id="an_28:30">28:30</span> Ya *si Pablo* sumaga dos años gui
inatquilaña na guma; ya jaresibe todo ayo sija y manmato guiya güiya,

<span id="an_28:31">28:31</span> Japredidica y raenon Yuus, yan
mamananagüe ni ayo sija y pot y Señot Jesucristo, contodo y linibriña,
ya taya ni un taotao chumoma.
