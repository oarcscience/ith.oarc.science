[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](mat)  [Next](luk.md) 

------------------------------------------------------------------------

### Chamorro Bible: Mark

<span id="an_1:1">1:1</span> TUTUJON y ibangelion Jesucristo, Lajin
Yuus.

<span id="an_1:2">1:2</span> Jaftaemano esta matugue gui profeta Isaias:
Estagüe, guajo tumago y tentagojo gui menan matamo, para ufamauleg y
chalanmo gui menamo.

<span id="an_1:3">1:3</span> Ynagang ni umaagang gui desierto: Fanmauleg
y chalan y Señot: natunas y cayejonña.

<span id="an_1:4">1:4</span> Si Juan managpange gui desierto, ya
jasetmon y tinagpangen minañotsot para inasiin isao sija.

<span id="an_1:5">1:5</span> Ya manjanao guiya güiya guato todo y tano
Judea, yan todo sija guiya Jerusalem; ya todo sija mantinagpange gui
sadog Jordan, ya jaconfesatñaejon y isaoñija.

<span id="an_1:6">1:6</span> Ya si Juan minagagon pulon cameyo, yan
sinturon cuero gui senturaña; ya y naña, apacha yan miet monte.

<span id="an_1:7">1:7</span> Ya mansesetmon, ilegña: Ufato gui tateco
uno na masgaeninasiña qui guajo, y coreas y sapatosña, ti digno yo nu
jutecon ya jupula.

<span id="an_1:8">1:8</span> Guajo magajet na jutagpange jamyo yan
janom; lao güiya infantinagpange ni Espiritu Santo.

<span id="an_1:9">1:9</span> ¶ Ya susede ayo sija na jaane, na si Jesus
mato guine Nasaret Galilea, ya tinagpange as Juan gui Jordan.

<span id="an_1:10">1:10</span> Ya enseguidas nae cajulo gui janom, jalie
na mababa y langet, ya y Espiritu, calang paluma tumunog gui jiloña,

<span id="an_1:11">1:11</span> Ya mato un inagang guine y langet na
ilegña: Jago y lajijo ni yajo, iya jago nae gosmagof yo.

<span id="an_1:12">1:12</span> Ya enseguidas ninafalag y desierto ni
Espiritu.

<span id="an_1:13">1:13</span> Ya sumaga güije cuarenta na jaane, ya
tinienta as Satanas; yan mañisija y manmachaleg na gâgâ sija; ya y
angjet sija masetbe güe.

<span id="an_1:14">1:14</span> ¶ Anae munjayan si Juan mapreso, mato si
Jesus guiya Galilea, jasesetmon y ibangelion Yuus.

<span id="an_1:15">1:15</span> Ya ilegña: Y tiempo esta macumple; ya y
raenon Yuus esta jijot: fanmañotsot, ya injenggue y ibangelio.

<span id="an_1:16">1:16</span> ¶ Ya mamomocat gui oriyan tasen Galilea,
jalie si Simon, yan si Andres chelun Simon, na jayuyute y lagua gui
tase, sa sija manpescadot.

<span id="an_1:17">1:17</span> Ya si Jesus ilegña nu sija: Maela
dalalagyo, ya junafanpescadot taotao jamyo.

<span id="an_1:18">1:18</span> Enseguidas japolo y laguañija ya
madalalag güe.

<span id="an_1:19">1:19</span> Anae malofan talo didide mona, jalie si
Santiago, lajin Sebedeo, yan si Juan cheluña, na manestaba locue gui
batco na jalememenda y laguañija.

<span id="an_1:20">1:20</span> Ya enseguidas jaagang; ya jadingo si
tatanñija as Sebedeo gui batco yan y manmachocho sija, ya madalalag güe.

<span id="an_1:21">1:21</span> ¶ Ya manjalom Capernaum; ya enseguidas,
gui sábado na jaane, jumalom gui sinagoga ya mamanagüe.

<span id="an_1:22">1:22</span> Ya sija ninafanmanman ni finanagüeña; sa
jafananagüe sija calang uno ni gaeninasiña, ya ti calang y escriba sija.

<span id="an_1:23">1:23</span> Ya enseguidas guaja güije gui
sinagogañija un taotao na guaja áplacha na espiritu, ya güiya umagang,

<span id="an_1:24">1:24</span> Ylegña: Parajafa jam nu jago, Jesus
taotao Nasaret? Matojao para unnafanaelayejam? Jutungoja jayejao, jago y
Santos guine as Yuus.

<span id="an_1:25">1:25</span> Ya si Jesus jalalatde ilegña: Pacaca, ya
maela juyong guiya güiya.

<span id="an_1:26">1:26</span> Ya anae y áplacha na espiritu tiniteg
güe, ya ninaagang gosdangculo na inagang, jumuyong guiya güiya.

<span id="an_1:27">1:27</span> Ya todo sija ninafanmanman, pot este
manafaesen entre sija, ilegñija: Jafa este? Jafa na nuebo finanagüe
este! yan ninasiña jatago y manáplacha na espiritu, ya maosgueja güe?

<span id="an_1:28">1:28</span> Enseguidas y famaña manamamta todo gui
tano oriyan Galilea.

<span id="an_1:29">1:29</span> ¶ Ya enseguidas anae jumuyong gui
sinagoga, mato gui guima Simon yan si Andres, yan si Santiago yan si
Juan.

<span id="an_1:30">1:30</span> Ya y suegran Simon estaba na umaason sa
malango yan calentura: ya masangane güe enseguidas nu y palaoan.

<span id="an_1:31">1:31</span> Ayo nae mato güe, ya jamantiene canaeña,
ya jajatsa julo; ya pinelo ni calentura, ya güiya sumetbe sija.

<span id="an_1:32">1:32</span> ¶ Ya anae estaba esta pupuenge, anae
machom y atdao, maconiigüe todo ni manmañetnot yan y maninanite.

<span id="an_1:33">1:33</span> Ya todo y siuda mandaña gui petta.

<span id="an_1:34">1:34</span> Ya janafanjomlo megae ni manestaba
manmalango todo clasen chetnot sija; ya jayute juyong megae na anite
sija; ya ti japolo nu y anite sija cumuentos sa matungo güe.

<span id="an_1:35">1:35</span> ¶ Ya y egaan güije, cajulo gostaftaf,
jojomjomja trabia, ya jumuyong, ya malag y un lugat desierto, ya
manaetae güije.

<span id="an_1:36">1:36</span> Ya tinatiye güe as Simon, yan y
mangachochongña.

<span id="an_1:37">1:37</span> Ya anae masoda güe, ilegñija nu güiya:
Todo umaliligaojao.

<span id="an_1:38">1:38</span> Güiya ilegña nu sija: Nije tafanmalag y
otro lugat gui sengsong ni jijot, ya jufansetmon locue güije; sa pot
este na matoyo.

<span id="an_1:39">1:39</span> Ya jumalom gui sinagogañija todo Galilea,
sesetmon ya jayuyute juyong y anite sija.

<span id="an_1:40">1:40</span> ¶ Ya un ategtog mato guiya güiya,
tinayuyut güi ya dumimo, ya ilegña: Yaguin malagojao, siña unnagasgasyo.

<span id="an_1:41">1:41</span> Ya *si Jesus* ninamaase ya jaestira y
canaeña, ya japacha, ya ilegña: Malagoyo, ungasgas.

<span id="an_1:42">1:42</span> Ya enseguidas y chetnot y ategtog mapos
guiya güiya ya gasgas güe.

<span id="an_1:43">1:43</span> Ya jagosencatga, ya jatago na ujanao,

<span id="an_1:44">1:44</span> Ya ilegña nu güiya: Atan ya chamo
sumangangane ni jaye jafa; lao sigueja gui jinanaomo ya unfanue y pale
nu jago, ya unofrese ni guinasgasmo ni si Moises manago, para
testimonioñija.

<span id="an_1:45">1:45</span> Lao güiya mapos, ya jatutujon
munamatungo, yan janagosmamta y checho; pot este, si Jesus ti siña
jumalom matungo nu güiya gui siuda; lao sumasagaja gui sumanjiyong gui
lugat desierto sija, ya manmato guiya güiya guinin todo y patte sija.

<span id="an_2:1">2:1</span> YA otro biaje güiya jumalom guiya
Capernaum, despues di malofan ti megae na jaane sija; ya majungog na
gaegue güe gui jalom guma.

<span id="an_2:2">2:2</span> Ya mandaña megae, ya ti manulag, ni gui
oriyan y petta; ya jasetmon y sinangan guiya sija.

<span id="an_2:3">2:3</span> Ayo nae manmato guiya güiya manmangongone
un paralitico, na macocone ni cuatro.

<span id="an_2:4">2:4</span> Ya anae ti siña manmato guiya güiya pot y
linajyan taotao, manajanao y atof anae estaba güe, ya anae munjayan
mababa, manatunog y cama anae mapopolo y paralitico.

<span id="an_2:5">2:5</span> Ya anae jalie si Jesus y jinenggueñija,
ilegña ni paralitico: Lajijo, y isaomo unmaasie.

<span id="an_2:6">2:6</span> Ya estaba güije manmatatachong palo escriba
sija, ya manmanjajaso gui corasonñija, ilegñija:

<span id="an_2:7">2:7</span> Jafa na cumuecuentos este na taotao
chatfino contra si Yuus? Jaye siña manasie isao, solo si Yuusja?

<span id="an_2:8">2:8</span> Ya jatungo si Jesus enseguidas gui
espirituña na manmanjajaso gui sumanjalomñija, ya ilegña nu sija: Jafa
muna injajaso este sija gui corasonmiyo?

<span id="an_2:9">2:9</span> Jafa mas guse taalog y paralitico: Y isaomo
unmaasie; pat taalog: Cajulo, chule y camamo, ya unjanao?

<span id="an_2:10">2:10</span> Lao para intingo na y Lajin taotao guaja
ninasiñaña gui jilo tano manasie isao (ilegña ni paralitico),

<span id="an_2:11">2:11</span> Jualog nu jago: Cajulo, ya unchule y
camamo ya janao falag iyajamyo.

<span id="an_2:12">2:12</span> Ayo nae cajulo güe enseguidas, ya jachule
y camaña, ya mapos gui menan todo; enao muna todo ninafanmanman, ya
manamalag si Yuus, ilegñija: Taya nae inlie ayo.

<span id="an_2:13">2:13</span> ¶ Ya jumanao talo gui oriyan tase, ya
todo y linajyan taotao manmato guiya güiya, ya jafanagüe sija.

<span id="an_2:14">2:14</span> Ya anae malofan jalie si Levi, lajin
Alfeo, na matatachong gui bancon y tributo sija, ya ilegña nu güiya:
Dalalagyo. Ya cajulo ya dinalalag güe.

<span id="an_2:15">2:15</span> Ya susede na estaba güe matachong para
uchocho gui lamasa gui guima ayo, ya megae sija na publicano yan manisao
sija manmatatachong mañisija locue yan si Jesus, yan y disipoluña sija;
sa guaja megae dumadalalag güe.

<span id="an_2:16">2:16</span> Ya y escriba sija gui entalo y Fariseo
sija, anae jalie na mañochocho yan y manisao yan y publicano sija,
ilegñija ni disipoluña sija: Jafa este na güiya chomocho yan gumiguimen,
yan y publicano sija yan y manisao?

<span id="an_2:17">2:17</span> Ya anae jajungog si Jesus, ilegña nu
sija: Y manjomlo ti janesesita medico, na y manmalango. Ti matoyo para
juagang y manunas, na y manisao sija.

<span id="an_2:18">2:18</span> ¶ Ya y disipulon Juan, yan y disipulon
Fariseo sija manayunat: ya manmato, ya ilegñija nu güiya: Jafa muna y
disipulon Juan yan y disipulon Fariseo sija manayuyunat; ya y disipulumo
ti manayuyunat?

<span id="an_2:19">2:19</span> Si Jesus ilegña nu sija: Siña manayunat y
mangaegue gui guipot umasagua, yaguin mañisija yan y nobio? Y tiempo nae
mañisijaja yan y nobio, ti siña manayunat.

<span id="an_2:20">2:20</span> Lao ufato y jaane sija, na y nobio
umanajanao guiya sija; ya ayo sija na jaane nae ufanayunat.

<span id="an_2:21">2:21</span> Taya ni uno lumimendanñañaejon y nuebo na
magago gui bijo na bestido; sa ayo y nuebo na limenda ujanao gui bijo,
ya mas taelaye y matiteg.

<span id="an_2:22">2:22</span> Ya taya ni uno umasajguane y nuebo na
bino gui bijo na boteyan cuero: sa y nuebo na bino uyamag y boteyan
cuero sija, ya umachuda y bino, ya y boteyan cuero manmalingo; lao y
nuebo na bino, y nuebo na boteyan cuero nae umasajguane.

<span id="an_2:23">2:23</span> ¶ Ya manmapos este, malolofan güe gui
jalom fangualuan trigo gui sabado na jaane; ya y disipoluña sijas igue
di manmanjala ni espiga sija.

<span id="an_2:24">2:24</span> Ya y Fariseo sija, ilegñija: Atanja, jafa
na jafatitinas gui sabado na jaane y ti mauleg para umafatinas?

<span id="an_2:25">2:25</span> Ya güiya ilegña nu sija: Taya nae
intaetae jafa checho David anae janesesita, ya ñalang yan y
mangachongña?

<span id="an_2:26">2:26</span> Jafa taemano jalomña gui guimayuus anae
si Abiatar magas na pale, ya jacano y pan ni inefrese, ni ti para
macano, na para y pale sija; ya janae locue y mangachongña sija?

<span id="an_2:27">2:27</span> Ylegña talo nu sija: Y sabado pot y
taotao na mafatinas: ti y taotao pot y sabado.

<span id="an_2:28">2:28</span> Enaomina y Lajin taotao Señot locue gui
sabado.

<span id="an_3:1">3:1</span> YA jumalom talo gui sinagoga; ya guaja
güije un taotao na anglo un canaeña.

<span id="an_3:2">3:2</span> Ya sija maaatanja güe cao unajomlo gui
sabado na jaane; para umafaaela.

<span id="an_3:3">3:3</span> Ayo nae ilegña ni ayo na taotao y anglo un
canaeña: Tojgue julo gui entalo.

<span id="an_3:4">3:4</span> Ya ilegña nu sija: Siña tafatinas mauleg
gui sabado na jaane pat taelaye? nalibre y linâlâ pat puno? Lao sija
manmamatquiquiloja.

<span id="an_3:5">3:5</span> Ya anae jaatan gui oriya sija yan y
linalalo, ninapinite pot y majetog corasoññija, ya ilegña nu y taotao:
Estira mona y canaemo. Ya jaestira, ya y canaeña tumalo mauleg parejo
yan y otro.

<span id="an_3:6">3:6</span> Ayo nae manmapos y Fariseo sija, ya
manaconseja yan y taotao Herodes sija, contra güiya, para umapuno.

<span id="an_3:7">3:7</span> Lao si Jesus sumuja para y tase yan y
disipuluña sija; ya madalalag un dangculon linajyan taotao guine
Galilea, yan guine Judea,

<span id="an_3:8">3:8</span> Yan guine Jerusalem, yan guine Idumea, yan
y otro bandan Jordan, yan guine oriyan Tiro yan Sidon, dangculo na
linajyan taotao anae majungog y dangculon finatinasña sija, manmato
guiya güiya.

<span id="an_3:9">3:9</span> Ya jasangane y disipoluña sija, na un
diquique na batco uninananggaja güe, pot y linajyan taotao para munga
güe manachatsaga,

<span id="an_3:10">3:10</span> Sa guaja megae janafanjomlo; ya pot ayo
na manpodong gui jiloña, todo y mangaechetnot para umapacha,

<span id="an_3:11">3:11</span> Ya y manáplacha sija na espiritu locue,
anae malie güe, manpodong papa gui menaña, ya managang, ilegñija: Jago y
Lajin Yuus.

<span id="an_3:12">3:12</span> Lao guiya jagosencatga sija, na chañija
munamatutungo güe.

<span id="an_3:13">3:13</span> ¶ Ya cajulo gui egso, ya jaagang guiya
güiya ayo sija y malagoña, ya sija manmato guiya güiya.

<span id="an_3:14">3:14</span> Ya jaayig y dose, na ufañisijaja, yan
para unafanjanao ya ujafanmansetmon;

<span id="an_3:15">3:15</span> Yan ufangaeninasiña para ujayute juyong y
anite sija.

<span id="an_3:16">3:16</span> Sija si Simon, ni japolo sobrenaaña si
Pedro;

<span id="an_3:17">3:17</span> Yan si Santiago, lajin Sebedeo, yan si
Juan chelun Santiago; ni japolo sobrenaañija si Boanerges ni
comoqueilegña lalajin julo.

<span id="an_3:18">3:18</span> Yan si Andres, yan si Felipe, yan si
Bartolome, yan si Mateo, yan si Tomas yan si Santiago, lajin Alfeo, yan
si Tadeo, yan si Simon y Cananeo;

<span id="an_3:19">3:19</span> Yan si Judas Iscariote ni y locue
umentrega güe: ya manjalom talo gui guima.

<span id="an_3:20">3:20</span> ¶ Ya y linajyan taotao mandaña talo, ya
pot este sija ti siña ni ufañochocho pan.

<span id="an_3:21">3:21</span> Ya anae majungog na familiaña sija,
manmato para umaguot; sa ilegñija: Esta ti guiya güe.

<span id="an_3:22">3:22</span> Ya y escriba sija ni manmato guine
Jerusalem, ilegñija, na guaja güe as Beetsebub, ya pot y prinsipen anite
na manyuyute juyong anite sija.

<span id="an_3:23">3:23</span> Lao güiya umagang sija, ya ilegña nu sija
pot acomparasion: Jafataemano siña si Satanas jayute juyong si Satanas?

<span id="an_3:24">3:24</span> Yaguin un raeno madibide contra güiyaja,
ayo na raeno ti siña sumaga.

<span id="an_3:25">3:25</span> Yaguin un guma madibide contra güiyaja,
ayo na guma ti siña sumaga.

<span id="an_3:26">3:26</span> Yaguin si Satanas cajulo contra güiyaja,
ya madibide ti siña sumaga: lao gae jinecog.

<span id="an_3:27">3:27</span> Taya ni un taotao siña jumalom gui guima
y matatnga na taotao, ya unataelaye y güinajaña sija, yaguin ti jagode
finena y matatnga na taotao; ya ayo nae unataelaye y güinajaña.

<span id="an_3:28">3:28</span> Magajet jusangane jamyo, na todo y isao
sija ufanmaasie gui lalajin taotao sija, yan y chinatfino contra
cuatquieraja sija na chinatfinue.

<span id="an_3:29">3:29</span> Lao jayeja y chumatfino contra y Espiritu
Santo, taemaasie ni ngaean; ya peligroña y taejinecog na isao:

<span id="an_3:30">3:30</span> Sa ilegñija, güiya guaja áplacha na
espiritu.

<span id="an_3:31">3:31</span> Ya manmato si nanaña, yan y mañeluña, ya
manestaba gui sumanjiyong, manmanago na umaagang güe.

<span id="an_3:32">3:32</span> Ya y linajyan taotao estaba
manmatatachong gui oriyaña; ya ilegñija nu güiya: Estagüe si nanamo yan
y mañelumo gui sumanjiyong na maaliligaojao.

<span id="an_3:33">3:33</span> Ya güiya jaope sija, ilegña: Jaye nanajo
yan jaye mañelujo?

<span id="an_3:34">3:34</span> Ya manaatan gui oriya anae manestaba
manmatatachong gui oriyaña, ya ilegña: Estagüe y nanajo, yan y mañelujo!

<span id="an_3:35">3:35</span> Sa jayeja y fumatinas y minalago Yuus,
güiya chelujo laje, yan chelujo palaoan, yan nanajo.

<span id="an_4:1">4:1</span> YA jatutujon otro biaje mananagüe gui
oriyan tase; ya mandaña guiya güiya dangculo na linajyan taotao, enao
mina jumalom gui un batco, ya matachong gui tase; ya todo y linajyan
taotao manestaba gui jilo tano gui oriyan tase.

<span id="an_4:2">4:2</span> Ya jafanagüe sija megae pot acomparasion,
ya ilegña nu sija gui finanagüeña.

<span id="an_4:3">4:3</span> Ecungog: Estagüe y tatanom na jumuyong para
ufananom.

<span id="an_4:4">4:4</span> Ya anae manananom, palo mamodong gui oriyan
chalan; ya mato y pajaron y aire ya macano.

<span id="an_4:5">4:5</span> Ya y palo mamodong gui jilo acho, anae ti
megae na oda; ya enseguidas mandoco, sa ti tadong gui eda.

<span id="an_4:6">4:6</span> Lao anae cajulo y atdao, sinenggue, sa
taejaleñija manmalayo.

<span id="an_4:7">4:7</span> Ya y palo mamodong gui entalo tituca sija;
ya mandoco y tituca sija, ya chiniguet, ya ti manogcha.

<span id="an_4:8">4:8</span> Ya y palo mamodong gui mauleg na tano, ya
manmanogcha, ya mangajulo ya manmegae; ya uno manogcha treinta, y otro
sesenta, y otro ciento.

<span id="an_4:9">4:9</span> Ayo nae ilegña nu sija: Y gae talanga para
ufanjungog, güiya uecungog.

<span id="an_4:10">4:10</span> ¶ Ya anae estaba güe güiyaja, y manestaba
gue oriyaña yan y dose, mafaesen güi ni y acomparasion sija.

<span id="an_4:11">4:11</span> Ya ilegña nu sija: Jamyo manmanae y
misterion raenon Yuus; lao y mangaegue gui sumanjiyong, pot acomparasion
nae umafatinas todo estesija;

<span id="an_4:12">4:12</span> Para y manlilie, jalie ya ti jasiente; ya
y manecungog, manmanjungog, lao ti jatungo; sa no sea ufanmabra talo, ya
ufanmmaasie ni isaoñija.

<span id="an_4:13">4:13</span> Ya ilegña nu sija: Ti intingo este na
acomparasion? Jafa taemano nae, tungonmiyo todo ni acomparasion sija?

<span id="an_4:14">4:14</span> Y tatanom jatanme y finijo.

<span id="an_4:15">4:15</span> Ya este yuje sija y oriyan chalan, anae
manmatanme y finijo; lao despues di jajungog, mato si Satanas,
enseguidas, ya janajanao y finijo ni matanme gui corasonñija.

<span id="an_4:16">4:16</span> Parejoja locue yan este sija y manmatanme
gui jilo acho; anae majungog y finijo, enseguidas maresibe todo ni y
minagofñija;

<span id="an_4:17">4:17</span> Lao taya jaleñija, ya ti jadura apmam; sa
anae cajulo y triniste, pat y pinetsigue pot y finijo, enseguidas
maninefende.

<span id="an_4:18">4:18</span> Ya este yuje sija y manmatanme gui entalo
tituca sija; y jumungog y finijo;

<span id="an_4:19">4:19</span> Lao y inadajen este y tano, yan y
dinaguen y güinaja sija, yan y minalago ni guaja gui palo güinaja sija,
manjalom ya machiguet y finijo ya jumuyong ti manogcha.

<span id="an_4:20">4:20</span> Ya este yuje sija y manmatanme gui mauleg
na tano; y jumungog y finijo ya maresibe, ya manmanogcha, ya uno treinta
y otro sesenta, y otro siento.

<span id="an_4:21">4:21</span> ¶ Ylegña nu sija locue: Esta machule y
candet para umapolo gui papa medida, pat gui papa cama? Ya ti para
umapolo gui jilo lamasa?

<span id="an_4:22">4:22</span> Sa taya na manaatog, ti umafatanñaejon;
ni gae gui secreto ya ti umababa.

<span id="an_4:23">4:23</span> Yaguin guaja gaetalanga para ufanjungog,
güiya uecungog.

<span id="an_4:24">4:24</span> Ylegña nu sija locue: Adaje jafa y
jiningogmiyo. Y medida anae inmediye sija, ayoja nae infanmamidiye
jamyo; ya infanmanae jamyo mas.

<span id="an_4:25">4:25</span> Sa y guaja, umanae: ya y taya, esta y
güinajaña, unajanao.

<span id="an_4:26">4:26</span> ¶ Ya ilegña: Taegüine y raenon Yuus,
yaguin un taotao manyute semiya gui jalom oda;

<span id="an_4:27">4:27</span> Ya maego, ya cajulo gui puenge yan jaane,
ya semiya mapta ya doco, ti jatungo jafataemano.

<span id="an_4:28">4:28</span> Sa y tano güiyaja manogcha, finena jagon,
enseguidas y espiga, despues y grano bula gui espiga.

<span id="an_4:29">4:29</span> Ya yaguin y tinegcha dumangculo,
enseguidas mapolo y sese para mangoco, sa mato y cosecha.

<span id="an_4:30">4:30</span> ¶ Ya ilegña: Jafajit nae tanaparejo y
raenon Yuus? pat jafa na acomparasion nae taacompara?

<span id="an_4:31">4:31</span> Parejo yan un granon mostasa, ni y anae
matanme gui tano, achogja güiya mas diquique gui entalo todo y semiya
sija ni y guaja gui jilo y tano.

<span id="an_4:32">4:32</span> Lao anae matanme, doco, ya güiya mas
dangculo qui todo na golae, ya manramas ni mandangculo na ramasña; ya
pot este y pajaron y aire siña mañaga gui papa y nijongña.

<span id="an_4:33">4:33</span> ¶ Yan megae sija na acomparasion parejo
yan este sija, jasangane sija finijo, jaftaemano y siña jajungog.

<span id="an_4:34">4:34</span> Ya sin acomparasion ti jasangane sija;
lao y disipoluña sija anae mañisijaja janaclaruye todo.

<span id="an_4:35">4:35</span> Ya ilegña nu sija güijija na jaane, anae
esta pupuenge: Nije tafanmalofan gui otro banda.

<span id="an_4:36">4:36</span> Ya jadingo y linajyan taotao, ya macone
güe mañija, anae gaegue güe sui jalom batco. Ya guaja locue palo
diquique na batco mañisija.

<span id="an_4:37">4:37</span> Ya cajulo un dangculon pagyon manglo, ya
jinatme ni napo sija y jalom batco, ya ninabula.

<span id="an_4:38">4:38</span> Ya güiya gaegue gui popa na mamaego gui
jilo alunan; ya mayajo, ya ilegñija nu güiya: Maestro, taya unadadaje na
infanmatae?

<span id="an_4:39">4:39</span> Ya cajulo güe, ya jalalatde y manglo, ya
ilegña ni tase: Pacaca famatquilo. Ya bumasta y manglo, ya guaja
dangculo na catma.

<span id="an_4:40">4:40</span> Ya ilegña nu sija: Jafa jamyo na
gosmanmaañao? Taye jinengguenmiyo trabia?

<span id="an_4:41">4:41</span> Ya mangosmanmaañao, ya ilegñija entre
sija: Jaye este, na asta y manglo yan y tase maosgue güe?

<span id="an_5:1">5:1</span> YA manmato gui otro bandan tase gui tano y
taotao Gadara sija.

<span id="an_5:2">5:2</span> Ya anae jumuyong güe gui batco, enseguidas
umasoda yan un taotao gui naftan sija ni guaja un áplacha na espiritu.

<span id="an_5:3">5:3</span> Ya guaja sagaña gui jalom naftan sija, ya
taya siña gumode güe nu y cadenaja:

<span id="an_5:4">5:4</span> Sa megae na biaje nae magode nu y tale sija
yan cadena sija, lao y cadena sija esta manmayamag pot guiya; ya y tale
sija manmagtos, ya taya siña munamanso güe.

<span id="an_5:5">5:5</span> Ya siempre yan puenge yan jaane, jumajanao
ya umaagang gui entalo naftan sija, yan gui jalomtano sija, ya
janalalamen güe ni acho sija.

<span id="an_5:6">5:6</span> Ya anae jalie si Jesus gui chago, malago,
ya jaadora güe.

<span id="an_5:7">5:7</span> Ya umagang gosdangculo na inagang, ilegña:
Para jafayo ni jago, Jesus, Lajin y Gueftaquilo na Yuus? Jufanjula nu
jago pot si Yuus na chamoyo munachachatsaga.

<span id="an_5:8">5:8</span> Sa ilegña nu güiya: Juyong güine na taotao,
áplacha na espiritu.

<span id="an_5:9">5:9</span> Ya jafaesen: Jaye naanmo? Ya inepe, ilegña:
Linajyan naanjo: sa manmegaejam.

<span id="an_5:10">5:10</span> Ya jatayuyut megae, para chaña yiniyite
juyong güije na tano.

<span id="an_5:11">5:11</span> Ya gaegue güije, jijot gui jalomtano
sija, un dangculo na manadan babue na mañochocho.

<span id="an_5:12">5:12</span> Ya matayuyut güe ni ayo todo sija na
anite, ilegñija: Tagojam para y babue sija para infanjalom guiya sija.

<span id="an_5:13">5:13</span> Ya manpinetmite as Jesus. Ya manjuyong
ayo sija y manáplacha na espiritu, ya manjalom gui babue sija; ya y
manada manmalago papa gui un didog na lugat asta y jalom tase, ya guaja
sija dos mit; ya manmatmos gui tase.

<span id="an_5:14">5:14</span> Ya y munafañochocho y babue sija
manmalago ya manmañangane gui siuda yan y fangualuan sija. Ya manjanao
sija para ujalie jafa ayo y guinin mafatinas.

<span id="an_5:15">5:15</span> Ya manmato gui as Jesus, ya malie y
guinin ninachatsaga ni anite, matatachong, ya minagagago, ya jatungo ayo
y guaja ni linajyan; ya manmaañao.

<span id="an_5:16">5:16</span> Ya mansinagane ni ayo sija y lumie; jafa
taemano matoña ayo y guinin guaja anite, yan y babue sija.

<span id="an_5:17">5:17</span> Ya matutujon matayuyut güe na ujanao gui
tanoñija.

<span id="an_5:18">5:18</span> Ya anae jumalom güe gui batco, tinayuyut
güe ni ayo y guinin guaja anite, para ujasija.

<span id="an_5:19">5:19</span> Ya si Jesus ti pinetmite, lao ilegña un
güiya: Janao falag iyajamyo gui amigumo sija; ya unsangane sija na
dangculon güinaja y Señot finatinasña nu jago, yan guaja minaaseña nu
jago.

<span id="an_5:20">5:20</span> Ya maposgüe ya jatutujon sumanganñaejon
guiya Decapolis na dangculon güinaja y finatinas Jesus nu güiya: ya todo
ninafanmanman.

<span id="an_5:21">5:21</span> Ya anae malofan otro biaje si Jesus gui
un batco para y otro banda, mandaña guiya güiya un dangculo na linajyan
taotao; ya gaegue güe gui oriyan tase.

<span id="an_5:22">5:22</span> Ya mato uno gui prinsipe sija gui
sinagoga, y naanña si Jairo; ya anae linie güe, podong gui adengña;

<span id="an_5:23">5:23</span> Ya tinayuyut güe megae, ilegña: Y jagajo
cumequematae. Nije ya unpolo y canaemo gui jiloña, para ujomlo, yan
ulâlâ.

<span id="an_5:24">5:24</span> Ya jumanao yan Jesus, ya megae na taotao
sija madalalag güe, ya machiguet güe.

<span id="an_5:25">5:25</span> Ya un palaoan na numanajuyong jâgâ esta
dose años.

<span id="an_5:26">5:26</span> Ya japadese megae medico, ya jagasta todo
y güinajaña, ya taya jaaprobecha; lao lumala adid,

<span id="an_5:27">5:27</span> Ya anae jajungog ayosija na cumuentos si
Jesus, jumalom gui entalo y taotao sija gui sumantate, ya japacha y
magaguña.

<span id="an_5:28">5:28</span> Sa ilegña: Yaguin jupacha y magaguñaja,
uguajayo jinemlo.

<span id="an_5:29">5:29</span> Ya enseguidas y menegae y jâgâña umanglo,
ya jasiente y tataotaoña na esta jomlo ni ayo na chetnot.

<span id="an_5:30">5:30</span> Ya si Jesus enseguidas jatungo guiya
güiyaja, na ninasiña jumuyong guiya güiya, jabira güe guato gui linajyan
taotao, ya ilegña: Jaye pumacha y magagujo?

<span id="an_5:31">5:31</span> Ya y disipuluña sija ilegñija nu güiya:
Unlie y linayan taotao na machichiguetjao, ya ilegmo: Jaye pumachayo?

<span id="an_5:32">5:32</span> Ya güiya manatan gui oriya para ulie y
fumatinas este.

<span id="an_5:33">5:33</span> Lao ayo nae y palaoan maañao ya
manlaloalao, jatungo na iyagüiya nae mafatinas, mato ya podong gui
menaña, ya jasangane todo ni magajet.

<span id="an_5:34">5:34</span> Ya güiya ilegña: Jagajo, y jinengguemo
unninajomlo; janao yan minagof, ya unjomio ni chetnotmo.

<span id="an_5:35">5:35</span> ¶ Y tiempo nae cumuecuentos güe, manmato
guine y guima y prinsipen sinagoga ya ilegñija: Y jagamo matae: para
jafa di unnachachatsaga mas y Maestro?

<span id="an_5:36">5:36</span> Lao si Jesus, anae jajungog este na
sinangan, ilegña ni prinsipen sinagoga: Chamo maaañao; jonggueja.

<span id="an_5:37">5:37</span> Ya ti japetmite ni uno na událalag güe,
solo si Pedro, yan si Santiago, yan si Juan, chelun Santiago.

<span id="an_5:38">5:38</span> Ya mato gui guima y prinsipen y sinagoga,
ya jalie y atboroto yan y manatanges yan y manugung.

<span id="an_5:39">5:39</span> Ya anae jumalom, ilegña nu sija: Jafa na
manatborotao jamyo, yan manatanges jamyo? Y patgon na palaoan ti matae,
na mamaego.

<span id="an_5:40">5:40</span> Ya mamofea güe. Lao güiya janafanjuyong
todo, ya jacone y tata yan y nanan y patgon na palaoan, yan y
mangachochongña, ya manjalom anae gaegue y patgon na palaoan.

<span id="an_5:41">5:41</span> Ya jamantiene y canae y patgon palaoan,
ya ilegña: Talitha cumi; cumequeilegña: Patgon palaoan, jago
jucuentutuse, cajulo.

<span id="an_5:42">5:42</span> Ya enseguidas ayo na patgon palaoan
cajulo, ya mamocat; sa sacaña y dose años. Ya enseguidas ninafanmanman
ni gosdangculo na namanman.

<span id="an_5:43">5:43</span> Lao güiya jagosencatga sija na taya
ujanatungo: ya manago na umanachocho y patgon palaoan.

<span id="an_6:1">6:1</span> YA anae jumanao güije mato gui tanoña; ya y
disipuluña sija madalalag güe.

<span id="an_6:2">6:2</span> Ya anae mato y sábado na jaane, jatutujon
mamanagüe gui sinagoga; ya megae ni jumungog güe ninafanmanman, ya
ilegñija: Mano nae guaja este taotao este sija na güinaja? Yan jafa este
na tiningo y esta manae güe? ya jaftaemano este sija na ninámanman ni
mafatinas ni canaeña?

<span id="an_6:3">6:3</span> Ada ti este y catpintero, lajin Maria,
chelun Santiago, yan si Joses, yan si Juda, yan si Simon? Ada ti
manjijita yan y mañeluña famalaoan güine? Ya maninefefende nu güiya.

<span id="an_6:4">6:4</span> Lao si Jesus ilegña nu sija: Taya profeta
sin onraña lao y tanoñaja, yan entre y parientesña sija, ya y guimaña.

<span id="an_6:5">6:5</span> Ya ti siña jafatinas güije jafa na
námanman, na japolo y canaeña gui jilo palo manmalango sija, ya
janajomlo.

<span id="an_6:6">6:6</span> Ya güiya ninámanman ni ti
manmanjongguenñija; ya malilicue gui y sengsong sija mananagüe.

<span id="an_6:7">6:7</span> ¶ Ya jaagang y dose sija, y jatutujon
tumago dos en dos, ya janae ninasiñañija gui jilo manáplacha na espiritu
sija;

<span id="an_6:8">6:8</span> Ya jatago sija na chañija fanmañuñule ni
jafa para y chalan, na un bastoñija; ni costat, ni pan, ni salape gui
betsanñija;

<span id="an_6:9">6:9</span> Lao ufanchenancleta; ya munga manminagago
dos na magago.

<span id="an_6:10">6:10</span> Ya ilegña nu sija: Manoja na guma nae
manjalom jamyo; fañaga güije, asta gui manjanao jamyo güije na lugat.

<span id="an_6:11">6:11</span> Ya todo ayo sija y ti rumesibe jamyo, ni
ti maninecungog jamyo, fanjanao güije, sacude y petbos ni gaegue gui
papa adengmiyo para testimonio contra sija. Magajet jusangane jamyo, na
mas sungunon na castigon Sodoma, yan Gomora gui jaanin y sentensia, qui
ayo na sidua.

<span id="an_6:12">6:12</span> Ya manmapos jasetmon na y taotao sija
ufanmañotsot.

<span id="an_6:13">6:13</span> Ya jayute juyong megae na anite sija, ya
japapalae laña megae na manmalango sija, ya janafanjomlo.

<span id="an_6:14">6:14</span> ¶ Ya jajungog y ray Herodes y faman Jesus
(sa afamao y naanña), ya ilegña: Si Juan Bautista cajulo guine y
manmatae sija; ya pot este mangaeninasiña na chocho, esta fumatinas nu
güiya.

<span id="an_6:15">6:15</span> Palo ilegñija: Si Elias. Y palo ilegñija:
Profeta güe, pat uno gui profeta sija.

<span id="an_6:16">6:16</span> Ya anae jajungog si Herodes, ilegña: Este
si Juan ni guine judegüeya: güiya cajulo guine y manmatae sija.

<span id="an_6:17">6:17</span> Sa güiyaja si Herodes manago na
umamantiene si Juan, ya umapreso gui catset pot si Herodias, asaguan y
cheluña as Felipe, sa jacone para asaguaña.

<span id="an_6:18">6:18</span> Sa si Juan ilegña as Herodes: Ti cabales
na uncone y asaguan y chelumo.

<span id="an_6:19">6:19</span> Ya pot este si Herodias uninaguaguat
contra güiya, ya jadesesao na upuno, lao ti janasiña.

<span id="an_6:20">6:20</span> Sa si Herodes maañao as Juan, jatungo na
tunas yan Santos na taotao ya jaguefadaje. Ya anae jajungog,
gosbumuebuente gui corasonña; ya jaecungogjao ni minagofña.

<span id="an_6:21">6:21</span> Ya anae mato un jaane na si Herodes
gumupot ni mafañaguña, ya mamatinas sena para y prinsipeña sija yan y
capitan sija, yan y manmagas sija guiya Galilea;

<span id="an_6:22">6:22</span> Ya jumalom y jagan Herodias, ya bumaela,
ya janamagof si Herodes, yan ayo sija y mangachochongña gui lamasa; ya y
ray ilegña ni patgon na palaoan: Gagaoyo ni malagomo, ya junaejao.

<span id="an_6:23">6:23</span> Ya manjula: Todo y ungagaoyo, junae asta
lamita gui raenoco.

<span id="an_6:24">6:24</span> Ya mapos güe, ya ilegña as nanaña: Jafa
jugagao? Si nanaña ilegña: Y ilun Juan Bautista.

<span id="an_6:25">6:25</span> Ayo nae jumalom enseguidas gui ray ya
jagagao, ilegña: Malagoyo pago na unnaeyo gui un plato ni ilun Juan
Bautista.

<span id="an_6:26">6:26</span> Ya y ray ninagostriste; lao pot y
juramentoña, yan ayo sija y mangachongña gui lamasa, ti malago japune.

<span id="an_6:27">6:27</span> Ya enseguidas y ray manago uno gui
guatdia, jatago na ujanao ya uchinilie ni iluña. Ya mapos, ya jadegüeya
gui jalom catset.

<span id="an_6:28">6:28</span> Ya machule guato y iluña gui un plato, ya
manae y patgon palaoan, ya y patgon palaoan janae y nanaña.

<span id="an_6:29">6:29</span> Ya anae majungog ni disipuluña sija,
manmato, ya machule y tataotaoña, ya mapolo gui un naftan.

<span id="an_6:30">6:30</span> ¶ Ya y apostoles mandaña gui as Jesus, ya
masangane güe todo ni chechoñija, yan y finanagüenñija.

<span id="an_6:31">6:31</span> Ya güiya ilegña su sija: Maela jamyo
apatte gui un lugat desierto, ya infandescansa didide; sa megae sija
manjajanao, yan manmafato, ya manaelugat mañocho.

<span id="an_6:32">6:32</span> Ya manmapos gui un batco gui un lugat
desierto apatte.

<span id="an_6:33">6:33</span> Ya y lumie sija na manjanao megae, ya
matungo güe; ya manmalalago para ayo megae manmamomocat gui siuda sija,
ya manmato antes qui sija, ya mandaña guiya güiya.

<span id="an_6:34">6:34</span> Ya anae jumuyong si Jesus jalie y
linajyan taotao ya ninamaase nu sija, sa manparejoja yan y quinilo sija
ni taya pastotñija; ya jatutujon fumanagüe megae na güinaja.

<span id="an_6:35">6:35</span> Ya anae estaba pupuenge, y disipuluña
sija manmato guiya güiya, ilegñija: Y lugat desierto este, ya esta
pupuenge.

<span id="an_6:36">6:36</span> Najanao sija para ufanmalag y campo yan y
sengsong sija gui oriya, ya ujafanmamajan pan para sija.

<span id="an_6:37">6:37</span> Lao manope, ilegña nu sija: Nae sija
mañija. Ya sija ilegñija nu güiya: Infanjanao ya infanmamajan pan pot
dosientos na denario, para innae sija nañija?

<span id="an_6:38">6:38</span> Ya güiya ilegña nu sija: Cuanto na pan
guaja jamyo? Janao, ya inlie. Ya anae jatungo sija, ilegñija: Sinco, yan
dos na güijan.

<span id="an_6:39">6:39</span> Ya jatago, sija na ujanafanmatachong
todos pot mangachong gui jilo y manbetde na chaguan.

<span id="an_6:40">6:40</span> Ya manmatachong pot mangachong, siento
yan siento, yan sincuenta yan sincuenta.

<span id="an_6:41">6:41</span> Ya jachule y sinco na pan yan y dos na
güijan, ya manatan julo gui langet, ya jabendise, ya jaipe y pan sija;
ya janae y disipuluña sija para ujaplanta gui sanmenañija; ya y dos na
güiyan manmapatte todos.

<span id="an_6:42">6:42</span> Ya mañocho todos, ya manjaspog.

<span id="an_6:43">6:43</span> Ya jajatsa y pedaso sija dose na canastra
manbula; yan pedaso y güijan sija locue.

<span id="an_6:44">6:44</span> Ya ayo sija y mañocho ni pan, sinco mit
na lalaje sija.

<span id="an_6:45">6:45</span> ¶ Ya enseguidas jaapura y disipuluña sija
na ufangajulo gui batco, ya ufanjanao gui menaña gui otro banda guiya
Betsaida, mientras janajanao y linajyan taotao.

<span id="an_6:46">6:46</span> Ya despues, anae munjayan janajanao sija,
mapos malag y egso para ufanaetae.

<span id="an_6:47">6:47</span> Ya anae esta pupuenge, y batco estaba gui
talo gui tase, ya güiyaja namaesa gui tano.

<span id="an_6:48">6:48</span> Ya jalie sija na manmachochocho mapot
manmamómogsae, sa y manglo contrario para sija; ya jijot gui mina cuatro
na guatdia gui puenge, mato güe guiya sija, mamómocat gui jilo tase; ya
malago na ufalofan gui oriyañija.

<span id="an_6:49">6:49</span> Ya anae malie nu sija, na mamómocat gui
jilo tase, jinasoñija na pantasma, ya managang;

<span id="an_6:50">6:50</span> Sa todos lumie güe, ya ninafañatsaga. Lao
enseguidas jacuentuse sija, ya ilegña nu sija: Angoco jamyo, guajoyo;
chamiyo fanmaaañao.

<span id="an_6:51">6:51</span> Ya cajulo guiya sija gui batco, ya y
manglo mapos: ya sija ninafangosmanman;

<span id="an_6:52">6:52</span> Sa sija ti jatungo y milagron y pan sija;
sa y corasonñija estaba mangosmajetog.

<span id="an_6:53">6:53</span> ¶ Ya anae manmalofan para y otro banda,
manmato gui tano Genesaret, ya manmalag y puetto.

<span id="an_6:54">6:54</span> Ya anae manjuyong sija gui batco,
enseguidas matungo güe.

<span id="an_6:55">6:55</span> Ya manmalago gui oriyan todo ayo na tano,
ya matutujon mañule gui todo y patte, manmalango sija gui cama, mano nae
majungog na estaba güije.

<span id="an_6:56">6:56</span> Ya manuja nae jumalom, songsong, pat
suida, pat fangualuan, mapolo papa y malango sija gui chalan, y
matayuyut güe na upacha y canton y magaguña, ya todo ayo sija y japacha,
manjomlo.

<span id="an_7:1">7:1</span> YA mandaña guiya güiya y Fariseo sija, yan
palo gui escriba sija ni manmato guine Jerusalem,

<span id="an_7:2">7:2</span> Ya malie palo gui disipuluña na mañochocho
pan yan áplacha na canae, ni comequeilegña na pot ti jafagase.

<span id="an_7:3">7:3</span> Sa y Fariseo sija, yan toda y Judio sija,
jaadadaje y tradision manamco sija, yaguin megae nae ti jafagase y
canaeñija, ti ufañocho.

<span id="an_7:4">7:4</span> Ya anae manmato guine y metcado, yaguin ti
jafagase sija, ti ufañocho; yan megae sija na güinaja rinesibeñija para
ujaadaje, parejoja yan mafagase y copa sija, yan y jara sija, yan y
bason coble sija.

<span id="an_7:5">7:5</span> Ya mafaesen ni Fariseo sija yan y escriba
sija: Jafa y disipulumo sija na ti manmamómocat taemano y tradision
manamco sija; mañochochoja pan yan aplacha y canaeñija?

<span id="an_7:6">7:6</span> Ya ilegña nu sija: Hipocrita jamyo; mauleg
sinanganña si Isaias, ni y esta matugue: Este sija na taotao y
labiosñija nae maonrayo, lao y corasonñija chago guiya guajo.

<span id="an_7:7">7:7</span> Lao taebale jaadorayo, manmamananagüe ni
finanagüe ni tinago taotao sija.

<span id="an_7:8">7:8</span> Sa inpelo jamyo y tinago Yuus, ya
mantietiene fitme y tradision taotao sija: (ni y mafagase y jara sija,
yan y copa sija, yan infatinas megae sija na güinaja parejo yan este.)

<span id="an_7:9">7:9</span> Ya ilegña nu sija: Magajet jamyo yumute y
tinago Yuus para inadaje y tradisionmiyo.

<span id="an_7:10">7:10</span> Sa si Moises ilegña: Onra si tatamo yan
si nanamo; ya y mumatdise y tata pat y nana, seguro na umatae.

<span id="an_7:11">7:11</span> Lao jamyo ilegmiyo: Yaguin y taotao
ilegña ni tataña pat nanaña: Y Cotban (cumequeilegña y ninae) na jago
umaprobecha pot guajo, güiya sumaga libre.

<span id="an_7:12">7:12</span> Ya inpelo güe na ufatinas taya para si
tataña pat si nanaña;

<span id="an_7:13">7:13</span> Inrechasa y sinangan Yuus ni ninaenmiyo
na tradision; yan megae sija na güinaja finatinasmiyo parejo yan este.

<span id="an_7:14">7:14</span> ¶ Ya jaagang talo guiya güiya todo y
linajyan taotao ya ilegña: Ecungog jamyo todos, ya intingo.

<span id="an_7:15">7:15</span> Taya gui sumanjiyong gui taotao ni y
janajalom, siña numataelaye, lao y janajujuyong gui jinalomña, ayo sija
munatataelaye y taotao

<span id="an_7:16">7:16</span> (Yaguin guaja gaetalanga para ufanjungog,
uecungog)

<span id="an_7:17">7:17</span> Ya anae jumalom gui guima, jadingo y
linajyan taotao, y disipuluña sija mafaesen güe ni acomparasion.

<span id="an_7:18">7:18</span> Ya ilegña nu sija: Taegüenaja jamyo locue
manaetiningo? Ti intingo na todo y guine jiyong ni jumajalom y taotao ti
siña ninataelaye?

<span id="an_7:19">7:19</span> Sa ti jumajalom gui corasonña na y
tiyanña ya malolofan gui secreto; taegüenao janagasgas todo y nengcano.

<span id="an_7:20">7:20</span> Yan ilegña: Y jumujuyong gui taotao, ayo
munatataelaye y taotao.

<span id="an_7:21">7:21</span> Sa y gui jinalomña gui corason y taotao
sija nae, manjujuyong y manaelaye na jinaso sija, y manadulterio, y
manábale yan y manpegno,

<span id="an_7:22">7:22</span> Y mañaque sija, y manlatga, y manaelaye,
y dinague, y inábale, y taelaye na atadog, y chinatfino contra si Yuus,
y sobetbio, y bababa:

<span id="an_7:23">7:23</span> Todo este sija na tinaelaye, manguine
jalom ya janatataelaye y taotao.

<span id="an_7:24">7:24</span> ¶ Ya cajulo güije, mapos para y oriyan
Tiro yan Sidon; ya jumalom gui guima, malagoña na taya utiningo; lao ti
siña unatog.

<span id="an_7:25">7:25</span> Sa jajungog masasangan güe un palaoan na
y diquique na jagaña, guaja un áplacha na espiritu, mato ya jatomba güe
gui adengña:

<span id="an_7:26">7:26</span> Ya y palaoan Griega, gui tano Sirofenisa,
y tinayuyut güe na uyute juyong gui jagaña y anite.

<span id="an_7:27">7:27</span> Lao ilegña nu guiya: Polo finena ya
ufanjaspog y famaguon sija; sa ti mauleg machule y pan y famaguon, ya
ufanmayotte y galago sija.

<span id="an_7:28">7:28</span> Ya manope y palaoan, ilegña: Junggan,
Señot; lao y galago sija, gui papa lamasa, jacacanoja y andesmoronan y
famaguon sija.

<span id="an_7:29">7:29</span> Ayo nae ilegña ni palaoan: Pot este na
sinangan, janao y anite jumanao gui jagamo.

<span id="an_7:30">7:30</span> Ya anae jumanao para iyasija, jasoda na y
jagaña umaason gui jilo cama, ya y anite esta jumanao.

<span id="an_7:31">7:31</span> ¶ Ya tumalo jumanao gui oriyan Tiro yan
malofan guiya Sidon, ya mato gui tasen Galilea; ya malofan gui entalo y
oriyan Decapolis.

<span id="an_7:32">7:32</span> Ya maconie güe un tanga ya udo, ya
matayuyut güe na upolo y canaeña gui jiloña.

<span id="an_7:33">7:33</span> Ya janasajnge güe gui linajyan taotao, ya
japolo y calolotña gui talangan y tanga, ya tumola ya japacha y jilaña;

<span id="an_7:34">7:34</span> Ya jaatan julo y langet sumospiros, ya
ilegña: Efatha, cumequeilegña, mababa!

<span id="an_7:35">7:35</span> Ya mababa y talangaña; ya mapula y
gumogode y jilaña, ya cumuentos mauleg.

<span id="an_7:36">7:36</span> Ya jaencatga sija, na chañija
sumangangane ni jaye; lao mientras mas jaencatga, mas manamamto;

<span id="an_7:37">7:37</span> Ya ninafangosmanman, ilegñija: Mauleg
finatinasña todo: janafanmanjungog y mananga, ya y manudo
janafanguentos.

<span id="an_8:1">8:1</span> AYO sija na jaane, anae guaja talo un
dangculon linajyan taotao ya taya jafa nañija, *si Jesus* jaagang y
disipuluña sija, ya ilegña nu sija:

<span id="an_8:2">8:2</span> Maase yo ni linajyan taotao sa esta tres
jaane na manjame; ya taya jafa nañija.

<span id="an_8:3">8:3</span> Yaguin junafanjanao sin mañocho para
iyasija, ufanlalango gui chalan; sa palo guiya sija manmato guine y
chago.

<span id="an_8:4">8:4</span> Ya y disipuluña sija, maope güe: Guine mano
nae siña manafanjaspog este taotao sija pan, güine gui desierto?

<span id="an_8:5">8:5</span> Guiya jafaesen sija: Cuanto na pan guaja
jamyo? Ylegñija, siete.

<span id="an_8:6">8:6</span> Ayo nae jatago y linajyan taotao na
ufanason gui jilo oda; ya jachule y siete na pan, ya janae Yuus maase ya
jaipe, ya janae y disipuluña sija para ujaplanta gui menanñija; ya sija
japlanta gui menan y linajyan taotao.

<span id="an_8:7">8:7</span> Yan guaja locue palo mandiquique na güijan
sija; ya anae jabendise, jatago na ujaplanta locue gui menanñija.

<span id="an_8:8">8:8</span> Pues mañocho, ya manjaspog; ya majatsa y
pidaso sija ni sebbla, siete canastra.

<span id="an_8:9">8:9</span> Ya y mañocho sija, buente cuatro mit; ya
jadespide.

<span id="an_8:10">8:10</span> Ya enseguidas jumalom gui batco yan y
disipuluña sija, ya manmato gui oriyan Dalmanuta.

<span id="an_8:11">8:11</span> ¶ Ya manmato y Fariseo sija, ya matutujon
manafaesen yan güiya, manmanaliligao guiya güiya un señat guine y
langet, matietienta güe.

<span id="an_8:12">8:12</span> Ya sumospiros gostadong gui espirituña,
ya ilegña: Jafa na mangagagao señat este na generasion? Magajet
jusangane jamyo, na ti umanae señat este na generasion.

<span id="an_8:13">8:13</span> Ya jadingo sija, ya jumalom talo gui
batco, ya mapos para y otro banda.

<span id="an_8:14">8:14</span> ¶ Ya manmalefa ti manmañule pan, ya taya
na unoja na pan gui batco.

<span id="an_8:15">8:15</span> Ya jaencatga sija, ilegña: Atan, adaje
jamyo ni lebaduran y Fariseo sija, yan y lebaduran Herodes.

<span id="an_8:16">8:16</span> Ya manafaesen gui entalo sija, ilegña:
Pot y taya panta.

<span id="an_8:17">8:17</span> Ya anae jatungo si Jesus ilegña nu sija:
Jafa manafaesen gui entalomiyo pot y taya panmiyo? Ti injaso ni ti
intingo? Majejetogja trabia y corasonmiyo?

<span id="an_8:18">8:18</span> Guaja atadogmiyo, lao ti manmanlilie
jamyo? Guaja talanganmiyo, ya ti manmanjujungogja jamyo? Ya ti
injajasoja?

<span id="an_8:19">8:19</span> Anae juipe y sinco na pan sija entalo y
sinco mit, cuanto na canastra injatsa bula ni pidaso sija ni sebbla?
Ylegñija: Dose.

<span id="an_8:20">8:20</span> Ya anae y siete na pan sija entalo y
cuatro mit, cuanto na canastra injatsa bula ni pidaso sija ni sebbla?
Ylegñija: Siete.

<span id="an_8:21">8:21</span> Güiya ilegña nu sija: Ti intingo asta
pago?

<span id="an_8:22">8:22</span> ¶ Ya mato guiya Betsaida; ya maconie güe
guato un bachet, ya matayuyut güe na upacha güe.

<span id="an_8:23">8:23</span> Ayo nae jamantiene y canae y bachet, ya
jacone asta y jiyong y siuda; ya anae jatolae y atadogña, japolo y
canaeña gui jiloña, ya jafaesen: Unlie jafa?

<span id="an_8:24">8:24</span> Ya güiya manatan ya, ilegña: Julie taotao
sija; lao julie sija calang trongconjayo na manmamómocat.

<span id="an_8:25">8:25</span> Entonses japolo ya canaeña talo gui
atadogña ya jaguefatan; ya jomlo, ya manlie claro todo.

<span id="an_8:26">8:26</span> Ya jatago para iyasija, ilegña: Chamo
jumajalom gui sengsong (ni usangane jaye gui siuda).

<span id="an_8:27">8:27</span> ¶ Ya mapos si Jesus yan y disipuluña sija
gui sensong sija y Cesarean Felipe: ya y chalan jafaesen y disipuluña
sija, ilegña nu sija: Jaye ilegñija y taotao sija nu guajo?

<span id="an_8:28">8:28</span> Ya sija masangane güe, ilegñija: Si Juan
Bautista; y palo ilegñija: Si Elias; y palo ilegñija: Uno gui profeta
sija.

<span id="an_8:29">8:29</span> Ayo nae jafaesen sija: Ya jamyo, jaye
ilegmiyo nu guajo? Inepe as Pedro ilegña: Jago si Cristo jao.

<span id="an_8:30">8:30</span> Ya jaencatga sija na chañija sumangangane
ni jaye pot güiya.

<span id="an_8:31">8:31</span> Ya jatutujon fumanagüe sija na y Lajin
taotao janesesita upadese megae, ya umarechasa ni manamco sija, yan y
prinsipen y mamale sija, yan y escriba sija, ya umapuno; ya ucajulo talo
gui mina tres na jaane.

<span id="an_8:32">8:32</span> Ya claroja nae jasangan este na sinangan.
Ayo nae si Pedro quinene güe, ya tinitujon güe rineprende.

<span id="an_8:33">8:33</span> Lao anae jabira güe, ya jaatan y
disipuluña sija, jalalatde si Pedro ilegña: Suja guiya guajo, Satanas;
sa ti unadadaje y güinaja sija ni para si Yuus, na y güinajan taotao
sija.

<span id="an_8:34">8:34</span> Ya jaagang y linajyan taotao yan y
disipuluña sija, ya ilegña nu sija; Jaye y malago tumatiye yo, upune
maesa güe, ya uchule y quiluusña ya udalalagyo.

<span id="an_8:35">8:35</span> Sa y malago sumatba y linâlâña,
ufinalingaeguan; lao y finalingaeguan ni linâlâña pot guajo, yan y
ibangelio, este usatba y linâlâña.

<span id="an_8:36">8:36</span> Sa, jafa uaprobecha y taotao, yaguin
jagana todo y tano, ya finalingaeguan ni linâlâña?

<span id="an_8:37">8:37</span> Pat jafa na apas ufannae y taotao pot y
linâlâña?

<span id="an_8:38">8:38</span> Sa y mamajlao nu guajo yan y sinaganjo,
gui sanmenan este y generasion ábale yan gaeisao, unimamajlaogüe locue
ni Lajin taotao y tiempo nae mato gui minalag y Tataña, yan y mañantos
na angjetña sija.

<span id="an_9:1">9:1</span> YA ilegña nu sija: Magajet jusangane jamyo,
na guaja palo sija ni mangaegue güine na ti ujaguaeya finatae, asta que
jalie y raenon Yuus na mato yan ninasiña.

<span id="an_9:2">9:2</span> ¶ Anae esta malofan y sais na jaane, si
Jesus jacone si Pedro, yan si Santiago, yan si Juan, janafañajnge sijaja
gui un taquilo na ogso; ya jaago güe gui menanñija.

<span id="an_9:3">9:3</span> Ya y magaguña manmañila, gosapaca calang
niebe, taya ni un fafagas gui tano siña munaapaca taegüine.

<span id="an_9:4">9:4</span> Ya manalie na mato guiya güiya si Elias yan
Moises, na manguecuentos yan si Jesus.

<span id="an_9:5">9:5</span> Ayo nae manope si Pedro, ilegña as Jesus:
Maestro mauleg utafañagajit güine, ya tafanmamatinas tres tabetnáculo;
para jago y uno, para si Moises y otro, yan para si Elias y otro.

<span id="an_9:6">9:6</span> Si ti jatungo jafa usangan, sa estaba
mangosmaañao.

<span id="an_9:7">9:7</span> Ya mato un mapagajes y manjineme sija, ya
un inagang gui mapagajes, ilegña: Este y güinaeyaco na Lajijo, jingog
güe.

<span id="an_9:8">9:8</span> Ya derepente jaatan gui oriyañija, ti
manmanlie ni jaye, na si Jesusja yan sija.

<span id="an_9:9">9:9</span> Ya anae manunog sija guine y egso,
jaencatga sija na chañija sumangangane ni jaye ni liniiñija, asta que y
Lajin taotao esta cajulo guine entalo y manmatae.

<span id="an_9:10">9:10</span> Ya sija jaadaje ayo na sinangan guiya
sijaja, manafaesen gui entaloñija: Jafa ayo y cajulo guine entalo y
manmatae cumequeilegña.

<span id="an_9:11">9:11</span> Ya mafaesen güe, ilegñija: Y escriba sija
ilegñija, si Elias nesesita ufato finenana.

<span id="an_9:12">9:12</span> Güiya manope ilegña nu sija: Si Elias
magajet nesesita ufato finenana, ya jafatinas talo todo y güinaja: Jafa
esta matugue gui Lajin taotao na upadese megae ya manataya guaelayeña?

<span id="an_9:13">9:13</span> Lao jusangane jamyo na si Elias esta mato
ya esta mafatinas guiya güiya todo y malagoñija, taegüine esta matugue
nu güiya.

<span id="an_9:14">9:14</span> ¶ Ya anae mato gui disipuluña sija, jalie
un dangculon linajyan taotao gui oriyañija, yan y escriba sija ni
manafaesen yan sija.

<span id="an_9:15">9:15</span> Ya enseguidas todo y linajyan taotao,
anae malie güe, ninafangosmanman, ya manmalago guato guiya güiya ya
masaluda güe.

<span id="an_9:16">9:16</span> Ya jafaesen sija, ilegña! Jafana
manafaesen jamyo yan sija?

<span id="an_9:17">9:17</span> Ya manope uno gui linajyan taotao,
ilegña: Maestro juconie jao mague na lajijo, na guaja un espiritun udo;

<span id="an_9:18">9:18</span> Ya manoja nae quinene güe, japedadasos;
ya bóboan, ya janachechegcheg y nifenña, ya ninayafae; ya jusangane y
disipulumo sija, na ujayute juyong, lao ti manasiña.

<span id="an_9:19">9:19</span> Manope güe, ilegña nu sija: O generasion
ni ti manjonggue! asta ngaean nae utafanjijitaja? asta ngaean nae
jususungonja jamyo? maelayofan mague.

<span id="an_9:20">9:20</span> Ya maconie guato guiya güiya; ya anae
jalie, enseguidas y espiritu manlálaolao güe; ya güiya podong gui jilo
oda gumagalileg ya bóboan.

<span id="an_9:21">9:21</span> Ya jafaesen y tataña; cuanto tiempo esta
desde qui mato este guiya güiya? Güiya ilegña: Desde qui diquique:

<span id="an_9:22">9:22</span> Ya megae na biaje nae yinite gui jalom
guafe, yan y jalom janom para upinino; lao yaguin siña jao ayudajam,
gaemaase nu jame.

<span id="an_9:23">9:23</span> Si Jesus, ilegña nu güiya: Yaguin siña
jao, todo siña para y manjonggue.

<span id="an_9:24">9:24</span> Enseguidas y tatan y patgon, jaagang yan
y lagoña, ya elegña: Jujonggue; ayuda y taejinenggueco.

<span id="an_9:25">9:25</span> Ya anae si Jesus jalie na manmalalago y
linajyan taotao, jalalatde y áplacha na espiritu, ilegña: Espiritun udo
yan tanga, guajo jao tumago, juyong guiya güiya, ya chamo jumajalom talo
guiya güiya.

<span id="an_9:26">9:26</span> Ayo nae y espiritu umagang, ya
manlalaolao güe megae, ya jumuyong; ya güiya sumaga calang matae,
enaomina megae ilegñija, na esta matae.

<span id="an_9:27">9:27</span> Lao si Jesus jamantiene canaeña, ya
jinatsa güe; ya cajulo.

<span id="an_9:28">9:28</span> Ya anae jumalom güe gui jalom guma, y
disipuluña sija mafaesen güe en secreto, ilegñija: Jafajam na ti
innasiña yumute juyong?

<span id="an_9:29">9:29</span> Ya ilegña nu sija: Este na rasan anite
sija, taya siña munajanao, na y tinayuyut.

<span id="an_9:30">9:30</span> ¶ Ya manmapos güije, manmalofan inanaco
Galilea; ya ti malago na guaja utiningo güe.

<span id="an_9:31">9:31</span> Sa jafanagüe y disipuluña sija ya ilegña
nu sija: Y Lajin taotao umaentrega gui canae taotao sija, ya umapuno;
lao yaguin este matae, ucajulo talo despues di tres na jaane.

<span id="an_9:32">9:32</span> Lao sija ti jatungo este na sinangan, ya
manmaañao na ujafaesen güe.

<span id="an_9:33">9:33</span> ¶ Ya mato guiya Capernaum; ya anae mato
gui guima, jafaesen sija: Jafa jamyo na manafaesen entalomiyoja gui
chalan?

<span id="an_9:34">9:34</span> Lao sija manmamatquiquiloja; sa guine
manafaesen gui chalan uno y otro, jaye guiya sija udangculo.

<span id="an_9:35">9:35</span> Ayo nae manmatachong, ya jaagang y dose
ya ilegña nu sija: Y malago fuminenana, uuttimon gui tododos, yan
utentagon tododos.

<span id="an_9:36">9:36</span> Ya jacone un patgon, ya japolo gui
entaloñija; ya jajogüe gui canaeña, ya ilegña nu sija:

<span id="an_9:37">9:37</span> Y rumesibe pot y naanjo uno ni manaegüine
na famaguon, jaresibe yo, ya y rumesibe yo, ti guajo jaresibe, na y
tumago yo.

<span id="an_9:38">9:38</span> Si Juan, ilegña nu güiya: Maestro, inlie
uno na manyute juyong anite sija pot y naanmo, ya inchema, sa ti
jadadalalagjit.

<span id="an_9:39">9:39</span> Ya si Jesus ilegña: Chamiyo chumochoma;
sa ni uno ni fumatinas milagro pot y naanjo, siña gusisija jasangan
taelaye guiya guajo.

<span id="an_9:40">9:40</span> Sa ayo y ti contra jita, manjijitaja.

<span id="an_9:41">9:41</span> Sa jayeja y numae jamyo un copan janom,
sa iyon Cristo jamyo, magajet jusangane jamyo, na sen ti ufalingo y
apasña.

<span id="an_9:42">9:42</span> Ya jayeja y ninaquepodong uno guine sija
gui mandiquique ni jumonggue yo; mauleg para güiya, umagode gui agagaña
un acho atutong, ya umayute gui jalom tase.

<span id="an_9:43">9:43</span> Lao yaguin y canaemo ninaquepodong jao,
utut; maulegña na unjalom gui linâlâ mangco, qui uguaja dos canaemo, ya
unjanao para sasalaguan, y guafe ni ti siña mapuno.

<span id="an_9:44">9:44</span> (Anae y iloñija ti ufanmatae; ya y guafe
taejinecog nae umapuno.)

<span id="an_9:45">9:45</span> Ya yaguin y adengmo ninaquepodong jao,
utut: maulegña na unjalom gui linâlâ cojo, qui uguaja dos adengmo ya
unyenite para sasalaguan;

<span id="an_9:46">9:46</span> (Anae y iloñija ti ufanmatae, ya y guafe
taejinecog nae umapuno.)

<span id="an_9:47">9:47</span> Ya yaguin y atadogmo ninaquepodong jao,
lagnos; maulegña na unjalom gui raenon Yuus, yan un atadogja, qui uguaja
dos atadogmo ya unyenite para sasalaguan.

<span id="an_9:48">9:48</span> (Anae y iloñija ti ufanmatae, ya y guafe
taejinecog na umapuno.)

<span id="an_9:49">9:49</span> Sa todos ufanmaasne yan guafe; (ya todo y
inefrese ufanmaasne yan asiga).

<span id="an_9:50">9:50</span> Mauleg y asiga; lao yaguin y asiga
malingo y maasenña, jaftaemano numamaasen? Guaja asiganmiyo guiya
jamyoja; yan guaja pas gui entalomiyo.

<span id="an_10:1">10:1</span> YA cajulo güije, mato qui oriyan Judea,
gui otro bandan Jordan; ya manalo y linajyan taotao mandaña guiya güiya;
ya jatalo fumanagüe, taegüije, y costumbreña.

<span id="an_10:2">10:2</span> Ya manmato y Fariseo sija guiya güiya, ya
mafaesen güe cao tunas y laje uyute y asaguaña? matietienta güe.

<span id="an_10:3">10:3</span> Lao güiya manope, ilegña nu sija: Jafa
mantinago jamyo as Moises?

<span id="an_10:4">10:4</span> Ya sija ilegñija: Si Moises japetmite na
umatugue papet inapattan umasagua ya uyute.

<span id="an_10:5">10:5</span> Ya si Jesus manope, ilegña nu sija: Pot y
majetog corasonmiyo na mantiniguie jamyo ni este na tinago.

<span id="an_10:6">10:6</span> Lao desde tutujon y jiniyong, Laje yan
palaoan fumatinas sija *Yuus*.

<span id="an_10:7">10:7</span> Pot este na rason y laje udingo si tataña
yan si nanaña, ya udaña yan y asaguaña.

<span id="an_10:8">10:8</span> Ya y este y dos, umana unoja na catne; ya
esta ti udos mas, na unoja na catne.

<span id="an_10:9">10:9</span> Jafaja si Yuus munadaña, y taotao ti
unadesapatta.

<span id="an_10:10">10:10</span> Ya y jalom guma, y disipulo sija
mafaesen güe talo ni ayoja.

<span id="an_10:11">10:11</span> Ya ilegña nu sija: Jayeja y yumute y
asaguaña, ya umasagua yan otro, jafatinas y adulterio contra y palaoan.

<span id="an_10:12">10:12</span> Ya yaguin y palaoan yumute y asaguaña,
ya umasagua yan otro, jafatinas adulterio.

<span id="an_10:13">10:13</span> ¶ Ya machulie guato guiya güiya
diquique na famaguon para upacha: ya y disipulo sija jalalatde ayo sija.

<span id="an_10:14">10:14</span> Ya anae jalie si Jesus, sen ti
ninamagof ya ilegña nu sija: Polo y diquique na famaguon ya ufanmamaela
guiya guajo; chamiyo chumochoma; sa iyon este sija y raenon Yuus.

<span id="an_10:15">10:15</span> Magajet jusangane jamyo, na y ti
rumesibe y raenon Yuus calang un patgon, ti ujalom gui jalom ayo.

<span id="an_10:16">10:16</span> Ya jajogüe sija ya japolo y canaeña gui
jiloñija, ya jabendise sija.

<span id="an_10:17">10:17</span> ¶ Ya anae jumanao gui chalan, mato uno
malalago ya dinimuye güe gui menaña ya finaesen güe: Mauleg na Maestro,
jafa jufatinas para juereda y taejinecog na linâlâ?

<span id="an_10:18">10:18</span> Si Jesus ilegña nu güiya: Jafa na
ilegmo nu guajo mauleg? Taya mauleg, na unoja, si Yuus.

<span id="an_10:19">10:19</span> Untungo y tinago sija: Chamofamumuno;
chamo fumatinas adulterio; chamo fañañaque; chamo sumanganñaejon y ti
magajet na testimonio; chamo chumu y ti iyomo; onra si tatamo yan si
nanamo.

<span id="an_10:20">10:20</span> Güiya manope ilegña: Maestro, todo este
juadadaje desde nae patgonyo.

<span id="an_10:21">10:21</span> Ayo nae matan güe as Jesus, güinaeya
güe, ya ilegña nu güiya: Fatta jao uno: Janao ya ufajan todo y
güinajamo, ya unnae y mamobble sija, ya uguaja güinajamo gui langet: ya
maela, ya undalalag yo.

<span id="an_10:22">10:22</span> Lao güiya ninamatolaeca y mataña ni
este na sinangan ya mapos ninatriste; sa guaja megae güinajaña.

<span id="an_10:23">10:23</span> Ayo nae si Jesus manatan gui oriya, ya
ilegña ni disipuluña sija: Na minapot manjalom gui raenon Yuus ayo sija
y mangaegüinaja!

<span id="an_10:24">10:24</span> Ya y disipulo sija ninafanmanman ni
sinanganña: Lao si Jesus manope ilegña talo: Famaguon, na minapot
manjalom, gui raenon Yuus y umangongoco sija gui güinaja!

<span id="an_10:25">10:25</span> Mas guse malofan un cameyo gui matan un
jaguja, qui y gaegüinaja ujalom gui raenon Yuus.

<span id="an_10:26">10:26</span> Ya sija ninagos fanmanmanman, ya
ilegñija nu güiya: Ayo nae, jaye siña satbo?

<span id="an_10:27">10:27</span> Ayo nae si Jesus jaatan sija, ya
ilegña: Para y taotao sija, este ti siña, lao para si Yuus ti taegüine;
sa para si Yuus todo ninasiña.

<span id="an_10:28">10:28</span> Ayonae si Pedro jatutujon ilegña nu
güiya: Estagüejamja na indingo todo, ya indadalalagjao.

<span id="an_10:29">10:29</span> Inepe as Jesus ilegña. Magajet
jusanganejao: Taya ni un taotao ni y dumingo gumaña, pat mañeluña
lalaje, pat mañeluña famalaoan, pat nanaña, pat tataña, pat famaguonña,
pat fangualuaña, pot guajo, yan y ibangelio;

<span id="an_10:30">10:30</span> Na ti uresibe pagoja sienbiaje: guma
sija, yan mañeluña lalaje, yan mañeluña famalaoan, yan nanaña, yan
famaguonña, yan fangualuan sija, yan umapetsigue; ya y mámamaela na
siglo, taejinecog na linâlâ.

<span id="an_10:31">10:31</span> Lao megae na manfinenana, ufanuttimo,
ya y manuttimo, ufanfinenana.

<span id="an_10:32">10:32</span> ¶ Ya anae mangaegue gui chalan,
mangajulo guiya Jerusalem; ya si Jesus malag y menañija; ya
ninafanmanman: ya y dumadalalag mangosmaañao. Ya jacone talo y dose, ya
jatutujon sumangane sija jafa ususede güe.

<span id="an_10:33">10:33</span> *Ylegña:* Estagüejit na mangajulo guiya
Jerusalem, ya y Lajin taotao umaentrega gui magas mamale, yan y escriba
sija, ya umasentensia para umapuno, ya umaentrega gui Gentiles.

<span id="an_10:34">10:34</span> Ya umamofea, yan umatolae, yan
umasaulag, yan umapuno; ya y despues di tres na jaane ucajulo talo.

<span id="an_10:35">10:35</span> ¶ Ya si Santiago yan si Juan, lalajin
Sebedeo, manmato jijot guiya güiya ya ilegñija nu güiya: Maestro,
manmalagojam na unfatinas guiyajame jafa y malagomame.

<span id="an_10:36">10:36</span> Ya ilegña nu sija: Jafa malagonmiyo na
jufatinas guiya jamyo?

<span id="an_10:37">10:37</span> Ilegñija nu güiya: Nafanmatachongjam, y
uno gui agapamo, ya y otro gui acagüemo, gui minalagmo.

<span id="an_10:38">10:38</span> Si Jesus ilegña nu sija: Ti intingo
jafa ingagagao. Siña jamyo manguimen gui copa anae gumiguimenyo? yan
infanmatagpange ni y matagpangeco?

<span id="an_10:39">10:39</span> Ya ilegñija nu güiya: Mansiñajam.
Ayonae ilegña si Jesus nu sija: infanguimen gui copa anae gumiguimenyo,
yan infanmatagpange ni y ma tagpangeco;

<span id="an_10:40">10:40</span> Lao y infanmatachong gui agapajo, yan y
acagüeco; ti guajo jufannae; lao para ayo sija ufanmanae y
manmapreparaye.

<span id="an_10:41">10:41</span> Ya anae majungog este ni y dies,
ninafanlalalo as Santiago yan Juan.

<span id="an_10:42">10:42</span> Lao maninagang as Jesus ya ilegña nu
sija: Intingo na ayo y manmanafanmagas gui Gentiles, jafatinas minagas
gui jiloñija; ya y manmagas, jafatinas ninasiña gui jiloñija.

<span id="an_10:43">10:43</span> Lao ti utaegüenao guiya jamyo; sa jaye
y malago dumangculo guiya jamyo; güiya ufañeñetbe.

<span id="an_10:44">10:44</span> Ya jaye guiya jamyo y malago mumagas;
utentago para todo.

<span id="an_10:45">10:45</span> Sa magajet ni y Lajin taotao ti mato
para umasetbe, lao para ufañetbe, ya para ufannae y jaaniña ni un
rescate para unafanlibre megae.

<span id="an_10:46">10:46</span> ¶ Ya manmato Jerico. Ya anae manjanao
gui Jerico, yan y disipuluña yan un dangculon linajyan taotao, si
Bartimeo lajin Timeo, na bachet, matatachong gui oriyan chalan, ya
umegagao.

<span id="an_10:47">10:47</span> Ya anae jajungog na si Jesus Nasareno,
jatutujon umagang ilegña: Jesus, Lajin David, gaease nu guajo.

<span id="an_10:48">10:48</span> Ya megae mumomye para ufamatquilo: lao
mas umagang gosagang: Jago ni y Lajin David, gaease nu guajo.

<span id="an_10:49">10:49</span> Ya si Jesus tumojgüe ya ilegña: Agang
güe. Ya maagang y bachet ilegñija nu güiya: Magofjao; cajulo sa
inaagangjao.

<span id="an_10:50">10:50</span> Ya janasuja y capaña, y cajulo, ya
malag as Jesus.

<span id="an_10:51">10:51</span> Ya si Jesus manopegüe ya ilegña: Jafa
malagomo jufatinas guiya jago? Y bachet ilegña nu güiya: Raboni,
nafanliiyo.

<span id="an_10:52">10:52</span> Si Jesus ilegña: Janao, y jinengguemo
munajomlojao. Ya enseguidas manlie, ya jadalalag *si Jesus* gui
jinanaoña.

<span id="an_11:1">11:1</span> YA anae esta manjijijot Jerusalem, yan
Betfage, yan Betania, gui egso Olibo, jatago dos gui disipuluña,

<span id="an_11:2">11:2</span> Ya ilegña nu sija: Janao fanmalag y
sengsong gui menanmiyo: ya enseguidas qui manjalom jamyo, inseda un
patgon bulico, na magogode, na taya nae matachonge; pila ya inquene
mague.

<span id="an_11:3">11:3</span> Ya yanguin jaye na taotao umalog nu
jamyo; Jafa na infatinas este? Sangane: Señot janesesita: ya enseguidas
umanajanao mague.

<span id="an_11:4">11:4</span> Ya manmapos, ya masoda nu patgon bulico
gui caye na magogode gui jiyong potta ya mapula güe.

<span id="an_11:5">11:5</span> Ya palo ni y mangaegue güije ilegñija nu
sija: Jafa na inpila enao y patgon bulico?

<span id="an_11:6">11:6</span> Ya masangane jaftaemano y mansinangane as
Jesus: ya japolo na ufanjanao.

<span id="an_11:7">11:7</span> Ya macone guato y patgon bulico gui as
Jesus, ya japolo magagoñija güi jiloña ya maudae *si Jesus.*

<span id="an_11:8">11:8</span> Ya megae jajuto magagoñija gui chalan:
yan palo y ramas jayo na manmanuutot gui fangualuan.

<span id="an_11:9">11:9</span> Ya ayo sija y manmofona gui menaña, yan y
madalalag gui tatteña, manaagang *ilegñija:* Hosana; Bendito ayo y mato
pot y naan y Señot:

<span id="an_11:10">11:10</span> Bendito y raeno na mamamaela, y raenon
y tatata as David, Hosana guiyajululu.

<span id="an_11:11">11:11</span> Ya si Jesus jumalom Jerusalem, ya
jumalom gui templo; ya anae munjayan jalie todo y güinaja, ya y
pupuenge, mapos yan y dose, manmalag Betania.

<span id="an_11:12">11:12</span> ¶ Ya y inagpaña anae manmato guinen
Betania, ñalang.

<span id="an_11:13">11:13</span> Ya anae jalie mona un trongcon igos na
gagaejagonja, malag ayo jinasoña na ufañoda jafa; lao anae mato guato,
taya sinedaña na jagonja; sa ti tiempopoña y igos trabia.

<span id="an_11:14">11:14</span> Ayonae manope ya ilegña nu güiya: Taya
ni un taotao uquinano y tinegchamo para siempre. Ya majungog ni y
disipuluña.

<span id="an_11:15">11:15</span> ¶ Ya manmato Jerusalem; ya jumalom y
templo, ya sigue di jayute juyong todo ayo sija y manmanbebende, yan y
manmamamajan gui templo, yan janafanalinquin y lamasan salape y
manmanulalaeca, yan y tachong y man manbebende paluma:

<span id="an_11:16">11:16</span> Ya taya ni uno jaconsiente na ufañule
baso gui templo.

<span id="an_11:17">11:17</span> Ya mamanagüe, ilegña nu sija: Ada ti
matugue na y guimajo umafanaan guma manaetae ni y todo nasion sija? lao
jamyo fumatinas y liyang mañañaque.

<span id="an_11:18">11:18</span> Ya majungog ni y magas mamale yan y
escriba sija, ya maaliligao jaftaemano para umapuno; sa mamaañao nu
güiya, sa janafanmamanman y linajyan taotao ni y finanagüeña.

<span id="an_11:19">11:19</span> Ya cada pupuenge, jumanao juyong gui
siuda.

<span id="an_11:20">11:20</span> Ya y egaan anae manmalolofan, malie y
trongcon igos na anglo desde y jale.

<span id="an_11:21">11:21</span> Ayonae jajaso si Pedro ya ilegña nu
güiya: Rabi, estagüe y trongcon igos ni y unmatdise na anglo todo.

<span id="an_11:22">11:22</span> Ya manope si Jesus ilegña nu sija:
Jenggue si Yuus.

<span id="an_11:23">11:23</span> Sa magajet jusangane jamyo: Jayeja y
umalog ni este y egso, janao ya unyutejao gui tase; ya ti bumuebuente
gui corasonña, lao jajonggue na umafatinas ayo y sinanganña; uguaja.

<span id="an_11:24">11:24</span> Enaomina jusangane jamyo: Na todo sija
ingagao, anae manmanaetae jamyo, jenggue na esta inresibe, ya
infanmannae.

<span id="an_11:25">11:25</span> Ya an manojgue ya mananaetaejamyo, asie
yanguin guajajao jafa contra jaye; sa y Tatanmiyo locue ni y gaegue gui
langet, uninasie ni y isaomiyo.

<span id="an_11:26">11:26</span> Lao yanguin ti manasiijamyo, y
Tatanmiyo ni y gaegue gui langet ti uninasie ni y isaomiyo.

<span id="an_11:27">11:27</span> ¶ Ya manmato talo Jerusalem, ya anae
mamomocat gui templo, manmato y magas mamale, yan y escriba, yan y
manamco sija;

<span id="an_11:28">11:28</span> Ya ilegñija nu güiya: Pot jafa na
ninasiña na unfatitinas estesija? yan jayejao numae ni este na ninasiña,
para unfatinas estesija?

<span id="an_11:29">11:29</span> Ya si Jesus ilegña nu sija: Bae
jufaesen locue jamyo un finaesen ya inepeyo, ayonae jusangane jamyo pot
jafa na ninasiña na jufatitinas este sija.

<span id="an_11:30">11:30</span> Y tinagpangen Juan, guinen y langet,
pat guinen y taotao sija? epeyo.

<span id="an_11:31">11:31</span> Ya jajajaso gui sumanjalomñija,
ilegñija: Yanguin ilegmame, Guinen y langet; ualog: Jafanae na ti
injenggue güe?

<span id="an_11:32">11:32</span> Yanguin ilegmame guinen y taotao
sija--manmaañao ni y taotao, sa pineloñija todo na magajet na profeta si
Juan.

<span id="an_11:33">11:33</span> Ya manmanope, ilegñija as Jesus: Ti
intingo. Ayonae si Jesus ilegña nu sija; ni guajo locue ti jusangane
jamyo pot jafa naninasiña, na jufatitinas estesija.

<span id="an_12:1">12:1</span> YA sigue di jacuentuse sija acomparasion
sija. Un taotao mananom gui fangualuan ubas, ya jacolat nu trongcon
tituca, ya manguadog un joyo para un lagat ya jafatinas un tore, ya
jaatquila y manfafachocho, ya mapos güe malag otro tano.

<span id="an_12:2">12:2</span> Ya anae esta tiempo, jatago uno gui
tentagoña para ayo y manmachochocho, para ujaresibe guinen
manmachochocho y tinegcha y fangualuan ubas.

<span id="an_12:3">12:3</span> Ya macone y tentago, ya masaulag, ya
manajanao taesinajguan.

<span id="an_12:4">12:4</span> Ya jatago talo y otro tentagoña; ya
mapoca y iluña, ya manataelaye güe gosdangculo.

<span id="an_12:5">12:5</span> Ya jatalo tumago y otro, ya mapuno; yan
otro megae ya palo manmasaulag yan palo manmapuno.

<span id="an_12:6">12:6</span> Ya guaja unoja lajiña na sumenyaña; ya
güiya uttimo jatago, ilegña: Ufangaerespeto ni y lajijo.

<span id="an_12:7">12:7</span> Ya ayo sija y manmachochocho, ilegñija
gui sumanjalomñija. Estagüe y eredero; nije tapuno, ya y fangualuan
uiyota.

<span id="an_12:8">12:8</span> Ya macone güe, ya mapuno, ya mayute
juyong gui fangualuan.

<span id="an_12:9">12:9</span> Jafa pago ufatinas y magas y fangualuan?
Ufato, ya uyulang todo y manmachochocho, ya ufannae otro ni y
fangualuan.

<span id="an_12:10">12:10</span> Taya nae intaetae este na tinigue: Y
acho, ni y jarechasa y manmanmatitinas ni y guima, esteja mapolo cuentan
ulo gui esquina.

<span id="an_12:11">12:11</span> Este finatinas y Señot, ya
janafanmanman gui menan atadogta.

<span id="an_12:12">12:12</span> Ya maaliligao para umagote lao
manmaañao ni y linajyan taotao; sa matungo na jasasangan y acomparasion
contra sija: ya madingo, ya manmapos gui jinanaoñija.

<span id="an_12:13">12:13</span> ¶ Ya manmatago guato guiya güiya palo
gui Fariseo sija yan taotao Herodes; para umaquegacha gui sinanganña.

<span id="an_12:14">12:14</span> Ya anae manmato, ilegñija nu güiya:
Maestro, intingo na jago magajetjao; ya taya unadadaje ni un taotao; sa
ti guaelaye nu jago y finaboresen taotao, lao mamananagüejao ni y
magajet na chalan Yuus. Tunas na infanmanaejam tributo as Sesat, pat
aje?

<span id="an_12:15">12:15</span> Innae, pat mungajam numae? Lao si Jesus
jatungoja y quinadoñija, ya ilegña nu sija: Jafa muna na intietientayo?
maela un denarion salape ya julie.

<span id="an_12:16">12:16</span> Ya anae machulie guato, ilegña nu sija:
Iyon jaye este na imagen yan tinigue? Ylegñija nu güiya: Iyon Sesat.

<span id="an_12:17">12:17</span> Ayonae si Jesus ilegña nu sija: Nae si
Sesat ni y iyon Sesat, ya si Yuus ni y iyon Yuus. Ya ninafangosmanman nu
güiya.

<span id="an_12:18">12:18</span> ¶ Ya manmato guiya güiya y Saduseo sija
ni y ilegñija, na taya quinajulo y mannatae; ya mafaesen güe, ilegñija:

<span id="an_12:19">12:19</span> Maestro, jatuguiejam si Moises: Yanguin
y chelun un taotao matae, ya y palaoan ni y asaguaña sumaga ya taya
patgonña, ayo y laje ni y chelun y matae, uasagua talo y palaoan, ya
ufamasemiya gui cheluña.

<span id="an_12:20">12:20</span> Ya guaja seite lalaje na mañelu: y
finenana umasagua, ya matae ti mapolo semiya:

<span id="an_12:21">12:21</span> Inasagua talo y palaoan ni y mina dos,
ya matae talo taya pineloña semiya: ya y mina tres taegüijeja talo.

<span id="an_12:22">12:22</span> Ya y siete, ti mapolo semiyañijo;
despues di todos, matae y palaoan locue.

<span id="an_12:23">12:23</span> Y quinajulo y manmatae, jaye guiya sija
ugae asagua y palaoan? sa todo y siete manmasagua.

<span id="an_12:24">12:24</span> Si Jesus ilegña nu sija: Ada ti
manlache jamyo, sa ti intingo y tinigue, ni y ninasiñan Yuus?

<span id="an_12:25">12:25</span> Sa y mangajulo guinen manmatae, ni
ufanasagua, ni umanafanasagua; lao manparejoja yan y angjet sija gui
langet.

<span id="an_12:26">12:26</span> Ya y manmatae ni y ufannacajulo; ti
untaetae gui leblon Moises, jaftaemano si Yuus gui jalomtano guiya
trongcon jayo ni y ilegña as Moises: Guajo si Yuus Abraham, yan si Yuus
Ysaac, yan si Yuus Jacob?

<span id="an_12:27">12:27</span> Ti güiya si Yuus y manmatae, na si Yuus
y manlâlâlâ; enaomina ninafangoslache jamyo.

<span id="an_12:28">12:28</span> ¶ Ya uno gui escriba mato, ya jajungog
na manafaesen entresija, ya jatungo na mauleg inepeña nu sija, finaesen
güe: Jafa y finenana qui todo na tinago?

<span id="an_12:29">12:29</span> Si Jesus manope: Este y finenana na
tinago: Jingog O Israel: Y Señot Yuusta, unoja na Señot:

<span id="an_12:30">12:30</span> Ya guaeya jamyo y Señot, Yuusmiyo,
contodo y corasonmiyo, yan contodo y antenmiyo, yan contodo y
jinasonmiyo, yan contodo y minetgotmiyo.

<span id="an_12:31">12:31</span> Ya este y segundo: Guaeya y tiguangmo
parejo yan jago. Taya otro tinago mas, mandangculo qui estesija.

<span id="an_12:32">12:32</span> Ya y escriba ilegña nu güiya. Magajet
Maestro, mauleg na unsangan na güiya unoja; ya taya otro na güiyaja.

<span id="an_12:33">12:33</span> Ya ugumaeya güe contodo y corason, yan
contodo y tiningo, yan contodo y minetgot, yan ugumaeya y tiguangña
parejo yan güiya, mas qui todo y inefrese, yan y ninae sija.

<span id="an_12:34">12:34</span> Ya anae jalie si Jesus ni y minejnalom
inepeña, ilegña nu güiya: Ti chagojao gui raenon Yuus. Ya taya ni un
taotao fumaesen güe talo desde ayo.

<span id="an_12:35">12:35</span> ¶ Ya maninepe as Jesus gui anae
mamananagüe gui templo, ilegña: Jafa na ilegñija y escriba sija, na si
Cristo Lajin David?

<span id="an_12:36">12:36</span> Sa si David mismo ilegña gui Espiritu
Santo: Y Señot ilegña ni y Señotto: Fatachong gui agapa na canaejo, asta
qui jupolo y enemigumo sija gui papa y fañajangan adengmo.

<span id="an_12:37">12:37</span> ¶ David jafanaan güe Señot; ya
jaftaemano na y lajiña? Ya manmagof y dangculon linajyan taotao sija
anae majungog.

<span id="an_12:38">12:38</span> ¶ Ya ilegña gui finanagüeña: Adaje
jamyo ni y escriba sija, sa yanñija manjanao yan y anaco magagoñija, yan
yanñija manmasaluda gui metcado,

<span id="an_12:39">12:39</span> Yan y manmagas na tachong gui sinagoga,
yan y ya jululo na tachong gui guipot;

<span id="an_12:40">12:40</span> Ni y jatucho y guima y biuda sija, ya
janafananaco tinaetaeñija ni y dinague: este sija ujaresibe dangculo na
sentensia.

<span id="an_12:41">12:41</span> ¶ Ya anae matachong si Jesus gui menan
y cajon ni y para y ninae; megae na taotao manmato, ya manmanyute jalom
salape gui cajon; ya y megae na manrico sija, megae yiniteñija jalom.

<span id="an_12:42">12:42</span> Ya mato un pobble na buida; ya manyute
jalom dos cobble na bale buente un centavos.

<span id="an_12:43">12:43</span> Ya si Jesus jaagang y disipuluña, ya
ilegña nu sija: Magajet jusangane jamyo: Este y pebble na biuda, mas
megae yiniteña jalom qui ni todo ayo sija y guinen manmanyute jalom gui
cajon.

<span id="an_12:44">12:44</span> Sa todo y manmanyute jalom, pot y
minegaeñijaja; lao güiya pot y minalagoñaja na jayute jalom todo y
güinajaña; asta y sustentoña todo.

<span id="an_13:1">13:1</span> YA anae jumuyong gui templo; ilegña nu
güiya uno gui disipuluña: Maestro, liija na jechuran acho, yan guma
sija.

<span id="an_13:2">13:2</span> Ya si Jesus manope ilegña nu sija: Unlie
este sija na mandangculon guma? taya usobbla ni un acho gui jilo y otro,
na ti umayute papa.

<span id="an_13:3">13:3</span> ¶ Ya anae matachong gui jilo y finabeca
na y naanña Olibo, gui menan y templo, finaesen gui secreto as Pedro,
yan Santiago, yan si Juan, yan si Andres,

<span id="an_13:4">13:4</span> Ilegñija: Sanganejam, ngaean estesija
ufanmato? yan jafa na señat yanguin para todo estesija nae ufanmacumple?

<span id="an_13:5">13:5</span> Si Jesus jatutujon ilegña nu sija: Adaje
jamyo, ya chamiyo fanmafabababa.

<span id="an_13:6">13:6</span> Sa megae ufanmato pot y naanjo, ya ualog:
Guajo güiya Jesucristo, ya ufababa megae.

<span id="an_13:7">13:7</span> Yanguin injingog y guera, yan y masangan
y guera: chamiyo ninafañachatsaga: sa nesesita estesija jumuyong: lao
trabia ti y jinecog.

<span id="an_13:8">13:8</span> Sa y nasion sija ufangajulo contra y
nasion, yan y raeno contra raeno: ya uguaja linao gui megae na lugat ya
uguaja ñinalang: estesija tutujon y pinite.

<span id="an_13:9">13:9</span> ¶ Lao adaje jamyo: sa infanmaentrega gui
tribunal sija; ya infanmasaulag gui sinagoga: yan infanojgue gui menan y
manmagas sija yan y ray sija, pot causa de guajo para un testimonio
contra sija.

<span id="an_13:10">13:10</span> Ya y ibangelio nesesita umapredica
finenana gui entre todo y nasion.

<span id="an_13:11">13:11</span> Lao anae maconejamyo, ya
maentregajamyo, chamiyo jumajaso jafa para insangan, ni injasuye jafa:
sa jafaja y manaejamyo güije na ora, ayoja insangan: sa ti jamyo
infangcuentos, na y Espiritu Santo.

<span id="an_13:12">13:12</span> Pago y laje uentrega y cheluña laje,
para umapuno; ya y tata y lajiña: ya y famaguon ufangajulo contra y
mañaenanñija: ya uuafanmapuno.

<span id="an_13:13">13:13</span> Ya jamyo infanmachatlie ni todo y
taotao sija, pot y naanjo: lao jaye y sumungon asta y uttimo, umasatba.

<span id="an_13:14">13:14</span> Lao anae inlie y chinatlie y inginon na
yinilang tumotojgue gui anae ti para utojgue, (y mananaetae utungo) ayo
sija y mangaegue guiya Judea ufanmalago para y jalomtano:

<span id="an_13:15">13:15</span> Ya y gaegue gui jilo guma, chaña
tumutunog ni ujalom ya ufañule jafa na güinaja gui jalom gumaña.

<span id="an_13:16">13:16</span> Ya y gaegue gui fangualuan, chaña
tumatalo tate para uchule y magaguña.

<span id="an_13:17">13:17</span> Lao mannamaase ayo sija y manmapotgue
yan y mannanasusu, güije sija na jaane!

<span id="an_13:18">13:18</span> Fanmanaetae, ya munga y *jinanaomiyo*
gui tiempon y manenggeng.

<span id="an_13:19">13:19</span> Sa ayo sija na jaane, uguaja pininite,
ni y taya nae guaja desde y matutujon y tano, anae jafatinas si Yuus,
asta pago; ni uguaja asta jinecog.

<span id="an_13:20">13:20</span> Lao yaguin ti janacadada y Señot ayo
sija na jaane, taya catne usatba: lao pot y rason y manmaayigja, ni y
inayigña, janacadada ayo sija na jaane.

<span id="an_13:21">13:21</span> Ya yanguin guaja umalog nu jago:
Estagüe si Cristo: pat ayogüe guato; chamiyo jumojonggue.

<span id="an_13:22">13:22</span> Sa ufangajulo sija ti manmagajet na
Cristo sija, yan ti manmagajet na profeta sija, ya ufanmamanue sija
señat yan mannamanman, para ufanmamababa, yanguin janasiña, asta y
manmaayig.

<span id="an_13:23">13:23</span> Lao adaje jamyo: Sa estagüeja, na
jusangane jamyo todos antes.

<span id="an_13:24">13:24</span> ¶ Lao ayo sija na jaane an munjayan y
pininite sija; ujomjom y atdao, ya y pilan ti ufanina,

<span id="an_13:25">13:25</span> Ya y pution sija gui langet ufamodong,
ya y ninasifia sija gui langet ufanmayengyong.

<span id="an_13:26">13:26</span> Ya ayo nae ujalie y Lajin taotao na
mamamaela gui sanjalom mapagajes, yan y dangculon ninasiñaña yan y
minalagña.

<span id="an_13:27">13:27</span> Ya ayonae utago y angjetña sija na
ujarecoje y inayigña sija, guinen y cuatro na manglo, guinen y uttimon y
tano asta y uttimon y langet.

<span id="an_13:28">13:28</span> ¶ Tingo y acomparasion y trongcon igos;
Anae mamaulegja trabia y ramasña, ya manjajagonja, intingoja na esta
jijijot y tiempon maepe.

<span id="an_13:29">13:29</span> Jamyo locue anae inlie estesija, na
manmato, tingoja na güiya esta jijijot, parejoja yan esta gaegue gui
petta.

<span id="an_13:30">13:30</span> Magajet jusangane jamyo: Este na
generasion ti ufanmalofan, asta que todo estesija munjayan manmachogüe.

<span id="an_13:31">13:31</span> Y langet yan y tano, ufanmalofan, lao y
sinanganjo ti ufalofan.

<span id="an_13:32">13:32</span> Lao ayo na jaane pat ayo na ora, taya
ni un taotao tumungo; ni y angjet sija ni mangaegue gui langet, ni y
Laje; na y Tata güiyaja.

<span id="an_13:33">13:33</span> Adaje jamyo: fanbela, ya infanmanaetae:
sa ti intingo ngaean y tiempo.

<span id="an_13:34">13:34</span> Say y Lajin taotao, parejoja yan un
taotao ni y jumajanao chago ya jadingo y gumaña; ya janae y tentagoña
ninasiñañija yan cada uno y chechoña, ya jatago y pottero na ufanbela.

<span id="an_13:35">13:35</span> Fanbela, sa ti intingo ngaean nae ufato
y magas y guima; cao y pupuenge, pat y tatalopuenge, pat y oogayo, pat y
egaan;

<span id="an_13:36">13:36</span> Na, noseaja derepente ufato, ya
infansineda manmamaego.

<span id="an_13:37">13:37</span> Ya jafa y jusangane jamyo, jusanganeja
todos: Fanbela.

<span id="an_14:1">14:1</span> GUAJA dos na jaane antes di guipot y
pascua yan y taelibadura na pan: ya y magas mamale sija, yan y escriba
sija, maaliligao jaftaemano para umafababa, ya umacone, ya umapuno.

<span id="an_14:2">14:2</span> Lao ilegñija: Munga gui guipot na jaane,
sa noseaja uguaja atboroto ni y taotao sija.

<span id="an_14:3">14:3</span> ¶ Ya anae estaba guiya Betania, gui guima
Simon y ategtog, ya matachong gui lamasa para uchocho; mato un palaoan
mañuñule un alabastro na boteyan inggüenten puro nardo, na gosguaguan;
ya mafag y boteya, ya jachuda gui jilo y ilon Jesus.

<span id="an_14:4">14:4</span> Ya guaja sija ninafanbubo sanjalomñija,
ya ilegñija: Jafa este na inggüente na manalalastimaja?

<span id="an_14:5">14:5</span> Maulegña umabende pot tresientos peseta,
ya ufanmanae y mamobble: ya malalatde y palaoan.

<span id="an_14:6">14:6</span> Lao si Jesus ilegña: Pologüe namaesa.
Jafaja na inatbororota güe? Mauleg finatinasña nu guajo.

<span id="an_14:7">14:7</span> Sa manjajamyoja yan y mamobble siempre;
ya ngaeanja nae manmalago jamyo, infatinasja mauleg guiya sija: lao
guajo ti tafanjijitaja siempre.

<span id="an_14:8">14:8</span> Güiya jafatinas taemanoja y ninasiñaña:
güiya mato antes, para uinggüentiye y tataotaojo, para y naftan.

<span id="an_14:9">14:9</span> Magajet jusangane jamyo: Manoja este na
ebangelio nae mapredica, gui todo y tano, este locue y finatinasña
umasangan, para memoriasña.

<span id="an_14:10">14:10</span> ¶ Ya si Judas Iscariote, uno gui dose,
mapos malag y magas mamale, para umentrega güe guiya sija.

<span id="an_14:11">14:11</span> Ya anae majungog, ninafansenmagof, ya
mapromete manae güe salape. Ya jaaliligao jaftaemano para uinentrega.

<span id="an_14:12">14:12</span> ¶ Ya y finenana na jaane y taelibadura
na pan, anae maofrese y pascua, y disipuluña ilegñija nu güiya; Manojam
malagomo guato ya infamauleg nae para unchocho gui pascua?

<span id="an_14:13">14:13</span> Ya jatago y dos gui disipuluña, ya
ilegña nu sija: Janao fanmalag y siuda, sa infanasoda güije yan un
taotao na mangangatga un jarran janom: dalalag güe.

<span id="an_14:14">14:14</span> Ya amanoja nae jumalom, alog ni y
taotao guma: Y Maestro, ilegña: Mangue y aposento ni y anae para
infañocho gui pascua yan y disipulujo?

<span id="an_14:15">14:15</span> Ya güiya infanfinanue un dangculo na
cuatto; esta mafamauleg yan listo; ayo nae famauleg para jita.

<span id="an_14:16">14:16</span> Ya y disipuluña sija manmapos, ya
manmato gui siuda, ya jasoda jaftaemano y mansinangane sija: ya
mafamauleg para y pascua.

<span id="an_14:17">14:17</span> ¶ Ya y pupuenge mato yan y dose.

<span id="an_14:18">14:18</span> Ya anae manmatatachong ya mañochocho,
si Jesus ilegña: Magajet jusangane jamyo: Uno guiya jamyo umentregayo;
güiyaja uchumocho yan guajo.

<span id="an_14:19">14:19</span> Ayo nae ninafangostriste, ya ilegñija
nu güiya uno yan otro: Guajo? y otro ilegña: Guajo?

<span id="an_14:20">14:20</span> Ayo nae manope ilegña nu sija: Uno gui
dose ni y jumajame manotche gui tason.

<span id="an_14:21">14:21</span> Y Lajin taotao magajet na mapos, ni y
esta matugue pot güiya: lao namaase ayo na taotao ni y jaentrega y Lajin
taotao. Maulegña ayo na taotao na ti umafañago.

<span id="an_14:22">14:22</span> ¶ Ya anae mañochocho, jachule si Jesus
y pan, ya jabendise, ya jaipe, ya janae sija, ilegña: Chile ya incano,
sa este y tataotaojo.

<span id="an_14:23">14:23</span> Ya jachule y posuelo, ya anae munjayan
janae grasia, janae sija: ya todos manguimen.

<span id="an_14:24">14:24</span> Ya ilegña nu sija: Este y jâgâjo, gui
nuebo na testamento, ni machuda pot y megae.

<span id="an_14:25">14:25</span> Magajet jusangane jamyo, na ti juguimen
talo ni y tinegcha ubas, asta ayo na jaane, na juguimen nuebo gui raenon
Yuus.

<span id="an_14:26">14:26</span> Ya anae munjayan macanta un himno,
manmapos manmalag y finabeca Olibo.

<span id="an_14:27">14:27</span> ¶ Ya si Jesus ilegña nu sija: Todos
jamyo infaninefende pot guajo; sa esta matugue: Bae jupanag y pastot, ya
y quinilo sija ufanmachalapon.

<span id="an_14:28">14:28</span> Lao despues di lâlâyo talo, ya
cumajuloyo, jujanao esta y menanmiyo guiya Galilea.

<span id="an_14:29">14:29</span> Ayo nae si Pedro ilegña: Achogja todos
maninefende; lao guajo aje.

<span id="an_14:30">14:30</span> Ya sinangane as Jesus ilegña: Magajet
jusanganejao na jago pagoja na puenge, antes qui uoo dos biaje y gayo,
unpuneyo tres biaje.

<span id="an_14:31">14:31</span> Lao guiya janaguefchadeg y cuentosña,
ilegña: Yanguin jumitamatae, ti jupunejao ni jaftaemano. Taegüineja
locue sinanganñija todos.

<span id="an_14:32">14:32</span> ¶ Ya manmato un lugat na y naaña
Gethsemane: ya ilegña ni y disipuluña sija: Fanmatatachong güine,
mientras mananaetaeyo.

<span id="an_14:33">14:33</span> Ya jacone gachongña si Pedro, yan si
Santiago, yan si Juan, ya jatutujon manmajalang, yan mangostriste,

<span id="an_14:34">14:34</span> Ya ilegña nu sija: Y antijo sentriste
asta qui jumatae; fañaga güine, ya iafanmamulan.

<span id="an_14:35">14:35</span> Ya jumanao mona didide, dumimo papa gui
jilo oda, ya manaetae, na yanguin siña, ufalofan y ora guiya güiya.

<span id="an_14:36">14:36</span> Ya ilegña: Abba, Tata: todo y güinaja
mansiña para jago; nasuja este y posuelo guiya guajo: lao ti taemanoja
minalagojo, na y minalagomo.

<span id="an_14:37">14:37</span> Ya mato talo guato ya jasoda sija
manmaego, ya ilegña as Pedro: Simon mamaegojao? ti siñajao bumela un
oraja?

<span id="an_14:38">14:38</span> Fanbela, yan infanmanaetae; para
chamiyo fanjajalom gui tentasion: Y Espiritu magajet na malago; lao y
catne echecho.

<span id="an_14:39">14:39</span> Ya jumanao talo ya manaetae ya ayoja
mismo na sinangan.

<span id="an_14:40">14:40</span> Ya anae tumalo guato jasoda talo sija
na manmamaego: sa y atadogñija mangosmacat, ya ti ujatungo jafa umaope
güe.

<span id="an_14:41">14:41</span> Ya mato talo gui mina tres biaje, ya
ilegña nu sija: Fanmaego pago, ya infandescansa: esta najong; y ora esta
mato; lie y Lajin taotao na maentrega gui canae y manisao sija.

<span id="an_14:42">14:42</span> Fangajulo ya nije tafanjanao; sa esta y
umentregayo jijot.

<span id="an_14:43">14:43</span> Ya enseguidas, mientras cumuecuentos,
mato si Judas, uno gui dose, ya mañisija yan un linajyan taotao,
manmañuñule espada, yan galute guinen y magas mamale, yan y escriba, yan
y manamco sija.

<span id="an_14:44">14:44</span> Ya ayo y umentrega güe, mannae señat,
ilegña: Jaye y juchico, güiya ayo: guiot ya inquene na seguro.

<span id="an_14:45">14:45</span> Ya enseguidas nae matogüe, jumajanaoja
guato guiya güiya, ya ilegña: Maestro; ya jachico.

<span id="an_14:46">14:46</span> Ya ayonae mapolo canae sija gui jiloña
ya macone.

<span id="an_14:47">14:47</span> Ya uno guiya sija ni y tumotojgue gui
oriya, jalagnos y espadaña, ya jataga y tentago y magas mamale, ya
jautut talangaña.

<span id="an_14:48">14:48</span> Ya manope si Jesus ilegña nu sija: Ada
manmato jamyo calang contra y saque, na manmañuñule jamyo espada, yan
galute para inguiotyo?

<span id="an_14:49">14:49</span> Guinen manjijitaja todo y jaane gui
templo manmamananagüe, ya ti inquequeneyo? lao mafatinas este para
umacumple y tinigue.

<span id="an_14:50">14:50</span> Ya madingo, ya manmalago todos.

<span id="an_14:51">14:51</span> ¶ Ya dinalalaggüe un patgon na taotao,
na jatatampe güe un sábanas, sa taya magagago: ya y mamatgon sija na
taotao, maguot güe.

<span id="an_14:52">14:52</span> Lao güiya japolo y sábanas, ya malago
sin magago.

<span id="an_14:53">14:53</span> ¶ Ya macone si Jesus para y magas na
pale: ya mandaña y manmagas mamale yan y manamco, yan y escriba sija.

<span id="an_14:54">14:54</span> Ya si Pedro dinalalag güe, lao chago,
asta gui sanjalom, sanjalom y palasyon y magas na pale: ya matachong yan
y tentago sija, ya janama maope güe gui guafe.

<span id="an_14:55">14:55</span> Ya y magas mamale, yan todo y inetnon
ofisiat, manmanaliligao testimonio contra si Jesus para umapuno; lao
taya masoda.

<span id="an_14:56">14:56</span> Sa megae manmannae ti manmagajet na
testimonio contra güiya: lao y testimonioñija ti manparejo.

<span id="an_14:57">14:57</span> Ya mangajulo palo ni manmannae contra
güiya y testimonio na ti manmagajet, ilegñija:

<span id="an_14:58">14:58</span> Injingog y ilegña: Juyulang este na
templo, ni y mafatinas nu canae, ya y tres na jaane, janacajulo talo
otro na ti finatinas canae.

<span id="an_14:59">14:59</span> Lao este na testimonioñija, locue ti
manparejo.

<span id="an_14:60">14:60</span> Ya y magas na pale tumojgue julo gui
talolo, ya jafaesen si Jesus ilegña: Ti unfanope ni jafa? Jafa este sija
na testimonioñija contra jago?

<span id="an_14:61">14:61</span> Lao mamatquiquiloja, taya inepeña.
Tumalo y magas na pale finaesen ilegña: Jago si Jesucristo Lajin y
Bendito?

<span id="an_14:62">14:62</span> Ya si Jesus ilegña: Guajo; ya umamaela
y tiempo anae inlie y Lajin taotao matatachong gui agapa y gaeninasiña
na canae, ya umamaela gui jalom y mapagajes y langet.

<span id="an_14:63">14:63</span> Ayonae y magas na pale, jatiteg y
magaguña, ya ilegña: Para jafajit palo testigo sija?

<span id="an_14:64">14:64</span> Injingogja y chinatfinoña contra si
Yuus: Jafa jinasonmimiyo? Ya todos manmañentensia para umapuno.

<span id="an_14:65">14:65</span> Ya y palo matutujon matolae, yan
matatampe mataña, yan mapatmada, ya ilegñija nu güiya: Profetisa: ya y
ofisiat sija rumesibe güe ya japatmada ni y canaeñija.

<span id="an_14:66">14:66</span> ¶ Ya anae si Pedro gaegue gue sanpapa
gui palasyo, mato un palaoan tentago y magas na pale:

<span id="an_14:67">14:67</span> Ya anae jalie si Pedro na janamamaepe
güe, jaatan ya ilegña: Jago locue manjajamyo yan si Jesus Nasareno?

<span id="an_14:68">14:68</span> Lao jadague ilegña: Ti jutungo, ni
jutungo jafa ilelegmo. Ya mapos juyong gui cajida; ya umoo y gayo.

<span id="an_14:69">14:69</span> Ya linie talo ni y palaoan, ya
jatutujon sumangane ayo sija y manotojgue gui oriyaña: Este uno guiya
sija.

<span id="an_14:70">14:70</span> Ya jadague talo. Ti apmam ayo y
manotojgue gui oriya ilegñija as Pedro: Magajet na jago uno guiya sija?
sa jago taotao Galileajao.

<span id="an_14:71">14:71</span> Lao jatutujon mamatdise yan manjula ya
ilegña: Ti jutungo este na taotao y insasangan.

<span id="an_14:72">14:72</span> Ya enseguidas y mina dos biaje umoo y
gayo. Jajaso si Pedro y sinangan, jaftaemano si Jesus nu güiya ilegña:
Antes que uoo y gayo dos biaje, undagueyo tres biaje. Ya anae jajaso,
tumanges.

<span id="an_15:1">15:1</span> YA enseguidas y egaan güije, y magas
mamale yan y manamco, yan y escriba sija, yan todo y inetnon ofisiat
manaconseja entaloñija, ya magode si Jesus, ya macone, ya maentrega si
Pilato.

<span id="an_15:2">15:2</span> Ya finaesen as Pilato, ilegña nu güiya:
Jago y Ray Judios? Ya manope ilegña: Jago sumangan.

<span id="an_15:3">15:3</span> Ya mafaaela ni y magas mamale, megae sija
na güinaja.

<span id="an_15:4">15:4</span> Ya finaesen güe talo as Pilato, ilegña:
Ti unfanope ni jafa? liija na minegae finaela contra jago.

<span id="an_15:5">15:5</span> Lao si Jesus ti manope ni jafa; ayo mina
ninamanman si Pilato.

<span id="an_15:6">15:6</span> ¶ Ya ayo na gupot, y costumbre masosotta
un preso, yanguin jagagao jaye y malagoñija.

<span id="an_15:7">15:7</span> Ya guaja güije uno, y naanña si Barabas,
na mapreso yan y mangachongña gui un jatsamiento; sija manmamuno anae
mangajulo gui jatsamiento.

<span id="an_15:8">15:8</span> Ya y linajyan taotao manmato jijot, ya
jatutujon manmangaogao na ufatinas taegüije y guinen jafatinas guiya
sija,

<span id="an_15:9">15:9</span> Lao si Pilato manope sija, ilegña:
Manmalago jamyo na jusottaye jamyo y Ray Judios?

<span id="an_15:10">15:10</span> Sa jatungo, na ayo na maentrega ni y
magas mamale, pot y embidia.

<span id="an_15:11">15:11</span> Lao y magas mamale jatago y taotao
sija, na ujagagao na si Barabas umasotta.

<span id="an_15:12">15:12</span> Ya si Pilato manope ilegña talo nu
sija: Jafanae malagomiyo jufatinas ayo y infananaan Ray Judios?

<span id="an_15:13">15:13</span> Ya managang talo ilegñija: Atane gui
quiluus.

<span id="an_15:14">15:14</span> Ayonae si Pilato, ilegña nu sija: Jafa
na taelaye finatinasña? Ya mas managang, ilegñija: Atane gui quiluus.

<span id="an_15:15">15:15</span> Ya si Pilato, malago na ufanmagof y
taotao sija, jasottaye sija si Barabas, ya maentrega si Jesus, anae
munjayan masaulag, para umaatane gui quiluus.

<span id="an_15:16">15:16</span> ¶ Ya maosgaejon ni y sendalo sija,
guato gui patio mafanaan Pretorio; ya madaña todo y mangachong.

<span id="an_15:17">15:17</span> Ya manaminagago púrpura, ya matufog un
coronan tituca.

<span id="an_15:18">15:18</span> Ya matutujon masaluda, ilegñija: Jafa
tatatmanojao Ray Judios!

<span id="an_15:19">15:19</span> Ya mapanag y iluña ni y piao, ya
matolae güe, yan mandidimo, ya maadodora güe.

<span id="an_15:20">15:20</span> Ya anae munjayan mamofeagüe, manajanao
y púrpura, ya manaminagago ni y magaguñaja. Ya macone güe para umaatane
gui quiluus.

<span id="an_15:21">15:21</span> ¶ Ya manacatga uno ni y malolofan para
ufañija, si Simon Sirineo, tatan Alejandro yan Rufo, na mato guinen y
fangualuan, para uquinatgaye ni y quiluus *Jesus.*

<span id="an_15:22">15:22</span> Ya macone guato gui un lugat na y
naanña Golgota: cumequeilegña, Sagan calabera.

<span id="an_15:23">15:23</span> Ya manae guimenña, bino manadaña yan
mira, lao ti jaresibe.

<span id="an_15:24">15:24</span> Ya maatane güe gui quiluus, manafacae
ni magaguña; ya manrifa jaye uchinile cada uno.

<span id="an_15:25">15:25</span> Ya y mina tres na ora, anae maatane güe
gui quiluus.

<span id="an_15:26">15:26</span> Ya y tinigue y fumaaelagüe, matugue gui
sanjilo. Y RAY JUDIOS.

<span id="an_15:27">15:27</span> Ya maatane dos na saque yan güiya: y
uno gui agapaña, ya y otro gui acagüeña.

<span id="an_15:28">15:28</span> (Ya macumple y tinigue ni y ilegña:
Güiya, usaouao matufong yan y manisao.)

<span id="an_15:29">15:29</span> Ya macacase todo ni y manmalolofan, ya
jayeyengyong y ilonñija, ya ilegñija: Ay! jago ni y unyulang y templo,
ya unjatsa talo gui mina tres na jaane;

<span id="an_15:30">15:30</span> Satba maesajao, ya maela tunog papa
güenao gui quiluus.

<span id="an_15:31">15:31</span> Taegüenaoja locue y magas mamale,
manmanbotlelea gui entaloñija, ya ilegñija yan y escriba sija: Jasatba y
palo, ya güiya na maesa ti siña güe jasatba.

<span id="an_15:32">15:32</span> Si Cristo y Ray Israel, polo ya utunog
pago gui quiluus, para utafanlie, ya utafanjonggue güe. Yan ayo y
mangachochongña manmaatane gui quiluus madespresia güe.

<span id="an_15:33">15:33</span> ¶ Ya anae mato y mina saes na ora,
jomjom todo y tano asta y mina nuebe na ora.

<span id="an_15:34">15:34</span> Ya y mina nuebe na ora, janagosagang si
Jesus ilegña: Eli, Eli, lama sabactani? cumequeilegña: Yuusso, Yuusso,
jafa muna undingoyo?

<span id="an_15:35">15:35</span> Ya palo ni y manotojgue gui oriyaña,
anae majungog güe, ilegñija: Estagüe na jaaagang si Elias.

<span id="an_15:36">15:36</span> Ya malago uno, ya jasupog y espongja
gui binagle, ya japolo gui puntan y piao, ya janae para uguimen, ya
ilegña: Poloja güe namaesa; ya utafanlie cao ufato si Elias, ya
uninatunog.

<span id="an_15:37">15:37</span> Ya si Jesus umagang goságang, ya
jaentrega y espiritu.

<span id="an_15:38">15:38</span> Ya y cottinan y templo, masisen dos
pedaso, y sanjilo asta y sanpapa.

<span id="an_15:39">15:39</span> Ya anae y senturion ni y tumotojgue gui
menaña, linie, na taegüenao jaentrega y espiritu, ilegña: Magajet na
este na taotao Lajin Yuus.

<span id="an_15:40">15:40</span> Ya mangaegue locue sija famalaoan, na
maaatan gui chago, ya entre sija estaba si Maria Magdalena, yan si Maria
nanan Santiago y patgon, yan si José, yan si Salome;

<span id="an_15:41">15:41</span> Ni y anae estaba güe guiya Galilea,
madalalag güe, ya masetbe güe; yan megae sija na famalaoan
mangachochongña julo guiya Jerusalem.

<span id="an_15:42">15:42</span> ¶ Ya anae estaba pupuenge, sa ayo na
jaane y Preparasion, cumequeilegña y jaane antes di y sábado,

<span id="an_15:43">15:43</span> Mato si José, taotao Arimatea, mauleg
na taotao na pápagat, ni y jananangga locue y raenon Yuus; ya mapos yan
atrebe malag as Pilato, ya jagagao y tataotao Jesus.

<span id="an_15:44">15:44</span> Ya ninamanman si Pilato, cao esta
matae; ya jaagang y senturion, ya jafaesen cao esta matae algun tiempo.

<span id="an_15:45">15:45</span> Ya anae jatungo gui senturion; janae si
José ni y tataotao.

<span id="an_15:46">15:46</span> Ya güiya mamajan fino na magagao; ya
janatunog y *tataotaoña* ya jabalutan ni y fino na magago, ya japolo gui
un naftan ni maguadog gui acho, ya janagaliligue guato un acho, gui
pettan y naftan.

<span id="an_15:47">15:47</span> Ya si Maria Magdalena, yan si Maria
nanan José, jalie amano nae mapolo.

<span id="an_16:1">16:1</span> YA anae esta malofan y sabado, si Maria
Magdalena, yan si Maria nanan Santiago, yan si Salome, manmamajan
paopao, para ufato ya umapalalae güe.

<span id="an_16:2">16:2</span> Ya taftataf gui egaan, gui finenana na
jaane gui semana, manmato gui naftan gui quinajulo y atdao.

<span id="an_16:3">16:3</span> Ya ilegñija entre sija: Jaye uninagalileg
y acho gui pettan y naftan?

<span id="an_16:4">16:4</span> Ya anae maaatan, malie na esta
managalileg y acho, sa gosdangculo.

<span id="an_16:5">16:5</span> Ya manjalom gui naftan, malie un patgon
na taotao, na matatachong gui agapa na banda, minagagon apaca na anaco;
ya ninafangosmaañao.

<span id="an_16:6">16:6</span> Ya ilegña nu sija: Chamiyo fanmaaañao:
inaliligao si Jesus Nasareno, ni y maatane gui quiluus: esta cajulo;
taegüe güine; liija y lugat anae mapopolo güe.

<span id="an_16:7">16:7</span> Janao infanjanao, ya insangane y
disipuluña, yan si Pedro: Güiya jumanao gui menanmiyo guiya Galilea; ayo
nae inlie güe, ni y guinin mansinangane jamyo.

<span id="an_16:8">16:8</span> Ya manmapos juyong, ya manmalago gui
naftan, sa jumuyong manlalaolao yan manmanman; ya ti ufanmanangane jafa
ni y taotao; sa mangosmanmaañao.

<span id="an_16:9">16:9</span> ¶ Lao anae cajulo si Jesus, taftataf gui
egaan gui finenana na jaane gui semana, umalie finena, yan Maria
Magdalena, ni y guinin janajuyong siete na anite.

<span id="an_16:10">16:10</span> Ya mapos güe, ya jasangane ayo y guinin
mangachochongña, ni y mantriste, yan manatanges.

<span id="an_16:11">16:11</span> Ya sija, anae jajungog na esta lâlâ ya
umalie yan Mana, ti majonggue.

<span id="an_16:12">16:12</span> Ya anae manmalofan estesija, manmalie
talo yan dos, lao otro jechuraña; gui anae manjajanao gui fangualuan.

<span id="an_16:13">16:13</span> Ya manmapos, ya manmasangane y palo
disipulo: lao ti majonggue.

<span id="an_16:14">16:14</span> ¶ Despues di ayo, manmalie yan y onse
gui anae mañochocho, ya jalalatde ni y ti manjengguenñija, yan y majetog
corasonñija, sa ti majonggue ayo sija y lumie güe despues di cumajulo.

<span id="an_16:15">16:15</span> Ya ilegña nu sija; Janao fanmalag todo
y tano, ya predica y ibangelio todo y ninajuyong sija.

<span id="an_16:16">16:16</span> Jaye y manjonggue ya matagpange,
usatba; lao ayo y ti manjonggue; umasentensia.

<span id="an_16:17">16:17</span> Ya este sija na señat ufantinattitiye
ayo sija y manmanjonggue: Pot y naanjo ujayute juyong y anite sija;
ufanguentos ni y nuebo na finijo;

<span id="an_16:18">16:18</span> Ufanmangajat culebla sija, ya, yanguin
manguimen jafa na beneno; ti uninafanlamen: ya ujapolo y canaeñija gui
manmalango sija, ya ujanafanjomlo.

<span id="an_16:19">16:19</span> ¶ Enao y Señot, despues di mansinangane
sija, rinisibe ni y langet, ya matachong gui agapa Yuus.

<span id="an_16:20">16:20</span> Ya manmapos, ya mapredica y sinangan
gui todo y lugat, mañisija manmachocho yan y Señot, ya manafitme y
sinangan ni y umatitiye na señat. Amen.

------------------------------------------------------------------------

[Next: Luke](luk.md)
