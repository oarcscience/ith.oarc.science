[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](co1)  [Next](gal) 

------------------------------------------------------------------------

### Amharic Bible: 2 Corinthians

<span id="an_1:1">1:1</span> በእግዚአብሔር ፈቃድ የኢየሱስ ክርስቶስ ሐዋርያ የሆነ ጳውሎስ
ወንድሙም ጢሞቴዎስ፥ በአካይያ አገር ሁሉ ከሚኖሩ ቅዱሳን ሁሉ ጋር በቆሮንቶስ ላለች ለእግዚአብሔር ቤተ ክርስቲያን፤

<span id="an_1:2">1:2</span> ከእግዚአብሔር ከአባታችን ከጌታም ከኢየሱስ ክርስቶስ ጸጋና ሰላም
ለእናንተ ይሁን።

<span id="an_1:3">1:3</span> የርኅራኄ አባት የመጽናናትም ሁሉ አምላክ የሆነ የጌታችን የኢየሱስ
ክርስቶስ አምላክና አባት ይባረክ።

<span id="an_1:4">1:4</span> እርሱ በመከራችን ሁሉ ያጽናናናል፥ ስለዚህም እኛ ራሳችን
በእግዚአብሔር በምንጽናናበት መጽናናት በመከራ ሁሉ ያሉትን ማጽናናት እንችላለን።

<span id="an_1:5">1:5</span> የክርስቶስ ሥቃይ በእኛ ላይ እንደ በዛ፥ እንዲሁ መጽናናታችን ደግሞ
በክርስቶስ በኩል ይበዛልናልና።

<span id="an_1:6">1:6</span> ዳሩ ግን መከራ ብንቀበል፥ ስለ መጽናናታችሁና ስለ መዳናችሁ ነው፤
ብንጽናናም፥ እኛ ደግሞ የምንሣቀይበት በዚያ ሥቃይ በመጽናት ስለሚደረግ ስለ መጽናናታችሁ ነው።

<span id="an_1:7">1:7</span> ተስፋችንም ስለ እናንተ ጽኑ ነው፤ ሥቃያችንን እንደ ተካፈላችሁ
እንዲሁም መጽናናታችንን ደግሞ እንድትካፈሉ እናውቃለንና።

<span id="an_1:8">1:8</span> በእስያ ስለ ደረሰብን መከራችን፥ ወንድሞች ሆይ፥ ታውቁ ዘንድ
እንወዳለንና፤ ስለ ሕይወታችን እንኳ ተስፋ እስክንቆርጥ ድረስ ከዓቅማችን በላይ ያለ ልክ ከብዶብን ነበር፤

<span id="an_1:9">1:9</span> አዎን፥ ሙታንን በሚያነሣ በእግዚአብሔር እንጂ በራሳችን እንዳንታመን፥
እኛ ራሳችን የሞትን ፍርድ በውስጣችን ሰምተን ነበር።

<span id="an_1:10">1:10</span> እርሱም ይህን ከሚያህል ሞት አዳነን፥ ያድነንማል፤ እናንተም ደግሞ
ስለ እኛ እየጸለያችሁ አብራችሁ ስትረዱን፥ በብዙ ሰዎች በኩል ስለ ተሰጠን ስለ ጸጋ ስጦታ ብዙዎች ስለ እኛ
ያመሰግኑ ዘንድ፥ ወደ ፊት ደግሞ እንዲያድን በእርሱ ተስፋ አድርገናል።

<span id="an_1:12">1:12</span> ትምክህታችን ይህ ነውና፤ በእግዚአብሔር ጸጋ እንጂ በሥጋዊ ጥበብ
ሳይሆን፥ በእግዚአብሔር ቅድስናና ቅንነት በዚህ ዓለም ይልቁንም በእናንተ ዘንድ እንደኖርን የሕሊናችን ምስክርነት
ነው።

<span id="an_1:13">1:13</span> ከምታነቡትና ከምታስተውሉት በቀር ሌላ አንጽፍላችሁምና፤ በጌታችን
በኢየሱስ ቀን እናንተ ደግሞ ትምክህታችን እንደምትሆኑ እንዲሁ ትምክህታችሁ እንድንሆን፥ በከፊል ስለ እኛ
እንዳስተዋላችሁ ፈጽማችሁ ታስተውሉት ዘንድ ተስፋ አደርጋለሁ።

<span id="an_1:15">1:15</span> በዚህም ታምኜ፥ ሁለተኛ ጸጋ ታገኙ ዘንድ አስቀድሜ ወደ እናንተ
እንድመጣ፥

<span id="an_1:16">1:16</span> በእናንተም መካከል ወደ መቄዶንያ እንዳልፍ ደግሞም ከመቄዶንያ ወደ
እናንተ መጥቼ ወደ ይሁዳ በጉዞዬ እንድትረዱኝ አሰብሁ።

<span id="an_1:17">1:17</span> እንግዲህ ይህን ሳስብ ያን ጊዜ ቅሌትን አሳየሁን? ወይስ በእኔ
ዘንድ አዎን አዎን አይደለም አይደለም ማለት እንዲሆን ያን የማስበው በዓለማዊ ልማድ ነውን?

<span id="an_1:18">1:18</span> እግዚአብሔር ግን የታመነ ነው፥ ለእናንተም የሚነገረው ቃላችን
አዎንና አይደለም አይሆንም።

<span id="an_1:19">1:19</span> በእኛ ማለት በእኔና በስልዋኖስ በጢሞቴዎስም በመካከላችሁ የተሰበከ
የእግዚአብሔር ልጅ ኢየሱስ ክርስቶስ አዎንና አይደለም አልነበረም፥ ነገር ግን በእርሱ አዎን ሆኖአል።

<span id="an_1:20">1:20</span> እግዚአብሔር ለሰጠው የተስፋ ቃል ሁሉ አዎን ማለት በእርሱ ነውና፥
ስለዚህ ለእግዚአብሔር ስለ ክብሩ በእኛ የሚነገረው አሜን በእርሱ ደግሞ ነው።

<span id="an_1:21">1:21</span> በክርስቶስም ከእናንተ ጋር የሚያጸናንና የቀባን እግዚአብሔር ነው፥

<span id="an_1:22">1:22</span> ደግሞም ያተመን የመንፈሱንም መያዣ በልባችን የሰጠን እርሱ ነው።

<span id="an_1:23">1:23</span> እኔ ግን ልራራላችሁ ስል እንደ ገና ወደ ቆሮንቶስ እንዳልመጣሁ
በነፍሴ ላይ እግዚአብሔርን ምስክር እጠራለሁ።

<span id="an_1:24">1:24</span> ለደስታችሁ ከእናንተ ጋር የምንሠራ ነን እንጂ፥ በእምነታችሁ
በእናንተ ላይ የምንገዛ አይደለንም። በእምነታችሁ ቆማችኋልና።

<span id="an_2:1">2:1</span> ነገር ግን ዳግመኛ በኀዘን ወደ እናንተ እንዳልመጣ ስለ እኔ ቆረጥሁ።

<span id="an_2:2">2:2</span> እኔስ ባሳዝናችሁ፥ እንግዲያስ በእኔ ምክንያት ከሚያዝን በቀር ደስ
የሚያሰኘኝ ማን ነው?

<span id="an_2:3">2:3</span> ደስ ሊያሰኙኝ ከሚገባቸውም በመምጣቴ ኀዘን እንዳይሆንብኝ ይህንኑ
ጻፍሁላችሁ፥ ደስታዬ የሁላችሁ ደስታ ነው ብዬ በሁላችሁ ታምኜአለሁና።

<span id="an_2:4">2:4</span> በብዙ መከራና ከልብ ጭንቀት በብዙም እንባ ጽፌላችሁ ነበርና፤ ይህም
እናንተን አብዝቼ የምወድበትን ፍቅር እንድታውቁ እንጂ እንዳሳዝናችሁ አይደለም።

<span id="an_2:5">2:5</span> ነገር ግን ማንም አሳዝኖ ቢሆን፥ እንዳልከብድባችሁ፥ በክፍል ሁላችሁን
እንጂ እኔን ያሳዘነ አይደለም።

<span id="an_2:6">2:6</span> እንደዚህ ላለ ሰው ይህ ከእናንተ የምትበዙት የቀጣችሁት ቅጣት
ይበቃዋልና እንደዚህ ያለው ከልክ በሚበዛ ኀዘን እንዳይዋጥ፥

<span id="an_2:7">2:7</span> ይልቅ ተመልሳችሁ ይቅር ማለትና ማጽናናት ይገባችኋል።

<span id="an_2:8">2:8</span> ስለዚህ ከእርሱ ጋር ፍቅርን እንድታጸኑ እለምናችኋለሁ፤

<span id="an_2:9">2:9</span> ስለዚህ ደግሞ ጽፌ ነበርና፤ በሁሉ የምትታዘዙ እንደ ሆናችሁ
የእናንተን መፈተን አውቅ ዘንድ አሳቤ ነበር።

<span id="an_2:10">2:10</span> እናንተ ግን ይቅር የምትሉትን እኔ ደግሞ ይቅር እለዋለሁ፤ እኔም
ይቅር ካልሁ፥ ይቅር ያልሁትን ስለ እናንተ በክርስቶስ ፊት ይቅር ብዬአለሁ፥

<span id="an_2:11">2:11</span> በሰይጣን እንዳንታለል፤ የእርሱን አሳብ አንስተውምና።

<span id="an_2:12">2:12</span> ስለ ክርስቶስም ወንጌል ወደ ጢሮአዳ በመጣሁ ጊዜ፥ ለጌታ ሥራ በር
ምንም ቢከፈትልኝ፥ ቲቶን ወንድሜን ስላላገኘሁት መንፈሴ ዕረፍት አልነበረውም፥

<span id="an_2:13">2:13</span> ነገር ግን ከእነርሱ ተሰናብቼ ወደ መቄዶንያ ወጣሁ።

<span id="an_2:14">2:14</span> ነገር ግን በክርስቶስ ሁልጊዜ ድል በመንሣቱ ለሚያዞረን በእኛም
በየስፍራው ሁሉ የእውቀቱን ሽታ ለሚገልጥ ለአምላክ ምስጋና ይሁን፤

<span id="an_2:15">2:15</span> በሚድኑቱና በሚጠፉቱ ዘንድ ለእግዚአብሔር የክርስቶስ መዓዛ ነንና፤

<span id="an_2:16">2:16</span> ለእነዚህ ለሞት የሚሆን የሞት ሽታ ለእነዚያም ለሕይወት የሚሆን
የሕይወት ሽታ ነን። ለዚህም ነገር የሚበቃ ማን ነው?

<span id="an_2:17">2:17</span> የእግዚአብሔርን ቃል ቀላቅለው እንደሚሸቃቅጡት እንደ ብዙዎቹ
አይደለንምና፤ በቅንነት ግን ከእግዚአብሔር እንደ ተላክን በእግዚአብሔር ፊት በክርስቶስ ሆነን እንናገራለን።

<span id="an_3:1">3:1</span> እንደ ገና ራሳችንን ልናመሰግን እንጀምራለንን? ወይስ እንደ ሌሎች
የማመስገኛ መልእክት ወደ እናንተ ወይስ ከእናንተ ያስፈልገን ይሆንን?

<span id="an_3:2">3:2</span> ሰዎች ሁሉ የሚያውቁትና የሚያነቡት በልባችን የተጻፈ መልእክታችን
እናንተ ናችሁ።

<span id="an_3:3">3:3</span> እናንተም በሕያው እግዚአብሔር መንፈስ እንጂ በቀለም አይደለም፥ ሥጋ
በሆነ በልብ ጽላት እንጂ በድንጋይ ጽላት ያልተጻፈ፥ በእኛም የተገለገለ የክርስቶስ መልእክት እንደ ሆናችሁ የተገለጠ
ነው።

<span id="an_3:4">3:4</span> በክርስቶስም በኩል ወደ እግዚአብሔር እንዲህ ያለ እምነት አለን።

<span id="an_3:5">3:5</span> ብቃታችን ከእግዚአብሔር ነው እንጂ፥ በገዛ እጃችን እንደሚሆን
አንዳችን እንኳ ልናስብ ራሳችን የበቃን አይደለንም፤

<span id="an_3:6">3:6</span> እርሱም ደግሞ በመንፈስ እንጂ በፊደል ለማይሆን ለአዲስ ኪዳን
አገልጋዮች እንሆን ዘንድ አበቃን፤ ፊደል ይገድላልና መንፈስ ግን ሕይወትን ይሰጣል።

<span id="an_3:7">3:7</span> ዳሩ ግን የእስራኤል ልጆች ስለዚያ ስለ ተሻረው ስለ ፊቱ ክብር
የሙሴን ፊት ትኩር ብለው መመልከት እስኪሳናቸው ድረስ፥ ያ በፊደላት በድንጋዮች ላይ የተቀረጸ የሞት አገልግሎት
በክብር ከሆነ፥

<span id="an_3:8">3:8</span> የመንፈስ አገልግሎት እንዴት ይልቅ በክብር አይሆንም?

<span id="an_3:9">3:9</span> የኵነኔ አገልግሎት ክብር ከሆነ፥ ይልቅ የጽድቅ አገልግሎት በክብር
አብዝቶ ይበልጣልና።

<span id="an_3:10">3:10</span> ያ የከበረ እንኳ እጅግ በሚበልጠው ክብር ምክንያት በዚህ ነገር
ክብሩን አጥቶአልና።

<span id="an_3:11">3:11</span> ያ ይሻር የነበረው በክብር ከሆነ፥ ጸንቶ የሚኖረውማ እጅግ ይልቅ
በክብር ሆኖአልና።

<span id="an_3:12">3:12</span> እንግዲህ እንዲህ ያለ ተስፋ ካለን እጅግ ገልጠን እንናገራለን፥

<span id="an_3:13">3:13</span> የዚያንም ይሻር የነበረውን መጨረሻ ትኵር ብለው የእስራኤል ልጆች
እንዳይመለከቱ፥ በፊቱ መጋረጃ እንዳደረገ እንደ ሙሴ አይደለንም።

<span id="an_3:14">3:14</span> ነገር ግን አሳባቸው ደነዘዘ። ብሉይ ኪዳን ሲነበብ ያ መጋረጃ
ሳይወሰድ እስከ ዛሬ ድረስ ይኖራልና፤ በክርስቶስ ብቻ የተሻረ ነውና።

<span id="an_3:15">3:15</span> ነገር ግን እስከ ዛሬ ድረስ የሙሴ መጻሕፍት በተነበቡ ጊዜ ሁሉ ያ
መጋረጃ በልባቸው ይኖራል፤

<span id="an_3:16">3:16</span> ወደ ጌታ ግን ዘወር ባለ ጊዜ ሁሉ መጋረጃው ይወሰዳል።

<span id="an_3:17">3:17</span> ጌታ ግን መንፈስ ነው፤ የጌታም መንፈስ ባለበት በዚያ አርነት
አለ።

<span id="an_3:18">3:18</span> እኛም ሁላችን በመጋረጃ በማይከደን ፊት የጌታን ክብር እንደ
መስተዋት እያብለጨለጭን መንፈስ ከሚሆን ጌታ እንደሚደረግ ያን መልክ እንመስል ዘንድ ከክብር ወደ ክብር
እንለወጣለን።

<span id="an_4:1">4:1</span> ስለዚህ ምክንያት ምሕረት እንደ ተሰጠን መጠን ይህ አገልግሎት ስላለን
አንታክትም።

<span id="an_4:2">4:2</span> ነገር ግን የሚያሳፍረውን ስውር ነገር ጥለናልና በተንኮል አንመላለስም
የእግዚአብሔርንም ቃል በውሸት አንቀላቅልም፤ እውነትን በመግለጥ ግን በእግዚአብሔር ፊት ለሰው ሕሊና ሁሉ ራሳችንን
እናመሰግናለን።

<span id="an_4:3">4:3</span> ወንጌላችን የተከደነ ቢሆን እንኳ የተከደነባቸው ለሚጠፉ ነው።

<span id="an_4:4">4:4</span> ለእነርሱም የእግዚአብሔር ምሳሌ የሆነ የክርስቶስ የክብሩ ወንጌል
ብርሃን እንዳያበራላቸው፥ የዚህ ዓለም አምላክ የማያምኑትን አሳብ አሳወረ።

<span id="an_4:5">4:5</span> ክርስቶስ ኢየሱስን ጌታ እንደ ሆነ እንጂ ራሳችንን አንሰብክምና፥ ስለ
ኢየሱስም ራሳችንን ለእናንተ ባሪያዎች እናደርጋለን።

<span id="an_4:6">4:6</span> በክርስቶስ ፊት የእግዚአብሔርን የክብሩን እውቀት ብርሃን እንዲሰጥ
በልባችን ውስጥ የበራ። በጨለማ ብርሃን ይብራ ያለ እግዚአብሔር ነውና።

<span id="an_4:7">4:7</span> ነገር ግን የኃይሉ ታላቅነት ከእግዚአብሔር እንጂ ከእኛ እንዳይሆን
ይህ መዝገብ በሸክላ ዕቃ ውስጥ አለን፤

<span id="an_4:8">4:8</span> በሁሉ እንገፋለን እንጂ አንጨነቅም፤ እናመነታለን እንጂ ተስፋ
አንቆርጥም፤

<span id="an_4:9">4:9</span> እንሰደዳለን እንጂ አንጣልም፤ እንወድቃለን እንጂ አንጠፋም፤

<span id="an_4:10">4:10</span> የኢየሱስ ሕይወት ደግሞ በሥጋችን ይገለጥ ዘንድ ሁልጊዜ የኢየሱስን
መሞት በሥጋችን ተሸክመን እንዞራለን።

<span id="an_4:11">4:11</span> የኢየሱስ ሕይወት ደግሞ በሚሞት ሥጋችን ይገለጥ ዘንድ እኛ ሕያዋን
የሆንን ከኢየሱስ የተነሣ ዘወትር ለሞት አልፈን እንሰጣለንና።

<span id="an_4:12">4:12</span> ስለዚህ ሞቱ በእኛ ሕይወቱም በእናንተ ይሠራል።

<span id="an_4:13">4:13</span> ነገር ግን። አመንሁ ስለዚህም ተናገርሁ ተብሎ እንደ ተጻፈ ያው
አንዱ የእምነት መንፈስ ስላለን፥ እኛ ደግሞ እናምናለን ስለዚህም እንናገራለን፤

<span id="an_4:14">4:14</span> ጌታን ኢየሱስን ያስነሣው እኛን ደግሞ ከኢየሱስ ጋር እንዲያስነሣን
ከእናንተም ጋር እንዲያቀርበን እናውቃለንና።

<span id="an_4:15">4:15</span> በብዙዎች በኩል የተትረፈረፈው ጸጋ ለእግዚአብሔር ክብር ምስጋናን
ያበዛ ዘንድ፥ ሁሉ ስለ እናንተ ነውና።

<span id="an_4:16">4:16</span> ስለዚህም አንታክትም፥ ነገር ግን የውጭው ሰውነታችን ቢጠፋ እንኳ
የውስጡ ሰውነታችን ዕለት ዕለት ይታደሳል።

<span id="an_4:17">4:17</span> የማይታየውን እንጂ የሚታየውን ባንመለከት፥ ቀላል የሆነ የጊዜው
መከራችን የክብርን የዘላለም ብዛት ከሁሉ መጠን ይልቅ ያደርግልናልና፤ የሚታየው የጊዜው ነውና፥ የማይታየው ግን
የዘላለም ነው።

<span id="an_5:1">5:1</span> ድንኳን የሚሆነው ምድራዊ መኖሪያችን ቢፈርስ፥ በሰማይ ያለ በእጅ
ያልተሠራ የዘላለም ቤት የሚሆን ከእግዚአብሔር የተሠራ ሕንጻ እንዳለን እናውቃለንና።

<span id="an_5:2">5:2</span> በዚህ ውስጥ በእውነት እንቃትታለንና፥

<span id="an_5:3">5:3</span> ከሰማይም የሚሆነውን መኖሪያችንን እንድንለብስ እንናፍቃለንና ለብሰን
ራቁታችንን አንገኝም።

<span id="an_5:4">5:4</span> በእውነትም የሚሞተው በሕይወት ይዋጥ ዘንድ ልንለብስ እንጂ ልንገፈፍ
የማንወድ ስለ ሆነ፥ በድንኳኑ ያለን እኛ ከብዶን እንቃትታለን።

<span id="an_5:5">5:5</span> ነገር ግን ለዚሁ የሠራን እግዚአብሔር ነው እርሱም የመንፈሱን መያዣ
ሰጠን።

<span id="an_5:6">5:6</span> እንግዲህ ሁልጊዜ ታምነን፥ በእምነት እንጂ በማየት አንመላለስምና
በሥጋ ስናድር ከጌታ ተለይተን በስደት እንዳለን የምናውቅ ከሆንን፥

<span id="an_5:8">5:8</span> ታምነናል ይልቁንም ከሥጋ ተለይተን በስደት መኖር በጌታም ዘንድ ማደር
ደስ ይለናል።

<span id="an_5:9">5:9</span> ስለዚህ ደግሞ ብናድር ወይም ተለይተን ብንሆን እርሱን ደስ የምናሰኝ
ልንሆን እንቀናለን።

<span id="an_5:10">5:10</span> መልካም ቢሆን ወይም ክፉ እንዳደረገ፥ እያንዳንዱ በሥጋው
የተሠራውን በብድራት ይቀበል ዘንድ ሁላችን በክርስቶስ በፍርድ ወንበር ፊት ልንገለጥ ይገባናልና።

<span id="an_5:11">5:11</span> እንግዲህ የጌታን ፍርሃት አውቀን ሰዎችን እናስረዳለን
ለእግዚአብሔር ግን የተገለጥን ነን፤ በሕሊናችሁም ደግሞ የተገለጥን እንደ ሆንን ተስፋ አደርጋለሁ።

<span id="an_5:12">5:12</span> በመልክ እንጂ በልብ ለማይመኩ የምትመልሱላቸው መልስ እንዲኖራችሁ፥
በእኛ ልትመኩ ምክንያት እንሰጣችኋለን እንጂ ራሳችንን ደግሞ ለእናንተ የምናመሰግን አይደለንም።

<span id="an_5:13">5:13</span> እብዶች ብንሆን፥ ለእግዚአብሔር ነው፤ ባለ አእምሮዎች ብንሆን፥
ለእናንተ ነው።

<span id="an_5:14">5:14</span> ይህን ስለቆረጥን የክርስቶስ ፍቅር ግድ ይለናልና፤ አንዱ ስለ ሁሉ
ሞተ፤ እንግዲያስ ሁሉ ሞቱ፤

<span id="an_5:15">5:15</span> በሕይወትም ያሉት ስለ እነርሱ ለሞተውና ለተነሣው እንጂ ወደ ፊት
ለራሳቸው እንዳይኖሩ ስለ ሁሉ ሞተ።

<span id="an_5:16">5:16</span> ስለዚህ እኛ ከአሁን ጀምሮ ማንንም በሥጋ እንደሚሆን አናውቅም፤
ክርስቶስንም በሥጋ እንደ ሆነ ያወቅነው ብንሆን እንኳ፥ አሁን ግን ከእንግዲህ ወዲህ እንደዚህ አናውቀውም።

<span id="an_5:17">5:17</span> ስለዚህ ማንም በክርስቶስ ቢሆን አዲስ ፍጥረት ነው፤ አሮጌው ነገር
አልፎአል፤ እነሆ፥ ሁሉም አዲስ ሆኖአል።

<span id="an_5:18">5:18</span> ነገር ግን የሆነው ሁሉ፥ በክርስቶስ ከራሱ ጋር ካስታረቀን
የማስታረቅም አገልግሎት ከሰጠን፥ ከእግዚአብሔር ነው፤

<span id="an_5:19">5:19</span> እግዚአብሔር በክርስቶስ ሆኖ ዓለሙን ከራሱ ጋር ያስታርቅ ነበርና፥
በደላቸውን አይቆጥርባቸውም ነበር፤ በእኛም የማስታረቅ ቃል አኖረ።

<span id="an_5:20">5:20</span> እንግዲህ እግዚአብሔር በእኛ እንደሚማልድ ስለ ክርስቶስ መልክተኞች
ነን፤ ከእግዚአብሔር ጋር ታረቁ ብለን ስለ ክርስቶስ እንለምናለን።

<span id="an_5:21">5:21</span> እኛ በእርሱ ሆነን የእግዚአብሔር ጽድቅ እንሆን ዘንድ ኃጢአት
ያላወቀውን እርሱን ስለ እኛ ኃጢአት አደረገው።

<span id="an_6:1">6:1</span> አብረንም እየሠራን የእግዚአብሔርን ጸጋ በከንቱ እንዳትቀበሉ ደግሞ
እንለምናለን፤

<span id="an_6:2">6:2</span> በተወደደ ሰዓት ሰማሁህ በመዳንም ቀን ረዳሁህ ይላልና፤ እነሆ፥
የተወደደው ሰዓት አሁን ነው፤ እነሆ፥ የመዳን ቀን አሁን ነው።

<span id="an_6:3">6:3</span> አገልግሎታችንም እንዳይነቀፍ በአንዳች ነገር ማሰናከያ ከቶ አንሰጥም።

<span id="an_6:4">6:4</span> ነገር ግን በሁሉ እንደ እግዚአብሔር አገልጋዮች ራሳችንን
እናማጥናለን፤

<span id="an_6:5">6:5</span> በብዙ መጽናት፥ በመከራ፥ በችግር፥ በጭንቀት፥ በመገረፍ፥ በወኅኒ፥
በሁከት፥ በድካም፥ እንቅልፍ በማጣት፥

<span id="an_6:6">6:6</span> በመጦም፥ በንጽህና፥ በእውቀት፥ በትዕግሥት፥ በቸርነት፥ በመንፈስ
ቅዱስ፥ ግብዝነት በሌለው ፍቅር፥ በእውነት ቃል፥

<span id="an_6:7">6:7</span> በእግዚአብሔር ኃይል፥ ለቀኝና ለግራ በሚሆን በጽድቅ የጦር ዕቃ፥
በክብርና በውርደት፥

<span id="an_6:8">6:8</span> በክፉ ወሬና በመልካም ወሬ ራሳችንን እናማጥናለን፤ አሳቾች ስንባል
እውነተኞች ነን፤

<span id="an_6:9">6:9</span> ያልታወቁ ስንባል የታወቅን ነን፤ የምንሞት ስንመስል እነሆ ሕያዋን
ነን፤ የተቀጣን ስንሆን አንገደልም፤

<span id="an_6:10">6:10</span> ኀዘንተኞች ስንሆን ዘወትር ደስ ይለናል፤ ድሆች ስንሆን ብዙዎችን
ባለ ጠጎች እናደርጋለን፤ አንዳች የሌለን ስንሆን ሁሉ የእኛ ነው።

<span id="an_6:11">6:11</span> እናንተ የቆሮንቶስ ሰዎች ሆይ፥ አፋችን ለእናንተ ተከፍቶአል
ልባችንም ሰፍቶላችኋል፤

<span id="an_6:12">6:12</span> በእኛ አልጠበባችሁም በሆዳችሁ ግን ጠቦባችኋል፤

<span id="an_6:13">6:13</span> ልጆቼ እንደ መሆናችሁ ግን እላችኋለሁ፥ እናንተ ደግሞ ብድራት
መልሳችሁልን ተስፋፉ።

<span id="an_6:14">6:14</span> ከማያምኑ ጋር በማይመች አካሄድ አትጠመዱ፤ ጽድቅ ከዓመፅ ጋር ምን
ተካፋይነት አለውና? ብርሃንም ከጨለማ ጋር ምን ኅብረት አለው?

<span id="an_6:15">6:15</span> ክርስቶስስ ከቤልሆር ጋር ምን መስማማት አለው? ወይስ የሚያምን
ከማያምን ጋር ምን ክፍል አለው?

<span id="an_6:16">6:16</span> ለእግዚአብሔር ቤተ መቅደስም ከጣዖት ጋር ምን መጋጠም አለው? እኛ
የሕያው እግዚአብሔር ቤተ መቅደስ ነንና እንዲሁም እግዚአብሔር ተናገረ እንዲህ ሲል። በእነርሱ እኖራለሁ
በመካከላቸውም እመላለሳለሁ፥ አምላካቸውም እሆናለሁ እነርሱም ሕዝቤ ይሆናሉ።

<span id="an_6:17">6:17</span> ስለዚህም ጌታ። ከመካከላቸው ውጡና የተለያችሁ ሁኑ ርኵስንም
አትንኩ ይላል፤ ሁሉንም የሚገዛ ጌታ። እኔም እቀበላችኋለሁ፥ ለእናንተም አባት እሆናለሁ እናንተም ለእኔ ወንድ
ልጆችና ሴት ልጆች ትሆናላችሁ ይላል።

<span id="an_7:1">7:1</span> እንግዲህ፥ ወዳጆች ሆይ፥ የዚህ ተስፋ ቃል ካለን፥ በእግዚአብሔር
ፍርሃት ቅድስናን ፍጹም እያደረግን ሥጋንና መንፈስን ከሚያረክስ ሁሉ ራሳችንን እናንጻ።

<span id="an_7:2">7:2</span> በልባችሁ ስፍራ አስፉልን፤ ማንንም አልበደልንም፥ ማንንም አላጠፋንም፥
ማንንም አላታለልንም።

<span id="an_7:3">7:3</span> ለኵነኔ አልልም፤ በአንድነት ለመሞትና በአንድነት ለመኖር በልባችን
እንዳላችሁ አስቀድሜ ብዬአለሁና።

<span id="an_7:4">7:4</span> ስለ እናንተ እምነቴ ታላቅ ነው፥ በእናንተ ምክንያት ትምክህቴ ታላቅ
ነው፤ መጽናናት ሞልቶብኛል፤ በመከራችን ሁሉ ደስታዬ ከመጠን ይልቅ ይበዛል።

<span id="an_7:5">7:5</span> ወደ መቄዶንያም በመጣን ጊዜ፥ በሁሉ ነገር መከራን ተቀበልን እንጂ
ሥጋችን ዕረፍት አልነበረውም፤ በውጭ ጠብ ነበረ፥ በውስጥ ፍርሃት ነበረ።

<span id="an_7:6">7:6</span> ነገር ግን ኀዘንተኞችን የሚያጽናና አምላክ በቲቶ መምጣት አጽናናን፤

<span id="an_7:7">7:7</span> በመምጣቱም ብቻ አይደለም ነገር ግን ናፍቆታችሁንና ልቅሶአችሁን ስለ
እኔም ቅንዓታችሁን ሲናገረን በእናንተ ላይ በተጽናናበት መጽናናት ደግሞ ነው፤ ስለዚህም ከፊት ይልቅ ደስ አለን።

<span id="an_7:8">7:8</span> በመልእክቴ ያሳዘንኋችሁ ብሆን እንኳ አልጸጸትም፤ የተጸጸትሁ ብሆን
እንኳ፥ ያ መልእክት ጥቂት ጊዜ ብቻ እንዳሳዘናችሁ አያለሁና አሁን ለንስሐ ስላዘናችሁ ደስ ብሎኛል እንጂ ስላዘናችሁ
አይደለም፤

<span id="an_7:9">7:9</span> በምንም ከእኛ የተነሣ እንዳትጎዱ እንደ እግዚአብሔር ፈቃድ
አዝናችኋልና።

<span id="an_7:10">7:10</span> እንደ እግዚአብሔር ፈቃድ የሆነ ኀዘን ጸጸት የሌለበትን፥ ወደ
መዳንም የሚያደርሰውን ንስሐ ያደርጋልና፤ የዓለም ኀዘን ግን ሞትን ያመጣል።

<span id="an_7:11">7:11</span> እነሆ፥ ይህ እንደ እግዚአብሔር ፈቃድ የሆነ ኀዘን እንዴት ያለ
ትጋት፥ እንዴት ያለ መልስ፥ እንዴት ያለ ቁጣ፥ እንዴት ያለ ፍርሃት፥ እንዴት ያለ ናፍቆት፥ እንዴት ያለ ቅንዓት፥
እንዴት ያለ በቀል በመካከላችሁ አደረገ። በዚህ ነገር ንጹሐን እንደ ሆናችሁ በሁሉ አስረድታችኋል።

<span id="an_7:12">7:12</span> እንግዲያስ የጻፍሁላችሁ ብሆን እንኳ፥ ስለ እኛ ያላችሁ ትጋታችሁ
ከእናንተ ዘንድ በእግዚአብሔር ፊት እንዲገለጥ እንጂ፥ ስለ በዳዩ ወይም ስለ ተበዳዩ አልጻፍሁም። ስለዚህ
ተጽናንተናል።

<span id="an_7:13">7:13</span> በመጽናናታችንም ስለ ቲቶ ደስታ አብልጦ ደስ አለን፥ መንፈሱ
በሁላችሁ ዐርፎአልና፤

<span id="an_7:14">7:14</span> ለእርሱ በምንም ስለ እናንተ የተመካሁ እንደ ሆነ አላፈርሁምና፥
ነገር ግን ሁሉን ለእናንተ በእውነት እንደ ተናገርን፥ እንደዚህ ደግሞ ትምክህታችን በቲቶ ፊት እውነት ሆነ።

<span id="an_7:15">7:15</span> ስለዚህም በፍርሃትና በመንቀጥቀጥ እንዴት እንደተቀበላችሁት፥
የሁላችሁን መታዘዝ እያሰበ ፍቅሩ በእናንተ ላይ እጅግ በዝቶአል።

<span id="an_7:16">7:16</span> በነገር ሁሉ ተማምኜባችኋለሁና ደስ ይለኛል።

<span id="an_8:1">8:1</span> ወንድሞች ሆይ፥ ለመቄዶንያ አብያተ ክርስቲያናት የተሰጠውን
የእግዚአብሔርን ጸጋ እናስታውቃችኋለን፤

<span id="an_8:2">8:2</span> በብዙ መከራ ተፈትነው ሳሉ የደስታቸው ብዛትና የድህነታቸው ጥልቅነት
የልግስናቸውን ባለ ጠግነት አብዝቶአል፤

<span id="an_8:3">8:3</span> እንደ ዓቅማቸው መጠን ከዓቅማቸውም የሚያልፍ እንኳ ወደው እንደ ሰጡ
እመሰክርላቸዋለሁና።

<span id="an_8:4">8:4</span> ለቅዱሳን በሆነው አገልግሎት እንዲተባበሩ ይህን ቸርነት በብዙ ልመና
ከእኛ ይለምኑ ነበር፥

<span id="an_8:5">8:5</span> አስቀድመውም በእግዚአብሔር ፈቃድ ራሳቸውን ለጌታ ለእኛም ሰጡ እንጂ
እንዳሰብን አይደለም።

<span id="an_8:6">8:6</span> ስለዚህም ቲቶ አስቀድሞ እንደ ጀመረ እንዲሁ ደግሞ ይህን ቸር ሥራ
ደግሞ በእናንተ ዘንድ ሊፈጽም ለመንን።

<span id="an_8:7">8:7</span> ነገር ግን በነገር ሁሉ፥ በእምነትና በቃል በእውቀትም በትጋትም ሁሉ
ለእኛም በፍቅራችሁ እንደ ተረፋችሁ፥ በዚህ ቸር ሥራ ደግሞ ትረፉ።

<span id="an_8:8">8:8</span> ትእዛዝ እንደምሰጥ አልልም፥ ነገር ግን በሌሎች ትጋት በኩል
የፍቅራችሁን እውነተኛነት ደግሞ ልመረምር እላለሁ፤

<span id="an_8:9">8:9</span> የጌታችንን የኢየሱስ ክርስቶስን ቸር ስጦታ አውቃችኋልና፤ ሀብታም
ሲሆን፥ እናንተ በእርሱ ድህነት ባለ ጠጎች ትሆኑ ዘንድ ስለ እናንተ ድሀ ሆነ።

<span id="an_8:10">8:10</span> በዚህም ነገር ምክር እሰጣለሁ፤ ከአምና ጀምራችሁ ለማድረግ ብቻ
ያይደለ ነገር ግን ለማሰብ ደግሞ አስቀድማችሁ የጀመራችሁት ይህ ይጠቅማችኋልና፤

<span id="an_8:11">8:11</span> አሁንም ለማሰብ በጎ ፈቃድ እንደ ነበረ፥ እንዲሁ እንዳላችሁ መጠን
መፈጸም ደግሞ ይሆን ዘንድ፥ ማድረጉን ደግሞ ፈጽሙ።

<span id="an_8:12">8:12</span> በጎ ፈቃድ ቢኖር፥ እንዳለው መጠን የተወደደ ይሆናል እንጂ
እንደሌለው መጠን አይደለም።

<span id="an_8:13">8:13</span> ለሌሎች ዕረፍት ለእናንተም መከራ እንዲሆን አይደለም፥ ትክክል
እንዲሆን ነው እንጂ፤

<span id="an_8:14">8:14</span> የእነርሱ ትርፍ ደግሞ የእናንተን ጉድለት እንዲሞላ በአሁኑ ጊዜ
የእናንተ ትርፍ የእነርሱን ጉድለት ይሙላ፤ በትክክል እንዲሆን፥ እንዲህ ተብሎ እንደ ተጻፈ።

<span id="an_8:15">8:15</span> ብዙ ያከማቸ አላተረፈም፥ ጥቂትም ያከማቸ አላጎደለም።

<span id="an_8:16">8:16</span> ነገር ግን በቲቶ ልብ ስለ እናንተ ያንን ትጋት የሰጠ አምላክ
ይመስገን፤

<span id="an_8:17">8:17</span> ምክራችንን ተቀብሎአልና፥ ትጋት ግን ስለ በዛበት ወዶ ወደ እናንተ
ይወጣል።

<span id="an_8:18">8:18</span> ከእርሱም ጋር ስለ ወንጌል ስብከት በአብያተ ክርስቲያናት ሁሉ
የተመሰገነውን ወንድም እንልካለን፤

<span id="an_8:19">8:19</span> ይህም ብቻ አይደለም ነገር ግን የጌታን የራሱን ክብርና የእኛን
በጎ ፈቃድ ለማሳየት በምናገለግለው በዚህ ቸር ሥራ ከእኛ ጋር እንዲጓደድ በአብያተ ክርስቲያናት ደግሞ ተመረጠ።

<span id="an_8:20">8:20</span> ስለምናገለግለው ስለዚህ ለጋስ ስጦታ ማንም እንዳይነቅፈን
እንጠነቀቃለን፤

<span id="an_8:21">8:21</span> በጌታ ፊት ብቻ ያይደለ ነገር ግን በሰው ፊት ደግሞ መልካም
የሆነውን እናስባለንና።

<span id="an_8:22">8:22</span> ብዙ ጊዜም በብዙ ነገር መርምረን ትጉ እንደ ሆነ ያገኘነውን፥
አሁንም በእናንተ እጅግ ስለሚታመን ከፊት ይልቅ እጅግ ትጉ የሚሆነውን ወንድማችንን ከእነርሱ ጋር እንልካለን።

<span id="an_8:23">8:23</span> ስለ ቲቶ የሚጠይቅ ቢኖር ስለ እናንተ አብሮኝ የሚሠራ ባልንጀራዬ
ነው፤ ስለ ወንድሞቻችን የሚጠይቅ ቢኖርም የአብያተ ክርስቲያናት መልእክተኞችና የክርስቶስ ክብር ናቸው።

<span id="an_8:24">8:24</span> እንግዲህ የፍቅራችሁንና ስለ እናንተ ያለውን የትምክህታችንን
መግለጫ በአብያተ ክርስቲያናት ፊት ለእነርሱ ግለጡ።

<span id="an_9:1">9:1</span> ለቅዱሳን ስለሚሆነው አገልግሎት ልጽፍላችሁ አያስፈልግምና፤

<span id="an_9:2">9:2</span> በጎ ፈቃዳችሁን አውቄአለሁና፤ ስለዚህም። አካይያ ከአምና ጀምሮ
ተዘጋጅቶአል ብዬ ለመቄዶንያ ሰዎች በእናንተ እመካለሁ፥ ቅንዓታችሁም የሚበዙቱን አነሣሥቶአል።

<span id="an_9:3">9:3</span> ነገር ግን ለእነርሱ እንዳልሁ፥ የተዘጋጃችሁ ትሆኑ ዘንድ በዚህም
ነገር ስለ እናንተ ያለው ትምክህታችን ከንቱ እንዳይሆን ወንድሞችን እልካለሁ፤

<span id="an_9:4">9:4</span> ምናልባት የመቄዶንያ ሰዎች ከእኔ ጋር ቢመጡ፥ ያልተዘጋጃችሁም ሆናችሁ
ቢያገኙአችሁ፥ እናንተ እንድታፍሩ አላልንም እኛ ግን በዚህ እምነታችን እንድናፍር አይሁን።

<span id="an_9:5">9:5</span> እንግዲህ እንደ በረከት ሆኖ ከስስት የማይሆን ይህ የተዘጋጀ ይሆን
ዘንድ አስቀድመው ወደ እናንተ መጥተው፥ አስቀድማችሁ ተስፋ የሰጣችሁትን በረከት አስቀድመው እንዲፈጽሙ ወንድሞችን
እለምን ዘንድ እንዲያስፈልገኝ አሰብሁ።

<span id="an_9:6">9:6</span> ይህንም እላለሁ። በጥቂት የሚዘራ በጥቂት ደግሞ ያጭዳል፥ በበረከትም
የሚዘራ በበረከት ደግሞ ያጭዳል።

<span id="an_9:7">9:7</span> እግዚአብሔር በደስታ የሚሰጠውን ይወዳልና እያንዳንዱ በልቡ እንዳሰበ
ይስጥ፥ በኀዘን ወይም በግድ አይደለም።

<span id="an_9:8">9:8</span> በተነ፥ ለምስኪኖች ሰጠ፥ ጽድቁ ለዘላለም ይኖራል ተብሎ እንደ ተጻፈ፥
እግዚአብሔር፥ ሁልጊዜ በነገር ሁሉ ብቃትን ሁሉ አግኝታችሁ ለበጎ ሥራ ሁሉ ትበዙ ዘንድ፥ ጸጋን ሁሉ ሊያበዛላችሁ
ይችላል።

<span id="an_9:10">9:10</span> ለዘሪ ዘርን ለመብላትም እንጀራን በብዙ የሚሰጥ እርሱም
የምትዘሩትን ዘር ይሰጣችኋል ያበረክትላችሁማል፥ የጽድቃችሁንም ፍሬ ያሳድጋል፤

<span id="an_9:11">9:11</span> በእኛ በኩል ለእግዚአብሔር የምስጋና ምክንያት የሚሆነውን ልግስና
ሁሉ እንድታሳዩ በሁሉ ነገር ባለ ጠጎች ትሆናላችሁ።

<span id="an_9:12">9:12</span> የዚህ ረድኤት አገልግሎት ለቅዱሳን የሚጎድላቸውን በሙሉ የሚሰጥ
ብቻ አይደለምና፥ ነገር ግን ደግሞ በብዙ ምስጋና ለእግዚአብሔር ይበዛል፤

<span id="an_9:13">9:13</span> በዚህ አገልግሎት ስለ ተፈተናችሁ፥ በክርስቶስ ወንጌል በማመናችሁ
ስለሚሆን መታዘዝ እነርሱንና ሁሉንም ስለምትረዱበት ልግስና እግዚአብሔርን ያከብራሉ፥

<span id="an_9:14">9:14</span> ራሳቸውም ስለ እናንተ ሲያማልዱ፥ በእናንተ ላይ ከሚሆነው
ከሚበልጠው ከእግዚአብሔር ጸጋ የተነሣ ይናፍቁአችኋል።

<span id="an_9:15">9:15</span> ስለማይነገር ስጦታው እግዚአብሔር ይመስገን።

<span id="an_10:1">10:1</span> እኔም ራሴ ጳውሎስ፥ በእናንተ ዘንድ ፊት ለፊት ሳለሁ ትሑት
የሆንሁ፥ ከእናንተ ግን ብርቅ የምደፍራችሁ፥ በክርስቶስ የዋህነትና ገርነት እመክራችኋለሁ፤

<span id="an_10:2">10:2</span> በዓለማዊ ልማድ እንደምንመላለስ በሚቆጥሩን በአንዳንዶች ላይ አምኜ
ልደፍር አስባለሁ፥ በዚያ እምነት ግን ከእናንተ ጋር ሆኜ እንዳልደፍር እለምንችኋለሁ።

<span id="an_10:3">10:3</span> በሰው ልማድ ምንም እንኳ የምንመላለስ ብንሆን፥ እንደ ሰው ልማድ
አንዋጋም፤

<span id="an_10:4">10:4</span> የጦር ዕቃችን ሥጋዊ አይደለምና፥ ምሽግን ለመስበር ግን
በእግዚአብሔር ፊት ብርቱ ነው፤

<span id="an_10:5">10:5</span> የሰውንም አሳብ በእግዚአብሔርም እውቀት ላይ የሚነሣውን ከፍ
ያለውን ነገር ሁሉ እናፈርሳለን ለክርስቶስም ለመታዘዝ አእምሮን ሁሉ እንማርካለን፥

<span id="an_10:6">10:6</span> መታዘዛችሁም በተፈጸመች ጊዜ አለመታዘዝን ሁሉ ልንበቀል
ተዘጋጅተናል።

<span id="an_10:7">10:7</span> በፊታችሁ ያለውን ተመልከቱ። ማንም የክርስቶስ መሆኑን ተረድቶ
ቢሆን፥ ይህን እንደ ገና በራሱ ይቁጠረው፤ እርሱ የክርስቶስ እንደ ሆነ እኛ ደግሞ እንዲሁ ነን።

<span id="an_10:8">10:8</span> ጌታ እናንተን ለማነጽ እንጂ እናንተን ለማፍረስ ያይደለ በሰጠው
በሥልጣናችን ከፊት ይልቅ ብመካ እንኳ አላፍርም።

<span id="an_10:9">10:9</span> በመልእክቶቼ የማስደነግጣችሁ አይምሰላችሁ።

<span id="an_10:10">10:10</span> መልእክቶቹስ ከባድና ኃይለኛ ናቸው፥ ሰውነቱ ግን ሲታይ ደካማ
ነው፥ ንግግሩም የተናቀ ነው ይላሉና።

<span id="an_10:11">10:11</span> እንዲሁ የሚል ይህን ይቁጠረው፤ በሩቅ ሳለን በመልእክታችን
በኩል በቃል እንዳለን፥ በፊቱ ደግሞ ሳለን በሥራ እንዲሁ ነን።

<span id="an_10:12">10:12</span> ራሳቸውን ከሚያመሰግኑ ከአንዳንዶች ጋር ራሳችንን ልንቆጥር
ወይም ራሳችንን ልናስተያይ አንደፍርምና፤ ነገር ግን እነርሱ ራሳቸውን ከራሳቸው ጋር ሲያመዛዝኑ፥ ራሳቸውንም
ከራሳቸው ጋር ሲያስተያዩ፥ አያስተውሉም።

<span id="an_10:13">10:13</span> እኛ ግን እግዚአብሔር እንደ ወሰነልን እስከ እናንተ እንኳ
እንደሚደርስ እንደ ክፍላችን ልክ እንጂ ያለ ልክ አንመካም።

<span id="an_10:14">10:14</span> ወደ እናንተ እንደማንደርስ አድርገን ከመጠን አናልፍምና፥
የክርስቶስን ወንጌል በመስበክ እስከ እናንተ እንኳ ደርሰናልና፤

<span id="an_10:15">10:15</span> በሌሎች ድካም ያለ ልክ አንመካም፥ ነገር ግን እምነታችሁ
ሲያድግ ከእናንተ ወዲያ ባለው አገር እስክንሰብክ ሥራችንን እየጨመርን፥ በክፍላችን በእናንተ ዘንድ እንድንከብር
ተስፋ እናደርጋለን፤ በሌላው ክፍል ስለ ተዘጋጀው ነገር አንመካም።

<span id="an_10:17">10:17</span> የሚመካ ግን በጌታ ይመካ፤ እግዚአብሔር የሚያመሰግነው እንጂ
ራሱን የሚያመሰግን እርሱ ተፈትኖ የሚወጣ አይደለምና።

<span id="an_11:1">11:1</span> በጥቂቱ ሞኝነቴ ብትታገሡኝ መልካም ይሆን ነበር፤ ቢሆንም በእርግጥ
ታገሡኝ።

<span id="an_11:2">11:2</span> በእግዚአብሔር ቅንዓት እቀናላችኋለሁና፥ እንደ ንጽሕት ድንግል
እናንተን ለክርስቶስ ላቀርብ ለአንድ ወንድ አጭቻችኋለሁና፤

<span id="an_11:3">11:3</span> ነገር ግን እባብ በተንኮሉ ሔዋንን እንዳሳታት፥ አሳባችሁ ተበላሽቶ
ለክርስቶስ ከሚሆን ቅንነትና ንጽሕና ምናልባት እንዳይለወጥ ብዬ እፈራለሁ።

<span id="an_11:4">11:4</span> የሚመጣውም ያልሰበክነውን ሌላ ኢየሱስ ቢሰብክ፥ ወይም
ያላገኛችሁትን ልዩ መንፈስ ወይም ያልተቀበላችሁትን ልዩ ወንጌል ብታገኙ፥ በመልካም ትታገሡታላችሁ።

<span id="an_11:5">11:5</span> ከእነዚህ ከዋነኞቹ ሐዋርያት በአንድ ነገር እንኳ እንደ ጎደልሁ
ራሴን አልቆጥርም።

<span id="an_11:6">11:6</span> በአነጋገሬ ያልተማርሁ ብሆን እንኳ፥ በእውቀት ግን እንዲህ
አይደለሁም። ነገር ግን በሰው ሁሉ መካከል በነገር ሁሉ ተገልጠንላችኋል።

<span id="an_11:7">11:7</span> ወይስ የእግዚአብሔርን ወንጌል ያለ ደመወዝ ስለ ሰበክሁላችሁ፥
እናንተ ከፍ እንድትሉ ራሴን እያዋረድሁ ኃጢአት አድርጌ ይሆንን?

<span id="an_11:8">11:8</span> እናንተን ለማገልገል ደመወዝ እየተቀበልሁ ሌሎችን አብያተ
ክርስቲያናት ዘረፍሁ።

<span id="an_11:9">11:9</span> ከእናንተም ጋር ሳለሁ በጎደለኝ ጊዜ፥ በማንም አልከበድሁበትም፤
ከመቄዶንያ የመጡት ወንድሞች የጎደለኝን በሙሉ ሰጥተዋልና፤ በነገርም ሁሉ እንዳልከብድባችሁ ተጠነቀቅሁ
እጠነቀቅማለሁ።

<span id="an_11:10">11:10</span> የክርስቶስ እውነት በእኔ እንዳለ፥ ይህ ትምክህት በእኔ ዘንድ
በአካይያ አገር አይከለከልም።

<span id="an_11:11">11:11</span> ስለ ምን? ስለማልወዳችሁ ነውን? እግዚአብሔር ያውቃል።

<span id="an_11:12">11:12</span> ነገር ግን በዚያ በሚመኩበት እንደ እኛ ሆነው ሊገኙ፥
ምክንያትን ከሚፈልጉቱ ምክንያትን እቆርጥ ዘንድ አሁን የማደርገውን ከዚህ ወዲህ ደግሞ አደርጋለሁ።

<span id="an_11:13">11:13</span> እንደ እነዚህ ያሉ ሰዎች የክርስቶስን ሐዋርያት እንዲመስሉ
ራሳቸውን እየለወጡ፥ ውሸተኞች ሐዋርያትና ተንኮለኞች ሠራተኞች ናቸውና።

<span id="an_11:14">11:14</span> ይህም ድንቅ አይደለም፤ ሰይጣን ራሱ የብርሃንን መልአክ
እንዲመስል ራሱን ይለውጣልና።

<span id="an_11:15">11:15</span> እንግዲህ አገልጋዮቹ ደግሞ የጽድቅን አገልጋዮች እንዲመስሉ
ራሳቸውን ቢለውጡ ታላቅ ነገር አይደለም፤ ፍጻሜአቸውም እንደ ሥራቸው ይሆናል።

<span id="an_11:16">11:16</span> እንደ ገና እላለሁ። ለማንም ሰው ሞኝ የሆንሁ አይምሰለው፤
ያለዚያ ግን እኔ ደግሞ ጥቂት እመካ ዘንድ እንደ ሞኝ እንኳ ሆኜ ተቀበሉኝ።

<span id="an_11:17">11:17</span> እንደዚህ ታምኜ ስመካ የምናገረው፥ በሞኝነት እንጂ ጌታ
እንዳዘዘኝ አልናገርም።

<span id="an_11:18">11:18</span> ብዙዎች በዓለማዊ ነገር ስለሚመኩ እኔ ደግሞ እመካለሁ።

<span id="an_11:19">11:19</span> ልባሞች ስለምትሆኑ በደስታ ሞኞችን ትታገሣላችሁና፤

<span id="an_11:20">11:20</span> ማንም ባሪያዎች ቢያደርጋችሁ፥ ማንም ቢበላችሁ፥ ማንም
ቢቀማችሁ፥ ማንም ቢኮራባችሁ፥ ማንም ፊታችሁን በጥፊ ቢመታችሁ ትታገሣላችሁና።

<span id="an_11:21">11:21</span> ደካሞች መስለን እንደ ነበርን በውርደት እላለሁ። ነገር ግን
በሞኝነት እላለሁ፤ ማንም በሚደፍርበት እኔ ደግሞ እደፍርበታለሁ።

<span id="an_11:22">11:22</span> ዕብራውያን ናቸውን? እኔ ደግሞ ነኝ። የእስራኤል ወገን
ናቸውን? እኔ ደግሞ ነኝ። የአብርሃም ዘር ናቸውን? እኔ ደግሞ ነኝ። የክርስቶስ አገልጋዮች ናቸውን?

<span id="an_11:23">11:23</span> እንደ እብድ ሰው እላለሁ፤ እኔ እበልጣለሁ፤ በድካም አብዝቼ፥
በመገረፍ አብዝቼ፥ በመታሰር አትርፌ፥ በመሞት ብዙ ጊዜ ሆንሁ።

<span id="an_11:24">11:24</span> አይሁድ አንድ ሲጎድል አርባ ግርፋት አምስት ጊዜ ገረፉኝ።

<span id="an_11:25">11:25</span> ሦስት ጊዜ በበትር ተመታሁ፤ አንድ ጊዜ በድንጋይ ተወገርሁ፤
መርከቤ ሦስት ጊዜ ተሰበረ፤ ሌሊትና ቀን በባሕር ውስጥ ኖርሁ።

<span id="an_11:26">11:26</span> ብዙ ጊዜ በመንገድ ሄድሁ፤ በወንዝ ፍርሃት፥ በወንበዴዎች
ፍርሃት፥ በወገኔ በኩል ፍርሃት፥ በአሕዛብ በኩል ፍርሃት፥ በከተማ ፍርሃት፥ በምድረ በዳ ፍርሃት፥ በባሕር ፍርሃት፥
በውሸተኞች ወንድሞች በኩል ፍርሃት ነበረብኝ፤

<span id="an_11:27">11:27</span> በድካምና በጥረት ብዙ ጊዜም እንቅልፍ በማጣት፥ በራብና በጥም
ብዙ ጊዜም በመጦም፥ በብርድና በራቁትነት ነበርሁ።

<span id="an_11:28">11:28</span> የቀረውንም ነገር ሳልቆጥር፥ ዕለት ዕለት የሚከብድብኝ የአብያተ
ክርስቲያናት ሁሉ አሳብ ነው።

<span id="an_11:29">11:29</span> የሚደክም ማን ነው፥ እኔም አልደክምምን? የሚሰናከል ማን ነው፥
እኔም አልናደድምን?

<span id="an_11:30">11:30</span> ትምክህት የሚያስፈልግ ከሆነ፥ ከድካሜ በሚሆነው ነገር
እመካለሁ።

<span id="an_11:31">11:31</span> ለዘላለም የተባረከ የጌታችን የኢየሱስ ክርስቶስ አምላክና አባት
እንዳልዋሽ ያውቃል።

<span id="an_11:32">11:32</span> በደማስቆ አርስጦስዮስ ከተባለ ንጉሥ በታች የሆነ የሕዝብ ገዥ
ሊይዘኝ እየወደደ የደማስቆ ሰዎችን ከተማ ያስጠብቅ ነበር፥

<span id="an_11:33">11:33</span> በቅጥሩም ባለ መስኮት በቅርጫት አወረዱኝና ከእጁ አመለጥሁ።

<span id="an_12:1">12:1</span> ትምክህት የሚያስፈልግ ነው፤ አይጠቅምም ነገር ግን ከጌታ ወዳለው
ራእይና መገለጥ እመጣለሁ።

<span id="an_12:2">12:2</span> ሰውን በክርስቶስ አውቃለሁ፥ በሥጋ እንደ ሆነ አላውቅም ወይም
ከሥጋ ውጭ እንደ ሆነ አላውቅም፥ እግዚአብሔር ያውቃል፤ እንዲህ ያለው ሰው ከአሥራ አራት ዓመት በፊት እስከ
ሦስተኛው ሰማይ ድረስ ተነጠቀ።

<span id="an_12:3">12:3</span> እንዲህ ያለውንም ሰው አውቃለሁ፥ በሥጋ እንደ ሆነ ወይም ያለ ሥጋ
እንደ ሆነ አላውቅም፥ እግዚአብሔር ያውቃል፤

<span id="an_12:4">12:4</span> ወደ ገነት ተነጠቀ፥ ሰውም ሊናገር የማይገባውን የማይነገረውን ቃል
ሰማ።

<span id="an_12:5">12:5</span> እንደዚህ ስላለው እመካለሁ፥ ስለ ራሴ ግን ከድካሜ በቀር
አልመካም።

<span id="an_12:6">12:6</span> ልመካ ብወድስ ሞኝ አልሆንም፥ እውነትን እላለሁና፤ ነገር ግን
ማንም ከሚያይ ከእኔም ከሚሰማ የምበልጥ አድርጎ እንዳይቆጥረኝ ትቼአለሁ።

<span id="an_12:7">12:7</span> ስለዚህም በመገለጥ ታላቅነት እንዳልታበይ የሥጋዬ መውጊያ፥ እርሱም
የሚጎስመኝ የሰይጣን መልእክተኛ ተሰጠኝ፤ ይኸውም እንዳልታበይ ነው።

<span id="an_12:8">12:8</span> ስለዚህ ነገር ከእኔ እንዲለይ ሦስት ጊዜ ጌታን ለመንሁ።

<span id="an_12:9">12:9</span> እርሱም። ጸጋዬ ይበቃሃል፥ ኃይሌ በድካም ይፈጸማልና አለኝ።
እንግዲህ የክርስቶስ ኃይል ያድርብኝ ዘንድ በብዙ ደስታ በድካሜ ልመካ እወዳለሁ።

<span id="an_12:10">12:10</span> ስለዚህ ስለ ክርስቶስ በድካም በመንገላታትም በችግርም በስደትም
በጭንቀትም ደስ ይለኛል፤ ስደክም ያን ጊዜ ኃይለኛ ነኝና።

<span id="an_12:11">12:11</span> በመመካቴ ሞኝ ሆኜአለሁ፤ እናንተ ግድ አላችሁኝ፤ እናንተ እኔን
ልታመሰግኑ ይገባ ነበርና። እኔ ምንም ባልሆን እንኳ፥ ከዋነኞቹ ሐዋርያት በምንም አልጎድልምና።

<span id="an_12:12">12:12</span> በእርግጥ የሐዋርያነት ምልክት በመካከላችሁ በምልክትና በድንቅ
ነገር በተአምራትም በሁሉ ትዕግሥት ተደረገ።

<span id="an_12:13">12:13</span> እኔ ራሴ ካልከበድሁባችሁ ከዚህ በቀር፥ ከሌላ ቤተ ክርስቲያን
ያነሳችሁበት በምን እኮ ነው? ይህን በደሌን ይቅር በሉልኝ።

<span id="an_12:14">12:14</span> እነሆ፥ ወደ እናንተ እመጣ ዘንድ ስዘጋጅ ይህ ሦስተኛዬ ነው፤
አልከብድባችሁምም፥ እናንተን እንጂ ያላችሁን አልፈልግምና። ወላጆች ለልጆች እንጂ ልጆች ለወላጆች ገንዘብ ሊያከማቹ
አይገባቸውምና።

<span id="an_12:15">12:15</span> እኔ ግን ስለ ነፍሳችሁ በብዙ ደስታ ገንዘቤን እከፍላለሁ፥
ራሴን እንኳ እከፍላለሁ። ከመጠን ይልቅ ብወዳችሁ በዚህ ልክ ፍቅራችሁ የሚያንስ ነውን?

<span id="an_12:16">12:16</span> ይሁን እንጂ እኔ አልከበድሁባችሁም፤ ነገር ግን ሸንጋይ ሆኜ
በተንኰል ያዝኋችሁ።

<span id="an_12:17">12:17</span> ወደ እናንተ ከላክኋቸው በአንዱ ስንኳ አታለልኋችሁን?

<span id="an_12:18">12:18</span> ቲቶን መከርሁት ከእርሱም ጋር ወንድሙን ላክሁት፤ ቲቶስ
አታለላችሁን? በአንድ መንፈስ አልተመላለስንምን? በአንድ ፍለጋስ አልተመላለስንም?

<span id="an_12:19">12:19</span> ለእናንተ ስለ ራሳችን እንድንመልስ ሁልጊዜ ይመስላችኋልን?
በእግዚአብሔር ፊት በክርስቶስ ሆነን እንናገራለን፤ ነገር ግን፥ ወዳጆች፥ እናንተን ልናንጻችሁ ሁሉን እንናገራለን።

<span id="an_12:20">12:20</span> ስመጣ፥ እንደምወደው ሳትሆኑ አገኛችሁ ይሆናል እኔም
እንደምትወዱት ሳልሆን ታገኙኝ ይሆናል ብዬ እፈራለሁና፤ ምናልባት ክርክር ቅንዓትም ቁጣም አድመኝነትም ሐሜትም
ማሾክሾክም ኩራትም ሁከትም ይሆናሉ፤

<span id="an_12:21">12:21</span> እንደ ገና ስመጣ በእናንተ ዘንድ አምላኬ እንዲያዋርደኝ፥
አስቀድመውም ኃጢአት ከሠሩትና ስላደረጉት ርኵሰትና ዝሙት መዳራትም ንስሐ ካልገቡት ወገን ስለ ብዙዎች ምናልባት
አዝናለሁ ብዬ እፈራለሁ።

<span id="an_13:1">13:1</span> ወደ እናንተ ስመጣ ይህ ሦስተኛዬ ነው፤ ሁሉ ነገር በሁለትና
በሦስት ምስክር አፍ ይጸናል።

<span id="an_13:2">13:2</span> ሁለተኛ በእናንተ ዘንድ በነበርሁ ጊዜ እንደ ተናገርሁ አሁንም
ደግሞ በሩቅ ስሆን፥ ክርስቶስ በእኔ አድሮ እንዲናገር ማስረጃ ከፈለጋችሁ፥ እንደ ገና ብመጣ እንዳልራራላቸው
አስቀድመው ኃጢአት ላደረጉት ለሌሎችም ሁሉ አስቀድሜ ብዬአለሁ፥ አስቀድሜም እላለሁ። ክርስቶስም ስለ እናንተ
አይደክምም ነገር ግን በእናንተ ኃይለኛ ነው።

<span id="an_13:4">13:4</span> በድካም ተሰቅሎአልና፥ ነገር ግን በእግዚአብሔር ኃይል በሕይወት
ይኖራል። እኛ ደግሞ ከእርሱ ጋር እንደክማለንና፥ ነገር ግን ስለ እናንተ በሆነ በእግዚአብሔር ኃይል ከእርሱ ጋር
በሕይወት እንኖራለን።

<span id="an_13:5">13:5</span> በሃይማኖት ብትኖሩ ራሳችሁን መርምሩ፤ ራሳችሁን ፈትኑ፤ ወይስ
ምናልባት የማትበቁ ባትሆኑ፥ ኢየሱስ ክርስቶስ በእናንተ ውስጥ እንዳለ ስለ እናንተ አታውቁምን?

<span id="an_13:6">13:6</span> እኛ ግን የማንበቃ እንዳይደለን ልታውቁ ተስፋ አደርጋለሁ።

<span id="an_13:7">13:7</span> ክፉ ነገርንም ከቶ እንዳታደርጉ ወደ እግዚአብሔር እንጸልያለን፤
እኛ የምንበቃ ሆነን እንገለጥ ዘንድ አይደለም ነገር ግን እኛ ምንም እንደማንበቃ ብንሆን፥ እናንተ መልካሙን ታደርጉ
ዘንድ ነው።

<span id="an_13:8">13:8</span> ለእውነት እንጂ በእውነት ላይ ምንም ለማድረግ አንችልምና።

<span id="an_13:9">13:9</span> እኛ ስንደክም እናንተም ኃይለኞች ስትሆኑ ደስ ብሎናልና፤ እናንተ
ፍጹማን ትሆኑ ዘንድ ለዚህ ደግሞ እንጸልያለን።

<span id="an_13:10">13:10</span> ስለዚህ ጌታ ለማፍረስ ያይደለ ለማነጽ እንደ ሰጠኝ ሥልጣን፥
ከእናንተ ጋር ሳለሁ በቁርጥ እንዳልሠራ በሩቅ ሆኜ ይህን እጽፋለሁ።

<span id="an_13:11">13:11</span> በቀረውስ፥ ወንድሞች ሆይ፥ ደኅና ሁኑ። ፍጹማን ሁኑ፥ ምክሬን
ስሙ፥ በአንድ ልብ ሁኑ፥ በሰላም ኑሩ፥ የፍቅርና የሰላምም አምላክ ከእናንተ ጋር ይሆናል።

<span id="an_13:12">13:12</span> በተቀደሰ አሳሳም እርስ በርሳችሁ ሰላምታ ተሰጣጡ።

<span id="an_13:13">13:13</span> ቅዱሳን ሁሉ ሰላምታ ያቀርቡላችኋል።

<span id="an_13:14">13:14</span> የጌታ የኢየሱስ ክርስቶስ ጸጋ የእግዚአብሔርም ፍቅር የመንፈስ
ቅዱስም ኅብረት ከሁላችሁ ጋር ይሁን። አሜን።

------------------------------------------------------------------------

[Next: Galatians](gal)
