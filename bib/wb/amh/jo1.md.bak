[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](pe2)  [Next](jo2.md) 

------------------------------------------------------------------------

### Amharic Bible: 1 John

<span id="an_1:1">1:1</span> ስለ ሕይወት ቃል ከመጀመሪያው የነበረውንና የሰማነውን በዓይኖቻችንም
ያየነውን የተመለከትነውንም እጆቻችንም የዳሰሱትን እናወራለን፤

<span id="an_1:2">1:2</span> ሕይወትም ተገለጠ አይተንማል እንመሰክርማለን፥ ከአብ ዘንድ
የነበረውንም ለእኛም የተገለጠውን የዘላለምን ሕይወት እናወራላችኋለን፤

<span id="an_1:3">1:3</span> እናንተ ደግሞ ከእኛ ጋር ኅብረት እንዲኖራችሁ ያየነውንና የሰማነውን
ለእናንተ ደግሞ እናወራላችኋለን። ኅብረታችንም ከአባት ጋር ከልጁም ከኢየሱስ ክርስቶስ ጋር ነው።

<span id="an_1:4">1:4</span> ደስታችሁም እንዲፈጸም ይህን እንጽፍላችኋለን።

<span id="an_1:5">1:5</span> ከእርሱም የሰማናት ለእናንተም የምናወራላችሁ መልእክት። እግዚአብሔር
ብርሃን ነው ጨለማም በእርሱ ዘንድ ከቶ የለም የምትል ይህች ናት።

<span id="an_1:6">1:6</span> ከእርሱ ጋር ኅብረት አለን ብንል በጨለማም ብንመላለስ እንዋሻለን
እውነትንም አናደርግም፤

<span id="an_1:7">1:7</span> ነገር ግን እርሱ በብርሃን እንዳለ በብርሃን ብንመላለስ
ለእያንዳንዳችን ኅብረት አለን፥ የልጁም የኢየሱስ ክርስቶስ ደም ከኃጢአት ሁሉ ያነጻናል።

<span id="an_1:8">1:8</span> ኃጢአት የለብንም ብንል ራሳችንን እናስታለን፥ እውነትም በእኛ ውስጥ
የለም።

<span id="an_1:9">1:9</span> በኃጢአታችን ብንናዘዝ ኃጢአታችንን ይቅር ሊለን ከዓመፃም ሁሉ
ሊያነጻን የታመነና ጻድቅ ነው።

<span id="an_1:10">1:10</span> ኃጢአትን አላደረግንም ብንል ሐሰተኛ እናደርገዋለን ቃሉም በእኛ
ውስጥ የለም።

<span id="an_2:1">2:1</span> ልጆቼ ሆይ፥ ኃጢአትን እንዳታደርጉ ይህን እጽፍላችኋለሁ። ማንም
ኃጢአትን ቢያደርግ ከአብ ዘንድ ጠበቃ አለን እርሱም ጻድቅ የሆነ ኢየሱስ ክርስቶስ ነው።

<span id="an_2:2">2:2</span> እርሱም የኃጢአታችን ማስተስሪያ ነው፥ ለኃጢአታችንም ብቻ አይደለም፥
ነገር ግን ለዓለሙ ሁሉ ኃጢአት እንጂ።

<span id="an_2:3">2:3</span> ትእዛዛቱንም ብንጠብቅ በዚህ እንዳወቅነው እናውቃለን።

<span id="an_2:4">2:4</span> አውቄዋለሁ የሚል ትእዛዛቱንም የማይጠብቅ ውሸተኛ ነው እውነትም
በእርሱ ውስጥ የለም።

<span id="an_2:5">2:5</span> ቃሉን ግን የሚጠብቅ ሁሉ በእርሱ የእግዚአብሔር ፍቅር በእውነት
ተፈጽሞአል። በእርሱ እንዳለን በዚህ እናውቃለን፤

<span id="an_2:6">2:6</span> በእርሱ እኖራለሁ የሚል እርሱ እንደ ተመላለሰ ራሱ ደግሞ ሊመላለስ
ይገባዋል።

<span id="an_2:7">2:7</span> ወንድሞች ሆይ፥ ከመጀመሪያ የነበረቻችሁ አሮጌ ትእዛዝ እንጂ
የምጽፍላችሁ አዲስ ትእዛዝ አይደለችም፤ አሮጌይቱ ትእዛዝ የሰማችኋት ቃል ናት።

<span id="an_2:8">2:8</span> ዳግመኛ አዲስ ትእዛዝን እጽፍላችኋለሁ፥ ይህም ነገር በእርሱ
በእናንተም እውነተኛ ነው፤ ጨለማው ያልፋልና እውነተኛውም ብርሃን አሁን ይበራል።

<span id="an_2:9">2:9</span> በብርሃን አለሁ የሚል ወንድሙንም የሚጠላ እስከ አሁን በጨለማ አለ።

<span id="an_2:10">2:10</span> ወንድሙንም የሚወድ በብርሃን ይኖራል ማሰናከያም የለበትም፤

<span id="an_2:11">2:11</span> ወንድሙን የሚጠላ ግን በጨለማ አለ፥ በጨለማም ይመላለሳል፥
የሚሄድበትንም አያውቅም፥ ጨለማው ዓይኖቹን አሳውሮታልና።

<span id="an_2:12">2:12</span> ልጆች ሆይ፥ ኃጢአታችሁ ስለ ስሙ ተሰርዮላችኋልና እጽፍላችኋለሁ።

<span id="an_2:13">2:13</span> አባቶች ሆይ፥ ከመጀመሪያ የነበረውን አውቃችኋልና እጽፍላችኋለሁ።
ጎበዞች ሆይ፥ ክፉውን አሸንፋችኋልና እጽፍላችኋለሁ። ልጆች ሆይ፥ አብን አውቃችኋልና እጽፍላችኋለሁ።

<span id="an_2:14">2:14</span> አባቶች ሆይ፥ ከመጀመሪያ የነበረውን አውቃችኋልና እጽፍላችኋለሁ።
ጐበዞች ሆይ፥ ብርቱዎች ስለ ሆናችሁ የእግዚአብሔርም ቃል በእናንተ ስለሚኖር ክፉውንም ስለ አሸነፋችሁ
እጽፍላችኋለሁ።

<span id="an_2:15">2:15</span> ዓለምን ወይም በዓለም ያሉትን አትውደዱ፤ በዓለም ያለው ሁሉ
እርሱም የሥጋ ምኞትና የዓይን አምሮት ስለ ገንዘብም መመካት ከዓለም ስለ ሆነ እንጂ ከአባት ስላልሆነ፥ ማንም
ዓለምን ቢወድ የአባት ፍቅር በእርሱ ውስጥ የለም።

<span id="an_2:17">2:17</span> ዓለሙም ምኞቱም ያልፋሉ፤ የእግዚአብሔርን ፈቃድ የሚያደርግ ግን
ለዘላለም ይኖራል።

<span id="an_2:18">2:18</span> ልጆች ሆይ፥ መጨረሻው ሰዓት ነው፥ የክርስቶስም ተቃዋሚ ይመጣ
ዘንድ እንደ ሰማችሁ አሁን እንኳ ብዙዎች የክርስቶስ ተቃዋሚዎች ተነሥተዋል፤ ስለዚህም መጨረሻው ሰዓት እንደ ሆነ
እናውቃለን።

<span id="an_2:19">2:19</span> ከእኛ ዘንድ ወጡ፥ ዳሩ ግን ከእኛ ወገን አልነበሩም፤ ከእኛ
ወገንስ ቢሆኑ ከእኛ ጋር ጸንተው በኖሩ ነበር፤ ነገር ግን ሁሉ ከእኛ ወገን እንዳልሆኑ ይገለጡ ዘንድ ወጡ።

<span id="an_2:20">2:20</span> እናንተም ከቅዱሱ ቅባት ተቀብላችኋል፥ ሁሉንም ታውቃላችሁ።

<span id="an_2:21">2:21</span> እውነትን የምታውቁ ስለ ሆናችሁ፥ ውሸትም ሁሉ ከእውነት እንዳልሆነ
ስለምታውቁ እንጂ እውነትን ስለማታውቁ አልጽፍላችሁም።

<span id="an_2:22">2:22</span> ክርስቶስ አይደለም ብሎ ኢየሱስን ከሚክድ በቀር ውሸተኛው ማን
ነው? አብንና ወልድን የሚክድ ይህ የክርስቶስ ተቃዋሚ ነው።

<span id="an_2:23">2:23</span> ወልድን የሚክድ ሁሉ አብ እንኳ የለውም፤ በወልድ የሚታመን አብ
ደግሞ አለው።

<span id="an_2:24">2:24</span> እናንተስ ከመጀመሪያ የሰማችሁት በእናንተ ጸንቶ ይኑር። ከመጀመሪያ
የሰማችሁት በእናንተ ቢኖር፥ እናንተ ደግሞ በወልድና በአብ ትኖራላችሁ።

<span id="an_2:25">2:25</span> እርሱም የሰጠን ተስፋ ይህ የዘላለም ሕይወት ነው።

<span id="an_2:26">2:26</span> ስለሚያስቱአችሁ ሰዎች ይህን ጽፌላችኋለሁ።

<span id="an_2:27">2:27</span> እናንተስ ከእርሱ የተቀበላችሁት ቅባት በእናንተ ይኖራል፥ ማንም
ሊያስተምራችሁ አያስፈልጋችሁም፤ ነገር ግን የእርሱ ቅባት ስለ ሁሉ እንደሚያስተምራችሁ፥ እውነተኛም እንደ ሆነ
ውሸትም እንዳልሆነ፥ እናንተንም እንዳስተማራችሁ፥ በእርሱ ኑሩ።

<span id="an_2:28">2:28</span> አሁንም፥ ልጆች ሆይ፥ በሚገለጥበት ጊዜ እምነት እንዲሆንልን
በመምጣቱም በእርሱ ፊት እንዳናፍር በእርሱ ኑሩ።

<span id="an_2:29">2:29</span> ጻድቅ እንደ ሆነ ካወቃችሁ ጽድቅን የሚያደርግ ሁሉ ከእርሱ እንደ
ተወለደ እወቁ።

<span id="an_3:1">3:1</span> የእግዚአብሔር ልጆች ተብለን ልንጠራ አብ እንዴት ያለውን ፍቅር እንደ
ሰጠን እዩ፥ እንዲሁም ነን። ስለዚህ ምክንያት ዓለም እርሱን ስላላወቀው እኛን አያውቀንም።

<span id="an_3:2">3:2</span> ወዳጆች ሆይ፥ አሁን የእግዚአብሔር ልጆች ነን፥ ምንም እንደምንሆን
ገና አልተገለጠም። ዳሩ ግን ቢገለጥ እርሱ እንዳለ እናየዋለንና እርሱን እንድንመስል እናውቃለን።

<span id="an_3:3">3:3</span> በእርሱም ይህን ተስፋ የሚያደርግ ሁሉ እርሱ ንጹሕ እንደ ሆነ ራሱን
ያነጻል።

<span id="an_3:4">3:4</span> ኃጢአትን የሚያደርግ ሁሉ ዓመፅን ደግሞ ያደርጋል፥ ኃጢአትም ዓመፅ
ነው።

<span id="an_3:5">3:5</span> እርሱም ኃጢአትን ሊያስወግድ እንደ ተገለጠ ታውቃላችሁ፥ በእርሱም
ኃጢአት የለም።

<span id="an_3:6">3:6</span> በእርሱ የሚኖር ሁሉ ኃጢአትን አያደርግም፤ ኃጢአትን የሚያደርግ ሁሉ
አላየውም አላወቀውምም።

<span id="an_3:7">3:7</span> ልጆች ሆይ፥ ማንም አያስታችሁ፤ እርሱ ጻድቅ እንደ ሆነ ጽድቅን
የሚያደርግ ጻድቅ ነው።

<span id="an_3:8">3:8</span> ኃጢአትን የሚያደርግ ከዲያብሎስ ነው፥ ዲያብሎስ ከመጀመሪያ ኃጢአትን
ያደርጋልና።

<span id="an_3:9">3:9</span> ስለዚህ የዲያብሎስን ሥራ እንዲያፈርስ የእግዚአብሔር ልጅ ተገለጠ።
ከእግዚአብሔር የተወለደ ሁሉ ኃጢአትን አያደርግም፥ ዘሩ በእርሱ ይኖራልና፤ ከእግዚአብሔርም ተወልዶአልና ኃጢአትን
ሊያደርግ አይችልም።

<span id="an_3:10">3:10</span> የእግዚአብሔር ልጆችና የዲያብሎስ ልጆች በዚህ የተገለጡ ናቸው፤
ጽድቅን የማያደርግና ወንድሙን የማይወድ ሁሉ ከእግዚአብሔር አይደለም።

<span id="an_3:11">3:11</span> ከመጀመሪያ የሰማችኋት መልእክት። እርስ በርሳችን እንዋደድ የምትል
ይህች ናትና፤

<span id="an_3:12">3:12</span> ከክፉው እንደ ነበረ ወንድሙንም እንደ ገደለ እንደ ቃየል
አይደለም፤ ስለ ምንስ ገደለው? የገዛ ሥራው ክፉ፥ የወንድሙም ሥራ ጽድቅ ስለ ነበረ ነው።

<span id="an_3:13">3:13</span> ወንድሞች ሆይ፥ ዓለም ቢጠላችሁ አትደነቁ።

<span id="an_3:14">3:14</span> እኛ ወንድሞችን የምንወድ ስለ ሆንን ከሞት ወደ ሕይወት እንደ
ተሻገርን እናውቃለን፤ ወንድሙን የማይወድ በሞት ይኖራል።

<span id="an_3:15">3:15</span> ወንድሙን የሚጠላ ሁሉ ነፍሰ ገዳይ ነው፥ ነፍሰ ገዳይም የሆነ ሁሉ
የዘላለም ሕይወት በእርሱ እንዳይኖር ታውቃላችሁ።

<span id="an_3:16">3:16</span> እርሱ ስለ እኛ ነፍሱን አሳልፎ ሰጥቶአልና በዚህ ፍቅርን
አውቀናል፤ እኛም ስለ ወንድሞቻችን ነፍሳችንን አሳልፈን እንድንሰጥ ይገባናል።

<span id="an_3:17">3:17</span> ነገር ግን የዚህ ዓለም ገንዘብ ያለው፥ ወንድሙም የሚያስፈልገው
ሲያጣ አይቶ ያልራራለት ማንም ቢሆን፥ የእግዚአብሔር ፍቅር በእርሱ እንዴት ይኖራል?

<span id="an_3:18">3:18</span> ልጆቼ ሆይ፥ በሥራና በእውነት እንጂ በቃልና በአንደበት አንዋደድ።

<span id="an_3:19">3:19</span> ልባችንም በእኛ ላይ በሚፈርድበት ሁሉ፥ ከእውነት እንደ ሆንን
በዚህ እናውቃለን በፊቱም ልባችንን እናሳርፋለን፥ እግዚአብሔር ከልባችን ይልቅ ታላቅ ነውና ሁሉንም ያውቃል።

<span id="an_3:21">3:21</span> ወዳጆች ሆይ፥ ልባችንስ ባይፈርድብን በእግዚአብሔር ዘንድ ድፍረት
አለን፥

<span id="an_3:22">3:22</span> ትእዛዙንም የምንጠብቅና በፊቱ ደስ የሚያሰኘውን የምናደርግ
ስለሆንን የምንለምነውን ሁሉ ከእርሱ እናገኛለን።

<span id="an_3:23">3:23</span> ትእዛዚቱም ይህች ናት፥ በልጁ በኢየሱስ ክርስቶስ ስም እናምን
ዘንድ፥ ትእዛዝንም እንደ ሰጠን እርስ በርሳችን እንዋደድ ዘንድ።

<span id="an_3:24">3:24</span> ትእዛዙንም የሚጠብቅ በእርሱ ይኖራል እርሱም ይኖርበታል፤ በዚህም
በእኛ እንዲኖር ከሰጠን ከመንፈሱ እናውቃለን።

<span id="an_4:1">4:1</span> ወዳጆች ሆይ፥ መንፈስን ሁሉ አትመኑ፥ ነገር ግን መናፍስት
ከእግዚአብሔር ሆነው እንደ ሆነ መርምሩ፤ ብዙዎች ሐሰተኞች ነቢያት ወደ ዓለም ወጥተዋልና።

<span id="an_4:2">4:2</span> የእግዚአብሔርን መንፈስ በዚህ ታውቃላችሁ፤ ኢየሱስ ክርስቶስ በሥጋ
እንደ መጣ የሚታመን መንፈስ ሁሉ ከእግዚአብሔር ነው፥

<span id="an_4:3">4:3</span> ኢየሱስ ክርስቶስም በሥጋ እንደ መጣ የማይታመን መንፈስ ሁሉ
ከእግዚአብሔር አይደለም፤ ይህም የክርስቶስ ተቃዋሚው መንፈስ ነው፤ ይህም እንዲመጣ ሰምታችኋል፥ አሁንም እንኳ
በዓለም አለ።

<span id="an_4:4">4:4</span> ልጆች ሆይ፥ እናንተ ከእግዚአብሔር ናችሁ አሸንፋችኋቸውማል፥ በዓለም
ካለው ይልቅ በእናንተ ያለው ታላቅ ነውና።

<span id="an_4:5">4:5</span> እነርሱ ከዓለም ናቸው፤ ስለዚህ ከዓለም የሆነውን ይናገራሉ ዓለሙም
ይሰማቸዋል።

<span id="an_4:6">4:6</span> እኛ ከእግዚአብሔር ነን፤ እግዚአብሔርን የሚያውቅ ይሰማናል፤
ከእግዚአብሔር ያልሆነ አይሰማንም። የእውነትን መንፈስና የስሕተትን መንፈስ በዚህ እናውቃለን።

<span id="an_4:7">4:7</span> ወዳጆች ሆይ፥ ፍቅር ከእግዚአብሔር ስለ ሆነ፥ የሚወደውም ሁሉ
ከእግዚአብሔር ስለ ተወለደ እግዚአብሔርንም ስለሚያውቅ፥ እርስ በርሳችን እንዋደድ።

<span id="an_4:8">4:8</span> ፍቅር የሌለው እግዚአብሔርን አያውቅም፥ እግዚአብሔር ፍቅር ነውና።

<span id="an_4:9">4:9</span> በዚህ የእግዚአብሔር ፍቅር በእኛ ዘንድ ተገለጠ፥ በእርሱ በኩል
በሕይወት እንኖር ዘንድ እግዚአብሔር አንድ ልጁን ወደ ዓለም ልኮታልና።

<span id="an_4:10">4:10</span> ፍቅርም እንደዚህ ነው፤ እግዚአብሔር እርሱ ራሱ እንደ ወደደን ስለ
ኃጢአታችንም ማስተስሪያ ይሆን ዘንድ ልጁን እንደ ላከ እንጂ እኛ እግዚአብሔርን እንደ ወደድነው አይደለም።

<span id="an_4:11">4:11</span> ወዳጆች ሆይ፥ እግዚአብሔር እንዲህ አድርጎ ከወደደን እኛ ደግሞ
እርስ በርሳችን ልንዋደድ ይገባናል።

<span id="an_4:12">4:12</span> እግዚአብሔርን ማንም ከቶ አላየውም፤ እርስ በርሳችን ብንዋደድ
እግዚአብሔር በእኛ ይኖራል ፍቅሩም በእኛ ፍጹም ሆኖአል።

<span id="an_4:13">4:13</span> ከመንፈሱ ስለ ሰጠን፥ በእርሱ እንድንኖር እርሱም በእኛ እንዲኖር
በዚህ እናውቃለን።

<span id="an_4:14">4:14</span> እኛም አይተናል አባትም ልጁን የዓለም መድኃኒት ሊሆን እንደ ላከው
እንመሰክራለን።

<span id="an_4:15">4:15</span> ኢየሱስ የእግዚአብሔር ልጅ እንደ ሆነ በሚታመን ሁሉ እግዚአብሔር
በእርሱ ይኖራል እርሱም በእግዚአብሔር ይኖራል።

<span id="an_4:16">4:16</span> እኛም እግዚአብሔር ለእኛ ያለውን ፍቅር አውቀናል አምነንማል።
እግዚአብሔር ፍቅር ነው፥ በፍቅርም የሚኖር በእግዚአብሔር ይኖራል እግዚአብሔርም በእርሱ ይኖራል።

<span id="an_4:17">4:17</span> በፍርድ ቀን ድፍረት ይሆንልን ዘንድ ፍቅር በዚህ ከእኛ ጋር
ተፈጽሞአል፤ እርሱ እንዳለ እኛ ደግሞ እንዲሁ በዚህ ዓለም ነንና።

<span id="an_4:18">4:18</span> ፍጹም ፍቅር ፍርሃትን አውጥቶ ይጥላል እንጂ በፍቅር ፍርሃት
የለም፥ ፍርሃት ቅጣት አለውና፤ የሚፈራም ሰው ፍቅሩ ፍጹም አይደለም።

<span id="an_4:19">4:19</span> እርሱ አስቀድሞ ወዶናልና እኛ እንወደዋለን።

<span id="an_4:20">4:20</span> ማንም። እግዚአብሔርን እወዳለሁ እያለ ወንድሙን ቢጠላ ሐሰተኛ
ነው፤ ያየውን ወንድሙን የማይወድ ያላየውን እግዚአብሔርን ሊወደው እንዴት ይችላል?

<span id="an_4:21">4:21</span> እግዚአብሔርንም የሚወድ ወንድሙን ደግሞ እንዲወድ ይህች ትእዛዝ
ከእርሱ አለችን።

<span id="an_5:1">5:1</span> ክርስቶስ ነው ብሎ በኢየሱስ የሚያምን ሁሉ ከእግዚአብሔር ተወልዶአል፥
ወላጁንም የሚወድ ሁሉ ከእርሱ የተወለደውን ደግሞ ይወዳል።

<span id="an_5:2">5:2</span> እግዚአብሔርን ስንወድ ትእዛዛቱንም ስናደርግ የእግዚአብሔርን ልጆች
እንድንወድ በዚህ እናውቃለን።

<span id="an_5:3">5:3</span> ትእዛዛቱን ልንጠብቅ የእግዚአብሔር ፍቅር ይህ ነውና፤ ትእዛዛቱም
ከባዶች አይደሉም።

<span id="an_5:4">5:4</span> ከእግዚአብሔር የተወለደ ሁሉ ዓለምን ያሸንፋልና፤ ዓለምንም
የሚያሸንፈው እምነታችን ነው።

<span id="an_5:5">5:5</span> ኢየሱስም የእግዚአብሔር ልጅ እንደ ሆነ ከሚያምን በቀር ዓለምን
የሚያሸንፍ ማን ነው?

<span id="an_5:6">5:6</span> በውኃና በደም የመጣ ይህ ነው እርሱም ኢየሱስ ክርስቶስ፤ በውኃውና
በደሙ እንጂ በውኃው ብቻ አይደለም።

<span id="an_5:7">5:7</span> መንፈስም እውነት ነውና የሚመሰክረው መንፈስ ነው።

<span id="an_5:8">5:8</span> የሚመሰክሩት መንፈሱና ውኃው ደሙም ሦስት ናቸውና፤ ሦስቱም በአንድ
ይስማማሉ።

<span id="an_5:9">5:9</span> የሰውን ምስክር ብንቀበል የእግዚአብሔር ምስክር ከእርሱ ይልቅ
ይበልጣል፤ ስለ ልጁ የመሰከረው የእግዚአብሔር ምስክር ይህ ነውና።

<span id="an_5:10">5:10</span> በእግዚአብሔር ልጅ የሚያምን በነፍሱ ምስክር አለው፤ በእግዚአብሔር
የማያምን እግዚአብሔር ስለ ልጁ የመሰከረውን ምስክር ስላላመነ ሐሰተኛ አድርጎታል።

<span id="an_5:11">5:11</span> እግዚአብሔርም የዘላለምን ሕይወት እንደ ሰጠን ይህም ሕይወት በልጁ
እንዳለ ምስክሩ ይህ ነው።

<span id="an_5:12">5:12</span> ልጁ ያለው ሕይወት አለው፤ የእግዚአብሔር ልጅ የሌለው ሕይወት
የለውም።

<span id="an_5:13">5:13</span> የዘላለም ሕይወት እንዳላችሁ ታውቁ ዘንድ በእግዚአብሔር ልጅ ስም
ለምታምኑ ይህን ጽፌላችኋለሁ።

<span id="an_5:14">5:14</span> በእርሱ ዘንድ ያለን ድፍረት ይህ ነው፤ እንደ ፈቃዱ አንዳች
ብንለምን ይሰማናል።

<span id="an_5:15">5:15</span> የምንለምነውንም ሁሉ እንዲሰማልን ብናውቅ ከእርሱ የለመነውን ልመና
እንደ ተቀበልን እናውቃለን።

<span id="an_5:16">5:16</span> ማንም ወንድሙን ሞት የማይገባውን ኃጢአት ሲያደርግ ቢያየው
ይለምን፥ ሞትም የማይገባውን ኃጢአት ላደረጉት ሕይወት ይሰጥለታል። ሞት የሚገባው ኃጢአት አለ፤ ስለዚያ እንዲጠይቅ
አልልም።

<span id="an_5:17">5:17</span> ዓመፃ ሁሉ ኃጢአት ነው፥ ሞትም የማይገባው ኃጢአት አለ።

<span id="an_5:18">5:18</span> ከእግዚአብሔር የተወለደ ሁሉ ኃጢአትን እንዳያደርግ፥ ነገር ግን
ከእግዚአብሔር የተወለደው ራሱን እንዲጠብቅ ክፉውም እንዳይነካው እናውቃለን።

<span id="an_5:19">5:19</span> ከእግዚአብሔር እንደ ሆንን ዓለምም በሞላው በክፉው እንደ ተያዘ
እናውቃለን።

<span id="an_5:20">5:20</span> የእግዚአብሔርም ልጅ እንደ መጣ፥ እውነተኛም የሆነውን እናውቅ
ዘንድ ልቡናን እንደ ሰጠን እናውቃለን፤ እውነተኛም በሆነው በእርሱ አለን፥ እርሱም ልጁ ኢየሱስ ክርስቶስ ነው።
እርሱ እውነተኛ አምላክና የዘላለም ሕይወት ነው።

<span id="an_5:21">5:21</span> ልጆች ሆይ፥ ከጣዖታት ራሳችሁን ጠብቁ።

------------------------------------------------------------------------

[Next: 2 John](jo2.md)
