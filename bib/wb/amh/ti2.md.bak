[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](ti1)  [Next](tit.md) 

------------------------------------------------------------------------

### Amharic Bible: 2 Timothy

<span id="an_1:1">1:1</span> በክርስቶስ ኢየሱስ እንደሚሆን የሕይወት ተስፋ፥ በእግዚአብሔር ፈቃድ
የኢየሱስ ክርስቶስ ሐዋርያ የሆነ ጳውሎስ፥

<span id="an_1:2">1:2</span> ለተወደደው ልጄ ለጢሞቴዎስ፤ ከእግዚአብሔር አብ ከጌታችንም ከክርስቶስ
ኢየሱስ ጸጋና ምሕረት ሰላምም ይሁን።

<span id="an_1:3">1:3</span> ሌትና ቀን በልመናዬ ሳላቋርጥ ስለማስብህ እንደ አባቶቼ አድርጌ
በንጹሕ ሕሊና የማመልከውን እግዚአብሔርን አመሰግናለሁ፤

<span id="an_1:4">1:4</span> እንባህን እያሰብሁ በደስታ እሞላ ዘንድ ላይህ እናፍቃለሁ።

<span id="an_1:5">1:5</span> በአንተ ያለውን ግብዝነት የሌለበትን እምነትህን አስባለሁ፤ ይህም
እምነት ቀድሞ በአያትህ በሎይድ በእናትህም በኤውንቄ ነበረባቸው፥ በአንተም ደግሞ እንዳለ ተረድቼአለሁ።

<span id="an_1:6">1:6</span> ስለዚህ ምክንያት፥ እሳት እንደሚያቀጣጥል ሰው፥ እጆቼን በመጫኔ
በአንተ ያለውን የእግዚአብሔርን ስጦታ እንድታነሣሣ አሳስብሃለሁ።

<span id="an_1:7">1:7</span> እግዚአብሔር የኃይልና የፍቅር ራስንም የመግዛት መንፈስ እንጂ
የፍርሃት መንፈስ አልሰጠንምና።

<span id="an_1:8">1:8</span> እንግዲህ በጌታችን ምስክርነት ወይም በእስረኛው በእኔ አትፈር፥ ነገር
ግን እንደ እግዚአብሔር ኃይል መጠን ስለ ወንጌል አብረኸኝ መከራን ተቀበል፤

<span id="an_1:9">1:9</span> ያዳነን በቅዱስም አጠራር የጠራን እግዚአብሔር ነውና፥ ይህም እንደ
ራሱ አሳብና ጸጋ መጠን ነው እንጂ እንደ ሥራችን መጠን አይደለም፤ ይህም ጸጋ ከዘላለም ዘመናት በፊት በክርስቶስ
ኢየሱስ ተሰጠን፥

<span id="an_1:10">1:10</span> አሁን ግን በመድኃኒታችን በኢየሱስ ክርስቶስ መገለጥ ታይቶአል።
እርሱ ሞትን ሽሮአልና እኔ ሰባኪና ሐዋርያ አሕዛብንም አስተማሪ እንድሆን በተሾምሁበት በወንጌል ሕይወትንና
አለመጥፋትን ወደ ብርሃን አውጥቶአል።

<span id="an_1:12">1:12</span> ስለዚህም ምክንያት ይህን መከራ ደግሞ ተቀብዬአለሁ፥ ነገር ግን
አላፍርበትም፤ ያመንሁትን አውቃለሁና፥ የሰጠሁትንም አደራ እስከዚያ ቀን ድረስ ሊጠብቅ እንዲችል ተረድቼአለሁ።

<span id="an_1:13">1:13</span> በክርስቶስ ኢየሱስ ባለ እምነትና ፍቅር አድርገህ፥ ከእኔ
የሰማኸውን ጤናማ ቃል ምሳሌ ያዝ፤

<span id="an_1:14">1:14</span> መልካሙን አደራ በእኛ በሚኖረው በመንፈስ ቅዱስ ጠብቅ።

<span id="an_1:15">1:15</span> በእስያ ያሉቱ ሁሉ ከእኔ ፈቀቅ እንዳሉ ታውቃለህ፥ ከእነርሱም
ፊሎጎስና ሄርዋጌኔስ ናቸው።

<span id="an_1:16">1:16</span> ጌታ ልሄኔሲፎሩ ቤተ ሰዎች ምሕረትን ይስጥ፥ ብዙ ጊዜ
አሳርፎኛልና፤

<span id="an_1:17">1:17</span> በሰንሰለቴም አላፈረበትም፥ ነገር ግን በሮሜ ባደረ ጊዜ ፈልጎ
ፈልጎ አገኘኝ፤

<span id="an_1:18">1:18</span> በዚያን ቀን ከጌታ ምሕረትን እንዲያገኝ ጌታ ይስጠው፤ በኤፌሶንም
እንዴት እንዳገለገለኝ አንተ በደኅና ታውቃለህ።

<span id="an_2:1">2:1</span> እንግዲህ፥ ልጄ ሆይ፥ አንተ በክርስቶስ ኢየሱስ ባለው ጸጋ በርታ።

<span id="an_2:2">2:2</span> ብዙ ሰዎች የመሰከሩለትን ከእኔም የሰማኸውን ሌሎችን ደግሞ ሊያስተምሩ
ለሚችሉ ለታመኑ ሰዎች አደራ ስጥ።

<span id="an_2:3">2:3</span> እንደ ኢየሱስ ክርስቶስ በጎ ወታደር ሆነህ፥ አብረኸኝ መከራ ተቀበል።

<span id="an_2:4">2:4</span> የሚዘምተው ሁሉ ለጦር ያስከተተውን ደስ ያሰኝ ዘንድ ትዳር በሚገኝበት
ንግድ ራሱን አያጠላልፍም።

<span id="an_2:5">2:5</span> ደግሞም በጨዋታ የሚታገል ማንም ቢሆን፥ እንደሚገባ አድርጎ ባይታገል፥
የድሉን አክሊል አያገኝም።

<span id="an_2:6">2:6</span> የሚደክመው ገበሬ ፍሬውን ከሚበሉት መጀመሪያ እንዲሆን ይገባዋል።

<span id="an_2:7">2:7</span> የምለውን ተመልከት፤ ጌታም በነገር ሁሉ ማስተዋልን ይስጥህ።

<span id="an_2:8">2:8</span> በወንጌል እንደምሰብከው፥ ከሙታን የተነሣውን፥ ከዳዊት ዘርም የሆነውን
ኢየሱስ ክርስቶስን አስብ፤

<span id="an_2:9">2:9</span> ይህንም በመስበክ እንደ ክፉ አድራጊ እስክታሰር ድረስ መከራ
እቀበላለሁ፥ የእግዚአብሔር ቃል ግን አይታሰርም።

<span id="an_2:10">2:10</span> ስለዚህ እነርሱ ደግሞ በክርስቶስ ኢየሱስ ያለውን መዳን ከዘላለም
ክብር ጋር እንዲያገኙ ስለ ተመረጡት በነገር ሁሉ እጸናለሁ።

<span id="an_2:11">2:11</span> ቃሉ የታመነ ነው እንዲህ የሚለው። ከእርሱ ጋር ከሞትን፥ ከእርሱ
ጋር ደግሞ በሕይወት እንኖራለን፤

<span id="an_2:12">2:12</span> ብንጸና፥ ከእርሱ ጋር ደግሞ እንነግሣለን፤ ብንክደው፥ እርሱ ደግሞ
ይክደናል፤

<span id="an_2:13">2:13</span> ባናምነው፥ እርሱ የታመነ ሆኖ ይኖራል፤ ራሱን ሊክድ አይችልምና።

<span id="an_2:14">2:14</span> ይህን አሳስባቸው፥ በቃልም እንዳይጣሉ በእግዚአብሔር ፊት
ምከራቸው፥ ይህ ምንም የማይረባ የሚሰሙትንም የሚያፈርስ ነውና።

<span id="an_2:15">2:15</span> የእውነትን ቃል በቅንነት የሚናገር የማያሳፍርም ሠራተኛ ሆነህ፥
የተፈተነውን ራስህን ለእግዚአብሔር ልታቀርብ ትጋ።

<span id="an_2:16">2:16</span> ነገር ግን ለዓለም ከሚመች ከከንቱ መለፍለፍ ራቅ፤
ኃጢአተኝነታቸውን ከፊት ይልቅ ይጨምራሉና፥ ቃላቸውም እንደ ጭንቁር ይባላል፤

<span id="an_2:17">2:17</span> ከእነርሱም ሄሜኔዎስና ፊሊጦስ ናቸው፤

<span id="an_2:18">2:18</span> እነዚህም። ትንሣኤ ከአሁን በፊት ሆኖአል እያሉ፥ ስለ እውነት
ስተው፥ የአንዳንዶችን እምነት ይገለብጣሉ።

<span id="an_2:19">2:19</span> ሆኖም። ጌታ ለእርሱ የሆኑትን ያውቃል፥ ደግሞም። የጌታን ስም
የሚጠራ ሁሉ ከዓመፅ ይራቅ የሚለው ማኅተም ያለበት የተደላደለ የእግዚአብሔር መሠረት ቆሞአል።

<span id="an_2:20">2:20</span> በትልቅም ቤት የእንጨትና የሸክላ ዕቃ ደግሞ አለ እንጂ የወርቅና
የብር ዕቃ ብቻ አይደለም፥ እኵሌቶቹም ለክብር፥ እኵሌቶቹም ለውርደት ይሆናሉ፤

<span id="an_2:21">2:21</span> እንግዲህ ማንም ራሱን ከእነዚህ ቢያነጻ፥ ለክብር የሚሆን
የተቀደሰም ለጌታውም የሚጠቅም ለበጎም ሥራ ሁሉ የተዘጋጀ ዕቃ ይሆናል።

<span id="an_2:22">2:22</span> ከክፉ የጎልማሳነት ምኞት ግን ሽሽ፥ በንጹሕም ልብ ጌታን ከሚጠሩ
ጋር ጽድቅን እምነትን ፍቅርን ሰላምን አጥብቀህ ተከተል።

<span id="an_2:23">2:23</span> ነገር ግን ጠብን እንዲያመጣ አውቀህ ከሰነፎችና ካልተማሩ ምርመራ
ራቅ፤

<span id="an_2:24">2:24</span> የጌታም ባሪያ ለሰው ሁሉ ገር ለማስተማርም የሚበቃ ለትዕግሥትም
የሚጸና ሊሆን እንጂ ሊጣላ አይገባውም።

<span id="an_2:25">2:25</span> ደግሞም። ምናልባት እግዚአብሔር እውነትን ያውቁ ዘንድ ንስሐን
ይሰጣቸዋልና ፈቃዱን ለማድረግ በዲያብሎስ ሕያዋን ሆነው ከተያዙበት ወጥመድ ወጥተው፥ ወደ አእምሮ ይመለሳሉ ብሎ
የሚቃወሙትን በየዋህነት ይቅጣ።

<span id="an_3:1">3:1</span> ነገር ግን በመጨረሻው ቀን የሚያስጨንቅ ዘመን እንዲመጣ ይህን እወቅ።

<span id="an_3:2">3:2</span> ሰዎች ራሳቸውን የሚወዱ ይሆናሉና፥ ገንዘብን የሚወዱ፥ ትምክህተኞች፥
ትዕቢተኞች፥ ተሳዳቢዎች፥ ለወላጆቻቸው የማይታዘዙ፥ የማያመሰግኑ፥

<span id="an_3:3">3:3</span> ቅድስና የሌላቸው፥ ፍቅር የሌላቸው፥ ዕርቅን የማይሰሙ፥ ሐሜተኞች፥
ራሳቸውን የማይገዙ፥ ጨካኞች፥ መልካም የሆነውን የማይወዱ፥

<span id="an_3:4">3:4</span> ከዳተኞች፥ ችኩሎች፥ በትዕቢት የተነፉ፥ ከእግዚአብሔር ይልቅ ተድላን
የሚወዱ ይሆናሉ፤

<span id="an_3:5">3:5</span> የአምልኮት መልክ አላቸው ኃይሉን ግን ክደዋል፤ ከእነዚህ ደግሞ ራቅ።

<span id="an_3:6">3:6</span> ወደ ቤቶች ሾልከው እየገቡ፥ ኃጢአታቸው የተከመረባቸውን በልዩ ልዩ
ምኞትንም የሚወሰዱትን ሁልጊዜም እየተማሩ እውነትን ወደ ማወቅ ሊደርሱ ከቶ የማይችሉትን ሞኞችን ሴቶች የሚማርኩ፥
ከእነዚህ ዘንድ ናቸውና።

<span id="an_3:8">3:8</span> ኢያኔስና ኢያንበሬስም ሙሴን እንደ ተቃወሙት፥ እንዲሁ እነዚህ ደግሞ
አእምሮአቸው የጠፋባቸው ስለ እምነትም የተጣሉ ሰዎች ሆነው፥ እውነትን ይቃወማሉ።

<span id="an_3:9">3:9</span> ዳሩ ግን የእነዚያ ሞኝነት ደግሞ ግልጥ እንደ ሆነ፥ ሞኝነታቸው ለሁሉ
ይገለጣልና ከፊት ይልቅ አይቀናላቸውም።

<span id="an_3:10">3:10</span> አንተ ግን ትምህርቴንና አካሄዴን አሳቤንም እምነቴንም ትዕግሥቴንም
ፍቅሬንም መጽናቴንም ስደቴንም መከራዬንም ተከተልህ፤

<span id="an_3:11">3:11</span> በአንጾኪያና በኢቆንዮን በልስጥራንም የሆነብኝን የታገሥሁትንም
ስደት ታውቃለህ፤ ጌታም ከሁሉ አዳነኝ።

<span id="an_3:12">3:12</span> በእውነትም በክርስቶስ ኢየሱስ እግዚአብሔርን እየመሰሉ ሊኖሩ
የሚወዱ ሁሉ ይሰደዳሉ።

<span id="an_3:13">3:13</span> ነገር ግን ክፉዎች ሰዎችና አታላዮች፥ እያሳቱና እየሳቱ፥ በክፋት
እየባሱ ይሄዳሉ።

<span id="an_3:14">3:14</span> አንተ ግን በተማርህበትና በተረዳህበት ነገር ጸንተህ ኑር፥ ከማን
እንደ ተማርኸው ታውቃለህና፤

<span id="an_3:15">3:15</span> ከሕፃንነትህም ጀምረህ ክርስቶስ ኢየሱስን በማመን፥ መዳን
የሚገኝበትን ጥበብ ሊሰጡህ የሚችሉትን ቅዱሳን መጻሕፍትን አውቀሃል።

<span id="an_3:16">3:16</span> የእግዚአብሔር ሰው ፍጹምና ለበጎ ሥራ ሁሉ የተዘጋጀ ይሆን ዘንድ፥
የእግዚአብሔር መንፈስ ያለበት መጽሐፍ ሁሉ ለትምህርትና ለተግሣጽ ልብንም ለማቅናት በጽድቅም ላለው ምክር ደግሞ
ይጠቅማል።

<span id="an_4:1">4:1</span> በእግዚአብሔር ፊት በሕያዋንና በሙታንም ሊፈርድ ባለው በጌታ በኢየሱስ
ክርስቶስ ፊት፥ በመገለጡና በመንግሥቱም እመክርሃለሁ፤

<span id="an_4:2">4:2</span> ቃሉን ስበክ፥ በጊዜውም አለጊዜውም ጽና፥ ፈጽመህ እየታገሥህና
እያስተማርህ፥ ዝለፍና ገሥጽ ምከርም።

<span id="an_4:3">4:3</span> ሕይወት የሚገኝበትን ትምህርት የማይታገሡበት ዘመን ይመጣልና፤ ነገር
ግን ጆሮቻቸውን የሚያሳክክ ስለ ሆነ፥ እንደ ገዛ ምኞታቸው ለራሳቸው አስተማሪዎችን ያከማቻሉ።

<span id="an_4:4">4:4</span> እውነትንም ከመስማት ጆሮቻቸውን ይመልሳሉ፥ ወደ ተረትም ፈቀቅ ይላሉ።

<span id="an_4:5">4:5</span> አንተ ግን ነገርን ሁሉ በልክ አድርግ፥ መከራን ተቀበል፥ የወንጌል
ሰባኪነትን ሥራ አድርግ፥ አገልግሎትህን ፈጽም።

<span id="an_4:6">4:6</span> በመሥዋዕት እንደሚደረግ፥ የእኔ ሕይወት ይሠዋልና፥ የምሄድበትም ጊዜ
ደርሶአል።

<span id="an_4:7">4:7</span> መልካሙን ገድል ተጋድዬአለሁ፥ ሩጫውን ጨርሼአለሁ፥ ሃይማኖትን
ጠብቄአለሁ፤

<span id="an_4:8">4:8</span> ወደ ፊት የጽድቅ አክሊል ተዘጋጅቶልኛል፥ ይህንም ጻድቅ ፈራጅ የሆነው
ጌታ ያን ቀን ለእኔ ያስረክባል፥ ደግሞም መገለጡን ለሚወዱት ሁሉ እንጂ ለእኔ ብቻ አይደለም።

<span id="an_4:9">4:9</span> በቶሎ ወደ እኔ እንድትመጣ ትጋ፤

<span id="an_4:10">4:10</span> ዴማስ የአሁኑን ዓለም ወዶ ትቶኛልና፥ ወደ ተሰሎንቄም ሄዶአል፤
ቄርቂስም ወደ ገላትያ ቲቶም ወደ ድልማጥያ ሄደዋል፤

<span id="an_4:11">4:11</span> ሉቃስ ብቻ ከእኔ ጋር አለ። ማርቆስ ለአገልግሎት ብዙ ይጠቅመኛልና
ይዘኸው ከአንተ ጋር አምጣው።

<span id="an_4:12">4:12</span> ቲኪቆስን ግን ወደ ኤፌሶን ላክሁት።

<span id="an_4:13">4:13</span> ስትመጣ በጢሮአዳ ከአክርጳ ዘንድ የተውሁትን በርኖሱንና መጻሕፍቱን
ይልቁንም በብራና የተጻፉትን አምጣልኝ።

<span id="an_4:14">4:14</span> የናስ አንጥረኛው እስክንድሮስ እጅግ ከፋብኝ፤ ጌታ እንደ ሥራው
ይመልስለታል።

<span id="an_4:15">4:15</span> አንተም ደግሞ ከእርሱ ተጠበቅ፥ የምንናገረውን እጅግ ተቃውሞአልና።

<span id="an_4:16">4:16</span> በፊተኛው ሙግቴ አንድ ስንኳ አልደረሰልኝም፥ ሁሉም ተዉኝ እንጂ፤
ይህንም አይቍጠርባቸው፤

<span id="an_4:17">4:17</span> ዳሩ ግን የስብከቱ ሥራ በእኔ እንዲፈጸም አሕዛብም ሁሉ
እንዲሰሙት፥ ጌታ በእኔ አጠገብ ቆሞ አበረታኝ፥ ከአንበሳ አፍም ዳንሁ።

<span id="an_4:18">4:18</span> ጌታም ከክፉ ነገር ሁሉ ያድነኛል ለሰማያዊውም መንግሥት
ይጠብቀኛል፤ ለእርሱ ከዘላለም እስከ ዘላለም ክብር ይሁን፤ አሜን።

<span id="an_4:19">4:19</span> ለጵርስቅላና ለአቂላ ለሄኔሲፎሩም ቤተ ሰዎች ሰላምታ አቅርብልኝ።

<span id="an_4:20">4:20</span> ኤርስጦስ በቆሮንቶስ ቀረ፥ ጥሮፊሞስን ግን ታሞ በሚሊጢን ተውሁት።

<span id="an_4:21">4:21</span> ከክረምት በፊት እንድትመጣ ትጋ። ኤውግሎስና ጱዴስ ሊኖስም
ቅላውዲያም ወንድሞችም ሁሉ ሰላምታ ያቀርቡልሃል።

<span id="an_4:22">4:22</span> ጌታ ኢየሱስ ክርስቶስ ከመንፈስህ ጋር ይሁን። ጸጋ ከእናንተ ጋር
ይሁን፤ አሜን።

------------------------------------------------------------------------

[Next: Titus](tit.md)
