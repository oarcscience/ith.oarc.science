[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Next](mar) 

------------------------------------------------------------------------

### Amharic Bible: Matthew

<span id="an_1:1">1:1</span> የዳዊት ልጅ የአብርሃም ልጅ የኢየሱስ ክርስቶስ ትውልድ መጽሐፍ።

<span id="an_1:2">1:2</span> አብርሃም ይስሐቅን ወለደ፤ ይስሐቅም ያዕቆብን ወለደ፤ ያዕቆብም
ይሁዳንና ወንድሞቹን ወለደ፤

<span id="an_1:3">1:3</span> ይሁዳም ከትዕማር ፋሬስንና ዛራን ወለደ፤ ፋሬስም ኤስሮምን ወለደ፤

<span id="an_1:4">1:4</span> ኤስሮምም አራምን ወለደ፤ አራምም አሚናዳብን ወለደ፤ አሚናዳብም
ነአሶንን ወለደ፤ ነአሶንም ሰልሞንን ወለደ፤

<span id="an_1:5">1:5</span> ሰልሞንም ከራኬብ ቦኤዝን ወለደ፤ ቦኤዝም ከሩት ኢዮቤድን ወለደ፤
ኢዮቤድም እሴይን ወለደ፤

<span id="an_1:6">1:6</span> እሴይም ንጉሥ ዳዊትን ወለደ።

<span id="an_1:7">1:7</span> ሰሎሞንም ሮብዓምን ወለደ፤ ሮብዓምም አቢያን ወለደ፤ አቢያም አሣፍን
ወለደ፤

<span id="an_1:8">1:8</span> አሣፍም ኢዮሣፍጥን ወለደ፤ ኢዮሣፍጥም ኢዮራምን ወለደ፤ ኢዮራምም
ዖዝያንን ወለደ፤

<span id="an_1:9">1:9</span> ዖዝያንም ኢዮአታምን ወለደ፤ ኢዮአታምም አካዝን ወለደ፤

<span id="an_1:10">1:10</span> አካዝም ሕዝቅያስን ወለደ፤ ሕዝቅያስም ምናሴን ወለደ፤ ምናሴም
አሞፅን ወለደ፤

<span id="an_1:11">1:11</span> አሞፅም ኢዮስያስን ወለደ፤ ኢዮስያስም በባቢሎን ምርኮ ጊዜ
ኢኮንያንንና ወንድሞቹን ወለደ።

<span id="an_1:12">1:12</span> ከባቢሎንም ምርኮ በኋላ ኢኮንያን ሰላትያልን ወለደ፤ ሰላትያልም
ዘሩባቤልን ወለደ፤

<span id="an_1:13">1:13</span> ዘሩባቤልም አብዩድን ወለደ፤ አብዩድም ኤልያቄምን ወለደ፤
ኤልያቄምም አዛርን ወለደ፤

<span id="an_1:14">1:14</span> አዛርም ሳዶቅን ወለደ፤ ሳዶቅም አኪምን ወለደ፤ አኪምም ኤልዩድን
ወለደ፤

<span id="an_1:15">1:15</span> ኤልዩድም አልዓዛርን ወለደ፤ አልዓዛርም ማታንን ወለደ፤ ማታንም
ያዕቆብን ወለደ፤

<span id="an_1:16">1:16</span> ያዕቆብም ክርስቶስ የተባለውን ኢየሱስን የወለደች የማርያምን እጮኛ
ዮሴፍን ወለደ።

<span id="an_1:17">1:17</span> እንግዲህ ትውልድ ሁሉ ከአብርሃም እስከ ዳዊት አሥራ አራት
ትውልድ፥ ከዳዊትም እስከ ባቢሎን ምርኮ አሥራ አራት ትውልድ፥ ከባቢሎንም ምርኮ እስከ ክርስቶስ አሥራ አራት ትውልድ
ነው።

<span id="an_1:18">1:18</span> የኢየሱስ ክርስቶስም ልደት እንዲህ ነበረ። እናቱ ማርያም ለዮሴፍ
በታጨች ጊዜ ሳይገናኙ ከመንፈስ ቅዱስ ፀንሳ ተገኘች።

<span id="an_1:19">1:19</span> እጮኛዋ ዮሴፍም ጻድቅ ሆኖ ሊገልጣት ስላልወደደ በስውር ሊተዋት
አሰበ።

<span id="an_1:20">1:20</span> እርሱ ግን ይህን ሲያስብ፥ እነሆ የጌታ መልአክ በሕልም ታየው፥
እንዲህም አለ። የዳዊት ልጅ ዮሴፍ ሆይ፥ ከእርስዋ የተፀነሰው ከመንፈስ ቅዱስ ነውና እጮኛህን ማርያምን ለመውሰድ
አትፍራ።

<span id="an_1:21">1:21</span> ልጅም ትወልዳለች፤ እርሱ ሕዝቡን ከኃጢአታቸው ያድናቸዋልና ስሙን
ኢየሱስ ትለዋለህ።

<span id="an_1:22">1:22</span> በነቢይ ከጌታ ዘንድ።

<span id="an_1:23">1:23</span> እነሆ፥ ድንግል ትፀንሳለች ልጅም ትወልዳለች፥ ስሙንም አማኑኤል
ይሉታል የተባለው ይፈጸም ዘንድ ይህ ሁሉ ሆኖአል፥ ትርጓሜውም። እግዚአብሔር ከእኛ ጋር የሚል ነው።

<span id="an_1:24">1:24</span> ዮሴፍም ከእንቅልፉ ነቅቶ የጌታ መልአክ እንዳዘዘው አደረገ፤
እጮኛውንም ወሰደ፤

<span id="an_1:25">1:25</span> የበኩር ልጅዋንም እስክትወልድ ድረስ አላወቃትም፤ ስሙንም ኢየሱስ
አለው።

<span id="an_2:1">2:1</span> ኢየሱስም በይሁዳ ቤተ ልሔም በንጉሡ በሄሮድስ ዘመን በተወለደ ጊዜ፥
እነሆ፥ ሰብአ ሰገል። የተወለደው የአይሁድ ንጉሥ ወዴት ነው? ኮከቡን በምሥራቅ አይተን ልንሰግድለት መጥተናልና
እያሉ ከምሥራቅ ወደ ኢየሩሳሌም መጡ።

<span id="an_2:3">2:3</span> ንጉሡ ሄሮድስም ሰምቶ ደነገጠ፥ ኢየሩሳሌምም ሁሉ ከእርሱ ጋር፤

<span id="an_2:4">2:4</span> የካህናትንም አለቆች የሕዝቡንም ጻፎች ሁሉ ሰብስቦ ክርስቶስ ወዴት
እንዲወለድ ጠየቃቸው።

<span id="an_2:5">2:5</span> እነርሱም። አንቺ ቤተ ልሔም፥ የይሁዳ ምድር፥ ከይሁዳ ገዢዎች ከቶ
አታንሽም፤ ሕዝቤን እስራኤልን የሚጠብቅ መስፍን ከአንቺ ይወጣልና ተብሎ በነቢይ እንዲህ ተጽፎአልና በይሁዳ ቤተ
ልሔም ነው አሉት።

<span id="an_2:7">2:7</span> ከዚህ በኋላ ሄሮድስ ሰብአ ሰገልን በስውር ጠርቶ ኮከቡ የታየበትን
ዘመን ከእነርሱ በጥንቃቄ ተረዳ፥

<span id="an_2:8">2:8</span> ወደ ቤተ ልሔምም እነርሱን ሰድዶ። ሂዱ፥ ስለ ሕፃኑ በጥንቃቄ
መርምሩ፤ ባገኛችሁትም ጊዜ እኔ ደግሞ መጥቼ እንድሰግድለት ንገሩኝ አላቸው።

<span id="an_2:9">2:9</span> እነርሱም ንጉሡን ሰምተው ሄዱ፤ እነሆም፥ በምሥራቅ ያዩት ኮከብ ሕፃኑ
ባለበት ላይ መጥቶ እስኪቆም ድረስ ይመራቸው ነበር።

<span id="an_2:10">2:10</span> ኮከቡንም ባዩ ጊዜ በታላቅ ደስታ እጅግ ደስ አላቸው።

<span id="an_2:11">2:11</span> ወደ ቤትም ገብተው ሕፃኑን ከእናቱ ከማርያም ጋር አዩት፥ ወድቀውም
ሰገዱለት፥ ሣጥኖቻቸውንም ከፍተው እጅ መንሻ ወርቅና ዕጣን ከርቤም አቀረቡለት።

<span id="an_2:12">2:12</span> ወደ ሄሮድስም እንዳይመለሱ በሕልም ተረድተው በሌላ መንገድ ወደ
አገራቸው ሄዱ።

<span id="an_2:13">2:13</span> እነርሱም ከሄዱ በኋላ እነሆ፥ የጌታ መልአክ በሕልም ለዮሴፍ
ታይቶ። ሄሮድስ ሕፃኑን ሊገድለው ይፈልገዋልና ተነሣ፥ ሕፃኑንና እናቱንም ይዘህ ወደ ግብፅ ሽሽ፥ እስክነግርህም
ድረስ በዚያ ተቀመጥ አለው።

<span id="an_2:14">2:14</span> እርሱም ተነሥቶ ሕፃኑንና እናቱን በሌሊት ያዘና ከጌታ ዘንድ
በነቢይ። ልጄን ከግብፅ ጠራሁት የተባለው እንዲፈጸም ወደ ግብፅ ሄደ፥ ሄሮድስም እስኪሞት ድረስ በዚያ ኖረ።

<span id="an_2:16">2:16</span> ከዚህ በኋላ ሄሮድስ ሰብአ ሰገል እንደ ተሣለቁበት ባየ ጊዜ እጅግ
ተቆጣና ልኮ ከሰብአ ሰገል እንደ ተረዳው ዘመን በቤተ ልሔምና በአውራጃዋ የነበሩትን፥ ሁለት ዓመት የሆናቸውን
ከዚያም የሚያንሱትን ሕፃናት ሁሉ አስገደለ።

<span id="an_2:17">2:17</span> ያን ጊዜ በነቢዩ በኤርምያስ፥ ድምፅ በራማ ተሰማ፥ ልቅሶና ብዙ
ዋይታ፤ ራሔል ስለ ልጆችዋ አለቀሰች፥ መጽናናትም አልወደደችም፥ የሉምና የተባለው ተፈጸመ።

<span id="an_2:19">2:19</span> ሄሮድስም ከሞተ በኋላ፥ እነሆ፥ የጌታ መልአክ በግብፅ ለዮሴፍ
በሕልም ታይቶ።

<span id="an_2:20">2:20</span> የሕፃኑን ነፍስ የፈለጉት ሞተዋልና ተነሣ፥ ሕፃኑን እናቱንም ይዘህ
ወደ እስራኤል አገር ሂድ አለ።

<span id="an_2:21">2:21</span> እርሱም ተነሥቶ ሕፃኑንና እናቱን ያዘና ወደ እስራኤል አገር ገባ።

<span id="an_2:22">2:22</span> በአባቱም በሄሮድስ ፈንታ አርኬላዎስ በይሁዳ እንደ ነገሠ በሰማ
ጊዜ፥ ወደዚያ መሄድን ፈራ፤ በሕልምም ተረድቶ ወደ ገሊላ አገር ሄደ፤

<span id="an_2:23">2:23</span> በነቢያት። ናዝራዊ ይባላል የተባለው ይፈጸም ዘንድ፥ ናዝሬት
ወደምትባል ከተማ መጥቶ ኖረ።

<span id="an_3:1">3:1</span> በዚያም ወራት መጥምቁ ዮሐንስ። መንግሥተ ሰማያት ቀርባለችና ንስሐ
ግቡ ብሎ በይሁዳ ምድረ በዳ እየሰበከ መጣ።

<span id="an_3:3">3:3</span> በነቢዩ በኢሳይያስ። የጌታን መንገድ አዘጋጁ ጥርጊያውንም አቅኑ እያለ
በምድረ በዳ የሚጮህ ሰው ድምፅ የተባለለት ይህ ነውና።

<span id="an_3:4">3:4</span> ራሱም ዮሐንስ የግመል ጠጉር ልብስ ነበረው፥ በወገቡም ጠፍር ይታጠቅ
ነበር፤ ምግቡም አንበጣና የበረሀ ማር ነበረ።

<span id="an_3:5">3:5</span> ያን ጊዜ ኢየሩሳሌም ይሁዳም ሁሉ በዮርዳኖስም ዙሪያ ያለ አገር ሁሉ
ወደ እርሱ ይወጡ ነበር፤

<span id="an_3:6">3:6</span> ኃጢአታቸውንም እየተናዘዙ በዮርዳኖስ ወንዝ ከእርሱ ይጠመቁ ነበር።

<span id="an_3:7">3:7</span> ዳሩ ግን ከፈሪሳውያንና ከሰዱቃውያን ብዙዎች ወደ ጥምቀቱ ሲመጡ ባየ
ጊዜ፥ እንዲህ አላቸው። እናንተ የእፉኝት ልጆች፥ ከሚመጣው ቍጣ እንድትሸሹ ማን አመለከታችሁ?

<span id="an_3:8">3:8</span> እንግዲህ ለንስሐ የሚገባ ፍሬ አድርጉ፤

<span id="an_3:9">3:9</span> በልባችሁም። አብርሃም አባት አለን እንደምትሉ አይምሰላችሁ፤
እላችኋለሁና። ከነዚህ ድንጋዮች ለአብርሃም ልጆች ሊያስነሣለት እግዚአብሔር ይችላል።

<span id="an_3:10">3:10</span> አሁንስ ምሳር በዛፎች ሥር ተቀምጦአል፤ እንግዲህ መልካም ፍሬ
የማያደርግ ዛፍ ሁሉ ይቈረጣል ወደ እሳትም ይጣላል።

<span id="an_3:11">3:11</span> እኔስ ለንስሐ በውኃ አጠምቃችኋለሁ፤ ጫማውን እሸከም ዘንድ
የማይገባኝ ከእኔ በኋላ የሚመጣው ግን ከእኔ ይልቅ ይበረታል፤ እርሱ በመንፈስ ቅዱስ በእሳትም ያጠምቃችኋል፤

<span id="an_3:12">3:12</span> መንሹም በእጁ ነው፥ አውድማውንም ፈጽሞ ያጠራል፥ ስንዴውንም
በጎተራው ይከታል፥ ገለባውን ግን በማይጠፋ እሳት ያቃጥለዋል።

<span id="an_3:13">3:13</span> ያን ጊዜ ኢየሱስ በዮሐንስ ሊጠመቅ ከገሊላ ወደ ዮርዳኖስ መጣ።

<span id="an_3:14">3:14</span> ዮሐንስ ግን። እኔ በአንተ ልጠመቅ ያስፈልገኛል አንተም ወደ እኔ
ትመጣለህን? ብሎ ይከለክለው ነበር።

<span id="an_3:15">3:15</span> ኢየሱስም መልሶ። አሁንስ ፍቀድልኝ፤ እንዲህ ጽድቅን ሁሉ መፈጸም
ይገባናልና አለው። ያን ጊዜ ፈቀደለት።

<span id="an_3:16">3:16</span> ኢየሱስም ከተጠመቀ በኋላ ወዲያው ከውኃ ወጣ፤ እነሆም፥ ሰማያት
ተከፈቱ የእግዚአብሔርም መንፈስ እንደ ርግብ ሲወርድ በእርሱ ላይም ሲመጣ አየ፤

<span id="an_3:17">3:17</span> እነሆም፥ ድምፅ ከሰማያት መጥቶ። በእርሱ ደስ የሚለኝ የምወደው
ልጄ ይህ ነው አለ።

<span id="an_4:1">4:1</span> ከዚያ ወዲያ ኢየሱስ ከዲያብሎስ ይፈተን ዘንድ መንፈስ ወደ ምድረ በዳ
ወሰደው፥

<span id="an_4:2">4:2</span> አርባ ቀንና አርባ ሌሊትም ከጦመ በኋላ ተራበ።

<span id="an_4:3">4:3</span> ፈታኝም ቀርቦ። የእግዚአብሔር ልጅ ከሆንህ፥ እነዚህ ድንጋዮች እንጀራ
እንዲሆኑ በል አለው።

<span id="an_4:4">4:4</span> እርሱም መልሶ። ሰው ከእግዚአብሔር አፍ በሚወጣ ቃል ሁሉ እንጂ
በእንጀራ ብቻ አይኖርም ተብሎ ተጽፎአል አለው።

<span id="an_4:5">4:5</span> ከዚህ በኋላ ዲያቢሎስ ወደ ቅድስት ከተማ ወሰደውና እርሱን በመቅደስ
ጫፍ ላይ አቁሞ።

<span id="an_4:6">4:6</span> መላእክቱን ስለ አንተ ያዝልሃል እግርህንም በድንጋይ ከቶ
እንዳትሰናከል በእጃቸው ያነሡሃል ተብሎ ተጽፎአልና የእግዚአብሔር ልጅስ ከሆንህ፥ ወደ ታች ራስህን ወርውር አለው።

<span id="an_4:7">4:7</span> ኢየሱስም። ጌታን አምላክህን አትፈታተነው ተብሎ ደግሞ ተጽፎአል
አለው።

<span id="an_4:8">4:8</span> ደግሞ ዲያቢሎስ እጅግ ረጅም ወደ ሆነ ተራራ ወሰደው፥ የዓለምንም
መንግሥታት ሁሉ ክብራቸውንም አሳይቶ።

<span id="an_4:9">4:9</span> ወድቀህ ብትሰግድልኝ ይህን ሁሉ እሰጥሃለሁ አለው።

<span id="an_4:10">4:10</span> ያን ጊዜ ኢየሱስ። ሂድ፥ አንተ ሰይጣን ለጌታህ ለአምላክህ ስገድ
እርሱንም ብቻ አምልክ ተብሎ ተጽፎአልና አለው።

<span id="an_4:11">4:11</span> ያን ጊዜ ዲያቢሎስ ተወው፥ እነሆም፥ መላእክት ቀርበው ያገለግሉት
ነበር።

<span id="an_4:12">4:12</span> ኢየሱስም ዮሐንስ አልፎ እንደ ተሰጠ በሰማ ጊዜ ወደ ገሊላ ፈቀቅ
ብሎ ሄደ።

<span id="an_4:13">4:13</span> ናዝሬትንም ትቶ በዛብሎንና በንፍታሌም አገር በባሕር አጠገብ ወደ
አለችው ወደ ቅፍርናሆም መጥቶ ኖረ።

<span id="an_4:14">4:14</span> በነቢዩም በኢሳይያስ። የዛብሎን ምድርና የንፍታሌም ምድር፥ የባሕር
መንገድ፥ በዮርዳኖስ ማዶ፥ የአሕዛብ ገሊላ፤ በጨለማ የተቀመጠው ሕዝብ ታላቅ ብርሃን አየ፥ በሞት አገርና ጥላ
ለተቀመጡትም ብርሃን ወጣላቸው

<span id="an_4:17">4:17</span> የተባለው ይፈጸም ዘንድ ይህ ሆነ። ከዚያ ዘመን ጀምሮ ኢየሱስ።
መንግሥተ ሰማያት ቀርባለችና ንስሐ ግቡ እያለ ይሰብክ ጀመር።

<span id="an_4:18">4:18</span> በገሊላ ባሕር አጠገብ ሲመላለስም ሁለት ወንድማማች ጴጥሮስ
የሚሉትን ስምዖንን ወንድሙንም እንድርያስን መረባቸውን ወደ ባሕር ሲጥሉ አየ፥ ዓሣ አጥማጆች ነበሩና።

<span id="an_4:19">4:19</span> እርሱም። በኋላዬ ኑና ሰዎችን አጥማጆች እንድትሆኑ አደርጋችኋለሁ
አላቸው።

<span id="an_4:20">4:20</span> ወዲያውም መረባቸውን ትተው ተከተሉት።

<span id="an_4:21">4:21</span> ከዚያም እልፍ ብሎ ሌሎችን ሁለት ወንድማማች የዘብዴዎስን ልጅ
ያዕቆብን ወንድሙንም ዮሐንስን ከአባታቸው ከዘብዴዎስ ጋር በታንኳ መረባቸውን ሲያበጁ አየ፤ ጠራቸውም።

<span id="an_4:22">4:22</span> እነርሱም ወዲያው ታንኳይቱንና አባታቸውን ትተው ተከተሉት።

<span id="an_4:23">4:23</span> ኢየሱስም በምኩራቦቻቸው እያስተማረ የመንግሥትንም ወንጌል እየሰበከ
በሕዝብም ያለውን ደዌና ሕማም ሁሉ እየፈወሰ በገሊላ ሁሉ ይዞር ነበር።

<span id="an_4:24">4:24</span> ዝናውም ወደ ሶርያ ሁሉ ወጣ፤ በልዩ ልዩ ደዌና ሥቃይም ተይዘው
የታመሙትን ሁሉ አጋንንትም ያደሩባቸውን በጨረቃም የሚነሣባቸውን ሽባዎችንም ወደ እርሱ አመጡ፥ ፈወሳቸውም።

<span id="an_4:25">4:25</span> ከገሊላም ከአሥሩ ከተማም ከኢየሩሳሌምም ከይሁዳም ከዮርዳኖስም ማዶ
ብዙ ሕዝብ ተከተሉት።

<span id="an_5:1">5:1</span> ሕዝቡንም አይቶ ወደ ተራራ ወጣ፤ በተቀመጠም ጊዜ ደቀ መዛሙርቱ ወደ
እርሱ ቀረቡ፤

<span id="an_5:2">5:2</span> አፉንም ከፍቶ አስተማራቸው እንዲህም አለ።

<span id="an_5:3">5:3</span> በመንፈስ ድሆች የሆኑ ብፁዓን ናቸው፥ መንግሥተ ሰማያት የእነርሱ
ናትና።

<span id="an_5:4">5:4</span> የሚያዝኑ ብፁዓን ናቸው፥ መፅናናትን ያገኛሉና።

<span id="an_5:5">5:5</span> የዋሆች ብፁዓን ናቸው፥ ምድርን ይወርሳሉና።

<span id="an_5:6">5:6</span> ጽድቅን የሚራቡና የሚጠሙ ብፁዓን ናቸው፥ ይጠግባሉና።

<span id="an_5:7">5:7</span> የሚምሩ ብፁዓን ናቸው፥ ይማራሉና።

<span id="an_5:8">5:8</span> ልበ ንጹሖች ብፁዓን ናቸው፥ እግዚአብሔርን ያዩታልና።

<span id="an_5:9">5:9</span> የሚያስተራርቁ ብፁዓን ናቸው፥ የእግዚአብሔር ልጆች ይባላሉና።

<span id="an_5:10">5:10</span> ስለ ጽድቅ የሚሰደዱ ብፁዓን ናቸው፥ መንግሥተ ሰማያት የእነርሱ
ናትና።

<span id="an_5:11">5:11</span> ሲነቅፉአችሁና ሲያሳድዱአችሁ በእኔም ምክንያት ክፉውን ሁሉ በውሸት
ሲናገሩባችሁ ብፁዓን ናችሁ።

<span id="an_5:12">5:12</span> ዋጋችሁ በሰማያት ታላቅ ነውና ደስ ይበላችሁ፥ ሐሴትም አድርጉ፤
ከእናንተ በፊት የነበሩትን ነቢያትን እንዲሁ አሳድደዋቸዋልና።

<span id="an_5:13">5:13</span> እናንተ የምድር ጨው ናችሁ፤ ጨው አልጫ ቢሆን ግን በምን
ይጣፍጣል? ወደ ውጭ ተጥሎ በሰው ከመረገጥ በቀር ወደ ፊት ለምንም አይጠቅምም።

<span id="an_5:14">5:14</span> እናንተ የዓለም ብርሃን ናችሁ። በተራራ ላይ ያለች ከተማ ልትሰወር
አይቻላትም።

<span id="an_5:15">5:15</span> መብራትንም አብርተው ከዕንቅብ በታች አይደለም እንጂ በመቅረዙ ላይ
ያኖሩታል በቤት ላሉት ሁሉም ያበራል።

<span id="an_5:16">5:16</span> መልካሙን ሥራችሁን አይተው በሰማያት ያለውን አባታችሁን
እንዲያከብሩ ብርሃናችሁ እንዲሁ በሰው ፊት ይብራ።

<span id="an_5:17">5:17</span> እኔ ሕግንና ነቢያትን ለመሻር የመጣሁ አይምሰላችሁ፤ ልፈጽም እንጂ
ለመሻር አልመጣሁም።

<span id="an_5:18">5:18</span> እውነት እላችኋለሁ፥ ሰማይና ምድር እስኪያልፍ ድረስ፥ ከሕግ
አንዲት የውጣ ወይም አንዲት ነጥብ ከቶ አታልፍም፥ ሁሉ እስኪፈጸም ድረስ።

<span id="an_5:19">5:19</span> እንግዲህ ከነዚህ ከሁሉ ካነሱት ትእዛዛት አንዲቱን የሚሽር ለሰውም
እንዲሁ የሚያስተምር ማንም ሰው በመንግሥተ ሰማያት ከሁሉ ታናሽ ይባላል፤ የሚያደርግ ግን የሚያስተምርም ማንም ቢሆን
እርሱ በመንግሥተ ሰማያት ታላቅ ይባላል።

<span id="an_5:20">5:20</span> እላችኋለሁና። ጽድቃችሁ ከጻፎችና ከፈሪሳውያን ጽድቅ ካልበለጠ፥
ወደ መንግሥተ ሰማያት ከቶ አትገቡም።

<span id="an_5:21">5:21</span> ለቀደሙት። አትግደል እንደ ተባለ ሰምታችኋል፤ የገደለም ሁሉ ፍርድ
ይገባዋል።

<span id="an_5:22">5:22</span> እኔ ግን እላችኋለሁ፥ በወንድሙ ላይ የሚቆጣ ሁሉ ፍርድ ይገባዋል፤
ወንድሙንም ጨርቃም የሚለው ሁሉ የሸንጎ ፍርድ ይገባዋል፤ ደንቆሮ የሚለውም ሁሉ የገሃነመ እሳት ፍርድ ይገባዋል።

<span id="an_5:23">5:23</span> እንግዲህ መባህን በመሠዊያው ላይ ብታቀርብ፥ በዚያም ወንድምህ
አንዳች በአንተ ላይ እንዳለው ብታስብ፥

<span id="an_5:24">5:24</span> በዚያ በመሠዊያው ፊት መባህን ትተህ ሂድ፥ አስቀድመህም ከወንድምህ
ጋር ታረቅ፥ በኋላም መጥተህ መባህን አቅርብ።

<span id="an_5:25">5:25</span> አብረኸው በመንገድ ሳለህ ከባላጋራህ ጋር ፈጥነህ ተስማማ፤ ባላጋራ
ለዳኛ እንዳይሰጥህ ዳኛም ለሎሌው፥ ወደ ወህኒም ትጣላለህ፤

<span id="an_5:26">5:26</span> እውነት እልሃለሁ፥ የመጨረሻዋን ሳንቲም እስክትከፍል ድረስ ከቶ
ከዚያ አትወጣም።

<span id="an_5:27">5:27</span> አታመንዝር እንደ ተባለ ሰምታችኋል።

<span id="an_5:28">5:28</span> እኔ ግን እላችኋለሁ፥ ወደ ሴት ያየ ሁሉ የተመኛትም ያን ጊዜ
በልቡ ከእርስዋ ጋር አመንዝሮአል።

<span id="an_5:29">5:29</span> ቀኝ ዓይንህም ብታሰናክልህ አውጥተህ ከአንተ ጣላት፤ ሙሉ ሰውነትህ
በገሃነም ከሚጣል ይልቅ ከአካላትህ አንድ ቢጠፋ ይሻልሃልና።

<span id="an_5:30">5:30</span> ቀኝ እጅህም ብታሰናክልህ ቆርጠህ ከአንተ ጣላት፤ ሙሉ ሰውነትህ
በገሃነም ከሚጣል ይልቅ ከአካላትህ አንድ ቢጠፋ ይሻላልና።

<span id="an_5:31">5:31</span> ሚስቱን የሚፈታት ሁሉ የፍችዋን ጽሕፈት ይስጣት ተባለ።

<span id="an_5:32">5:32</span> እኔ ግን እላችኋለሁ፥ ያለ ዝሙት ምክንያት ሚስቱን የሚፈታ ሁሉ
አመንዝራ ያደርጋታል፥ የተፈታችውንም የሚያገባ ሁሉ ያመነዝራል።

<span id="an_5:33">5:33</span> ደግሞ ለቀደሙት። በውሸት አትማል ነገር ግን መሐላዎችህን ለጌታ
ስጥ እንደተባለ ሰምታችኋል።

<span id="an_5:34">5:34</span> እኔ ግን እላችኋለሁ። ከቶ አትማሉ፤ በሰማይ አይሆንም
የእግዚአብሔር ዙፋን ነውና፤

<span id="an_5:35">5:35</span> በምድርም አይሆንም የእግሩ መረገጫ ናትና፤ በኢየሩሳሌምም አይሆንም
የታላቁ ንጉሥ ከተማ ናትና፤

<span id="an_5:36">5:36</span> በራስህም አትማል፥ አንዲቱን ጠጉር ነጭ ወይም ጥቁር ልታደርግ
አትችልምና።

<span id="an_5:37">5:37</span> ነገር ግን ቃላችሁ አዎን አዎን ወይም አይደለም አይደለም ይሁን፤
ከነዚህም የወጣ ከክፉው ነው።

<span id="an_5:38">5:38</span> ዓይን ስለ ዓይን ጥርስም ስለ ጥርስ እንደ ተባለ ሰምታችኋል።

<span id="an_5:39">5:39</span> እኔ ግን እላችኋለሁ፥ ክፉውን አትቃወሙ፤ ዳሩ ግን ቀኝ ጉንጭህን
በጥፊ ለሚመታህ ሁሉ ሁለተኛውን ደግሞ አዙርለት፤

<span id="an_5:40">5:40</span> እንዲከስህም እጀ ጠባብህንም እንዲወስድ ለሚወድ መጎናጸፊያህን
ደግሞ ተውለት፤

<span id="an_5:41">5:41</span> ማንም ሰው አንድ ምዕራፍ ትሄድ ዘንድ ቢያስገድድህ ሁለተኛውን
ከእርሱ ጋር ሂድ።

<span id="an_5:42">5:42</span> ለሚለምንህ ስጥ፥ ከአንተም ይበደር ዘንድ ከሚወደው ፈቀቅ አትበል።

<span id="an_5:43">5:43</span> ባልንጀራህን ውደድ ጠላትህንም ጥላ እንደ ተባለ ሰምታችኋል።

<span id="an_5:44">5:44</span> እኔ ግን እላችኋለሁ፥ በሰማያት ላለ አባታችሁ ልጆች ትሆኑ ዘንድ
ጠላቶቻችሁን ውደዱ፥ የሚረግሙአችሁንም መርቁ፥ ለሚጠሉአችሁም መልካም አድርጉ፥ ስለሚያሳድዱአችሁም ጸልዩ፤ እርሱ
በክፎዎችና በበጎዎች ላይ ፀሐይን ያወጣልና፥ በጻድቃንና በኃጢአተኞችም ላይ ዝናቡን ያዘንባልና።

<span id="an_5:46">5:46</span> የሚወዱአችሁን ብትወዱ ምን ዋጋ አላችሁ? ቀራጮችስ ያንኑ ያደርጉ
የለምን?

<span id="an_5:47">5:47</span> ወንድሞቻችሁንም ብቻ እጅ ብትነሡ ምን ብልጫ ታደርጋላችሁ?
አሕዛብስ ያንኑ ያደርጉ የለምን?

<span id="an_5:48">5:48</span> እንግዲህ የሰማዩ አባታችሁ ፍጹም እንደ ሆነ እናንተ ፍጹማን ሁኑ።

<span id="an_6:1">6:1</span> ለሰዎች ትታዩ ዘንድ ምጽዋታችሁን በፊታቸው እንዳታደርጉ ተጠንቀቁ፤
ያለዚያ በሰማያት ባለው አባታችሁ ዘንድ ዋጋ የላችሁም።

<span id="an_6:2">6:2</span> እንግዲህ ምጽዋት ስታደርግ፥ ግብዞች በሰው ዘንድ ሊከበሩ በምኩራብ
በመንገድም እንደሚያደርጉ በፊትህ መለከት አታስነፋ፤ እውነት እላችኋለሁ፥ ዋጋቸውን ተቀብለዋል።

<span id="an_6:3">6:3</span> አንተ ግን ምጽዋት ስታደርግ ምጽዋትህ በስውር እንዲሆን ቀኝህ
የምትሠራውን ግራህ አትወቅ፤ በስውር የሚያይ አባትህም በግልጥ ይከፍልሃል።

<span id="an_6:5">6:5</span> ስትጸልዩም እንደ ግብዞች አትሁኑ፤ ለሰው ይታዩ ዘንድ በምኩራብና
በመንገድ ማዕዘን ቆመው መጸለይን ይወዳሉና፤ እውነት እላችኋለሁ፥ ዋጋቸውን ተቀብለዋል።

<span id="an_6:6">6:6</span> አንተ ግን ስትጸልይ፥ ወደ እልፍኝህ ግባ መዝጊያህንም ዘግተህ በስውር
ላለው አባትህ ጸልይ፤ በስውር የሚያይ አባትህም በግልጥ ይከፍልሃል።

<span id="an_6:7">6:7</span> አሕዛብም በመናገራቸው ብዛት እንዲሰሙ ይመስላቸዋልና ስትጸልዩ እንደ
እነርሱ በከንቱ አትድገሙ።

<span id="an_6:8">6:8</span> ስለዚህ አትምሰሉአቸው፤ ሳትለምኑት አባታችሁ የሚያስፈልጋችሁን
ያውቃልና።

<span id="an_6:9">6:9</span> እንግዲህ እናንተስ እንዲህ ጸልዩ። በሰማያት የምትኖር አባታችን ሆይ፥

<span id="an_6:10">6:10</span> ስምህ ይቀደስ፤ መንግሥትህ ትምጣ፤ ፈቃድህ በሰማይ እንደ ሆነች
እንዲሁ በምድር ትሁን፤

<span id="an_6:11">6:11</span> የዕለት እንጀራችንን ዛሬ ስጠን፤

<span id="an_6:12">6:12</span> እኛም ደግሞ የበደሉንን ይቅር እንደምንል በደላችንን ይቅር በለን፤

<span id="an_6:13">6:13</span> ከክፉም አድነን እንጂ ወደ ፈተና አታግባን፤ መንግሥት ያንተ ናትና
ኃይልም ክብርም ለዘለዓለሙ፤ አሜን።

<span id="an_6:14">6:14</span> ለሰዎች ኃጢአታቸውን ይቅር ብትሉ፥ የሰማዩ አባታችሁ እናንተን
ደግሞ ይቅር ይላችኋልና፤

<span id="an_6:15">6:15</span> ለሰዎች ግን ኃጢአታቸውን ይቅር ባትሉ፥ አባታችሁም ኃጢአታችሁን
ይቅር አይላችሁም።

<span id="an_6:16">6:16</span> ስትጦሙም፥ እንደ ግብዞች አትጠውልጉ፤ ለሰዎች እንደ ጦመኛ ሊታዩ
ፊታቸውን ያጠፋሉና፤ እውነት እላችኋለሁ፥ ዋጋቸውን ተቀብለዋል።

<span id="an_6:17">6:17</span> አንተ ግን ስትጦም፥ በስውር ላለው አባትህ እንጂ እንደ ጦመኛ
ለሰዎች እንዳትታይ ራስህን ተቀባ ፊትህንም ታጠብ፤ በስውር የሚያይ አባትህም በግልጥ ይከፍልሃል።

<span id="an_6:19">6:19</span> ብልና ዝገት በሚያጠፉት ሌቦችም ቆፍረው በሚሠርቁት ዘንድ ለእናንተ
በምድር ላይ መዝገብ አትሰብስቡ፤

<span id="an_6:20">6:20</span> ነገር ግን ብልም ዝገትም በማያጠፉት ሌቦችም ቆፍረው በማይሠርቁት
ዘንድ ለእናንተ በሰማይ መዝገብ ሰብስቡ፤

<span id="an_6:21">6:21</span> መዝገብህ ባለበት ልብህ ደግሞ በዚያ ይሆናልና።

<span id="an_6:22">6:22</span> የሰውነት መብራት ዓይን ናት። ዓይንህ እንግዲህ ጤናማ ብትሆን፥
ሰውነትህ ሁሉ ብሩህ ይሆናል፤

<span id="an_6:23">6:23</span> ዓይንህ ግን ታማሚ ብትሆን፥ ሰውነትህ ሁሉ የጨለመ ይሆናል።
እንግዲህ በአንተ ያለው ብርሃን ጨለማ ከሆነ፥ ጨለማውስ እንዴት ይበረታ!

<span id="an_6:24">6:24</span> ለሁለት ጌቶች መገዛት የሚቻለው ማንም የለም፤ ወይም አንዱን
ይጠላል ሁለተኛውንም ይወዳል፤ ወይም ወደ አንዱ ይጠጋል ሁለተኛውንም ይንቃል፤ ለእግዚአብሔርና ለገንዘብ መገዛት
አትችሉም።

<span id="an_6:25">6:25</span> ስለዚህ እላችኋለሁ፥ ስለ ነፍሳችሁ በምትበሉትና በምትጠጡት፥ ወይም
ስለ ሰውነታችሁ በምትለብሱት አትጨነቁ፤ ነፍስ ከመብል ሰውነትም ከልብስ አይበልጥምን?

<span id="an_6:26">6:26</span> ወደ ሰማይ ወፎች ተመልከቱ፤ አይዘሩም አያጭዱምም በጎተራም
አይከቱም፥ የሰማዩ አባታችሁም ይመግባቸዋል፤ እናንተ ከእነርሱ እጅግ አትበልጡምን?

<span id="an_6:27">6:27</span> ከእናንተ ተጨንቆ በቁመቱ ላይ አንድ ክንድ መጨመር የሚችል ማን
ነው?

<span id="an_6:28">6:28</span> ስለ ልብስስ ስለ ምን ትጨነቃላችሁ? የሜዳ አበቦች እንዴት
እንዲያድጉ ልብ አድርጋችሁ ተመልከቱ፤

<span id="an_6:29">6:29</span> አይደክሙም አይፈትሉምም፤ ነገር ግን እላችኋለሁ፥ ሰሎሞንስ እንኳ
በክብሩ ሁሉ ከነዚህ እንደ አንዱ አልለበሰም።

<span id="an_6:30">6:30</span> እግዚአብሔር ግን ዛሬ ያለውን ነገም ወደ እቶን የሚጣለውን የሜዳን
ሣር እንዲህ የሚያለብሰው ከሆነ፥ እናንተ እምነት የጎደላችሁ፥ እናንተንማ ይልቁን እንዴት?

<span id="an_6:31">6:31</span> እንግዲህ። ምን እንበላለን? ምንስ እንጠጣለን? ምንስ
እንለብሳለን? ብላችሁ አትጨነቁ፤

<span id="an_6:32">6:32</span> ይህንስ ሁሉ አሕዛብ ይፈልጋሉ፤ ይህ ሁሉ እንዲያስፈልጋችሁ የሰማዩ
አባታችሁ ያውቃልና።

<span id="an_6:33">6:33</span> ነገር ግን አስቀድማችሁ የእግዚአብሔርን መንግሥት ጽድቁንም ፈልጉ፥
ይህም ሁሉ ይጨመርላችኋል።

<span id="an_6:34">6:34</span> ነገ ለራሱ ይጨነቃልና ለነገ አትጨነቁ፤ ለቀኑ ክፋቱ ይበቃዋል።

<span id="an_7:1">7:1</span> እንዳይፈረድባችሁ አትፍረዱ፤ በምትፈርዱበት ፍርድ ይፈረድባችኋልና፥
በምትሰፍሩበትም መስፈሪያ ይሰፈርባችኋል።

<span id="an_7:3">7:3</span> በወንድምህም ዓይን ያለውን ጉድፍ ስለምን ታያለህ፥ በዓይንህ ግን
ያለውን ምሰሶ ስለ ምን አትመለከትም?

<span id="an_7:4">7:4</span> ወይም ወንድምህን። ከዓይንህ ጉድፍ ላውጣ ፍቀድልኝ እንዴትስ
ትለዋለህ? እነሆም፥ በዓይንህ ምሰሶ አለ።

<span id="an_7:5">7:5</span> አንተ ግብዝ፥ አስቀድመህ ከዓይንህ ምሰሶውን አውጣ፥ ከዚያም በኋላ
ከወንድምህ ዓይን ጉድፉን ታወጣ ዘንድ አጥርተህ ታያለህ።

<span id="an_7:6">7:6</span> በእግራቸው እንዳይረግጡት ተመልሰውም እንዳይነክሱአችሁ፥ የተቀደሰውን
ለውሾች አትስጡ፥ ዕንቁዎቻችሁንም በእሪያዎች ፊት አትጣሉ።

<span id="an_7:7">7:7</span> ለምኑ፥ ይሰጣችሁማል፤ ፈልጉ፥ ታገኙማላችሁ፤ መዝጊያን አንኳኩ፥
ይከፈትላችሁማል።

<span id="an_7:8">7:8</span> የሚለምነው ሁሉ ይቀበላልና፥ የሚፈልገውም ያገኛል፥ መዝጊያንም
ለሚያንኳኳ ይከፈትለታል።

<span id="an_7:9">7:9</span> ወይስ ከእናንተ፥ ልጁ እንጀራ ቢለምነው፥ ድንጋይን የሚሰጠው ከእናንተ
ማን ሰው ነው?

<span id="an_7:10">7:10</span> ዓሣስ ቢለምነው እባብን ይሰጠዋልን?

<span id="an_7:11">7:11</span> እንኪያስ እናንተ ክፉዎች ስትሆኑ ለልጆቻችሁ መልካም ስጦታ
መስጠትን ካወቃችሁ፥ በሰማያት ያለው አባታችሁ ለሚለምኑት እንዴት አብልጦ መልካም ነገርን ይሰጣቸው?

<span id="an_7:12">7:12</span> እንግዲህ ሰዎች ሊያደርጉላችሁ የምትወዱትን ሁሉ እናንተ ደግሞ
እንዲሁ አድርጉላቸው፤ ሕግም ነቢያትም ይህ ነውና።

<span id="an_7:13">7:13</span> በጠበበው ደጅ ግቡ፤ ወደ ጥፋት የሚወስደው ደጅ ሰፊ፥ መንገዱም
ትልቅ ነውና፥ ወደ እርሱም የሚገቡ ብዙዎች ናቸው፤

<span id="an_7:14">7:14</span> ወደ ሕይወት የሚወስደው ደጅ የጠበበ፥ መንገዱም የቀጠነ ነውና፥
የሚያገኙትም ጥቂቶች ናቸው።

<span id="an_7:15">7:15</span> የበግ ለምድ ለብሰው ከሚመጡባችሁ በውሥጣቸው ግን ነጣቂዎች
ተኵላዎች ከሆኑ ከሐሰተኞች ነቢያት ተጠንቀቁ።

<span id="an_7:16">7:16</span> ከፍሬያቸው ታውቋቸዋላችሁ። ከእሾህ ወይን ከኩርንችትስ በለስ
ይለቀማልን?

<span id="an_7:17">7:17</span> እንዲሁ መልካም ዛፍ ሁሉ መልካም ፍሬ ያደርጋል፥ ክፉም ዛፍ ክፉ
ፍሬ ያደርጋል።

<span id="an_7:18">7:18</span> መልካም ዛፍ ክፉ ፍሬ ማፍራት፥ ወይም ክፉ ዛፍ መልካም ፍሬ
ማፍራት አይቻለውም።

<span id="an_7:19">7:19</span> መልካም ፍሬ የማያደርግ ዛፍ ሁሉ ይቆረጣል ወደ እሳትም ይጣላል።

<span id="an_7:20">7:20</span> ስለዚህም ከፍሬያቸው ታውቋቸዋላችሁ።

<span id="an_7:21">7:21</span> በሰማያት ያለውን የአባቴን ፈቃድ የሚያደርግ እንጂ፥ ጌታ ሆይ፥
ጌታ ሆይ፥ የሚለኝ ሁሉ መንግሥተ ሰማያት የሚገባ አይደለም።

<span id="an_7:22">7:22</span> በዚያ ቀን ብዙዎች። ጌታ ሆይ፥ ጌታ ሆይ፥ በስምህ ትንቢት
አልተናገርንምን፥ በስምህስ አጋንንትን አላወጣንምን፥ በስምህስ ብዙ ተአምራትን አላደረግንምን? ይሉኛል።

<span id="an_7:23">7:23</span> የዚያን ጊዜም። ከቶ አላወቅኋችሁም፤ እናንተ ዓመፀኞች፥ ከእኔ ራቁ
ብዬ እመሰክርባቸዋለሁ።

<span id="an_7:24">7:24</span> ስለዚህ ይህን ቃሌን ሰምቶ የሚያደርገው ሁሉ ቤቱን በዓለት ላይ
የሠራ ልባም ሰውን ይመስላል።

<span id="an_7:25">7:25</span> ዝናብም ወረደ ጎርፍም መጣ ነፋስም ነፈሰ ያንም ቤት ገፋው፥
በዓለት ላይም ስለ ተመሠረተ አልወደቀም።

<span id="an_7:26">7:26</span> ይህንም ቃሌን ሰምቶ የማያደርገው ሰው ሁሉ ቤቱን በአሸዋ ላይ
የሠራ ሰነፍ ሰውን ይመስላል።

<span id="an_7:27">7:27</span> ዝናብም ወረደ ጎርፍም መጣ ነፋስም ነፈሰ ያንም ቤት መታው፥
ወደቀም፥ አወዳደቁም ታላቅ ሆነ።

<span id="an_7:28">7:28</span> ኢየሱስም ይህን ነገር በጨረሰ ጊዜ ሕዝቡ በትምህርቱ ተገረሙ፤
እንደ ጻፎቻቸው ሳይሆን

<span id="an_7:29">7:29</span> እንደ ባለ ሥልጣን ያስተምራቸው ነበርና።

<span id="an_8:1">8:1</span> ከተራራም በወረደ ጊዜ ብዙ ሕዝብ ተከተሉት።

<span id="an_8:2">8:2</span> እነሆም፥ ለምጻም ቀርቦ። ጌታ ሆይ፥ ብትወድስ ልታነጻኝ ትችላለህ
እያለ ሰገደለት።

<span id="an_8:3">8:3</span> እጁንም ዘርግቶ ዳሰሰውና። እወዳለሁ፥ ንጻ አለው። ወዲያውም ለምጹ
ነጻ።

<span id="an_8:4">8:4</span> ኢየሱስም። ለማንም እንዳትናገር ተጠንቀቅ፥ ነገር ግን ሄደህ ራስህን
ለካህን አሳይ፥ ለእነርሱም ምስክር እንዲሆን ሙሴ ያዘዘውን መባ አቅርብ አለው።

<span id="an_8:5">8:5</span> ወደ ቅፍርናሆምም በገባ ጊዜ የመቶ አለቃ ወደ እርሱ ቀርቦ። ጌታ
ሆይ፥

<span id="an_8:6">8:6</span> ብላቴናዬ ሽባ ሆኖ እጅግ እየተሣቀየ በቤት ተኝቶአል ብሎ ለመነው።

<span id="an_8:7">8:7</span> ኢየሱስም። እኔ መጥቼ እፈውሰዋለሁ አለው።

<span id="an_8:8">8:8</span> የመቶ አለቃውም መልሶ። ጌታ ሆይ፥ በቤቴ ጣራ ከታች ልትገባ
አይገባኝም፤ ነገር ግን ቃል ብቻ ተናገር፥ ብላቴናዬም ይፈወሳል።

<span id="an_8:9">8:9</span> እኔ ደግሞ ለሌሎች ተገዥ ነኝና፥ ከእኔም በታች ጭፍራ አለኝ፤
አንዱንም። ሂድ ብለው ይሄዳል፥ ሌላውንም። ና ብለው ይመጣል፥ ባሪያዬንም። ይህን አድርግ ብለው ያደርጋል አለው።

<span id="an_8:10">8:10</span> ኢየሱስም ሰምቶ ተደነቀና ለተከተሉት እንዲህ አለ። እውነት
እላችኋለሁ፥ በእስራኤል እንኳ እንዲህ ያለ ትልቅ እምነት አላገኘሁም።

<span id="an_8:11">8:11</span> እላችኋለሁም፥ ብዙዎች ከምሥራቅና ከምዕራብ ይመጣሉ ከአብርሃምና
ከይስሐቅ ከያዕቆብም ጋር በመንግሥተ ሰማያት ይቀመጣሉ፤

<span id="an_8:12">8:12</span> የመንግሥት ልጆች ግን በውጭ ወደ አለው ጨለማ ይጣላሉ፤ በዚያ
ልቅሶና ጥርስ ማፋጨት ይሆናል።

<span id="an_8:13">8:13</span> ኢየሱስም ለመቶ አለቃ። ሂድና እንዳመንህ ይሁንልህ አለው።
ብላቴናውም በዚያች ሰዓት ተፈወሰ።

<span id="an_8:14">8:14</span> ኢየሱስም ወደ ጴጥሮስ ቤት ገብቶ አማቱን በንዳድ ታማ ተኝታ
አያት፤

<span id="an_8:15">8:15</span> እጅዋንም ዳሰሰ፥ ንዳዱም ለቀቃት፤ ተነሥታም አገለገለቻቸው።

<span id="an_8:16">8:16</span> በመሸም ጊዜ አጋንንት ያደረባቸውን ብዙዎችን ወደ እርሱ አመጡ፤
በነቢዩ በኢሳይያስ። እርሱ ድካማችንን ተቀበለ ደዌያችንንም ተሸከመ የተባለው ይፈጸም ዘንድ፥ መናፍስትን በቃሉ
አወጣ፥ የታመሙትንም ሁሉ ፈወሰ።

<span id="an_8:18">8:18</span> ኢየሱስም ብዙ ሰዎች ሲከቡት አይቶ ወደ ማዶ እንዲሻገሩ አዘዘ።

<span id="an_8:19">8:19</span> አንድ ጻፊም ቀርቦ። መምህር ሆይ፥ ወደምትሄድበት ሁሉ እከተልሃለሁ
አለው።

<span id="an_8:20">8:20</span> ኢየሱስም። ለቀበሮዎች ጉድጓድ ለሰማይም ወፎች መሳፈሪያ አላቸው፥
ለሰው ልጅ ግን ራሱን የሚያስጠጋበት የለውም አለው።

<span id="an_8:21">8:21</span> ከደቀ መዛሙርቱም ሌላው። ጌታ ሆይ፥ አስቀድሜ እንድሄድ አባቴን
እንድቀብር ፍቀድልኝ አለው።

<span id="an_8:22">8:22</span> ኢየሱስም። ተከተለኝ፥ ሙታናቸውንም እንዲቀብሩ ሙታንን ተዋቸው
አለው።

<span id="an_8:23">8:23</span> ወደ ታንኳም ሲገባ ደቀ መዛሙርቱ ተከተሉት።

<span id="an_8:24">8:24</span> እነሆም፥ ማዕበሉ ታንኳይቱን እስኪደፍናት ድረስ በባሕር ታላቅ
መናወጥ ሆነ፤ እርሱ ግን ተኝቶ ነበር።

<span id="an_8:25">8:25</span> ደቀ መዛሙርቱም ቀርበው። ጌታ ሆይ፥ አድነን፥ ጠፋን እያሉ
አስነሡት።

<span id="an_8:26">8:26</span> እርሱም። እናንተ እምነት የጎደላችሁ፥ ስለ ምን ትፈራላችሁ?
አላቸው፤ ከዚህ በኋላ ተነሥቶ ነፋሱንና ባሕሩን ገሠጸ፥ ታላቅ ጸጥታም ሆነ።

<span id="an_8:27">8:27</span> ሰዎቹም። ነፋሳትና ባሕርስ ስንኳ የሚታዘዙለት፥ ይህ እንዴት ያለ
ሰው ነው? እያሉ ተደነቁ።

<span id="an_8:28">8:28</span> ወደ ማዶም ወደ ጌርጋሴኖን አገር በመጣ ጊዜ፥ አጋንንት ያደሩባቸው
ሁለት ሰዎች ከመቃብር ወጥተው ተገናኙት፤ እነርሱም ሰው በዚያ መንገድ ማለፍ እስኪሳነው ድረስ እጅግ ክፉዎች ነበሩ።

<span id="an_8:29">8:29</span> እነሆም። ኢየሱስ ሆይ፥ የእግዚአብሔር ልጅ፥ ከአንተ ጋር ምን
አለን? ጊዜው ሳይደርስ ልትሣቅየን ወደዚህ መጣህን? እያሉ ጮኹ።

<span id="an_8:30">8:30</span> ከእነርሱም ርቆ የብዙ እሪያ መንጋ ይሰማራ ነበር።

<span id="an_8:31">8:31</span> አጋንንቱም። ታወጣንስ እንደሆንህ፥ ወደ እሪያው መንጋ ስደደን
ብለው ለመኑት። ሂዱ አላቸው።

<span id="an_8:32">8:32</span> እነርሱም ወጥተው ወደ እሪያዎቹ ሄዱና ገቡ፤ እነሆም፥ የእሪያዎቹ
መንጋ ሁሉ ከአፋፉ ወደ ባሕር እየተጣደፉ ሮጡ በውኃም ውስጥ ሞቱ።

<span id="an_8:33">8:33</span> እረኞችም ሸሹ፥ ወደ ከተማይቱም ሄደው ነገሩን ሁሉ አጋንንትም
በአደሩባቸው የሆነውን አወሩ።

<span id="an_8:34">8:34</span> እነሆም፥ ከተማው ሁሉ ኢየሱስን ሊገናኝ ወጣ፥ ባዩትም ጊዜ
ከአገራቸው እንዲሄድላቸው ለመኑት።

<span id="an_9:1">9:1</span> በታንኳም ገብቶ ተሻገረና ወደ ገዛ ከተማው መጣ።

<span id="an_9:2">9:2</span> እነሆም፥ በአልጋ የተኛ ሽባ ወደ እርሱ አመጡ። ኢየሱስም እምነታቸውን
አይቶ ሽባውን። አንተ ልጅ፥ አይዞህ፥ ኃጢአትህ ተሰረየችልህ አለው።

<span id="an_9:3">9:3</span> እነሆም፥ ከጻፎቹ አንዳንዱ በልባቸው። ይህስ ይሳደባል አሉ።

<span id="an_9:4">9:4</span> ኢየሱስም አሳባቸውን አውቆ እንዲህ አለ። ስለ ምን በልባችሁ ክፉ
ታስባላችሁ?

<span id="an_9:5">9:5</span> ኃጢአትህ ተሰረየችልህ ከማለት ወይስ። ተነሣና ሂድ ከማለት ማናቸው
ይቀላል?

<span id="an_9:6">9:6</span> ነገር ግን በምድር ላይ ኃጢአትን ያስተሰርይ ዘንድ ለሰው ልጅ ሥልጣን
እንዳለው እንድታውቁ፥ በዚያን ጊዜ ሽባውን። ተነሣ፤ አልጋህን ተሸከምና ወደ ቤትህ ሂድ አለው።

<span id="an_9:7">9:7</span> ተነሥቶም ወደ ቤቱ ሄደ።

<span id="an_9:8">9:8</span> ሕዝቡም አይተው ተደነቁ፥ ለሰውም እንዲህ ያለ ሥልጣን የሰጠ
እግዚአብሔርን አከበሩ።

<span id="an_9:9">9:9</span> ኢየሱስም ከዚያ አልፎ በመቅረጫው ተቀምጦ የነበረ ማቴዎስ የሚባል
አንድ ሰው አየና። ተከተለኝ አለው። ተነሥቶም ተከተለው።

<span id="an_9:10">9:10</span> በቤቱም በማዕድ ተቀምጦ ሳለ፥ እነሆ፥ ብዙ ቀራጮችና ኃጢአተኞች
መጥተው ከኢየሱስና ከደቀ መዛሙርቱ ጋር አብረው ተቀመጡ።

<span id="an_9:11">9:11</span> ፈሪሳውያንም አይተው ደቀ መዛሙርቱን። መምህራችሁ ከቀራጮችና
ከኃጢአተኞች ጋር አብሮ ስለ ምን ይበላል? አሉአቸው።

<span id="an_9:12">9:12</span> ኢየሱስም ሰምቶ። ሕመምተኞች እንጂ ባለ ጤናዎች ባለ መድኃኒት
አያስፈልጋቸውም፤

<span id="an_9:13">9:13</span> ነገር ግን ሄዳችሁ። ምሕረትን እወዳለሁ መሥዋዕትንም አይደለም
ያለው ምን እንደ ሆነ ተማሩ፤ ኃጢአተኞችን ወደ ንስሐ እንጂ ጻድቃንን ልጠራ አልመጣሁምና አላቸው።

<span id="an_9:14">9:14</span> በዚያን ጊዜ የዮሐንስ ደቀ መዛሙርት ወደ እርሱ ቀርበው። እኛና
ፈሪሳውያን፥ ብዙ ጊዜ የምንጦመው፥ ደቀ መዛሙርትህ ግን የማይጦሙት ስለ ምንድር ነው? አሉት።

<span id="an_9:15">9:15</span> ኢየሱስም እንዲህ አላቸው። ሚዜዎች ሙሽራው ከእነርሱ ጋር ሳለ
ሊያዝኑ ይችላሉን? ነገር ግን ሙሽራው ከእነርሱ የሚወሰድበት ወራት ይመጣል፥ በዚያ ጊዜም ይጦማሉ።

<span id="an_9:16">9:16</span> በአረጀ ልብስ አዲስ እራፊ የሚያኖር የለም፤ መጣፊያው ልብሱን
ይቦጭቀዋልና፥ መቀደዱም የባሰ ይሆናል።

<span id="an_9:17">9:17</span> በአረጀ አቁማዳ አዲስ የወይን ጠጅ የሚያኖር የለም፤ ቢደረግ ግን፥
አቁማዳው ይፈነዳል፥ የወይን ጠጁም ይፈሳል አቁማዳውም ይጠፋል፤ ነገር ግን አዲሱን የወይን ጠጅ በአዲስ አቁማዳ
ያኖረዋል፥ ሁለቱም ይጠባበቃሉ።

<span id="an_9:18">9:18</span> ይህንም ሲነግራቸው፥ አንድ መኰንን መጥቶ። ልጄ አሁን ሞተች፤
ነገር ግን መጥተህ እጅህን ጫንባት፥ በሕይወትም ትኖራለች እያለ ሰገደለት።

<span id="an_9:19">9:19</span> ኢየሱስም ተነሥቶ ከደቀ መዛሙርቱ ጋር ተከተለው።

<span id="an_9:20">9:20</span> እነሆም፥ ከአሥራ ሁለት ዓመት ጀምሮ ደም የሚፈስሳት ሴት በኋላው
ቀርባ የልብሱን ጫፍ ዳሰሰች፤

<span id="an_9:21">9:21</span> በልብዋ። ልብሱን ብቻ የዳሰስሁ እንደ ሆነ፥ እድናለሁ ትል
ነበረችና።

<span id="an_9:22">9:22</span> ኢየሱስም ዘወር ብሎ አያትና። ልጄ ሆይ፥ አይዞሽ፤ እምነትሽ
አድኖሻል አላት። ሴቲቱም ከዚያች ሰዓት ጀምራ ዳነች።

<span id="an_9:23">9:23</span> ኢየሱስም ወደ መኰንኑ ቤት በደረሰ ጊዜ፥ እምቢልተኞችንና
የሚንጫጫውን ሕዝብ አይቶ።

<span id="an_9:24">9:24</span> ብላቴናይቱ ተኝታለች እንጂ አልሞተችምና ፈቀቅ በሉ አላቸው።
በጣምም ሳቁበት።

<span id="an_9:25">9:25</span> ሕዝቡን ግን ከአስወጡ በኋላ ገብቶ እጅዋን ያዛት፥ ብላቴናይቱም
ተነሣች።

<span id="an_9:26">9:26</span> ያም ዝና ወደዚያ አገር ሁሉ ወጣ።

<span id="an_9:27">9:27</span> ኢየሱስም ከዚያ ሲያልፍ ሁለት ዕውሮች። የዳዊት ልጅ ሆይ፥ ማረን
ብለው እየጮሁ ተከተሉት።

<span id="an_9:28">9:28</span> ወደ ቤትም በገባ ጊዜ ዕውሮቹ ወደ እርሱ ቀረቡ፥ ኢየሱስም። ይህን
ማድረግ እንድችል ታምናላችሁን? አላቸው። አዎን፥ ጌታ ሆይ አሉት።

<span id="an_9:29">9:29</span> በዚያን ጊዜ። እንደ እምነታችሁ ይሁንላችሁ ብሎ ዓይኖቻቸውን
ዳሰሰ።

<span id="an_9:30">9:30</span> ዓይኖቻቸውም ተከፈቱ።

<span id="an_9:31">9:31</span> ኢየሱስም። ማንም እንዳያውቅ ተጠንቀቁ ብሎ በብርቱ አዘዛቸው።
እነርሱ ግን ወጥተው በዚያ አገር ሁሉ ስለ እርሱ አወሩ።

<span id="an_9:32">9:32</span> እነርሱም ሲወጡ እነሆ፥ ጋኔን ያደረበትን ዲዳ ሰው ወደ እርሱ
አመጡ።

<span id="an_9:33">9:33</span> ጋኔኑንም ካወጣው በኋላ ዲዳው ተናገረ። ሕዝቡም። እንዲህ ያለ
በእስራኤል ዘንድ ከቶ አልታየም እያሉ ተደነቁ።

<span id="an_9:34">9:34</span> ፈሪሳውያን ግን። በአጋንንት አለቃ አጋንንትን ያወጣል አሉ።

<span id="an_9:35">9:35</span> ኢየሱስም በምኩራቦቻቸው እያስተማረ፥ የመንግሥትንም ወንጌል
እየሰበከ፥ በሕዝብም ያለውን ደዌና ሕማም ሁሉ እየፈወሰ፥ በከተማዎችና በመንደሮች ሁሉ ይዞር ነበር።

<span id="an_9:36">9:36</span> ብዙ ሕዝብም ባየ ጊዜ፥ እረኛ እንደ ሌላቸው በጎች ተጨንቀው
ተጥለውም ነበርና አዘነላቸው።

<span id="an_9:37">9:37</span> በዚያን ጊዜ ደቀ መዛሙርቱን። መከሩስ ብዙ ነው፥ ሠራተኞች ግን
ጥቂቶች ናቸው፤

<span id="an_9:38">9:38</span> እንግዲህ የመከሩን ጌታ ወደ መከሩ ሠራተኞች እንዲልክ ለምኑት
አላቸው።

<span id="an_10:1">10:1</span> አሥራ ሁለቱን ደቀ መዛሙርቱን ወደ እርሱ ጠርቶ፥ እንዲያወጡአቸው
በርኩሳን መናፍስት ላይ ደዌንና ሕማምንም ሁሉ እንዲፈውሱ ሥልጣን ሰጣቸው።

<span id="an_10:2">10:2</span> የአሥራ ሁለቱም ሐዋርያት ስም ይህ ነው፤ መጀመሪያው ጴጥሮስ
የተባለው ስምዖን ወንድሙ እንድርያስም፥ የዘብዴዎስ ልጅ ያዕቆብም ወንድሙ ዮሐንስም፥

<span id="an_10:3">10:3</span> ፊልጶስም በርተሎሜዎስም፥ ቶማስም ቀራጩ ማቴዎስም፥ የእልፍዮስ ልጅ
ያዕቆብም ታዴዎስም የተባለው ልብድዮስ፥

<span id="an_10:4">10:4</span> ቀነናዊውም ስምዖን ደግሞም አሳልፎ የሰጠው የአስቆሮቱ ይሁዳ።

<span id="an_10:5">10:5</span> እነዚህን አሥራ ሁለቱን ኢየሱስ ላካቸው፥ አዘዛቸውም፥ እንዲህም
አለ። በአሕዛብ መንገድ አትሂዱ፥ ወደ ሳምራውያንም ከተማ አትግቡ፤

<span id="an_10:6">10:6</span> ይልቅስ የእስራኤል ቤት ወደሚሆኑ ወደ ጠፉት በጎች ሂዱ እንጂ።

<span id="an_10:7">10:7</span> ሄዳችሁም። መንግሥተ ሰማያት ቀርባለች ብላችሁ ስበኩ።

<span id="an_10:8">10:8</span> ድውዮችን ፈውሱ፤ ሙታንን አስነሡ፤ ለምጻሞችን አንጹ፤ አጋንንትን
አውጡ፤ በከንቱ ተቀበላችሁ፥ በከንቱ ስጡ።

<span id="an_10:9">10:9</span> ወርቅ ወይም ብር ወይም ናስ በመቀነታችሁ፥

<span id="an_10:10">10:10</span> ወይም ለመንገድ ከረጢት ወይም ሁለት እጀ ጠባብ ወይም ጫማ
ወይም በትር አታግኙ፤ ለሠራተኛ ምግቡ ይገባዋልና።

<span id="an_10:11">10:11</span> በምትገቡባትም በማናቸይቱም ከተማ ወይም መንደር፥ በዚያ
የሚገባው ማን እንደ ሆነ በጥንቃቄ መርምሩ፤ እስክትወጡም ድረስ በዚያ ተቀመጡ።

<span id="an_10:12">10:12</span> ወደ ቤትም ስትገቡ ሰላምታ ስጡ፤

<span id="an_10:13">10:13</span> ቤቱም የሚገባው ቢሆን ሰላማችሁ ይድረስለት፤ ባይገባው ግን
ሰላማችሁ ይመለስላችሁ።

<span id="an_10:14">10:14</span> ከማይቀበላችሁም ቃላችሁንም ከማይሰሙ ሁሉ፥ ከዚያ ቤት ወይም
ከዚያች ከተማ ስትወጡ የእግራችሁን ትቢያ አራግፉ።

<span id="an_10:15">10:15</span> እውነት እላችኋለሁ፥ በፍርድ ቀን ከዚያች ከተማ ይልቅ ለሰዶምና
ለገሞራ አገር ይቀልላቸዋል።

<span id="an_10:16">10:16</span> እነሆ፥ እኔ እንደ በጎች በተኵላዎች መካከል እልካችኋለሁ፤
ስለዚህ እንደ እባብ ልባሞች እንደ ርግብም የዋሆች ሁኑ።

<span id="an_10:17">10:17</span> ነገር ግን ወደ ሸንጎ አሳልፈው ይሰጡአችኋል፥ በምኩራቦቻቸውም
ይገርፉአችኋልና ከሰዎች ተጠበቁ፤

<span id="an_10:18">10:18</span> ለእነርሱና ለአሕዛብም ምስክር እንዲሆን፥ ስለ እኔ ወደ ገዥዎች
ወደ ነገሥታትም ትወሰዳላችሁ።

<span id="an_10:19">10:19</span> አሳልፈውም ሲሰጡአችሁ፥ የምትናገሩት በዚያች ሰዓት ይሰጣችኋልና
እንዴት ወይስ ምን እንድትናገሩ አትጨነቁ፤

<span id="an_10:20">10:20</span> በእናንተ የሚናገር የአባታችሁ መንፈስ ነው እንጂ፥ የምትናገሩ
እናንተ አይደላችሁምና።

<span id="an_10:21">10:21</span> ወንድምም ወንድሙን፥ አባትም ልጁን ለሞት አሳልፎ ይሰጣል፥
ልጆችም በወላጆቻቸው ላይ ይነሣሉ ይገድሉአቸውማል።

<span id="an_10:22">10:22</span> በሁሉም ስለ ስሜ የተጠላችሁ ትሆናላችሁ፤ እስከ መጨረሻ የሚጸና
ግን እርሱ ይድናል።

<span id="an_10:23">10:23</span> በአንዲቱ ከተማም መከራ ቢያሳዩአችሁ ወደ ሌላይቱ ሽሹ፤ እውነት
እላችኋለሁና፥ የሰው ልጅ እስኪመጣ ድረስ የእስራኤልን ከተማዎች አትዘልቁም።

<span id="an_10:24">10:24</span> ደቀ መዝሙር ከመምህሩ፥ ባሪያም ከጌታው አይበልጥም።

<span id="an_10:25">10:25</span> ደቀ መዝሙር እንደ መምህሩ፥ ባሪያም እንደ ጌታው መሆኑ
ይበቃዋል። ባለቤቱን ብዔል ዜቡል ካሉት፥ ቤተሰዎቹንማ እንዴት አብዝተው አይሉአቸው!

<span id="an_10:26">10:26</span> እንግዲህ አትፍሩአቸው፤ የማይገለጥ የተከደነ፥ የማይታወቅም
የተሰወረ ምንም የለምና።

<span id="an_10:27">10:27</span> በጨለማ የምነግራችሁን በብርሃን ተናገሩ፤ በጆሮም የምትሰሙትን
በሰገነት ላይ ስበኩ።

<span id="an_10:28">10:28</span> ሥጋንም የሚገድሉትን ነፍስን ግን መግደል የማይቻላቸውን
አትፍሩ፤ ይልቅስ ነፍስንም ሥጋንም በገሃነም ሊያጠፋ የሚቻለውን ፍሩ።

<span id="an_10:29">10:29</span> ሁለት ድንቢጦች በአምስት ሳንቲም ይሸጡ የለምን? ከእነርሱም
አንዲቱ ያለ አባታችሁ ፈቃድ በምድር ላይ አትወድቅም።

<span id="an_10:30">10:30</span> የእናንተስ የራሳችሁ ጠጉር ሁሉ እንኳ ተቈጥሮአል።

<span id="an_10:31">10:31</span> እንግዲህ አትፍሩ ከብዙ ድንቢጦች እናንተ ትበልጣላችሁ።

<span id="an_10:32">10:32</span> ስለዚህ በሰው ፊት ለሚመሰክርልኝ ሁሉ እኔ ደግሞ በሰማያት
ባለው በአባቴ ፊት እመሰክርለታለሁ፤

<span id="an_10:33">10:33</span> በሰው ፊትም የሚክደኝን ሁሉ እኔ ደግሞ በሰማያት ባለው በአባቴ
ፊት እክደዋለሁ።

<span id="an_10:34">10:34</span> በምድር ላይ ሰላምን ለማምጣት የመጣሁ አይምሰላችሁ፤ ሰይፍን
እንጂ ሰላምን ለማምጣት አልመጣሁም።

<span id="an_10:35">10:35</span> ሰውን ከአባቱ፥ ሴት ልጅንም ከእናትዋ፥ ምራትንም ከአማትዋ
እለያይ ዘንድ መጥቻለሁና፤

<span id="an_10:36">10:36</span> ለሰውም ቤተ ሰዎቹ ጠላቶች ይሆኑበታል።

<span id="an_10:37">10:37</span> ከእኔ ይልቅ አባቱን ወይም እናቱን የሚወድ ለእኔ ሊሆን
አይገባውም፤ ከእኔ ይልቅም ወንድ ልጁን ወይም ሴት ልጁን የሚወድ ለእኔ ሊሆን አይገባውም፤

<span id="an_10:38">10:38</span> መስቀሉንም የማይዝ በኋላዬም የማይከተለኝ ለእኔ ሊሆን
አይገባውም።

<span id="an_10:39">10:39</span> ነፍሱን የሚያገኝ ያጠፋታል፥ ነፍሱንም ስለ እኔ የሚያጠፋ
ያገኛታል።

<span id="an_10:40">10:40</span> እናንተን የሚቀበል እኔን ይቀበላል፥ እኔንም የሚቀበል የላከኝን
ይቀበላል።

<span id="an_10:41">10:41</span> ነቢይን በነቢይ ስም የሚቀበል የነቢይን ዋጋ ይወስዳል፥
ጻድቅንም በጻድቅ ስም የሚቀበል የጻድቁን ዋጋ ይወስዳል።

<span id="an_10:42">10:42</span> ማንም ከእነዚህ ከታናናሾቹ ለአንዱ ቀዝቃዛ ጽዋ ውኃ ብቻ በደቀ
መዝሙር ስም የሚያጠጣ፥ እውነት እላችኋለሁ፥ ዋጋው አይጠፋበትም።

<span id="an_11:1">11:1</span> ኢየሱስም አሥራ ሁለቱን ደቀ መዛሙርቱን ማዘዝ በፈጸመ ጊዜ
በከተሞቻቸው ሊያስተምርና ሊሰብክ ከዚያ አለፈ።

<span id="an_11:2">11:2</span> ዮሐንስም በወህኒ ሳለ የክርስቶስን ሥራ ሰምቶ ከደቀ መዛሙርቱ
ሁለት ላከና።

<span id="an_11:3">11:3</span> የሚመጣው አንተ ነህን? ወይስ ሌላ እንጠብቅ? አለው።

<span id="an_11:4">11:4</span> ኢየሱስም መልሶ እንዲህ አላቸው። ሄዳችሁ ያያችሁትን የሰማችሁትንም
ለዮሐንስ አውሩለት፤

<span id="an_11:5">11:5</span> ዕውሮች ያያሉ አንካሶችም ይሄዳሉ፥ ለምጻሞችም ይነጻሉ ደንቆሮችም
ይሰማሉ፥ ሙታንም ይነሣሉ

<span id="an_11:6">11:6</span> ለድሆችም ወንጌል ይሰበካል፤ በእኔም የማይሰናከለው ሁሉ ብፁዕ
ነው።

<span id="an_11:7">11:7</span> እነዚያም ሲሄዱ ኢየሱስ ለሕዝቡ ስለ ዮሐንስ ሊናገር ጀመረ
እንዲህም አለ። ምን ልታዩ ወደ ምድረ በዳ ወጣችሁ?

<span id="an_11:8">11:8</span> ነፋስ የሚወዘውዘውን ሸምበቆን? ወይስ ምን ልታዩ ወጣችሁ? ቀጭን
ልብስ የለበሰ ሰውን? እነሆ፥ ቀጭን ልብስ የለበሱ በነገሥታት ቤት አሉ።

<span id="an_11:9">11:9</span> ወይስ ምን ልታዩ ወጣችሁ? ነቢይን? አዎን እላችኋለሁ፥ ከነቢይም
የሚበልጠውን።

<span id="an_11:10">11:10</span> እነሆ፥ መንገድህን በፊትህ የሚጠርግ መልክተኛዬን በፊትህ
እልካለሁ

<span id="an_11:11">11:11</span> ተብሎ የተጻፈለት ይህ ነውና። እውነት እላችኋለሁ፥ ከሴቶች
ከተወለዱት መካከል ከመጥምቁ ዮሐንስ የሚበልጥ አልተነሣም፤ በመንግሥተ ሰማያት ግን ከሁሉ የሚያንሰው ይበልጠዋል።

<span id="an_11:12">11:12</span> ከመጥምቁም ከዮሐንስ ዘመን ጀምሮ እስከ ዛሬ ድረስ መንግሥተ
ሰማያት ትገፋለች፥ ግፈኞችም ይናጠቋታል።

<span id="an_11:13">11:13</span> ነቢያት ሁሉና ሕጉ እስከ ዮሐንስ ድረስ ትንቢት ተናገሩ፤

<span id="an_11:14">11:14</span> ልትቀበሉትስ ብትወዱ፥ ይመጣ ዘንድ ያለው ኤልያስ ይህ ነው።

<span id="an_11:15">11:15</span> የሚሰማ ጆሮ ያለው ይስማ።

<span id="an_11:16">11:16</span> ነገር ግን ይህን ትውልድ በምን እመስለዋለሁ? በገበያ
የሚቀመጡትን ልጆች ይመስላሉ፥ እነርሱም ባልንጀሮቻቸውን እየጠሩ።

<span id="an_11:17">11:17</span> እንቢልታ ነፋንላችሁ ዘፈንም አልዘፈናችሁም ሙሾ አወጣንላችሁ
ዋይ ዋይም አላላችሁም ይሉአቸዋል።

<span id="an_11:18">11:18</span> ዮሐንስ ሳይበላና ሳይጠጣ መጣ፥ እነርሱም። ጋኔን አለበት
አሉት።

<span id="an_11:19">11:19</span> የሰው ልጅ እየበላና እየጠጣ መጣ፥ እነርሱም። እነሆ፥ በላተኛና
የወይን ጠጅ ጠጭ፥ የቀራጮችና የኃጢአተኞች ወዳጅ ይሉታል። ጥበብም በልጆችዋ ጸደቀች።

<span id="an_11:20">11:20</span> በዚያን ጊዜ የሚበዙ ተአምራት የተደረገባቸውን ከተማዎች ንስሐ
ስላልገቡ ሊነቅፋቸው ጀመረ እንዲህም አለ።

<span id="an_11:21">11:21</span> ወዮልሽ ኮራዚ፤ ወዮልሽ ቤተ ሳይዳ፤ በእናንተ የተደረገው
ተአምራት በጢሮስና በሲዶና ተደርጎ ቢሆን፥ ማቅ ለብሰው አመድም ነስንሰው ከብዙ ጊዜ በፊት ንስሐ በገቡ ነበርና።

<span id="an_11:22">11:22</span> ነገር ግን እላችኋለሁ፥ በፍርድ ቀን ከእናንተ ይልቅ ለጢሮስና
ለሲዶና ይቀልላቸዋል።

<span id="an_11:23">11:23</span> አንቺም ቅፍርናሆም፥ እስከ ሰማይ ከፍ አልሽን? ወደ ሲኦል
ትወርጃለሽ፤ በአንቺ የተደረገው ተአምራት በሰዶም ተደርጎ ቢሆን፥ እስከ ዛሬ በኖረች ነበርና።

<span id="an_11:24">11:24</span> ነገር ግን እላችኋለሁ፥ በፍርድ ቀን ከአንቺ ይልቅ ለሰዶም
አገር ይቀልላታል።

<span id="an_11:25">11:25</span> በዚያን ጊዜ ኢየሱስ መልሶ እንዲህ አለ። አባት ሆይ፥ የሰማይና
የምድር ጌታ፥ ይህን ከጥበበኞችና ከአስተዋዮች ሰውረህ ለሕፃናት ስለ ገለጥህላቸው አመሰግንሃለሁ፤

<span id="an_11:26">11:26</span> አዎን፥ አባት ሆይ፥ ፈቃድህ በፊትህ እንዲህ ሆኖአልና።

<span id="an_11:27">11:27</span> ሁሉ ከአባቴ ዘንድ ተሰጥቶኛል፤ ከአብ በቀር ወልድን የሚያውቅ
የለም፥ ከወልድም በቀር ወልድም ሊገለጥለት ከሚፈቅድ በቀር አብን የሚያውቅ የለም።

<span id="an_11:28">11:28</span> እናንተ ደካሞች ሸክማችሁ የከበደ ሁሉ፥ ወደ እኔ ኑ፥ እኔም
አሳርፋችኋለሁ።

<span id="an_11:29">11:29</span> ቀንበሬን በላያችሁ ተሸከሙ ከእኔም ተማሩ፥ እኔ የዋህ በልቤም
ትሑት ነኝና፥ ለነፍሳችሁም ዕረፍት ታገኛላችሁ፤

<span id="an_11:30">11:30</span> ቀንበሬ ልዝብ ሸክሜም ቀሊል ነውና።

<span id="an_12:1">12:1</span> በዚያን ጊዜ ኢየሱስ በሰንበት ቀን በእርሻ መካከል አለፈ፤ ደቀ
መዛሙርቱም ተራቡና እሸት ይቀጥፉ ይበሉም ጀመር።

<span id="an_12:2">12:2</span> ፈሪሳውያንም አይተው። እነሆ፥ ደቀ መዛሙርትህ በሰንበት ማድረግ
ያልተፈቀደውን ያደርጋሉ አሉት።

<span id="an_12:3">12:3</span> እርሱ ግን እንዲህ አላቸው። ዳዊትና ከእርሱ ጋር የነበሩት በተራቡ
ጊዜ፥ እርሱ ያደረገውን፥ ወደ እግዚአብሔር ቤት እንደ ገባ ካህናትም ብቻ እንጂ እርሱና ከእርሱ ጋር የነበሩት
ሊበሉት ያልተፈቀደውን የመሥዋዕቱን ኅብስት እንደ በላ አላነበባችሁምን?

<span id="an_12:5">12:5</span> ካህናትም በሰንበት በመቅደስ ሰንበትን እንዲያረክሱ ኃጢአትም
እንዳይሆንባቸው በሕጉ አላነበባችሁምን?

<span id="an_12:6">12:6</span> ነገር ግን እላችኋለሁ፥ ከመቅደስ የሚበልጥ ከዚህ አለ።

<span id="an_12:7">12:7</span> ምሕረትን እወዳለሁ መሥዋዕትንም አይደለም ያለው ምን እንደሆነ
ብታውቁስ ኃጢአት የሌለባቸውን ባልኰነናችሁም ነበር።

<span id="an_12:8">12:8</span> የሰው ልጅ የሰንበት ጌታ ነውና።

<span id="an_12:9">12:9</span> ከዚያም አልፎ ወደ ምኩራባቸው ገባ።

<span id="an_12:10">12:10</span> እነሆም፥ እጁ የሰለለች ሰው ነበረ፤ ይከሱትም ዘንድ። በሰንበት
መፈወስ ተፈቅዶአልን? ብለው ጠየቁት።

<span id="an_12:11">12:11</span> እርሱ ግን። ከእናንተ አንድ በግ ያለው በሰንበት በጉድጓድ
ቢወድቅበት፥ ይዞ የማያወጣው ሰው ማን ነው?

<span id="an_12:12">12:12</span> እንግዲህ ሰው ከበግ ይልቅ እንደምን አይበልጥም! ስለዚህ
በሰንበት መልካም መሥራት ተፈቅዶአል አላቸው።

<span id="an_12:13">12:13</span> ከዚያም በኋላ ሰውየውን። እጅህን ዘርጋ አለው። ዘረጋትም፥
እንደ ሁለተኛይቱም ደህና ሆነች።

<span id="an_12:14">12:14</span> ፈሪሳውያን ግን ወጥተው እንዴት አድርገው እንዲያጠፉት
ተማከሩበት።

<span id="an_12:15">12:15</span> ኢየሱስም አውቆ ከዚያ ፈቀቅ አለ። ብዙ ሰዎችም ተከተሉት፥
ሁሉንም ፈወሳቸው፥ እንዳይገልጡትም አዘዛቸው፤

<span id="an_12:16">12:16</span> በነቢዩ በኢሳይያስ የተባለው ይፈጸም ዘንድ እንዲህ ሲል።

<span id="an_12:18">12:18</span> እነሆ የመረጥሁት ብላቴናዬ፥ ነፍሴ ደስ የተሰኘችበት ወዳጄ፤
መንፈሴን በእርሱ ላይ አኖራለሁ፥ ፍርድንም ለአሕዛብ ያወራል።

<span id="an_12:19">12:19</span> አይከራከርም አይጮህምም፥ ድምፁንም በአደባባይ የሚሰማ የለም።

<span id="an_12:20">12:20</span> ፍርድን ድል ለመንሣት እስኪያወጣ፥ የተቀጠቀጠን ሸምበቆ
አይሰብርም የሚጤስን የጥዋፍ ክርም አያጠፋም።

<span id="an_12:21">12:21</span> አሕዛብም በስሙ ተስፋ ያደርጋሉ።

<span id="an_12:22">12:22</span> ከዚህም በኋላ ጋኔን ያደረበትን ዕውር ዲዳም ወደ እርሱ አመጡ፤
ዕውሩም ዲዳውም እስኪያይና እስኪናገር ድረስ ፈወሰው።

<span id="an_12:23">12:23</span> ሕዝቡም ሁሉ ተገረሙና። እንጃ ይህ ሰው የዳዊት ልጅ ይሆንን?
አሉ።

<span id="an_12:24">12:24</span> ፈሪሳውያን ግን ሰምተው። ይህ በብዔል ዜቡል በአጋንንት አለቃ
ካልሆነ በቀር አጋንንትን አያወጣም አሉ።

<span id="an_12:25">12:25</span> ኢየሱስ ግን አሳባቸውን አውቆ እንዲህ አላቸው። እርስ በርስዋ
የምትለያይ መንግሥት ሁላ ትጠፋለች፥ እርስ በርሱ የሚለያይ ከተማም ሁሉ ወይም ቤት አይቆምም።

<span id="an_12:26">12:26</span> ሰይጣንም ሰይጣንን የሚያወጣ ከሆነ፥ እርስ በርሱ ተለያየ፥
እንግዲህ መንግሥቱ እንዴት ትቆማለች?

<span id="an_12:27">12:27</span> እኔስ በብዔል ዜቡል አጋንንትን የማወጣ ከሆንሁ፥ ልጆቻችሁ
በማን ያወጡአቸዋል? ስለዚህ እነርሱ ፈራጆች ይሆኑባችኋል።

<span id="an_12:28">12:28</span> እኔ ግን በእግዚአብሔር መንፈስ አጋንንትን የማወጣ ከሆንሁ፥
እንግዲህ የእግዚአብሔር መንግሥት ወደ እናንተ ደርሳለች።

<span id="an_12:29">12:29</span> ወይስ ሰው አስቀድሞ ኃይለኛውን ሳያስር ወደ ኃይለኛው ቤት
ገብቶ እቃውን ሊነጥቀው እንዴት ይችላል? ከዚያም ወዲያ ቤቱን ይበዘብዛል።

<span id="an_12:30">12:30</span> ከእኔ ጋር ያልሆነ ይቃወመኛል፥ ከእኔ ጋርም የማያከማች
ይበትናል።

<span id="an_12:31">12:31</span> ስለዚህ እላችኋለሁ፥ ኃጢአትና ስድብ ሁሉ ለሰዎች
ይሰረይላቸዋል፥ ነገር ግን መንፈስ ቅዱስን ለሰደበ አይሰረይለትም።

<span id="an_12:32">12:32</span> በሰው ልጅ ላይ ቃል የሚናገር ሁሉ ይሰረይለታል፤ በመንፈስ
ቅዱስ ላይ ግን የሚናገር ሁሉ በዚህ ዓለም ቢሆን ወይም በሚመጣው አይሰረይለትም።

<span id="an_12:33">12:33</span> ዛፍ ከፍሬዋ ትታወቃለችና ዛፍዋን መልካም፥ ፍሬዋንም መልካም
አድርጉ፥ ወይም ዛፍዋን ክፉ ፍሬዋንም ክፉ አድርጉ።

<span id="an_12:34">12:34</span> እናንተ የእፉኝት ልጆች፥ ክፉዎች ስትሆኑ መልካም ለመናገር
እንዴት ትችላላችሁ? በልብ ሞልቶ ከተረፈው አፍ ይናገራልና።

<span id="an_12:35">12:35</span> መልካም ሰው ከልቡ መልካም መዝገብ መልካም ነገርን ያወጣል፥
ክፉ ሰውም ከክፉ መዝገብ ክፉ ነገርን ያወጣል።

<span id="an_12:36">12:36</span> እኔ እላችኋለሁ፥ ሰዎች ስለሚናገሩት ስለ ከንቱ ነገር ሁሉ
በፍርድ ቀን መልስ ይሰጡበታል፤

<span id="an_12:37">12:37</span> ከቃልህ የተነሣ ትጸድቃለህና ከቃልህም የተነሣ ትኰነናለህ።

<span id="an_12:38">12:38</span> በዚያን ጊዜ ከጻፎችና ከፈሪሳውያን አንዳንዶቹ መለሱና። መምህር
ሆይ፥ ከአንተ ምልክት እንድናይ እንወዳለን አሉ።

<span id="an_12:39">12:39</span> እርሱ ግን መልሶ እንዲህ አላቸው። ክፉና አመንዝራ ትውልድ
ምልክት ይሻል፥ ከነቢዩም ከዮናስ ምልክት በቀር ምልክት አይሰጠውም።

<span id="an_12:40">12:40</span> ዮናስ በዓሣ አንባሪ ሆድ ሦስት ቀንና ሦስት ሌሊት እንደ
ነበረ፥ እንዲሁ የሰው ልጅ በምድር ልብ ሦስት ቀንና ሦስት ሌሊት ይኖራል።

<span id="an_12:41">12:41</span> የነነዌ ሰዎች በፍርድ ቀን ከዚህ ትውልድ ጋር ተነሥተው
ይፈርዱበታል፤ በዮናስ ስብከት ንስሐ ገብተዋልና፥ እነሆም፥ ከዮናስ የሚበልጥ ከዚህ አለ።

<span id="an_12:42">12:42</span> ንግሥተ ዓዜብ በፍርድ ቀን ከዚህ ትውልድ ጋር ተነሥታ
ትፈርድበታለች፤ የሰሎሞንን ጥበብ ለመስማት ከምድር ዳር መጥታለችና፥ እነሆም፥ ከሰሎሞን የሚበልጥ ከዚህ አለ።

<span id="an_12:43">12:43</span> ርኩስ መንፈስ ግን ከሰው በወጣ ጊዜ፥ ዕረፍት እየፈለገ ውኃ
በሌለበት ቦታ ያልፋል፥ አያገኝምም።

<span id="an_12:44">12:44</span> በዚያን ጊዜም። ወደ ወጣሁበት ቤቴ እመለሳለሁ ይላል፤ ቢመጣም
ባዶ ሆኖ ተጠርጎና አጊጦ ያገኘዋል።

<span id="an_12:45">12:45</span> ከዚያ ወዲያ ይሄድና ከእርሱ የከፉትን ሰባት ሌሎችን አጋንንት
ከእርሱ ጋር ይወስዳል፥ ገብተውም በዚያ ይኖራሉ፤ ለዚያም ሰው ከፊተኛው ይልቅ የኋለኛው ይብስበታል። ለዚህ ክፉ
ትውልድ ደግሞ እንዲሁ ይሆንበታል።

<span id="an_12:46">12:46</span> ገናም ለሕዝቡ ሲናገር፥ እነሆ፥ እናቱና ወንድሞቹ ሊነጋገሩት
ፈልገው በውጭ ቆመው ነበር።

<span id="an_12:47">12:47</span> አንዱም። እነሆ፥ እናትህና ወንድሞችህ ሊነጋገሩህ ፈልገው በውጭ
ቆመዋል አለው።

<span id="an_12:48">12:48</span> እርሱ ግን ለነገረው መልሶ። እናቴ ማን ናት? ወንድሞቼስ
እነማን ናቸው? አለው።

<span id="an_12:49">12:49</span> እጁንም ወደ ደቀ መዛሙርቱ ዘርግቶ። እነሆ እናቴና ወንድሞቼ፤

<span id="an_12:50">12:50</span> በሰማያት ያለውን የአባቴን ፈቃድ የሚያደርግ ሁሉ፥ እርሱ
ወንድሜ እኅቴም እናቴም ነውና አለ።

<span id="an_13:1">13:1</span> በዚያን ቀን ኢየሱስ ከቤት ወጥቶ በባሕር አጠገብ ተቀመጠ፤

<span id="an_13:2">13:2</span> እርሱም በታንኳ ገብቶ እስኪቀመጥ ድረስ ብዙ ሰዎች ወደ እርሱ
ተሰበሰቡ፥ ሕዝቡም ሁሉ በወደቡ ቆመው ነበር።

<span id="an_13:3">13:3</span> በምሳሌም ብዙ ነገራቸው እንዲህም አላቸው። እነሆ፥ ዘሪ ሊዘራ
ወጣ።

<span id="an_13:4">13:4</span> እርሱም ሲዘራ አንዳንዱ በመንገድ ዳር ወደቀ፥ ወፎችም መጥተው
በሉት።

<span id="an_13:5">13:5</span> ሌላውም ብዙ መሬት በሌለበት በጭንጫ ላይ ወደቀ፤ ጥልቅ መሬትም
ስላልነበረው ወዲያው በቀለ፥

<span id="an_13:6">13:6</span> ፀሐይ በወጣ ጊዜ ግን ጠወለገ፥ ሥርም ስላልነበረው ደረቀ።

<span id="an_13:7">13:7</span> ሌላውም በእሾህ መካከል ወደቀ፥ እሾህም ወጣና አነቀው።

<span id="an_13:8">13:8</span> ሌላውም በመልካም መሬት ወደቀ፤ አንዱም መቶ፥ አንዱም ስድሳ፥
አንዱም ሠላሳ ፍሬ ሰጠ።

<span id="an_13:9">13:9</span> የሚሰማ ጆሮ ያለው ይስማ።

<span id="an_13:10">13:10</span> ደቀ መዛሙርቱም ቀርበው። ስለ ምን በምሳሌ ትነግራቸዋለህ?
አሉት።

<span id="an_13:11">13:11</span> እርሱም መልሶ እንዲህ አላቸው። ለእናንተ የመንግሥተ ሰማያትን
ምሥጢር ማወቅ ተሰጥቶአችኋል፥ ለእነርሱ ግን አልተሰጣቸውም።

<span id="an_13:12">13:12</span> ላለው ይሰጠዋልና ይበዛለትማል፤ ከሌለው ግን ያው ያለው እንኳ
ይወሰድበታል።

<span id="an_13:13">13:13</span> ስለዚህ እያዩ ስለማያዩ እየሰሙም ስለማይሰሙ ስለማያስተውሉም
በምሳሌ እነግራቸዋለሁ።

<span id="an_13:14">13:14</span> መስማት ትሰማላችሁና አታስተውሉም፥ ማየትም ታያላችሁና
አትመለከቱም።

<span id="an_13:15">13:15</span> በዓይናቸው እንዳያዩ፥ በጆሮአቸውም እንዳይሰሙ፥ በልባቸውም
እንዳያስተውሉ፥ ተመልሰውም እንዳልፈውሳቸው፥ የዚህ ሕዝብ ልብ ደንድኖአልና ጆሮአቸውም ደንቁሮአል ዓይናቸውንም
ጨፍነዋል የሚል የኢሳይያስ ትንቢት በእነርሱ ይፈጸማል።

<span id="an_13:16">13:16</span> የእናንተ ግን ዓይኖቻችሁ ስለሚያዩ ጆሮቻችሁም ስለሚሰሙ ብፁዓን
ናቸው።

<span id="an_13:17">13:17</span> እውነት እላችኋለሁ፥ ብዙዎች ነቢያትና ጻድቃን የምታዩትን ሊያዩ
ተመኝተው አላዩም፥ የምትሰሙትንም ሊሰሙ ተመኝተው አልሰሙም።

<span id="an_13:18">13:18</span> እንግዲህ እናንተ የዘሪውን ምሳሌ ስሙ።

<span id="an_13:19">13:19</span> የመንግሥትን ቃል ሰምቶ በማያስተውል ሁሉ፥ ክፉው ይመጣል፥
በልቡ የተዘራውንም ይነጥቃል፤ በመንገድ ዳር የተዘራው ይህ ነው።

<span id="an_13:20">13:20</span> በጭንጫ ላይ የተዘራውም ይህ ቃሉን ሰምቶ ወዲያው በደስታ
የሚቀበለው ነው፤

<span id="an_13:21">13:21</span> ነገር ግን ለጊዜው ነው እንጂ በእርሱ ሥር የለውም፥ በቃሉ
ምክንያትም መከራ ወይም ስደት በሆነ ጊዜ ወዲያው ይሰናከላል።

<span id="an_13:22">13:22</span> በእሾህ መካከል የተዘራውም ይህ ቃሉን የሚሰማ ነው፥ የዚህም
ዓለም አሳብና የባለጠግነት መታለል ቃሉን ያንቃል፥ የማያፈራም ይሆናል።

<span id="an_13:23">13:23</span> በመልካም መሬት የተዘራውም ይህ ቃሉን ሰምቶ የሚያስተውል ነው፤
እርሱም ፍሬ ያፈራል አንዱም መቶ አንዱም ስድሳ አንዱም ሠላሳ ያደርጋል።

<span id="an_13:24">13:24</span> ሌላ ምሳሌ አቀረበላቸው እንዲህም አለ። መንግሥተ ሰማያት
በእርሻው መልካም ዘርን የዘራን ሰው ትመስላለች።

<span id="an_13:25">13:25</span> ሰዎቹ ሲተኙ ግን ጠላቱ መጣና በስንዴው መካከል እንክርዳድን
ዘርቶ ሄደ።

<span id="an_13:26">13:26</span> ስንዴውም በበቀለና በአፈራ ጊዜ እንክርዳዱ ደግሞ ያን ጊዜ
ታየ።

<span id="an_13:27">13:27</span> የባለቤቱም ባሮች ቀርበው። ጌታ ሆይ፥ መልካምን ዘር በእርሻህ
ዘርተህ አልነበርህምን? እንክርዳዱንስ ከወዴት አገኘ? አሉት።

<span id="an_13:28">13:28</span> እርሱም። ጠላት ይህን አደረገ አላቸው። ባሮቹም። እንግዲህ
ሄደን ብንለቅመው ትወዳለህን? አሉት።

<span id="an_13:29">13:29</span> እርሱ ግን። እንክርዳዱን ስትለቅሙ ስንዴውን ከእርሱ ጋር
እንዳትነቅሉት አይሆንም።

<span id="an_13:30">13:30</span> ተዉአቸው፤ እስከ መከር ጊዜ አብረው ይደጉ፤ በመከር ጊዜም
አጫጆችን። እንክርዳዱን አስቀድማችሁ ልቀሙ በእሳትም ለማቃጠል በየነዶው እሰሩ፥ ስንዴውን ግን በጎተራዬ ክተቱ
እላለሁ አለ።

<span id="an_13:31">13:31</span> ሌላ ምሳሌ አቀረበላቸው እንዲህም አለ። መንግሥተ ሰማያት ሰው
ወስዶ በእርሻው የዘራትን የሰናፍጭ ቅንጣት ትመስላለች፤

<span id="an_13:32">13:32</span> እርስዋም ከዘር ሁሉ ታንሳለች፥ በአደገች ጊዜ ግን፥
ከአታክልቶች ትበልጣለች የሰማይም ወፎች መጥተው በቅርንጫፎችዋ እስኪሰፍሩ ድረስ ዛፍ ትሆናለች።

<span id="an_13:33">13:33</span> ሌላ ምሳሌ ነገራቸው እንዲህም አለ። መንግሥተ ሰማያት ሁሉ
እስኪቦካ ድረስ ሴት ወስዳ በሦስት መስፈሪያ ዱቄት የሸሸገችውን እርሾ ትመስላለች።

<span id="an_13:34">13:34</span> ኢየሱስም ለሕዝቡ ይህን ሁሉ በምሳሌ ተናገረ፤ በነቢዩም።
በምሳሌ አፌን እከፍታለሁ፥ ዓለም ከተፈጠረ ጀምሮ የተሰወረውንም እናገራለሁ የተባለው ይፈጸም ዘንድ ያለ ምሳሌ
አልተናገራቸውም።

<span id="an_13:36">13:36</span> በዚያን ጊዜ ሕዝቡን ትቶ ወደ ቤት ገባ። ደቀ መዛሙርቱም ወደ
እርሱ ቀርበው። የእርሻውን እንክርዳድ ምሳሌ ተርጕምልን አሉት።

<span id="an_13:37">13:37</span> እርሱም መልሶ እንዲህ አላቸው። መልካምን ዘር የዘራው የሰው
ልጅ ነው፤ እርሻውም ዓለም ነው፤

<span id="an_13:38">13:38</span> መልካሙም ዘር የመንግሥት ልጆች ናቸው፤

<span id="an_13:39">13:39</span> እንክርዳዱም የክፉው ልጆች ናቸው፥ የዘራውም ጠላት ዲያብሎስ
ነው፤ መከሩም የዓለም መጨረሻ ነው፥ አጫጆችም መላእክት ናቸው።

<span id="an_13:40">13:40</span> እንግዲህ እንክርዳድ ተለቅሞ በእሳት እንደሚቃጠል፥ በዓለም
መጨረሻ እንዲሁ ይሆናል።

<span id="an_13:41">13:41</span> የሰው ልጅ መላእክቱን ይልካል፥ ከመንግሥቱም እንቅፋትን ሁሉ
ዓመፃንም የሚያደርጉትን ይለቅማሉ፥

<span id="an_13:42">13:42</span> ወደ እቶነ እሳትም ይጥሉአቸዋል፤ በዚያ ልቅሶና ጥርስ ማፋጨት
ይሆናል።

<span id="an_13:43">13:43</span> በዚያን ጊዜ ጻድቃን በአባታቸው መንግሥት እንደ ፀሐይ ይበራሉ።
የሚሰማ ጆሮ ያለው ይስማ።

<span id="an_13:44">13:44</span> ደግሞ መንግሥተ ሰማያት በእርሻ ውስጥ የተሰወረውን መዝገብ
ትመስላለች፤ ሰውም አግኝቶ ሰወረው፥ ከደስታውም የተነሣ ሄዶ ያለውን ሁሉ ሸጠና ያን እርሻ ገዛ።

<span id="an_13:45">13:45</span> ደግሞ መንግሥተ ሰማያት መልካምን ዕንቁ የሚሻ ነጋዴን
ትመስላለች፤

<span id="an_13:46">13:46</span> ዋጋዋም እጅግ የበዛ አንዲት ዕንቁ በአገኘ ጊዜ ሄዶ ያለውን
ሁሉ ሸጠና ገዛት።

<span id="an_13:47">13:47</span> ደግሞ መንግሥተ ሰማያት ወደ ባሕር የተጣለች ከሁሉም ዓይነት
የሰበሰበች መረብን ትመስላለች፤

<span id="an_13:48">13:48</span> በሞላችም ጊዜ ወደ ወደቡ አወጡአት፥ ተቀምጠውም መልካሙን
ለቅመው በዕቃዎች ውስጥ አከማቹ ክፉውን ግን ወደ ውጭ ጣሉት።

<span id="an_13:49">13:49</span> በዓለም መጨረሻ እንዲሁ ይሆናል፤ መላእክት መጥተው ኃጢአተኞችን
ከጻድቃን መካከል ይለዩአቸዋል፥ ወደ እቶነ እሳትም ይጥሉአቸዋል፤

<span id="an_13:50">13:50</span> በዚያ ልቅሶና ጥርስ ማፋጨት ይሆናል።

<span id="an_13:51">13:51</span> ኢየሱስም። ይህን ሁሉ አስተዋላችሁን? አላቸው አዎን አሉት።

<span id="an_13:52">13:52</span> እርሱም። ስለዚህ የመንግሥተ ሰማያት ደቀ መዝሙር የሆነ ጻፊ
ሁሉ ከመዝገቡ አዲሱንና አሮጌውን የሚያወጣ ባለቤትን ይመስላል አላቸው።

<span id="an_13:53">13:53</span> ኢየሱስም እነዚህም ምሳሌዎች ከጨረሰ በኋላ ከዚያ ሄደ።

<span id="an_13:54">13:54</span> ወደ ገዛ አገሩም መጥቶ እስኪገረሙ ድረስ በምኩራባቸው
ያስተምራቸው ነበር፤ እንዲህም አሉ። ይህን ጥበብና ተአምራት ይህ ከወዴት አገኘው?

<span id="an_13:55">13:55</span> ይህ የጸራቢ ልጅ አይደለምን? እናቱስ ማርያም ትባል የለምን?
ወንድሞቹስ ያዕቆብና ዮሳ ስምዖንም ይሁዳም አይደሉምን?

<span id="an_13:56">13:56</span> እኅቶቹስ ሁሉ በእኛ ዘንድ ያሉ አይደሉምን? እንኪያስ ይህን
ሁሉ ከወዴት አገኘው? ተሰናከሉበትም።

<span id="an_13:57">13:57</span> ኢየሱስ ግን። ነቢይ ከገዛ አገሩና ከገዛ ቤቱ በቀር ሳይከበር
አይቀርም አላቸው።

<span id="an_13:58">13:58</span> በአለማመናቸውም ምክንያት በዚያ ብዙ ተአምራት አላደረገም።

<span id="an_14:1">14:1</span> በዚያ ዘመን የአራተኛው ክፍል ገዥ ሄሮድስ የኢየሱስን ዝና ሰማ፥

<span id="an_14:2">14:2</span> ለሎሌዎቹም። ይህ መጥምቁ ዮሐንስ ነው፤ እርሱ ከሙታን ተነሥቶአል፥
ስለዚህም ኃይል በእርሱ ይደረጋል አለ።

<span id="an_14:3">14:3</span> ሄሮድስ በወንድሙ በፊልጶስ ሚስት በሄሮድያዳ ምክንያት ዮሐንስን
አስይዞ አሳስሮት በወህኒ አኑሮት ነበርና፤

<span id="an_14:4">14:4</span> ዮሐንስ። እርስዋ ለአንተ ትሆን ዘንድ አልተፈቀደም ይለው ነበርና።

<span id="an_14:5">14:5</span> ሊገድለውም ወዶ ሳለ፥ ሕዝቡ እንደ ነቢይ ስለ አዩት ፈራቸው።

<span id="an_14:6">14:6</span> ነገር ግን ሄሮድስ የተወለደበት ቀን በሆነ ጊዜ፥ የሄሮድያዳ ልጅ
በመካከላቸው ዘፈነች ሄሮድስንም ደስ አሰኘችው፤

<span id="an_14:7">14:7</span> ስለዚህም የምትለምነውን ሁሉ እንዲሰጣት በመሐላ ተስፋ አደረገላት።

<span id="an_14:8">14:8</span> እርስዋም በእናትዋ ተመክራ። የመጥምቁን የዮሐንስን ራስ በዚህ
በወጭት ስጠኝ አለችው።

<span id="an_14:9">14:9</span> ንጉሡም አዘነ፥ ነገር ግን ስለ መሐላው ከእርሱም ጋር ተቀምጠው
ስላሉት ሰዎች እንዲሰጡአት አዘዘ፤

<span id="an_14:10">14:10</span> ልኮም የዮሐንስን ራስ በወህኒ አስቆረጠው።

<span id="an_14:11">14:11</span> ራሱንም በወጭት አምጥተው ለብላቴናይቱ ሰጡአት፥ ወደ እናትዋም
ወሰደችው።

<span id="an_14:12">14:12</span> ደቀ መዛሙርቱም ቀርበው በድኑን ወሰዱና ቀበሩት፥ መጥተውም
ለኢየሱስ አወሩለት።

<span id="an_14:13">14:13</span> ኢየሱስም በሰማ ጊዜ ከዚያ ብቻውን ወደ ምድረ በዳ በታንኳ
ፈቀቅ አለ፤ ሕዝቡም ሰምተው ከከተማዎቹ በእግር ተከተሉት።

<span id="an_14:14">14:14</span> ወጥቶም ብዙ ሕዝብ አየና አዘነላቸው ድውዮቻቸውንም ፈወሰ።

<span id="an_14:15">14:15</span> በመሸም ጊዜ ደቀ መዛሙርቱ ወደ እርሱ ቀርበው። ቦታው ምድረ
በዳ ነው አሁንም ሰዓቱ አልፎአል፤ ወደ መንደሮች ሄደው ለራሳቸው ምግብ እንዲገዙ ሕዝቡን አሰናብት አሉት።

<span id="an_14:16">14:16</span> ኢየሱስም። እናንተ የሚበሉትን ስጡአቸው እንጂ ሊሄዱ
አያስፈልግም አላቸው።

<span id="an_14:17">14:17</span> እነርሱም። ከአምስት እንጀራና ከሁለት ዓሣ በቀር በዚህ የለንም
አሉት።

<span id="an_14:18">14:18</span> እርሱም። እነዚያን ወደዚህ አምጡልኝ አላቸው።

<span id="an_14:19">14:19</span> ሕዝቡም በሣር ላይ እንዲቀመጡ አዘዘ፥ አምስቱንም እንጀራና
ሁለቱን ዓሣ ይዞ ወደ ሰማይ አሻቅቦ አየና ባረከ፥ እንጀራውንም ቆርሶ ለደቀ መዛሙርቱ ሰጠ፥ ደቀ መዛሙርቱም
ለሕዝቡ።

<span id="an_14:20">14:20</span> ሁሉም በልተው ጠገቡ፥ የተረፈውንም ቁርስራሽ አሥራ ሁለት መሶብ
ሙሉ አነሡ።

<span id="an_14:21">14:21</span> ከሴቶችና ከልጆችም በቀር የበሉት አምስት ሺህ ወንዶች ያህሉ
ነበር።

<span id="an_14:22">14:22</span> ወዲያውም ሕዝቡን ሲያሰናብት ሳለ፥ ደቀ መዛሙርቱ በታንኳይቱ
ገብተው ወደ ማዶ እንዲቀድሙት ግድ አላቸው።

<span id="an_14:23">14:23</span> ሕዝቡንም አሰናብቶ ይጸልይ ዘንድ ብቻውን ወደ ተራራ ወጣ።
በመሸም ጊዜ ብቻውን በዚያ ነበረ።

<span id="an_14:24">14:24</span> ታንኳይቱም አሁን በባሕር መካከል ሳለች፥ ነፋስ ከወደ ፊት
ነበርና በማዕበል ትጨነቅ ነበር።

<span id="an_14:25">14:25</span> ከሌሊቱም በአራተኛው ክፍል ኢየሱስ በባሕር ላይ እየሄደ ወደ
እነርሱ መጣ።

<span id="an_14:26">14:26</span> ደቀ መዛሙርቱም በባሕር ላይ ሲሄድ ባዩት ጊዜ። ምትሐት ነው
ብለው ታወኩ በፍርሃትም ጮኹ።

<span id="an_14:27">14:27</span> ወዲያውም ኢየሱስ ተናገራቸውና። አይዞአችሁ፥ እኔ ነኝ፤ አትፍሩ
አላቸው።

<span id="an_14:28">14:28</span> ጴጥሮስም መልሶ። ጌታ ሆይ፥ አንተስ ከሆንህ በውኃው ላይ ወደ
አንተ እንድመጣ እዘዘኝ አለው።

<span id="an_14:29">14:29</span> እርሱም። ና አለው። ጴጥሮስም ከታንኳይቱ ወርዶ ወደ ኢየሱስ
ሊደርስ በውኃው ላይ ሄደ።

<span id="an_14:30">14:30</span> ነገር ግን የነፋሱን ኃይል አይቶ ፈራ፥ ሊሰጥምም በጀመረ ጊዜ።
ጌታ ሆይ፥ አድነኝ ብሎ ጮኸ።

<span id="an_14:31">14:31</span> ወዲያውም ኢየሱስ እጁን ዘርግቶ ያዘውና። አንተ እምነት
የጎደለህ፥ ስለምን ተጠራጠርህ? አለው።

<span id="an_14:32">14:32</span> ወደ ታንኳይቱም በወጡ ጊዜ ነፋሱ ተወ።

<span id="an_14:33">14:33</span> በታንኳይቱም የነበሩት። በእውነት የእግዚአብሔር ልጅ ነህ ብለው
ሰገዱለት።

<span id="an_14:34">14:34</span> ተሻግረውም ወደ ጌንሴሬጥ ምድር መጡ።

<span id="an_14:35">14:35</span> የዚያ ቦታ ሰዎችም ባወቁት ጊዜ በዙርያው ወዳለ አገር ሁሉ
ላኩ፥ ሕመምተኞችንም ሁሉ ወደ እርሱ አመጡ፤

<span id="an_14:36">14:36</span> የልብሱንም ጫፍ ብቻ ሊዳስሱ ይለምኑት ነበር፤ የዳሰሱትም ሁሉ
ዳኑ።

<span id="an_15:1">15:1</span> በዚያን ጊዜ ጻፎችና ፈሪሳውያን ከኢየሩሳሌም ወደ ኢየሱስ ቀረቡና።

<span id="an_15:2">15:2</span> ደቀ መዛሙርትህ ስለ ምን የሽማግሎችን ወግ ይተላለፋሉ? እንጀራ
ሲበሉ እጃቸውን አይታጠቡምና አሉት።

<span id="an_15:3">15:3</span> እርሱም መልሶ እንዲህ አላቸው። እናንተስ ስለ ወጋችሁ
የእግዚአብሔርን ትእዛዝ ስለ ምን ትተላለፋላችሁ?

<span id="an_15:4">15:4</span> እግዚአብሔር። አባትህንና እናትህን አክብር፤ ደግሞ። አባቱን ወይም
እናቱን የሰደበ ፈጽሞ ይሙት ብሎአልና፤

<span id="an_15:5">15:5</span> እናንተ ግን። አባቱን ወይም እናቱን። ከእኔ የምትጠቀምበት መባ
ነው የሚል ሁሉ፥

<span id="an_15:6">15:6</span> አባቱን ወይም እናቱን አያከብርም ትላላችሁ፤ ስለ ወጋችሁም
የእግዚአብሔርን ቃል ሻራችሁ።

<span id="an_15:7">15:7</span> እናንተ ግብዞች፥ ኢሳይያስ ስለ እናንተ።

<span id="an_15:8">15:8</span> ይህ ሕዝብ በከንፈሩ ያከብረኛል፥ ልቡ ግን ከእኔ በጣም የራቀ
ነው፤

<span id="an_15:9">15:9</span> የሰውም ሥርዓት የሆነ ትምህርት እያስተማሩ በከንቱ ያመልኩኛል ብሎ
በእውነት ትንቢት ተናገረ።

<span id="an_15:10">15:10</span> ሕዝቡንም ጠርቶ። ስሙ አስተውሉም፤

<span id="an_15:11">15:11</span> ሰውን የሚያረክሰው ወደ አፍ የሚገባ አይደለም፥ ከአፍ የሚወጣው
ግን ሰውን የሚያረክሰው ይህ ነው አላቸው።

<span id="an_15:12">15:12</span> በዚያን ጊዜ ደቀ መዛሙርቱ ቀርበው። ፈሪሳውያን ይህን ቃል
ሰምተው እንደ ተሰናከሉ አወቅህን? አሉት።

<span id="an_15:13">15:13</span> እርሱ ግን መልሶ። የሰማዩ አባቴ ያልተከለው ተክል ሁሉ
ይነቀላል።

<span id="an_15:14">15:14</span> ተዉአቸው፤ ዕውሮችን የሚመሩ ዕውሮች ናቸው፤ ዕውርም ዕውርን
ቢመራው ሁለቱም ወደ ጉድጓድ ይወድቃሉ አለ።

<span id="an_15:15">15:15</span> ጴጥሮስም መልሶ። ምሳሌውን ተርጕምልን አለው።

<span id="an_15:16">15:16</span> ኢየሱስም እንዲህ አለ። እናንተ ደግሞ እስካሁን የማታስተውሉ
ናችሁን?

<span id="an_15:17">15:17</span> ወደ አፍ የሚገባ ሁሉ ወደ ሆድ አልፎ ወደ እዳሪ እንዲጣል
አትመለከቱምን?

<span id="an_15:18">15:18</span> ከአፍ የሚወጣ ግን ከልብ ይወጣል፥ ሰውንም የሚያረክሰው ያ
ነው።

<span id="an_15:19">15:19</span> ከልብ ክፉ አሳብ፥ መግደል፥ ምንዝርነት፥ ዝሙት፥ መስረቅ፥
በውሸት መመስከር፥ ስድብ ይወጣልና።

<span id="an_15:20">15:20</span> ሰውን የሚያረክሰው ይህ ነው እንጂ፥ ባልታጠበ እጅ መብላትስ
ሰውን አያረክሰውም።

<span id="an_15:21">15:21</span> ኢየሱስም ከዚያ ወጥቶ ወደ ጢሮስና ወደ ሲዶና አገር ሄደ።

<span id="an_15:22">15:22</span> እነሆም፥ ከነናዊት ሴት ከዚያ አገር ወጥታ። ጌታ ሆይ፥ የዳዊት
ልጅ፥ ማረኝ፤ ልጄን ጋኔን ክፉኛ ይዞአታል ብላ ጮኸች።

<span id="an_15:23">15:23</span> እርሱ ግን አንዳች አልመለሰላትም። ደቀ መዛሙርቱም ቀርበው።
በኋላችን ትጮኻለችና አሰናብታት እያሉ ለመኑት።

<span id="an_15:24">15:24</span> እርሱም መልሶ። ከእስራኤል ቤት ለጠፉት በጎች በቀር
አልተላክሁም አለ።

<span id="an_15:25">15:25</span> እርስዋ ግን መጥታ። ጌታ ሆይ፥ እርዳኝ እያለች ሰገደችለት።

<span id="an_15:26">15:26</span> እርሱ ግን መልሶ። የልጆችን እንጀራ ይዞ ለቡችሎች መጣል
አይገባም አለ።

<span id="an_15:27">15:27</span> እርስዋም። አዎን ጌታ ሆይ፤ ቡችሎችም እኮ ከጌቶቻቸው ማዕድ
የወደቀውን ፍርፋሪ ይበላሉ አለች።

<span id="an_15:28">15:28</span> በዚያን ጊዜ ኢየሱስ መልሶ። አንቺ ሴት፥ እምነትሽ ታላቅ ነው፤
እንደወደድሽ ይሁንልሽ አላት። ልጅዋም ከዚያች ሰዓት ጀምሮ ዳነች።

<span id="an_15:29">15:29</span> ኢየሱስም ከዚያ አልፎ ወደ ገሊላ ባሕር አጠገብ መጣ፥ ወደ
ተራራም ወጥቶ በዚያ ተቀመጠ።

<span id="an_15:30">15:30</span> ብዙ ሕዝብም አንካሶችን፥ ዕውሮችንም፥ ዲዳዎችንም፥
ጉንድሾችንም፥ ሌሎችንም ብዙ ይዘው ወደ እርሱ ቀረቡ፥ በኢየሱስም እግር አጠገብ ጣሉአቸው፤ ፈወሳቸውም፤

<span id="an_15:31">15:31</span> ስለዚህም ሕዝቡ ዲዳዎች ሲናገሩ፥ ጉንድሾችም ሲድኑ፥ አንካሶችም
ሲሄዱ፥ ዕውሮችም ሲያዩ አይተው ተደነቁ፤ የእስራኤልንም አምላክ አከበሩ።

<span id="an_15:32">15:32</span> ኢየሱስም ደቀ መዛሙርቱን ጠርቶ። ሕዝቡ ከእኔ ጋር እስካሁን
ሦስት ቀን ውለዋልና የሚበሉት ስለ ሌላቸው አዝንላቸዋለሁ፤ በመንገድም እንዳይዝሉ ጦማቸውን ላሰናብታቸው አልወድም
አላቸው።

<span id="an_15:33">15:33</span> ደቀ መዛሙርቱም። ይህን ያህል ሕዝብ የሚያጠግብ ይህን ያህል
እንጀራ በምድረ በዳ ከወዴት እናገኛለን? አሉት።

<span id="an_15:34">15:34</span> ኢየሱስም። ስንት እንጀራ አላችሁ? አላቸው። እነርሱም። ሰባት፥
ጥቂትም ትንሽ ዓሣ አሉት።

<span id="an_15:35">15:35</span> ሕዝቡም በምድር ላይ እንዲቀመጡ አዘዘ፤

<span id="an_15:36">15:36</span> ሰባቱንም እንጀራ ዓሣውንም ይዞ አመሰገነ ቈርሶም ለደቀ
መዛሙርቱ ሰጠ፥ ደቀ መዛሙርቱም ለሕዝቡ።

<span id="an_15:37">15:37</span> ሁሉም በሉና ጠገቡ፥ የተረፈውንም ቁርስራሽ ሰባት ቅርጫት ሙሉ
አነሡ።

<span id="an_15:38">15:38</span> የበሉትም ከሴቶችና ከልጆች በቀር አራት ሺህ ወንዶች ነበሩ።

<span id="an_15:39">15:39</span> ሕዝቡንም ካሰናበተ በኋላ ወደ ታንኳይቱ ገብቶ ወደ መጌዶል
አገር መጣ።

<span id="an_16:1">16:1</span> ፈሪሳውያንና ሰዱቃውያንም ቀርበው ሲፈትኑት ከሰማይ ምልክት
እንዲያሳያቸው ለመኑት።

<span id="an_16:2">16:2</span> እርሱ ግን መልሶ እንዲህ አላቸው። በመሸ ጊዜ። ሰማዩ ቀልቶአልና
ብራ ይሆናል ትላላችሁ፤

<span id="an_16:3">16:3</span> ማለዳም። ሰማዩ ደምኖ ቀልቶአልና ዛሬ ይዘንባል ትላላችሁ።
የሰማዩን ፊትማ መለየት ታውቃላችሁ፥ የዘመኑንስ ምልክት መለየት አትችሉምን?

<span id="an_16:4">16:4</span> ክፉና አመንዝራ ትውልድ ምልክት ይሻል፥ ከነቢዩም ከዮናስ ምልክት
በቀር ምልክት አይሰጠውም። ትቶአቸውም ሄደ።

<span id="an_16:5">16:5</span> ደቀ መዛሙርቱም ወደ ማዶ በመጡ ጊዜ እንጀራ መያዝን ረሱ።

<span id="an_16:6">16:6</span> ኢየሱስም። ከፈሪሳውያንና ከሰዱቃውያን እርሾ ተጠንቀቁና ተጠበቁ
አላቸው።

<span id="an_16:7">16:7</span> እነርሱም። እንጀራ ባንይዝ ነው ብለው እርስ በርሳቸው ተነጋገሩ።

<span id="an_16:8">16:8</span> ኢየሱስም አውቆ እንዲህ አላቸው። እናንተ እምነት የጐደላችሁ፥
እንጀራ ስለ ሌላችሁ ስለ ምን እርስ በርሳችሁ ትነጋገራላችሁ? ገና አታስተውሉምን?

<span id="an_16:9">16:9</span> ለአምስቱ ሺህ አምስቱ እንጀራ፥ ስንት መሶብም እንዳነሣችሁ ትዝ
አይላችሁምን?

<span id="an_16:10">16:10</span> ወይስ ለአራቱ ሺህ ሰባቱ እንጀራ፥ ስንት ቅርጫትም እንዳነሣችሁ
ትዝ አይላችሁምን?

<span id="an_16:11">16:11</span> ከፈሪሳውያንና ከሰዱቃውያን እርሾ እንድትጠበቁ ብዬ ስለ እንጀራ
እንዳልተናገርኋችሁ እንዴት አታስተውሉምን?

<span id="an_16:12">16:12</span> እነርሱም ከፈሪሳውያንና ከሰዱቃውያን ትምህርት እንጂ ከእንጀራ
እርሾ እንዲጠበቁ እንዳላላቸው ያን ጊዜ አስተዋሉ።

<span id="an_16:13">16:13</span> ኢየሱስም ወደ ፊልጶስ ቂሣርያ አገር በደረሰ ጊዜ ደቀ
መዛሙርቱን። ሰዎች የሰውን ልጅ ማን እንደ ሆነ ይሉታል? ብሎ ጠየቀ።

<span id="an_16:14">16:14</span> እነርሱም። አንዳንዱ መጥምቁ ዮሐንስ፥ ሌሎችም ኤልያስ፥ ሌሎችም
ኤርምያስ ወይም ከነቢያት አንዱ ነው ይላሉ አሉት።

<span id="an_16:15">16:15</span> እርሱም። እናንተስ እኔን ማን እንደ ሆንሁ ትላላችሁ? አላቸው።

<span id="an_16:16">16:16</span> ስምዖን ጴጥሮስም መልሶ። አንተ ክርስቶስ የሕያው እግዚአብሔር
ልጅ ነህ አለ።

<span id="an_16:17">16:17</span> ኢየሱስም መልሶ እንዲህ አለው። የዮና ልጅ ስምዖን ሆይ፥
በሰማያት ያለው አባቴ እንጂ ሥጋና ደም ይህን አልገለጠልህምና ብፁዕ ነህ።

<span id="an_16:18">16:18</span> እኔም እልሃለሁ፥ አንተ ጴጥሮስ ነህ፥ በዚችም ዓለት ላይ ቤተ
ክርስቲያኔን እሠራለሁ፥ የገሃነም ደጆችም አይችሉአትም።

<span id="an_16:19">16:19</span> የመንግሥተ ሰማያትንም መክፈቻዎች እሰጥሃለሁ፤ በምድር
የምታስረው ሁሉ በሰማያት የታሰረ ይሆናል፥ በምድርም የምትፈታው ሁሉ በሰማያት የተፈታ ይሆናል።

<span id="an_16:20">16:20</span> ያን ጊዜም እርሱ ክርስቶስ እንደ ሆነ ለማንም እንዳይነግሩ ደቀ
መዛሙርቱን አዘዛቸው።

<span id="an_16:21">16:21</span> ከዚያን ቀን ጀምሮ ኢየሱስ ወደ ኢየሩሳሌም ይሄድ ዘንድ
ከሽማግሎችና ከካህናት አለቆች ከጻፎችም ብዙ መከራ ይቀበልና ይገደል ዘንድ በሦስተኛውም ቀን ይነሣ ዘንድ እንዲገባው
ለደቀ መዛሙርቱ ይገልጥላቸው ጀመር።

<span id="an_16:22">16:22</span> ጴጥሮስም ወደ እርሱ ወስዶ። አይሁንብህ ጌታ ሆይ፤ ይህ ከቶ
አይደርስብህም ብሎ ሊገሥጸው ጀመረ።

<span id="an_16:23">16:23</span> እርሱ ግን ዘወር ብሎ ጴጥሮስን። ወደ ኋላዬ ሂድ፥ አንተ
ሰይጣን፤ የሰውን እንጂ የእግዚአብሔርን አታስብምና ዕንቅፋት ሆነህብኛል አለው።

<span id="an_16:24">16:24</span> በዚያን ጊዜ ኢየሱስ ለደቀ መዛሙርቱ እንዲህ አለ። እኔን
መከተል የሚወድ ቢኖር፥ ራሱን ይካድ መስቀሉንም ተሸክሞ ይከተለኝ።

<span id="an_16:25">16:25</span> ነፍሱን ሊያድን የሚወድ ሁሉ ያጠፋታል፤ ስለ እኔ ግን ነፍሱን
የሚያጠፋ ሁሉ ያገኛታል።

<span id="an_16:26">16:26</span> ሰው ዓለሙን ሁሉ ቢያተርፍ ነፍሱንም ቢያጐድል ምን ይጠቅመዋል?
ወይስ ሰው ስለ ነፍሱ ቤዛ ምን ይሰጣል?

<span id="an_16:27">16:27</span> የሰው ልጅ ከመላእክቱ ጋር በአባቱ ክብር ይመጣ ዘንድ አለውና፤
ያን ጊዜም ለሁሉ እንደ ሥራው ያስረክበዋል።

<span id="an_16:28">16:28</span> እውነት እላችኋለሁ፥ የሰው ልጅ በመንግሥቱ ሲመጣ እስኪያዩ
ድረስ እዚህ ከሚቆሙት ሞትን የማይቀምሱ አንዳንድ አሉ።

<span id="an_17:1">17:1</span> ከስድስት ቀንም በኋላ ኢየሱስ ጴጥሮስንና ያዕቆብን ወንድሙንም
ዮሐንስን ይዞ ወደ ረጅም ተራራ ብቻቸውን አወጣቸው።

<span id="an_17:2">17:2</span> በፊታቸውም ተለወጠ፥ ፊቱም እንደ ፀሐይ በራ፥ ልብሱም እንደ
ብርሃን ነጭ ሆነ።

<span id="an_17:3">17:3</span> እነሆም፥ ሙሴና ኤልያስ ከእርሱ ጋር ሲነጋገሩ ታዩአቸው።

<span id="an_17:4">17:4</span> ጴጥሮስም መልሶ ኢየሱስን። ጌታ ሆይ፥ በዚህ መሆን ለእኛ መልካም
ነው፤ ብትወድስ፥ በዚህ ሦስት ዳስ አንዱን ለአንተ አንዱንም ለሙሴ አንዱንም ለኤልያስ እንሥራ አለ።

<span id="an_17:5">17:5</span> እርሱም ገና ሲናገር፥ እነሆ፥ ብሩህ ደመና ጋረዳቸው፥ እነሆም፥
ከደመናው። በእርሱ ደስ የሚለኝ የምወደው ልጄ ይህ ነው፤ እርሱን ስሙት የሚል ድምፅ መጣ።

<span id="an_17:6">17:6</span> ደቀ መዛሙርቱም ሰምተው በፊታቸው ወደቁ እጅግም ፈርተው ነበር።

<span id="an_17:7">17:7</span> ኢየሱስም ቀርቦ ዳሰሳቸውና። ተነሡ አትፍሩም አላቸው።

<span id="an_17:8">17:8</span> ዓይናቸውንም አቅንተው ሲያዩ ከኢየሱስ ብቻ በቀር ማንንም አላዩም።

<span id="an_17:9">17:9</span> ከተራራውም በወረዱ ጊዜ ኢየሱስ። የሰው ልጅ ከሙታን እስኪነሣ
ድረስ ያያችሁትን ለማንም አትንገሩ ብሎ አዘዛቸው።

<span id="an_17:10">17:10</span> ደቀ መዛሙርቱም። እንግዲህ ጻፎች። ኤልያስ አስቀድሞ ሊመጣ
ይገባዋል ስለ ምን ይላሉ? ብለው ጠየቁት።

<span id="an_17:11">17:11</span> ኢየሱስም መልሶ። ኤልያስማ አስቀድሞ ይመጣል ሁሉንም ያቀናል፤

<span id="an_17:12">17:12</span> ነገር ግን እላችኋለሁ፥ ኤልያስ ከዚህ በፊት መጣ፤ የወደዱትንም
ሁሉ አደረጉበት እንጂ አላወቁትም፤ እንዲሁም ደግሞ የሰው ልጅ ከእነርሱ መከራ ይቀበል ዘንድ አለው አላቸው።

<span id="an_17:13">17:13</span> በዚያን ጊዜ ደቀ መዛሙርቱ ስለ መጥምቁ ስለ ዮሐንስ እንደ
ነገራቸው አስተዋሉ።

<span id="an_17:14">17:14</span> ወደ ሕዝቡም ሲደርሱ አንድ ሰው ወደ እርሱ ቀረበና ተንበርክኮ።
ጌታ ሆይ፥ ልጄን ማርልኝ፥ በጨረቃ እየተነሣበት ክፉኛ ይሣቀያልና፤

<span id="an_17:15">17:15</span> ብዙ ጊዜ በእሳት ብዙ ጊዜም በውኃ ይወድቃልና።

<span id="an_17:16">17:16</span> ወደ ደቀ መዛሙርትህም አመጣሁት ሊፈውሱትም አቃታቸው አለው።

<span id="an_17:17">17:17</span> ኢየሱስም መልሶ። የማታምን ጠማማ ትውልድ ሆይ፥ እስከ መቼ
ከእናንተ ጋር እኖራለሁ? እስከ መቼስ እታገሣችኋለሁ? ወደዚህ ወደ እኔ አምጡት አለ።

<span id="an_17:18">17:18</span> ኢየሱስም ገሠጸው ጋኔኑም ከእርሱ ወጣ፥ ብላቴናውም ከዚያች
ሰዓት ጀምሮ ተፈወሰ።

<span id="an_17:19">17:19</span> ከዚህ በኋላ ደቀ መዛሙርቱ ብቻቸውን ወደ ኢየሱስ ቀረቡና። እኛ
ልናወጣው ያልቻልን ስለ ምን ነው? አሉት።

<span id="an_17:20">17:20</span> ኢየሱስም። ስለ እምነታችሁ ማነስ ነው፤ እውነት እላችኋለሁ፥
የሰናፍጭ ቅንጣት የሚያህል እምነት ቢኖራችሁ፥ ይህን ተራራ። ከዚህ ወደዚያ እለፍ ብትሉት ያልፋል፤ የሚሳናችሁም
ነገር የለም።

<span id="an_17:21">17:21</span> ይህ ዓይነት ግን ከጸሎትና ከጦም በቀር አይወጣም አላቸው።

<span id="an_17:22">17:22</span> በገሊላም ሲመላለሱ ኢየሱስ። የሰው ልጅ በሰዎች እጅ አልፎ
ይሰጥ ዘንድ አለው፥ ይገድሉትማል፥

<span id="an_17:23">17:23</span> በሦስተኛውም ቀን ይነሣል አላቸው። እጅግም አዘኑ።

<span id="an_17:24">17:24</span> ወደ ቅፍርናሆምም በመጡ ጊዜ ግብር የሚቀበሉ ሰዎች ወደ ጴጥሮስ
ቀረቡና። መምህራችሁ ሁለቱን ዲናር\*ፍ1\* አይገብርምን? አሉት።

<span id="an_17:25">17:25</span> አዎን ይገብራል አለ። ወደ ቤትም በገባ ጊዜ ኢየሱስ አስቀድሞ።
ስምዖን ሆይ፥ ምን ይመስልሃል? የምድር ነገሥታት ቀረጥና ግብር ከማን ይቀበላሉ? ከልጆቻቸውን ወይስ ከእንግዶች?
አለው።

<span id="an_17:26">17:26</span> ጴጥሮስም። ከእንግዶች ባለው ጊዜ ኢየሱስ። እንኪያስ ልጆቻቸው
ነጻ ናቸው።

<span id="an_17:27">17:27</span> ነገር ግን እንዳናሰናክላቸው፥ ወደ ባሕር ሂድና መቃጥን ጣል፥
መጀመሪያም የሚወጣውን ዓሣ ውሰድና አፉን ስትከፍት እስታቴር\*ፍ2\* ታገኛለህ፤ ያን ወስደህ ስለ እኔና ስለ አንተ
ስጣቸው አለው።

<span id="an_18:1">18:1</span> በዚያች ሰዓት ደቀ መዛሙርቱ ወደ ኢየሱስ ቀርበው። በመንግሥተ
ሰማያት ከሁሉ የሚበልጥ ማን ይሆን? አሉት።

<span id="an_18:2">18:2</span> ሕፃንም ጠርቶ በመካከላቸው አቆመ

<span id="an_18:3">18:3</span> እንዲህም አለ። እውነት እላችኋለሁ፥ ካልተመለሳችሁ እንደ ሕፃናትም
ካልሆናችሁ፥ ወደ መንግሥተ ሰማያት ከቶ አትገቡም።

<span id="an_18:4">18:4</span> እንግዲህ እንደዚህ ሕፃን ራሱን የሚያዋርድ ሁሉ፥ በመንግሥተ
ሰማያት የሚበልጥ እርሱ ነው።

<span id="an_18:5">18:5</span> እንደዚህም ያለውን አንድ ሕፃን በስሜ የሚቀበል ሁሉ እኔን
ይቀበላል፤

<span id="an_18:6">18:6</span> በእኔም ከሚያምኑ ከነዚህ ከታናናሾቹ አንዱን የሚያሰናክል ሁሉ፥
የወፍጮ ድንጋይ በአንገቱ ታስሮ ወደ ጥልቅ ባሕር መስጠም ይሻለው ነበር።

<span id="an_18:7">18:7</span> ወዮ ለዓለም ስለ ማሰናከያ፤ ማሰናከያ ሳይመጣ አይቀርምና፥ ነገር
ግን በእርሱ ጠንቅ ማሰናከያ ለሚመጣበት ለዚያ ሰው ወዮለት።

<span id="an_18:8">18:8</span> እጅህ ወይም እግርህ ብታሰናክልህ፥ ቈርጠህ ከአንተ ጣላት፤ ሁለት
እጅ ወይም ሁለት እግር ኖሮህ ወደ ዘላለም እሳት ከምትጣል ይልቅ አንካሳ ወይም ጉንድሽ ሆነህ ወደ ህይወት መግባት
ይሻልሀል።

<span id="an_18:9">18:9</span> ዓይንህ ብታሰናክልህ አውጥተህ ከአንተ ጣላት፤ ሁለት ዓይን ኖሮህ
ወደ ገሃነመ እሳት ከምትጣል ይልቅ አንዲት ዓይን ኖራህ ወደ ሕይወት መግባት ይሻልሃል።

<span id="an_18:10">18:10</span> ከነዚህ ከታናናሾቹ አንዱን እንዳትንቁ ተጠንቀቁ፤ መላእክቶቻቸው
በሰማያት ዘወትር በሰማያት ያለውን የአባቴን ፊት ያያሉ እላችኋለሁና።

<span id="an_18:11">18:11</span> የሰው ልጅ የጠፋውን ለማዳን መጥቶአልና።

<span id="an_18:12">18:12</span> ምን ይመስላችኋል? ለአንድ ሰው መቶ በጎች ቢኖሩት ከእነርሱም
አንዱ ቢባዝን፥ ዘጠና ዘጠኙን በተራራ ትቶ ሄዶም የባዘነውን አይፈልግምን?

<span id="an_18:13">18:13</span> ቢያገኘውም፥ እውነት እላችኋለሁ፥ ካልባዘኑቱ ከዘጠና ዘጠኙ
ይልቅ በእርሱ ደስ ይለዋል።

<span id="an_18:14">18:14</span> እንደዚሁ ከእነዚህ ከታናናሾቹ አንዱ እንዲጠፋ በሰማያት ያለው
አባታችሁ ፈቃድ አይደለም።

<span id="an_18:15">18:15</span> ወንድምህም ቢበድልህ፥ ሄደህ አንተና እርሱ ብቻችሁን ሆናችሁ
ውቀሰው። ቢሰማህ፥ ወንድምህን ገንዘብ አደረግኸው፤

<span id="an_18:16">18:16</span> ባይሰማህ ግን፥ በሁለት ወይም በሦስት ምስክር አፍ ነገር ሁሉ
እንዲጸና፥ ዳግመኛ አንድ ወይም ሁለት ከአንተ ጋር ውሰድ፤

<span id="an_18:17">18:17</span> እነርሱንም ባይሰማ፥ ለቤተ ክርስቲያን ንገራት፤ ደግሞም ቤተ
ክርስቲያንን ባይሰማት፥ እንደ አረመኔና እንደ ቀራጭ ይሁንልህ።

<span id="an_18:18">18:18</span> እውነት እላችኋለሁ፥ በምድር የምታስሩት ሁሉ በሰማይ የታሰረ
ይሆናል፥ በምድርም የምትፈቱት ሁሉ በሰማይ የተፈታ ይሆናል።

<span id="an_18:19">18:19</span> ደግሞ እላችኋለሁ፥ ከእናንተ ሁለቱ በምድር በማናቸውም
በሚለምኑት ነገር ሁሉ ቢስማሙ በሰማያት ካለው ከአባቴ ዘንድ ይደረግላቸዋል።

<span id="an_18:20">18:20</span> ሁለት ወይም ሦስት በስሜ በሚሰበሰቡበት በዚያ በመካከላቸው
እሆናለሁና።

<span id="an_18:21">18:21</span> በዚያን ጊዜ ጴጥሮስ ወደ እርሱ ቀርቦ። ጌታ ሆይ፥ ወንድሜ
ቢበድለኝ ስንት ጊዜ ልተውለት? እስከ ሰባት ጊዜን? አለው።

<span id="an_18:22">18:22</span> ኢየሱስ እንዲህ አለው። እስከ ሰባ ጊዜ ሰባት እንጂ እስከ
ሰባት ጊዜ አልልህም።

<span id="an_18:23">18:23</span> ስለዚህ መንግሥተ ሰማያት ባሮቹን ሊቈጣጠር የወደደን ንጉሥ
ትመስላለች።

<span id="an_18:24">18:24</span> መቈጣጠርም በጀመረ ጊዜ፥ እልፍ መክሊት ዕዳ ያለበትን አንድ
ሰው ወደ እርሱ አመጡ።

<span id="an_18:25">18:25</span> የሚከፍለውም ቢያጣ፥ እርሱና ሚስቱ ልጆቹም ያለውም ሁሉ
እንዲሸጥና ዕዳው እንዲከፈል ጌታው አዘዘ።

<span id="an_18:26">18:26</span> ስለዚህ ባሪያው ወድቆ ሰገደለትና። ጌታ ሆይ፥ ታገሠኝ፥ ሁሉንም
እከፍልሃለሁ አለው።

<span id="an_18:27">18:27</span> የዚያም ባሪያ ጌታ አዘነለትና ለቀቀው፥ ዕዳውንም ተወለት።

<span id="an_18:28">18:28</span> ነገር ግን ያ ባሪያ ወጥቶ ከባልንጀሮቹ ከባሮቹ መቶ ዲናር ዕዳ
ያለበትን አንዱን አገኘና። ዕዳህን ክፈለኝ ብሎ ያዘና አነቀው።

<span id="an_18:29">18:29</span> ስለዚህ ባልንጀራው ባሪያ ወድቆ። ታገሠኝ፥ ሁሉንም እከፍልሃለሁ
ብሎ ለመነው።

<span id="an_18:30">18:30</span> እርሱም አልወደደም፥ ግን ሄዶ ዕዳውን እስኪከፍል ድረስ በወኅኒ
አኖረው።

<span id="an_18:31">18:31</span> ባልንጀሮቹ የሆኑ ባሮችም ያደረገውን አይተው እጅግ አዘኑ፥
መጥተውም የሆነውን ሁሉ ለጌታቸው ገለጡ።

<span id="an_18:32">18:32</span> ከዚያ ወዲያ ጌታው ጠርቶ። አንተ ክፉ ባሪያ፥ ስለ ለመንኸኝ
ያን ዕዳ ሁሉ ተውሁልህ፤

<span id="an_18:33">18:33</span> እኔ እንደ ማርሁህ ባልንጀራህ የሆነውን ያን ባሪያ ልትምረው
ለአንተስ አይገባህምን? አለው።

<span id="an_18:34">18:34</span> ጌታውም ተቈጣና ዕዳውን ሁሉ እስኪከፍለው ድረስ ለሚሣቅዩት
አሳልፎ ሰጠው።

<span id="an_18:35">18:35</span> ከእናንተ እያንዳንዱ ወንድሙን ከልቡ ይቅር ካላለ፥ እንዲሁ
ደግሞ የሰማዩ አባቴ ያደርግባችኋል።

<span id="an_19:1">19:1</span> ኢየሱስም ይህን ነገር ከፈጸመ በኋላ፥ ከገሊላ ሄዶ ወደ ይሁዳ
አውራጃ ወደ ዮርዳኖስ ማዶ መጣ።

<span id="an_19:2">19:2</span> ብዙ ሕዝብም ተከተሉት፥ በዚያም ፈወሳቸው።

<span id="an_19:3">19:3</span> ፈሪሳውያንም ወደ እርሱ ቀረቡና ሲፈትኑት። ሰው በሆነው ምክንያት
ሁሉ ሚስቱን ሊፈታ ተፈቅዶለታልን? አሉት።

<span id="an_19:4">19:4</span> እርሱ ግን መልሶ እንዲህ አለ። ፈጣሪ በመጀመሪያ ወንድና ሴት
አደረጋቸው፥

<span id="an_19:5">19:5</span> አለም። ስለዚህ ሰው አባቱንና እናቱን ይተዋል፥ ከሚስቱም ጋር
ይተባበራል፥ ሁለቱም አንድ ሥጋ ይሆናሉ የሚለውን ቃል አላነበባችሁምን?

<span id="an_19:6">19:6</span> ስለዚህ አንድ ሥጋ ናቸው እንጂ ወደ ፊት ሁለት አይደሉም።
እግዚአብሔር ያጣመረውን እንግዲህ ሰው አይለየው።

<span id="an_19:7">19:7</span> እነርሱም። እንኪያስ ሙሴ የፍችዋን ጽሕፈት ሰጥተው እንዲፈቱአት
ስለ ምን አዘዘ? አሉት።

<span id="an_19:8">19:8</span> እርሱም። ሙሴስ ስለ ልባችሁ ጥንካሬ ሚስቶቻችሁን ትፈቱ ዘንድ
ፈቀደላችሁ፤ ከጥንት ግን እንዲህ አልነበረም።

<span id="an_19:9">19:9</span> እኔ ግን እላችኋለሁ፥ ያለ ዝሙት ምክንያት ሚስቱን ፈትቶ ሌላዪቱን
የሚያገባ ሁሉ ያመነዝራል፥ የተፈታችውንም የሚያገባ ያመነዝራል አላቸው።

<span id="an_19:10">19:10</span> ደቀ መዛሙርቱም። የባልና የሚስት ሥርዓት እንዲህ ከሆነ መጋባት
አይጠቅምም አሉት።

<span id="an_19:11">19:11</span> እርሱ ግን። ይህ ነገር ለተሰጣቸው ነው እንጂ ለሁሉ አይደለም፤

<span id="an_19:12">19:12</span> በእናት ማኅፀን ጃንደረቦች ሆነው የተወለዱ አሉ፥ ሰውም
የሰለባቸው ጃንደረቦች አሉ፥ ስለ መንግሥተ ሰማያትም ራሳቸውን የሰለቡ ጃንደረቦች አሉ። ሊቀበለው የሚችል ይቀበለው
አላቸው።

<span id="an_19:13">19:13</span> በዚያን ጊዜ እጁን እንዲጭንባቸውና እንዲጸልይ ሕፃናትን ወደ
እርሱ አመጡ፤ ደቀ መዛሙርቱም ገሠጹአቸው።

<span id="an_19:14">19:14</span> ነገር ግን ኢየሱስ። ሕፃናትን ተዉአቸው፥ ወደ እኔም ይመጡ
ዘንድ አትከልክሉአቸው፤ መንግሥተ ሰማያት እንደነዚህ ላሉ ናትና አለ፤

<span id="an_19:15">19:15</span> እጁንም ጫነባቸውና ከዚያ ሄደ።

<span id="an_19:16">19:16</span> እነሆም፥ አንድ ሰው ቀርቦ። መምህር ሆይ፥ የዘላለምን ሕይወት
እንዳገኝ ምን መልካም ነገር ላድርግ? አለው።

<span id="an_19:17">19:17</span> እርሱም። ስለ መልካም ነገር ለምን ትጠይቀኛለህ? መልካም የሆነ
አንድ ነው፤ ወደ ሕይወት መግባት ብትወድ ግን ትእዛዛትን ጠብቅ አለው።

<span id="an_19:18">19:18</span> እርሱም። የትኞችን? አለው። ኢየሱስም። አትግደል፥ አታመንዝር፥
አትስረቅ፥ በሐሰት አትመስክር፥

<span id="an_19:19">19:19</span> አባትህንና እናትህን አክብር፥ ባልንጀራህንም እንደ ራስህ ውደድ
አለው።

<span id="an_19:20">19:20</span> ጐበዙም። ይህንማ ሁሉ ከሕፃንነቴ ጀምሬ ጠብቄአለሁ፥ ደግሞስ
የሚጐድለኝ ምንድር ነው? አለው።

<span id="an_19:21">19:21</span> ኢየሱስም። ፍጹም ልትሆን ብትወድ፥ ሂድና ያለህን ሸጠህ ለድሆች
ስጥ፥ መዝገብም በሰማያት ታገኛለህ፥ መጥተህም ተከተለኝ አለው።

<span id="an_19:22">19:22</span> ጐበዙም ይህን ቃል በሰማ ጊዜ ብዙ ንብረት ነበረውና እያዘነ
ሄደ።

<span id="an_19:23">19:23</span> ኢየሱስም ለደቀ መዛሙርቱ። እውነት እላችኋለሁ፥ ለባለጠጋ ወደ
መንግሥተ ሰማያት መግባት ጭንቅ ነው።

<span id="an_19:24">19:24</span> ዳግመኛም እላችኋለሁ፥ ባለጠጋ ወደ እግዚአብሔር መንግሥት
ከሚገባ ግመል በመርፌ ቀዳዳ ቢገባ ይቀላል አለ።

<span id="an_19:25">19:25</span> ደቀ መዛሙርቱም ሰምተው እጅግ ተገረሙና። እንኪያስ ማን ሊድን
ይችላል? አሉ።

<span id="an_19:26">19:26</span> ኢየሱስም እነርሱን ተመልክቶ። ይህ በሰው ዘንድ አይቻልም
በእግዚአብሔር ዘንድ ግን ሁሉ ይቻላል አላቸው።

<span id="an_19:27">19:27</span> በዚያን ጊዜ ጴጥሮስ መልሶ። እነሆ፥ እኛ ሁሉን ትተን
ተከተልንህ፤ እንኪያስ ምን እናገኝ ይሆን? አለው።

<span id="an_19:28">19:28</span> ኢየሱስም እንዲህ አላቸው። እውነት እላችኋለሁ፥ እናንተስ
የተከተላችሁኝ፥ በዳግመኛ ልደት የሰው ልጅ በክብሩ ዙፋን በሚቀመጥበት ጊዜ፥ እናንተ ደግሞ በአሥራ ሁለቱ የእስራኤል
ነገድ ስትፈርዱ በአሥራ ሁለት ዙፋን ትቀመጣላችሁ።

<span id="an_19:29">19:29</span> ስለ ስሜም ቤቶችን ወይም ወንድሞችን ወይም እኅቶችን ወይም
አባትን ወይም እናትን ወይም ሚስትን ወይም ልጆችን ወይም እርሻን የተወ ሁሉ መቶ እጥፍ ይቀበላል የዘላለምንም
ሕይወት ይወርሳል።

<span id="an_19:30">19:30</span> ነገር ግን ብዙዎቹ ፊተኞች ኋለኞች፥ ኋለኞችም ፊተኞች ይሆናሉ።

<span id="an_20:1">20:1</span> መንግሥተ ሰማያት ለወይኑ አትክልት ሠራተኞችን ሊቀጥር ማልዶ የወጣ
ባለቤት ሰውን ትመስላለችና።

<span id="an_20:2">20:2</span> ሠራተኞችንም በቀን አንድ ዲናር ተስማምቶ ወደ ወይኑ አትክልት
ሰደዳቸው።

<span id="an_20:3">20:3</span> በሦስት ሰዓትም ወጥቶ ሥራ የፈቱ ሌሎችን በአደባባይ ቆመው አየ፥

<span id="an_20:4">20:4</span> እነዚያንም። እናንተ ደግሞ ወደ ወይኔ አትክልት ሂዱ የሚገባውንም
እሰጣችኋለሁ አላቸው። እነርሱም ሄዱ።

<span id="an_20:5">20:5</span> ደግሞም በስድስትና በዘጠኝ ሰዓት ወጥቶ እንዲሁ አደረገ።

<span id="an_20:6">20:6</span> በአሥራ አንደኛውም ሰዓት ወጥቶ ሌሎችን ቆመው አገኘና። ሥራ
ፈትታችሁ ቀኑን ሁሉ በዚህ ስለ ምን ትቆማላችሁ? አላቸው።

<span id="an_20:7">20:7</span> የሚቀጥረን ስለ አጣን ነው አሉት። እርሱም። እናንተ ደግሞ ወደ
ወይኔ አትክልት ሂዱ የሚገባውንም ትቀበላላችሁ አላቸው።

<span id="an_20:8">20:8</span> በመሸም ጊዜ የወይኑ አትክልት ጌታ አዛዡን። ሠራተኞችን ጥራና
ከኋለኞች ጀምረህ እስከ ፊተኞች ድረስ ደመወዝ ስጣቸው አለው።

<span id="an_20:9">20:9</span> በአሥራ አንደኛው ሰዓትም የገቡ መጥተው እያንዳንዳቸው አንድ ዲናር
ተቀበሉ።

<span id="an_20:10">20:10</span> ፊተኞችም በመጡ ጊዜ አብዝተው የሚቀበሉ መስሎአቸው ነበር፤
እነርሱም ደግሞ እያንዳንዳቸው አንድ ዲናር ተቀበሉ።

<span id="an_20:11">20:11</span> ተቀብለውም። እነዚህ ኋለኞች አንድ ሰዓት ሠሩ፥ የቀኑንም
ድካምና ትኩሳት ከተሸከምን ከእኛ ጋር አስተካከልሃቸው ብለው በባለቤቱ ላይ አንጐራጐሩ።

<span id="an_20:13">20:13</span> እርሱ ግን መልሶ ከእነርሱ ለአንዱ እንዲህ አለው። ወዳጄ ሆይ፥
አልበደልሁህም በአንድ ዲናር አልተስማማኸኝምን?

<span id="an_20:14">20:14</span> ድርሻህን ውሰድና ሂድ፤ እኔ ለዚህ ለኋለኛው እንደ አንተ
ልሰጠው እወዳለሁ፤ በገንዘቤ የወደድሁትን አደርግ ዘንድ መብት የለኝምን?

<span id="an_20:15">20:15</span> ወይስ እኔ መልካም ስለ ሆንሁ ዓይንህ ምቀኛ ናትን?

<span id="an_20:16">20:16</span> እንዲሁ ኋለኞች ፊተኞች፥ ፊተኞችም ኋለኞች ይሆናሉ፤ የተጠሩ
ብዙዎች፥ የተመረጡ ግን ጥቂቶች ናቸውና።

<span id="an_20:17">20:17</span> ኢየሱስም ወደ ኢየሩሳሌም ሊወጣ ሳለ፥ በመንገድ አሥራ ሁለቱን
ደቀ መዛሙርት ብቻቸውን ወደ እርሱ አቅርቦ።

<span id="an_20:18">20:18</span> እነሆ፥ ወደ ኢየሩሳሌም እንወጣለን፥ የሰው ልጅም ለካህናት
አለቆችና ለጻፎች ይሰጣል፤ የሞት ፍርድም ይፈርዱበታል፥

<span id="an_20:19">20:19</span> ሊዘባበቱበትም ሊገርፉትም ሊሰቅሉትም ለአሕዛብ አሳልፈው
ይሰጡታል፥ በሦስተኛውም ቀን ይነሣል አላቸው።

<span id="an_20:20">20:20</span> በዚያን ጊዜ የዘብዴዎስ ልጆች እናት ከልጆችዋ ጋር እየሰገደችና
አንድ ነገር እየለመነች ወደ እርሱ ቀረበች።

<span id="an_20:21">20:21</span> እርሱም። ምን ትፈልጊያለሽ? አላት። እርስዋም። እነዚህ ሁለቱ
ልጆቼ አንዱ በቀኝህ አንዱም በግራህ በመንግሥትህ እንዲቀመጡ እዘዝ አለችው።

<span id="an_20:22">20:22</span> ኢየሱስ ግን መልሶ። የምትለምኑትን አታውቁም። እኔ ልጠጣው
ያለውን ጽዋ ልትጠጡ እኔም የምጠመቀውን ጥምቀት ልትጠመቁ ትችላላችሁን? አለ። እንችላለን አሉት።

<span id="an_20:23">20:23</span> እርሱም። ጽዋዬንስ ትጠጣላችሁ፤ በቀኝና በግራ መቀመጥ ግን
ከአባቴ ዘንድ ለተዘጋጀላቸው ነው እንጂ እኔ የምሰጥ አይደለሁም አላቸው።

<span id="an_20:24">20:24</span> አሥሩም ሰምተው በሁለቱ ወንድማማች ተቈጡ።

<span id="an_20:25">20:25</span> ኢየሱስ ግን ወደ እርሱ ጠርቶ እንዲህ አላቸው። የአሕዛብ
አለቆች እንዲገዙአቸው ታላላቆቹም በላያቸው እንዲሠለጥኑ ታውቃላችሁ።

<span id="an_20:26">20:26</span> በእናንተስ እንዲህ አይደለም፤ ነገር ግን ማንም ከእናንተ ታላቅ
ሊሆን የሚወድ የእናንተ አገልጋይ ይሁን፥

<span id="an_20:27">20:27</span> ከእናንተም ማንም ፊተኛ ሊሆን የሚወድ የእናንተ ባሪያ ይሁን፤

<span id="an_20:28">20:28</span> እንዲሁም የሰው ልጅ ሊያገለግል ነፍሱንም ለብዙዎች ቤዛ ሊሰጥ
እንጂ እንዲያገለግሉት አልመጣም።

<span id="an_20:29">20:29</span> ከኢያሪኮም ሲወጡ ብዙ ሕዝብ ተከተሉት።

<span id="an_20:30">20:30</span> እነሆም፥ ሁለት ዕውሮች በመንገድ ዳር ተቀምጠው፥ ኢየሱስ
እንዲያልፍ በሰሙ ጊዜ። ጌታ ሆይ፥ የዳዊት ልጅ፥ ማረን ብለው ጮኹ።

<span id="an_20:31">20:31</span> ሕዝቡም ዝም እንዲሉ ገሠጹአቸው፤ እነርሱ ግን። ጌታ ሆይ፥
የዳዊት ልጅ፥ ማረን እያሉ አብዝተው ጮኹ።

<span id="an_20:32">20:32</span> ኢየሱስም ቆሞ ጠራቸውና። ምን ላደርግላችሁ ትወዳላችሁ? አለ።

<span id="an_20:33">20:33</span> ጌታ ሆይ፥ ዓይኖቻችን ይከፈቱ ዘንድ አሉት።

<span id="an_20:34">20:34</span> ኢየሱስም አዘነላቸውና ዓይኖቻቸውን ዳሰሰ፥ ወዲያውም አዩና
ተከተሉት።

<span id="an_21:1">21:1</span> ወደ ኢየሩሳሌምም ቀርበው ወደ ደብረ ዘይት ወደ ቤተ ፋጌ ሲደርሱ፥
ያንጊዜ ኢየሱስ ከደቀ መዛሙርቱ ሁለት ላከ፥

<span id="an_21:2">21:2</span> እንዲህም አላቸው። በፊታችሁ ወዳለችው መንደር ሂዱ፥ በዚያን ጊዜም
የታሰረችን አህያ ውርንጫም ከእርስዋ ጋር ታገኛላችሁ፤ ፈትታችሁ አምጡልኝ።

<span id="an_21:3">21:3</span> ማንም አንዳች ቢላችሁ። ለጌታ ያስፈልጉታል በሉ፤ ወዲያውም
ይሰዳቸዋል።

<span id="an_21:4">21:4</span> ለጽዮን ልጅ። እነሆ፥ ንጉሥሽ የዋህ ሆኖ በአህያ ላይና በአህያይቱ
ግልገል በውርንጫይቱ ላይ ተቀምጦ ወደ አንቺ ይመጣል በሉአት ተብሎ በነቢይ የተነገረው ይፈጸም ዘንድ ይህ ሆነ።

<span id="an_21:6">21:6</span> ደቀ መዛሙርቱም ሄደው ኢየሱስ እንዳዘዛቸው አደረጉ፥

<span id="an_21:7">21:7</span> አህያይቱንና ውርንጫዋንም አመጡለት፥ ልብሳቸውንም በእነርሱ ላይ
ጫኑ፥ ተቀመጠባቸውም።

<span id="an_21:8">21:8</span> ከሕዝቡም እጅግ ብዙዎች ልብሳቸውን በመንገድ ላይ አነጠፉ፥ ሌሎችም
ከዛፍ ጫፍ ጫፉን እየቈረጡ በመንገድ ላይ ያነጥፉ ነበር።

<span id="an_21:9">21:9</span> የሚቀድሙትም ሕዝብ የሚከተሉትም። ሆሣዕና ለዳዊት ልጅ በጌታ ስም
የሚመጣ የተባረከ ነው፤ ሆሣዕና በአርያም እያሉ ይጮኹ ነበር።

<span id="an_21:10">21:10</span> ወደ ኢየሩሳሌምም በገባ ጊዜ መላው ከተማ። ይህ ማን ነው? ብሎ
ተናወጠ።

<span id="an_21:11">21:11</span> ሕዝቡም። ይህ ከገሊላ ናዝሬት የመጣ ነቢዩ ኢየሱስ ነው አሉ።

<span id="an_21:12">21:12</span> ኢየሱስም ወደ መቅደስ ገባና በመቅደስ የሚሸጡትንና የሚገዙትን
ሁሉ አወጣ፥ የገንዘብ ለዋጮችንም ገበታዎች የርግብ ሻጮችንም ወንበሮች ገለበጠና።

<span id="an_21:13">21:13</span> ቤቴ የጸሎት ቤት ትባላለች ተብሎ ተጽፎአል፥ እናንተ ግን
የወንበዶች ዋሻ አደረጋችኋት አላቸው።

<span id="an_21:14">21:14</span> በመቅደስም ዕውሮችና አንካሶች ወደ እርሱ ቀረቡና ፈወሳቸው።

<span id="an_21:15">21:15</span> ነገር ግን የካህናት አለቆችና ጻፎች ያደረገውን ድንቃ ድንቅ
በመቅደስም። ሆሣዕና ለዳዊት ልጅ እያሉ የሚጮኹትን ልጆች ባዩ ጊዜ፥ ተቈጥተው።

<span id="an_21:16">21:16</span> እነዚህ የሚሉትን አትሰማምን? አሉት። ኢየሱስም። እሰማለሁ፤
ከሕፃናትና ከሚጠቡት አፍ ምስጋናን ለራስህ አዘጋጀህ የሚለውን ቃል ከቶ አላነበባችሁምን? አላቸው።

<span id="an_21:17">21:17</span> ትቶአቸውም ከከተማ ወደ ቢታንያ ወጣ በዚያም አደረ።

<span id="an_21:18">21:18</span> በማለዳም ወደ ከተማ ሲመለስ ተራበ።

<span id="an_21:19">21:19</span> በመንገድም አጠገብ በለስ አይቶ ወደ እርስዋ መጣ፤ ከቅጠልም
ብቻ በቀር ምንም አላገኘባትምና። ለዘላለሙ ፍሬ አይገኝብሽ አላት። በለሲቱም ያንጊዜውን ደረቀች።

<span id="an_21:20">21:20</span> ደቀ መዛሙርቱም ይህን አይተው። በለሲቱ ያንጊዜውን እንዴት
ደረቀች? ብለው ተደነቁ።

<span id="an_21:21">21:21</span> ኢየሱስም መልሶ። እውነት እላችኋለሁ፥ እምነት ቢኖራችሁ
ባትጠራጠሩም፥ በበለሲቱ እንደ ሆነባት ብቻ አታደርጉም፤ ነገር ግን ይህን ተራራ እንኳ። ተነቅለህ ወደ ባሕር
ተወርወር ብትሉት ይሆናል፤

<span id="an_21:22">21:22</span> አምናችሁም በጸሎት የምትለምኑትን ሁሉ ትቀበላላችሁ አላቸው።

<span id="an_21:23">21:23</span> ወደ መቅደስም ገብቶ ሲያስተምር የካህናት አለቆችና የሕዝብ
ሽማግሎች ወደ እርሱ ቀረቡና። በምን ሥልጣን እነዚህን ታደርጋለህ? ይህንስ ሥልጣን ማን ሰጠህ? አሉት።

<span id="an_21:24">21:24</span> ኢየሱስም መልሶ። እኔ ደግሞ አንዲት ነገር እጠይቃችኋለሁ፤
እናንተም ያችን ብትነግሩኝ እኔ ደግሞ እነዚህን በምን ሥልጣን እንዳደርግ እነግራችኋለሁ፤

<span id="an_21:25">21:25</span> የዮሐንስ ጥምቀት ከወዴት ነበረች? ከሰማይን ወይስ ከሰው?
አላቸው። እነርሱም እርስ በርሳቸው ሲነጋገሩ። ከሰማይ ብንል። እንኪያስ ስለ ምን አላመናችሁበትም? ይለናል፤

<span id="an_21:26">21:26</span> ከሰው ግን ብንል፥ ዮሐንስን ሁሉም እንደ ነቢይ ያዩታልና
ሕዝቡን እንፈራለን አሉ።

<span id="an_21:27">21:27</span> ለኢየሱስም መልሰው። አናውቅም አሉት። እርሱም ደግሞ። እኔም
በምን ሥልጣን እነዚህን እንዳደርግ አልነግራችሁም አላቸው።

<span id="an_21:28">21:28</span> ነገር ግን ምን ይመስላችኋል? አንድ ሰው ሁለት ልጆች ነበሩት፤
ወደ አንደኛው ቀርቦ። ልጄ ሆይ፥ ዛሬ ሂድና በወይኔ አትክልት ሥራ አለው።

<span id="an_21:29">21:29</span> እርሱም መልሶ። አልወድም አለ፤ ኋላ ግን ተጸጸተና ሄደ።

<span id="an_21:30">21:30</span> ወደ ሁለተኛውም ቀርቦ እንዲሁ አለው እርሱም መልሶ። እሺ ጌታዬ
አለ፤ ነገር ግን አልሄደም።

<span id="an_21:31">21:31</span> ከሁለቱ የአባቱን ፈቃድ ያደረገ ማን ነው? ፊተኛው አሉት።
ኢየሱስ እንዲህ አላቸው። እውነት እላችኋለሁ፥ ቀራጮችና ጋለሞቶች ወደ እግዚአብሔር መንግሥት በመግባት
ይቀድሙአችኋል።

<span id="an_21:32">21:32</span> ዮሐንስ በጽድቅ መንገድ መጥቶላችሁ ነበርና፥ አላመናችሁበትም፤
ቀራጮችና ጋለሞቶች ግን አመኑበት፤ እናንተም ይህን አይታችሁ ታምኑበት ዘንድ በኋላ ንስሐ አልገባችሁም።

<span id="an_21:33">21:33</span> ሌላ ምሳሌ ስሙ። የወይን አትክልት የተከለ ባለቤት ሰው ነበረ፤
ቅጥርም ቀጠረለት፥ መጥመቂያም ማሰለት፥ ግንብም ሠራና ለገበሬዎች አከራይቶ ወደ ሌላ አገር ሄደ።

<span id="an_21:34">21:34</span> የሚያፈራበትም ጊዜ ሲቀርብ፥ ፍሬውን ሊቀበሉ ባሮቹን ወደ
ገበሬዎች ላከ።

<span id="an_21:35">21:35</span> ገበሬዎቹም ባሮቹን ይዘው አንዱን ደበደቡት አንዱንም ገደሉት
ሌላውንም ወገሩት።

<span id="an_21:36">21:36</span> ደግሞ ከፊተኞች የሚበዙ ሌሎች ባሮችን ላከ፥ እንዲሁም
አደረጉባቸው።

<span id="an_21:37">21:37</span> በኋላ ግን። ልጄንስ ያፍሩታል ብሎ ልጁን ላከባቸው።

<span id="an_21:38">21:38</span> ገበሬዎቹ ግን ልጁን ባዩ ጊዜ እርስ በርሳቸው። ወራሹ ይህ
ነው፤ ኑ፥ እንግደለውና ርስቱን እናግኝ ተባባሉ።

<span id="an_21:39">21:39</span> ይዘውም ከወይኑ አትክልት አወጡና ገደሉት።

<span id="an_21:40">21:40</span> እንግዲህ የወይኑ አትክልት ጌታ በሚመጣ ጊዜ በእነዚህ ገበሬዎች
ምን ያደርግባቸዋል?

<span id="an_21:41">21:41</span> እነርሱም። ክፉዎችን በክፉ ያጠፋቸዋል፥ የወይኑንም አትክልት
ፍሬውን በየጊዜው ለሚያስረክቡ ለሌሎች ገበሬዎች ይሰጠዋል አሉት።

<span id="an_21:42">21:42</span> ኢየሱስ እንዲህ አላቸው። ግንበኞች የናቁት ድንጋይ እርሱ
የማዕዘን ራስ ሆነ፤ ይህም ከጌታ ዘንድ ሆነ፥ ለዓይኖቻችንም ድንቅ ነው የሚለውን ከቶ በመጽሐፍ አላነበባችሁምን?

<span id="an_21:43">21:43</span> ስለዚህ እላችኋለሁ፥ የእግዚአብሔር መንግሥት ከእናንተ
ትወሰዳለች ፍሬዋንም ለሚያደርግ ሕዝብ ትሰጣለች።

<span id="an_21:44">21:44</span> በዚህም ድንጋይ ላይ የሚወድቅ ይቀጠቀጣል፤ ድንጋዩ ግን
የሚወድቅበትን ሁሉ ይፈጨዋል።

<span id="an_21:45">21:45</span> የካህናት አለቆችና ፈሪሳውያንም ምሳሌዎቹን ሰምተው ስለ እነርሱ
እንደ ተናገረ አስተዋሉ፤

<span id="an_21:46">21:46</span> ሊይዙትም ሲፈልጉት ሳሉ ሕዝቡ እንደ ነቢይ ስላዩት ፈሩአቸው።

<span id="an_22:1">22:1</span> ኢየሱስም መለሰ ደግሞም በምሳሌ ነገራቸው እንዲህም አለ።

<span id="an_22:2">22:2</span> መንግሥተ ሰማያት ለልጁ ሰርግ ያደረገ ንጉሥን ትመስላለች።

<span id="an_22:3">22:3</span> የታደሙትንም ወደ ሰርጉ ይጠሩ ዘንድ ባሮቹን ላከ ሊመጡም
አልወደዱም።

<span id="an_22:4">22:4</span> ደግሞ ሌሎችን ባሮች ልኮ። የታደሙትን። እነሆ፥ ድግሴን አዘጋጀሁ፥
ኮርማዎቼና የሰቡት ከብቶቼ ታርደዋል፥ ሁሉም ተዘጋጅቶአል፤ ወደ ሰርጉ ኑ በሉአቸው አለ።

<span id="an_22:5">22:5</span> እነርሱ ግን ቸል ብለው አንዱ ወደ እርሻው፥ ሌላውም ወደ ንግዱ
ሄደ፤

<span id="an_22:6">22:6</span> የቀሩትም ባሮቹን ይዘው አንገላቱአቸው ገደሉአቸውም።

<span id="an_22:7">22:7</span> ንጉሡም ተቈጣ፥ ጭፍሮቹንም ልኮ እነዚያን ገዳዮች አጠፋ፤
ከተማቸውንም አቃጠለ።

<span id="an_22:8">22:8</span> በዚያን ጊዜ ባሮቹን። ሰርጉስ ተዘጋጅቶአል፥ ነገር ግን የታደሙት
የማይገባቸው ሆኑ፤

<span id="an_22:9">22:9</span> እንግዲህ ወደ መንገድ መተላለፊያ ሄዳችሁ ያገኛችሁትን ሁሉ ወደ
ሰርጉ ጥሩ አለ።

<span id="an_22:10">22:10</span> እነዚያም ባሮች ወደ መንገድ ወጥተው ያገኙትን ሁሉ ክፉዎችንም
በጎዎችንም ሰበሰቡ፤ የሰርጉንም ቤት ተቀማጮች ሞሉት።

<span id="an_22:11">22:11</span> ንጉሡም የተቀመጡትን ለማየት በገባ ጊዜ በዚያ የሰርግ ልብስ
ያለበሰ አንድ ሰው አየና። ወዳጄ ሆይ፥

<span id="an_22:12">22:12</span> የሰርግ ልብስ ሳትለብስ እንዴት ወደዚህ ገባህ? አለው እርሱም
ዝም አለ።

<span id="an_22:13">22:13</span> በዚያን ጊዜ ንጉሡ አገልጋዮቹን። እጁንና እግሩን አስራችሁ
በውጭ ወዳለው ጨለማ አውጡት፤ በዚያ ልቅሶና ጥርስ ማፋጨት ይሆናል አለ።

<span id="an_22:14">22:14</span> የተጠሩ ብዙዎች፥ የተመረጡ ግን ጥቂቶች ናቸውና።

<span id="an_22:15">22:15</span> ስለዚህ ፈሪሳውያን ሄዱና እንዴት አድርገው በነገር
እንዲያጠምዱት ተማከሩ።

<span id="an_22:16">22:16</span> ደቀ መዛሙርታቸውንም ከሄሮድስ ወገን ጋር ላኩበት፥ እነርሱም።
መምህር ሆይ፥ እውነተኛ እንደ ሆንህ በእውነትም የእግዚአብሔርን መንገድ እንድታስተምር እናውቃለን፥ ለማንምም
አታደላም፥ የሰውን ፊት አትመለከትምና፤

<span id="an_22:17">22:17</span> እንግዲህ ምን ይመስልሃል? ንገረን ለቄሣር ግብር መስጠት
ተፈቅዶአልን ወይስ አልተፈቀደም? አሉት።

<span id="an_22:18">22:18</span> ኢየሱስም ክፋታቸውን አውቆ። እናንተ ግብዞች፥ ስለ ምን
ትፈትኑኛላችሁ?

<span id="an_22:19">22:19</span> የግብሩን ብር አሳዩኝ አለ። እነርሱም ዲናር አመጡለት።

<span id="an_22:20">22:20</span> እርሱም። ይህች መልክ ጽሕፈቲቱስ የማን ናት? አላቸው።

<span id="an_22:21">22:21</span> የቄሣር ነው አሉት። በዚያን ጊዜ። እንኪያስ የቄሣርን ለቄሣር
የእግዚአብሔርንም ለእግዚአብሔር አስረክቡ አላቸው።

<span id="an_22:22">22:22</span> ይህንም ሰምተው ተደነቁ፥ ትተውትም ሄዱ።

<span id="an_22:23">22:23</span> በዚያን ቀን። ትንሣኤ ሙታን የለም የሚሉ ሰዱቃውያን ወደ እርሱ
ቀረቡ፥

<span id="an_22:24">22:24</span> እንዲህም ብለው ጠየቁት። መምህር ሆይ፥ ሙሴ አንድ ሰው ልጅ
ሳይወልድ ሲሞት ወንድሙ ሚስቱን አግብቶ ለወንድሙ ዘር ይተካ አለ።

<span id="an_22:25">22:25</span> ሰባት ወንድማማች በእኛ ዘንድ ነበሩ፤ ፊተኛውም ሚስት አግብቶ
ሞተ፥ ዘርም ስለሌለው ሚስቱን ለወንድሙ ተወለት፤

<span id="an_22:26">22:26</span> እንዲሁ ደግሞ ሁለተኛው ሦስተኛውም፥ እስከ ሰባተኛው ድረስ።

<span id="an_22:27">22:27</span> ከሁሉም በኋላ ሴቲቱ ሞተች።

<span id="an_22:28">22:28</span> ሁሉ አግብተዋታልና በትንሣኤ ቀንስ፥ ከሰባቱ ለማናቸው ሚስት
ትሆናለች?

<span id="an_22:29">22:29</span> ኢየሱስም መልሶ እንዲህ አላቸው። መጻሕፍትንና የእግዚአብሔርን
ኃይል አታውቁምና ትስታላችሁ።

<span id="an_22:30">22:30</span> በትንሣኤስ እንደ እግዚአብሔር መላእክት በሰማይ ይሆናሉ እንጂ
አያገቡም አይጋቡምም።

<span id="an_22:31">22:31</span> ስለ ትንሣኤ ሙታን ግን። እኔ የአብርሃም አምላክ፥ የይስሐቅም
አምላክ የያዕቆብም አምላክ ነኝ የሚል ከእግዚአብሔር ዘንድ ወደ እናንተ የተባለውን አላነበባችሁምን? የሕያዋን
አምላክ ነው እንጂ የሙታን አይደለም።

<span id="an_22:33">22:33</span> ሕዝቡም ይህን ሰምተው በትምህርቱ ተገረሙ።

<span id="an_22:34">22:34</span> ፈሪሳውያንም ሰዱቃውያንን ዝም እንዳሰኛቸው በሰሙ ጊዜ አብረው
ተሰበሰቡ።

<span id="an_22:35">22:35</span> ከእነርሱም አንድ ሕግ አዋቂ ሊፈትነው።

<span id="an_22:36">22:36</span> መምህር ሆይ፥ ከሕግ ማናቸይቱ ትእዛዝ ታላቅ ናት? ብሎ
ጠየቀው።

<span id="an_22:37">22:37</span> ኢየሱስም እንዲህ አለው። ጌታ አምላክህን በፍጹም ልብህ በፍጹም
ነፍስህም በፍጹም አሳብህም ውደድ።

<span id="an_22:38">22:38</span> ታላቂቱና ፊተኛይቱ ትእዛዝ ይህች ናት።

<span id="an_22:39">22:39</span> ሁለተኛይቱም ይህችን ትመስላለች፥ እርስዋም። ባልንጀራህን እንደ
ነፍስህ ውደድ የምትለው ናት።

<span id="an_22:40">22:40</span> በእነዚህ በሁለቱ ትእዛዛት ሕጉም ሁሉ ነቢያትም ተሰቅለዋል።

<span id="an_22:41">22:41</span> ፈሪሳውያንም ተሰብስበው ሳሉ፥ ኢየሱስ። ስለ ክርስቶስ ምን
ይመስላችኋል? የማንስ ልጅ ነው? ብሎ ጠየቃቸው። የዳዊት ልጅ ነው አሉት።

<span id="an_22:43">22:43</span> እርሱም። እንኪያስ ዳዊት። ጌታ ጌታዬን። ጠላቶችህን የእግርህ
መረገጫ እስካደርግልህ ድረስ በቀኜ ተቀመጥ አለው ሲል እንዴት በመንፈስ ጌታ ብሎ ይጠራዋል?

<span id="an_22:45">22:45</span> ዳዊትስ ጌታ ብሎ ከጠራው፥ እንዴት ልጁ ይሆናል? አላቸው።

<span id="an_22:46">22:46</span> አንድም ቃል ስንኳ ይመልስለት ዘንድ የተቻለው የለም፥ ከዚያ
ቀንም ጀምሮ ወደ ፊት ማንም ሊጠይቀው አልደፈረም።

<span id="an_23:1">23:1</span> በዚያን ጊዜ ኢየሱስ ለሕዝቡና ለደቀ መዛሙርቱ እንዲህ ብሎ
ነገራቸው።

<span id="an_23:2">23:2</span> ጻፎችና ፈሪሳውያን በሙሴ ወንበር ተቀምጠዋል።

<span id="an_23:3">23:3</span> ስለዚህ ያዘዙአችሁን ሁሉ አድርጉ ጠብቁትም፥ ነገር ግን እየተናገሩ
አያደርጉትምና እንደ ሥራቸው አታድርጉ።

<span id="an_23:4">23:4</span> ከባድና አስቸጋሪ ሸክም ተብትበው በሰው ትከሻ ይጭናሉ፥ እነርሱ
ግን በጣታቸው ስንኳ ሊነኩት አይወዱም።

<span id="an_23:5">23:5</span> ለሰውም እንዲታዩ ሥራቸውን ሁሉ ያደርጋሉ፤ ስለዚህ አሽንክታባቸውን
ያሰፋሉ ዘርፉንም ያስረዝማሉ፥

<span id="an_23:6">23:6</span> በምሳም የከበሬታ ስፍራ፥ በምኵራብም የከበሬታ ወንበር፥

<span id="an_23:7">23:7</span> በገበያም ሰላምታና። መምህር ሆይ መምህር ሆይ ተብለው እንዲጠሩ
ይወዳሉ።

<span id="an_23:8">23:8</span> እናንተ ግን። መምህር ተብላችሁ አትጠሩ፤ መምህራችሁ አንድ ስለ
ሆነ እናንተም ሁላችሁ ወንድማማች ናችሁ።

<span id="an_23:9">23:9</span> አባታችሁ አንዱ እርሱም የሰማዩ ነውና በምድር ላይ ማንንም። አባት
ብላችሁ አትጥሩ።

<span id="an_23:10">23:10</span> ሊቃችሁ አንድ እርሱም ክርስቶስ ነውና። ሊቃውንት ተብላችሁ
አትጠሩ።

<span id="an_23:11">23:11</span> ከእናንተም የሚበልጠው አገልጋያችሁ ይሆናል።

<span id="an_23:12">23:12</span> ራሱን ከፍ የሚያደርግ ሁሉ ይዋረዳል፥ ራሱንም የሚያዋርድ ሁሉ
ከፍ ይላል።

<span id="an_23:13">23:13</span> እናንተ ግብዞች ጻፎችና ፈሪሳውያን፥ መንግሥተ ሰማያትን በሰው
ፊት ስለምትዘጉ፥ ወዮላችሁ እናንተ አትገቡም የሚገቡትንም እንዳይገቡ ትከለክላላችሁ።

<span id="an_23:14">23:14</span> እናንተ ግብዞች ጻፎችና ፈሪሳውያን፥ በጸሎት ርዝመት
እያመካኛችሁ የመበለቶችን ቤት ስለምትበሉ፥ ወዮላችሁ፤ ስለዚህ የባሰ ፍርድ ትቀበላላችሁ።

<span id="an_23:15">23:15</span> እናንተ ግብዞች ጻፎችና ፈሪሳውያን፥ አንድ ሰው ልታሳምኑ
በባሕርና በደረቅ ስለምትዞሩ፥ በሆነም ጊዜ ከእናንተ ይልቅ ሁለት እጥፍ የባሰ የገሃነም ልጅ ስለምታደርጉት፥
ወዮላችሁ።

<span id="an_23:16">23:16</span> እናንተ። ማንም በቤተ መቅደስ የሚምል ምንም የለበትም፤ ማንም
በቤተ መቅደስ ወርቅ የሚምል ግን በመሐላው ይያዛል የምትሉ፥ ዕውሮች መሪዎች፥ ወዮላችሁ።

<span id="an_23:17">23:17</span> እናንተ ደንቆሮዎችና ዕውሮች፥ ማናቸው ይበልጣል? ወርቁ ነውን?
ወይስ ወርቁን የቀደሰው ቤተ መቅደስ?

<span id="an_23:18">23:18</span> ደግማችሁም። ማንም በመሠዊያው የሚምል ምንም የለበትም፤ ማንም
በላዩ ባለው መባ የሚምል ግን በመሐላው ይያዛል ትላላችሁ።

<span id="an_23:19">23:19</span> እናንተ ደንቆሮዎችና ዕውሮች፥ ማናቸው ይበልጣል? መባው ነውን?
ወይስ መባውን የሚቀድሰው መሠዊያው?

<span id="an_23:20">23:20</span> እንግዲህ በመሠዊያው የሚምለው በእርሱና በእርሱ ላይ ባለው ሁሉ
ይምላል፤

<span id="an_23:21">23:21</span> በቤተ መቅደስም የሚምለው በእርሱና በእርሱ በሚኖረው ይምላል፤

<span id="an_23:22">23:22</span> በሰማይም የሚምለው በእግዚአብሔር ዙፋንና በእርሱ ላይ
በተቀመጠው ይምላል።

<span id="an_23:23">23:23</span> እናንተ ግብዞች ጻፎችና ፈሪሳውያን፥ ከአዝሙድና ከእንስላል
ከከሙንም አሥራት ስለምታወጡ፥ ፍርድንና ምሕረትን ታማኝነትንም፥ በሕግ ያለውን ዋና ነገር ስለምትተዉ፥ ወዮላችሁ፤
ሌላውን ሳትተዉ ይህን ልታደርጉ ይገባችሁ ነበር።

<span id="an_23:24">23:24</span> እናንተ ዕውሮች መሪዎች፥ ትንኝን የምታጠሩ ግመልንም የምትውጡ።

<span id="an_23:25">23:25</span> እናንተ ግብዞች ጻፎችና ፈሪሳውያን፥ በውስጡ ቅሚያና ስስት
ሞልቶ ሳለ የጽዋውንና የወጭቱን ውጭ ስለምታጠሩ፥ ወዮላችሁ።

<span id="an_23:26">23:26</span> አንተ ዕውር ፈሪሳዊ፥ ውጭው ደግሞ ጥሩ እንዲሆን አስቀድመህ
የጽዋውንና የወጭቱን ውስጡን አጥራ።

<span id="an_23:27">23:27</span> እናንተ ግብዞች ጻፎችና ፈሪሳውያን፥ በውጭ አምረው የሚታዩ
በውስጡ ግን የሙታን አጥንት ርኩሰትም ሁሉ የተሞሉ በኖራ የተለሰኑ መቃብሮችን ስለምትመስሉ፥ ወዮላችሁ።

<span id="an_23:28">23:28</span> እንዲሁ እናንተ ደግሞ በውጭ ለሰው እንደ ጻድቃን ትታያላችሁ፥
በውስጣችሁ ግን ግብዝነትና ዓመፀኝነት ሞልቶባችኋል።

<span id="an_23:29">23:29</span> እናንተ ግብዞች ጻፎችና ፈሪሳውያን፥ የነቢያትን መቃብር
ስለምትሠሩ የጻድቃንንም መቃብር ስለምታስጌጡና።

<span id="an_23:30">23:30</span> በአባቶቻችን ዘመን ኖረን በሆነስ በነቢያት ደም
ባልተባበርናቸውም ነበር ስለምትሉ፥ ወዮላችሁ።

<span id="an_23:31">23:31</span> እንግዲያስ የነቢያት ገዳዮች ልጆች እንደሆናችሁ በራሳችሁ ላይ
ትመሰክራላችሁ።

<span id="an_23:32">23:32</span> እናንተ ደግሞ የአባቶቻችሁን መስፈሪያ ሙሉ።

<span id="an_23:33">23:33</span> እናንተ እባቦች፥ የእፉኝት ልጆች፥ ከገሃነም ፍርድ እንዴት
ታመልጣላችሁ?

<span id="an_23:34">23:34</span> ስለዚህ፥ እነሆ፥ ነቢያትንና ጥበበኞችን ጻፎችንም ወደ እናንተ
እልካለሁ፤ ከእነርሱም ትገድላላችሁ ትሰቅሉማላችሁ፥ ከእነርሱም በምኵራባችሁ ትገርፋላችሁ ከከተማም ወደ ከተማ
ታሳድዳላችሁ፤

<span id="an_23:35">23:35</span> ከጻድቁ ከአቤል ደም ጀምሮ በቤተ መቅደስና በመሠዊያው መካከል
እስከ ገደላችሁት እስከ በራክዩ ልጅ እስከ ዘካርያስ ደም ድረስ በምድር ላይ የፈሰሰው የጻድቅ ደም ሁሉ ይደርስባችሁ
ዘንድ።

<span id="an_23:36">23:36</span> እውነት እላችኋለሁ፥ ይህ ሁሉ በዚህ ትውልድ ላይ ይደርሳል።

<span id="an_23:37">23:37</span> ኢየሩሳሌም ኢየሩሳሌም ሆይ፥ ነቢያትን የምትገድል ወደ እርስዋ
የተላኩትንም የምትወግር፥ ዶሮ ጫጩቶችዋን ከክንፎችዋ በታች እንደምትሰበስብ ልጆችሽን እሰበስብ ዘንድ ስንት ጊዜ
ወደድሁ! አልወደዳችሁምም።

<span id="an_23:38">23:38</span> እነሆ፥ ቤታችሁ የተፈታ ሆኖ ይቀርላችኋል።

<span id="an_23:39">23:39</span> እላችኋለሁና፥ በጌታ ስም የሚመጣ የተባረከ ነው እስክትሉ ድረስ
ከእንግዲህ ወዲህ አታዩኝም።

<span id="an_24:1">24:1</span> ኢየሱስም ከመቅደስ ወጥቶ ሄደ፥ ደቀ መዛሙርቱም የመቅደሱን ግንቦች
ሊያሳዩት ቀረቡ።

<span id="an_24:2">24:2</span> እርሱ ግን መልሶ። ይህን ሁሉ ታያላችሁን? እውነት እላችኋለሁ፥
ድንጋይ በድንጋይ ላይ ሳይፈርስ በዚህ አይቀርም አላቸው።

<span id="an_24:3">24:3</span> እርሱም በደብረ ዘይት ተቀምጦ ሳለ፥ ደቀ መዛሙርቱ ለብቻቸው ወደ
እርሱ ቀርበው። ንገረን፥ ይህ መቼ ይሆናል? የመምጣትህና የዓለም መጨረሻ ምልክቱስ ምንድር ነው? አሉት።

<span id="an_24:4">24:4</span> ኢየሱስም መልሶ እንዲህ አላቸው። ማንም እንዳያስታችሁ ተጠንቀቁ።

<span id="an_24:5">24:5</span> ብዙዎች። እኔ ክርስቶስ ነኝ እያሉ በስሜ ይመጣሉና፤ ብዙዎችንም
ያስታሉ።

<span id="an_24:6">24:6</span> ጦርንም የጦርንም ወሬ ትሰሙ ዘንድ አላችሁ፤ ይህ ሊሆን ግድ ነውና
ተጠበቁ፥ አትደንግጡ፤ ዳሩ ግን መጨረሻው ገና ነው።

<span id="an_24:7">24:7</span> ሕዝብ በሕዝብ ላይ መንግሥትም በመንግሥት ላይ ይነሣልና፥ ራብም
ቸነፈርም የምድርም መናወጥ በልዩ ልዩ ስፍራ ይሆናል፤

<span id="an_24:8">24:8</span> እነዚህም ሁሉ የምጥ ጣር መጀመሪያ ናቸው።

<span id="an_24:9">24:9</span> በዚያን ጊዜ ለመከራ አሳልፈው ይሰጡአችኋል ይገድሉአችሁማል፥ ስለ
ስሜም በአሕዛብ ሁሉ የተጠላችሁ ትሆናላችሁ።

<span id="an_24:10">24:10</span> በዚያን ጊዜም ብዙዎች ይሰናከላሉ እርስ በርሳቸውም አሳልፈው
ይሰጣጣሉ እርስ በርሳቸውም ይጣላሉ፤

<span id="an_24:11">24:11</span> ብዙ ሐሰተኞች ነቢያትም ይነሣሉ ብዙዎችንም ያስታሉ፤

<span id="an_24:12">24:12</span> ከዓመፃም ብዛት የተነሣ የብዙ ሰዎች ፍቅር ትቀዘቅዛለች።

<span id="an_24:13">24:13</span> እስከ መጨረሻ የሚጸና ግን እርሱ ይድናል።

<span id="an_24:14">24:14</span> ለአሕዛብም ሁሉ ምስክር እንዲሆን ይህ የመንግሥት ወንጌል
በዓለም ሁሉ ይሰበካል፥ በዚያን ጊዜም መጨረሻው ይመጣል።

<span id="an_24:15">24:15</span> እንግዲህ በነቢዩ በዳንኤል የተባለውን የጥፋትን ርኩሰት
በተቀደሰችው ስፍራ ቆሞ ስታዩ፥ አንባቢው ያስተውል፥

<span id="an_24:16">24:16</span> በዚያን ጊዜ በይሁዳ ያሉት ወደ ተራራዎች ይሽሹ፥

<span id="an_24:17">24:17</span> በሰገነትም ያለ በቤቱ ያለውን ሊወስድ አይውረድ፥

<span id="an_24:18">24:18</span> በእርሻም ያለ ልብሱን ይወስድ ዘንድ ወደ ኋላው አይመለስ።

<span id="an_24:19">24:19</span> በዚያችም ወራት ለርጉዞችና ለሚያጠቡ ወዮላቸው።

<span id="an_24:20">24:20</span> ነገር ግን ሽሽታችሁ በክረምት ወይም በሰንበት እንዳይሆን
ጸልዩ፤

<span id="an_24:21">24:21</span> በዚያን ጊዜ ከዓለም መጀመሪያ ጀምሮ እስከ ዛሬ ድረስ ያልሆነ
እንግዲህም ከቶ የማይሆን ታላቅ መከራ ይሆናልና።

<span id="an_24:22">24:22</span> እነዚያ ቀኖችስ ባያጥሩ ሥጋ የለበሰ ሁሉ ባልዳነም ነበር፤
ነገር ግን እነዚያ ቀኖች ስለ ተመረጡት ሰዎች ያጥራሉ።

<span id="an_24:23">24:23</span> በዚያን ጊዜ ማንም። እነሆ፥ ክርስቶስ ከዚህ አለ ወይም። ከዚያ
አለ ቢላችሁ አትመኑ፤

<span id="an_24:24">24:24</span> ሐሰተኞች ክርስቶሶችና ሐሰተኞች ነቢያት ይነሣሉና፥ ቢቻላቸውስ
የተመረጡትን እንኳ እስኪያስቱ ድረስ ታላላቅ ምልክትና ድንቅ ያሳያሉ።

<span id="an_24:25">24:25</span> እነሆ፥ አስቀድሜ ነገርኋችሁ።

<span id="an_24:26">24:26</span> እንግዲህ። እነሆ፥ በበረሀ ነው ቢሉአችሁ፥ አትውጡ፤ እነሆ፥
በእልፍኝ ነው ቢሉአችሁ፥ አትመኑ፤

<span id="an_24:27">24:27</span> መብረቅ ከምሥራቅ ወጥቶ እስከ ምዕራብ እንደሚታይ፥ የሰው ልጅ
መምጣት እንዲሁ ይሆናልና፤

<span id="an_24:28">24:28</span> በድን ወዳለበት በዚያ አሞራዎች ይሰበሰባሉ።

<span id="an_24:29">24:29</span> ከዚያች ወራትም መከራ በኋላ ወዲያው ፀሐይ ይጨልማል፥ ጨረቃም
ብርሃንዋን አትሰጥም፥ ከዋክብትም ከሰማይ ይወድቃሉ፥

<span id="an_24:30">24:30</span> የሰማያትም ኃይላት ይናወጣሉ። በዚያን ጊዜም የሰው ልጅ ምልክት
በሰማይ ይታያል፥ በዚያን ጊዜም የምድር ወገኖች ሁሉ ዋይ ዋይ ይላሉ፥ የሰው ልጅንም በኃይልና በብዙ ክብር በሰማይ
ደመና ሲመጣ ያዩታል፤

<span id="an_24:31">24:31</span> መላእክቱንም ከታላቅ መለከት ድምፅ ጋር ይልካቸዋል፥ ከሰማያትም
ዳርቻ እስከ ዳርቻው ከአራቱ ነፋሳት ለእርሱ የተመረጡትን ይሰበስባሉ።

<span id="an_24:32">24:32</span> ምሳሌውንም ከበለስ ተማሩ፤ ጫፍዋ ሲለሰልስ ቅጠልዋም
ሲያቈጠቍጥ፥ ያን ጊዜ በጋ እንደ ቀረበ ታውቃላችሁ፤

<span id="an_24:33">24:33</span> እንዲሁ እናንተ ደግሞ ይህን ሁሉ ስታዩ በደጅ እንደ ቀረበ
እወቁ።

<span id="an_24:34">24:34</span> እውነት እላችኋለሁ፥ ይህ ሁሉ እስኪሆን ድረስ ይህ ትውልድ
አያልፍም።

<span id="an_24:35">24:35</span> ሰማይና ምድር ያልፋሉ፥ ቃሌ ግን አያልፍም።

<span id="an_24:36">24:36</span> ስለዚያች ቀንና ስለዚያች ሰዓት ግን ከአባት ብቻ በቀር የሰማይ
መላእክትም ቢሆኑ ልጅም ቢሆን የሚያውቅ የለም።

<span id="an_24:37">24:37</span> የኖኅ ዘመን እንደ ነበረ የሰው ልጅ መምጣት እንዲሁ ይሆናልና።

<span id="an_24:38">24:38</span> በዚያች ወራት ከጥፋት ውኃ በፊት፥ ኖኅ ወደ መርከብ
እስከገባበት ቀን ድረስ፥ ሲበሉና ሲጠጡ ሲያገቡና ሲጋቡም እንደ ነበሩ፥

<span id="an_24:39">24:39</span> የጥፋት ውኃም መጥቶ ሁሉን እስከ ወሰደ ድረስ እንዳላወቁ፥
የሰው ልጅ መምጣት ደግሞ እንዲሁ ይሆናል።

<span id="an_24:40">24:40</span> በዚያን ጊዜ ሁለት ሰዎች በእርሻ ይሆናሉ፤ አንዱ ይወሰዳል
አንዱም ይቀራል፤

<span id="an_24:41">24:41</span> ሁለት ሴቶች በወፍጮ ይፈጫሉ፤ አንዲቱ ትወሰዳለች አንዲቱም
ትቀራለች።

<span id="an_24:42">24:42</span> ጌታችሁ በምን ሰዓት እንዲመጣ አታውቁምና እንግዲህ ንቁ።

<span id="an_24:43">24:43</span> ያን ግን እወቁ፤ ባለቤት ከሌሊቱ በየትኛው ክፍል ሌባ እንዲመጣ
ቢያውቅ ኖሮ፥ በነቃ ቤቱም ሊቈፈር ባልተወም ነበር።

<span id="an_24:44">24:44</span> ስለዚህ እናንተ ደግሞ ተዘጋጅታችሁ ኑሩ፥ የሰው ልጅ
በማታስቡበት ሰዓት ይመጣልና።

<span id="an_24:45">24:45</span> እንኪያስ ምግባቸውን በጊዜው ይሰጣቸው ዘንድ ጌታው በቤተ ሰዎች
ላይ የሾመው ታማኝና ልባም ባሪያ ማን ነው?

<span id="an_24:46">24:46</span> ጌታው መጥቶ እንዲህ ሲያደርግ የሚያገኘው ያ ባሪያ ብፁዕ ነው፤

<span id="an_24:47">24:47</span> እውነት እላችኋለሁ፥ ባለው ሁሉ ላይ ይሾመዋል።

<span id="an_24:48">24:48</span> ያ ክፉ ባሪያ ግን። ጌታዬ እስኪመጣ ይዘገያል ብሎ በልቡ
ቢያስብ፥

<span id="an_24:49">24:49</span> ባልንጀሮቹን ባሮች ሊመታ ቢጀምር ከሰካሮችም ጋር ቢበላና
ቢጠጣ፥

<span id="an_24:50">24:50</span> የዚያ ባሪያ ጌታ ባልጠበቃት ቀን ባላወቃትም ሰዓት ይመጣል፥

<span id="an_24:51">24:51</span> ከሁለትም ይሰነጥቀዋል፥ እድሉንም ከግብዞች ጋር ያደርግበታል፤
በዚያ ልቅሶና ጥርስ ማፋጨት ይሆናል።

<span id="an_25:1">25:1</span> በዚያን ጊዜ መንግሥተ ሰማያት መብራታቸውን ይዘው ሙሽራውን ሊቀበሉ
የወጡ አሥር ቆነጃጅትን ትመስላለች።

<span id="an_25:2">25:2</span> ከእነርሱም አምስቱ ሰነፎች አምስቱም ልባሞች ነበሩ።

<span id="an_25:3">25:3</span> ሰነፎቹ መብራታቸውን ይዘው ከእነርሱ ጋር ዘይት አልያዙምና፤

<span id="an_25:4">25:4</span> ልባሞቹ ግን ከመብራታቸው ጋር በማሰሮአቸው ዘይት ያዙ።

<span id="an_25:5">25:5</span> ሙሽራውም በዘገየ ጊዜ ሁሉ እንቅልፍ እንቅልፍ አላቸውና ተኙ።

<span id="an_25:6">25:6</span> እኩል ሌሊትም ሲሆን። እነሆ፥ ሙሽራው ይመጣል፥ ትቀበሉት ዘንድ
ውጡ የሚል ውካታ ሆነ።

<span id="an_25:7">25:7</span> በዚያን ጊዜ እነዚያ ቆነጃጅት ሁሉ ተነሡና መብራታቸውን አዘጋጁ።

<span id="an_25:8">25:8</span> ሰነፎቹም ልባሞቹን። መብራታችን ሊጠፋብን ነው፤ ከዘይታችሁ ስጡን
አሉአቸው።

<span id="an_25:9">25:9</span> ልባሞቹ ግን መልሰው። ምናልባት ለእኛና ለእናንተ ባይበቃስ፤
ይልቅስ ወደሚሸጡት ሄዳችሁ ለራሳችሁ ግዙ አሉአቸው።

<span id="an_25:10">25:10</span> ሊገዙም በሄዱ ጊዜ ሙሽራው መጣ፥ ተዘጋጅተው የነበሩትም ከእርሱ
ጋር ወደ ሰርግ ገቡ፥ ደጁም ተዘጋ።

<span id="an_25:11">25:11</span> በኋላም ደግሞ የቀሩቱ ቈነጃጅት መጡና። ጌታ ሆይ ጌታ ሆይ፥
ክፈትልን አሉ።

<span id="an_25:12">25:12</span> እርሱ ግን መልሶ። እውነት እላችኋለሁ፥ አላውቃችሁም አለ።

<span id="an_25:13">25:13</span> ቀኒቱንና ሰዓቲቱን አታውቁምና እንግዲህ ንቁ።

<span id="an_25:14">25:14</span> ወደ ሌላ አገር የሚሄድ ሰው ባሮቹን ጠርቶ ያለውን ገንዘብ
እንደ ሰጣቸው እንዲሁ ይሆናልና፤

<span id="an_25:15">25:15</span> ለእያንዳንዱ እንደ ዓቅሙ፥ ለአንዱ አምስት መክሊት ለአንዱ
ሁለት ለአንዱም አንድ ሰጠና ወደ ሌላ አገር ወዲያው ሄደ።

<span id="an_25:16">25:16</span> አምስት መክሊትም የተቀበለው ሄዶ ነገደበት ሌላም አምስት
አተረፈ፤

<span id="an_25:17">25:17</span> እንዲሁም ሁለት የተቀበለው ሌላ ሁለት አተረፈ።

<span id="an_25:18">25:18</span> አንድ የተቀበለው ግን ሄዶ ምድርን ቈፈረና የጌታውን ገንዘብ
ቀበረ።

<span id="an_25:19">25:19</span> ከብዙ ዘመንም በኋላ የእነዚያ ባሮች ጌታ መጣና ተቆጣጠራቸው።

<span id="an_25:20">25:20</span> አምስት መክሊት የተቀበለውም ቀረበና ሌላ አምስት መክሊት
አስረክቦ። ጌታ ሆይ፥ አምስት መክሊት ሰጥተኸኝ ነበር፤ እነሆ፥ ሌላ አምስት መክሊት አተረፍሁበት አለ።

<span id="an_25:21">25:21</span> ጌታውም። መልካም፥ አንተ በጎ ታማኝም ባሪያ፤ በጥቂቱ
ታምነሃል፥ በብዙ እሾምሃለሁ፤ ወደ ጌታህ ደስታ ግባ አለው።

<span id="an_25:22">25:22</span> ሁለት መክሊትም የተቀበለው ደግሞ ቀርቦ። ጌታ ሆይ፥ ሁለት
መክሊት ሰጥተኸኝ ነበር፤ እነሆ፥ ሌላ ሁለት መክሊት አተረፍሁበት አለ።

<span id="an_25:23">25:23</span> ጌታውም። መልካም፥ አንተ በጎ፥ ታማኝም ባሪያ፤ በጥቂቱ
ታምነሃል፥ በብዙ እሾምሃለሁ፥ ወደ ጌታህ ደስታ ግባ አለው።

<span id="an_25:24">25:24</span> አንድ መክሊትም የተቀበለው ደግሞ ቀርቦ። ጌታ ሆይ፥
ካልዘራህባት የምታጭድ ካልበተንህባትም የምትሰበስብ ጨካኝ ሰው መሆንህን አውቃለሁ፤

<span id="an_25:25">25:25</span> ፈራሁም ሄጄም መክሊትህን በምድር ቀበርሁት፤ እነሆ፥ መክሊትህ
አለህ አለ።

<span id="an_25:26">25:26</span> ጌታውም መልሶ እንዲህ አለው። አንተ ክፉና ሃኬተኛ ባሪያ፥
ካልዘራሁባት እንዳጭድ ካልበተንሁባትም እንድሰበስብ ታውቃለህን?

<span id="an_25:27">25:27</span> ስለዚህ ገንዘቤን ለለዋጮች አደራ ልትሰጠው በተገባህ ነበር፥
እኔም መጥቼ ያለኝን ከትርፉ ጋር እወስደው ነበር።

<span id="an_25:28">25:28</span> ስለዚህ መክሊቱን ውሰዱበት አሥር መክሊትም ላለው ስጡት፤

<span id="an_25:29">25:29</span> ላለው ሁሉ ይሰጠዋልና ይበዛለትማል፤ ከሌለው ግን ያው ያለው
እንኳ ይወሰድበታል።

<span id="an_25:30">25:30</span> የማይጠቅመውንም ባሪያ በውጭ ወዳለው ጨለማ አውጡት፤ በዚያ
ልቅሶና ጥርስ ማፋጨት ይሆናል።

<span id="an_25:31">25:31</span> የሰው ልጅ በክብሩ በሚመጣበት ጊዜ ከእርሱም ጋር ቅዱሳን
መላእክቱ ሁሉ፥ በዚያን ጊዜ በክብሩ ዙፋን ይቀመጣል፤

<span id="an_25:32">25:32</span> አሕዛብም ሁሉ በፊቱ ይሰበሰባሉ፤ እረኛም በጎቹን ከፍየሎች
እንደሚለይ እርስ በርሳቸው ይለያቸዋል፥

<span id="an_25:33">25:33</span> በጎችን በቀኙ ፍየሎችንም በግራው ያቆማቸዋል።

<span id="an_25:34">25:34</span> ንጉሡም በቀኙ ያሉትን እንዲህ ይላቸዋል። እናንተ የአባቴ
ቡሩካን፥ ኑ፤ ዓለም ከተፈጠረበት ጊዜ ጀምሮ የተዘጋጀላችሁን መንግሥት ውረሱ።

<span id="an_25:35">25:35</span> ተርቤ አብልታችሁኛልና፥ ተጠምቼ አጠጥታችሁኛልና፥ እንግዳ ሆኜ
ተቀብላችሁኛልና፥ ታርዤ አልብሳችሁኛልና፥

<span id="an_25:36">25:36</span> ታምሜ ጠይቃችሁኛልና፥ ታስሬ ወደ እኔ መጥታችኋልና።

<span id="an_25:37">25:37</span> ጻድቃንም መልሰው ይሉታል። ጌታ ሆይ፥ ተርበህ አይተን መቼ
አበላንህስ? ወይስ ተጠምተህ አይተን መቼ አጠጣንህ?

<span id="an_25:38">25:38</span> እንግዳ ሆነህስ አይተን መቼ ተቀበልንህ? ወይስ ታርዘህ አይተን
መቼ አለበስንህ?

<span id="an_25:39">25:39</span> ወይስ ታመህ ወይስ ታስረህ አይተን መቼ ወደ አንተ መጣን?

<span id="an_25:40">25:40</span> ንጉሡም መልሶ። እውነት እላችኋለሁ፥ ከሁሉ ከሚያንሱ ከእነዚህ
ወንድሞቼ ለአንዱ እንኳ ስላደረጋችሁት ለእኔ አደረጋችሁት ይላቸዋል።

<span id="an_25:41">25:41</span> በዚያን ጊዜ በግራው ያሉትን ደግሞ ይላቸዋል። እናንተ ርጉማን፥
ለሰይጣንና ለመላእክቱ ወደ ተዘጋጀ ወደ ዘላለም እሳት ከእኔ ሂዱ።

<span id="an_25:42">25:42</span> ተርቤ አላበላችሁኝምና፥ ተጠምቼ አላጠጣችሁኝምና፥ እንግዳ ሆኜ
አልተቀበላችሁኝምና፥

<span id="an_25:43">25:43</span> ታርዤ አላለበሳችሁኝምና፥ ታምሜ ታስሬም አልጠየቃችሁኝምና።

<span id="an_25:44">25:44</span> እነርሱ ደግሞ ይመልሱና። ጌታ ሆይ፥ ተርበህ ወይስ ተጠምተህ
ወይስ እንግዳ ሆነህ ወይስ ታርዘህ ወይስ ታመህ ወይስ ታስረህ መቼ አይተን አላገለገልንህም? ይሉታል።

<span id="an_25:45">25:45</span> ያን ጊዜ። እውነት እላችኋለሁ፥ ከሁሉ ከሚያንሱ ከእነዚህ
ለአንዱ ስላላደረጋችሁት ለእኔ ደግሞ አላደረጋችሁትም ብሎ ይመልስላቸዋል።

<span id="an_25:46">25:46</span> እነዚያም ወደ ዘላለም ቅጣት፥ ጻድቃን ግን ወደ ዘላለም ሕይወት
ይሄዳሉ።

<span id="an_26:1">26:1</span> ኢየሱስም እነዚህን ቃሎች ሁሉ በፈጸመ ጊዜ፥

<span id="an_26:2">26:2</span> ለደቀ መዛሙርቱ። ከሁለት ቀን በኋላ ፋሲካ እንዲሆን ታውቃላችሁ፥
የሰው ልጅም ሊሰቀል አልፎ ይሰጣል አለ።

<span id="an_26:3">26:3</span> በዚያን ጊዜ የካህናት አለቆች የሕዝብም ሽማግሎች ቀያፋ በሚባለው
በሊቀ ካህናቱ ግቢ ተሰበሰቡ፥

<span id="an_26:4">26:4</span> ኢየሱስንም በተንኰል ሊያስይዙት ሊገድሉትም ተማከሩ፤

<span id="an_26:5">26:5</span> ነገር ግን። በሕዝቡ ዘንድ ሁከት እንዳይነሣ በበዓል አይሁን አሉ።

<span id="an_26:6">26:6</span> ኢየሱስም በቢታንያ በለምጻሙ በስምዖን ቤት ሳለ፥

<span id="an_26:7">26:7</span> አንዲት ሴት ዋጋው እጅግ የበዛ ሽቱ የሞላው የአልባስጥሮስ ብልቃጥ
ይዛ ወደ እርሱ ቀረበች በማዕድም ተቀምጦ ሳለ በራሱ ላይ አፈሰሰችው።

<span id="an_26:8">26:8</span> ደቀ መዛሙርቱም ይህን አይተው ተቈጡና። ይህ ጥፋት ለምንድር ነው?

<span id="an_26:9">26:9</span> ይህ በብዙ ዋጋ ተሽጦ ለድሆች ሊሰጥ ይቻል ነበርና አሉ።

<span id="an_26:10">26:10</span> ኢየሱስም ይህን አውቆ እንዲህ አላቸው። መልካም ሥራ
ሠርታልኛለችና ሴቲቱንስ ስለ ምን ታደክሙአታላችሁ?

<span id="an_26:11">26:11</span> ድሆች ሁልጊዜ ከእናንተ ጋር ይኖራሉና፥ እኔ ግን ሁልጊዜ
ከእናንተ ጋር አልኖርም፤

<span id="an_26:12">26:12</span> እርስዋ ይህን ሽቱ በሰውነቴ ላይ አፍስሳ ለመቃብሬ አደረገች።

<span id="an_26:13">26:13</span> እውነት እላችኋለሁ፥ ይህ ወንጌል በዓለም ሁሉ በማናቸውም ስፍራ
በሚሰበክበት እርስዋ ያደረገችው ደግሞ ለእርስዋ መታሰቢያ እንዲሆን ይነገራል።

<span id="an_26:14">26:14</span> በዚያን ጊዜ የአስቆሮቱ ይሁዳ የሚባለው ከአሥራ ሁለቱ አንዱ
ወደ ካህናት አለቆች ሄዶ።

<span id="an_26:15">26:15</span> ምን ልትሰጡኝ ትወዳላችሁ እኔም አሳልፌ እሰጣችኋለሁ? እነርሱም
ሠላሳ ብር መዘኑለት።

<span id="an_26:16">26:16</span> ከዚያችም ሰዓት ጀምሮ አሳልፎ ሊሰጠው ምቹ ጊዜ ይሻ ነበር።

<span id="an_26:17">26:17</span> በቂጣው በዓል በመጀመሪያ ቀን ደቀ መዛሙርቱ ወደ ኢየሱስ
ቀርበው። ፋሲካን ትበላ ዘንድ ወዴት ልናሰናዳልህ ትወዳለህ አሉት።

<span id="an_26:18">26:18</span> እርሱም። ወደ ከተማ ከእገሌ ዘንድ ሄዳችሁ። መምህር። ጊዜዬ
ቀርቦአል፤ ከደቀ መዛሙርቴ ጋር ከአንተ ዘንድ ፋሲካን አደርጋለሁ ይላል በሉት አለ።

<span id="an_26:19">26:19</span> ደቀ መዛሙርቱም ኢየሱስ እንዳዘዛቸው አደረጉ ፋሲካንም አሰናዱ።

<span id="an_26:20">26:20</span> በመሸም ጊዜ ከአሥራ ሁለቱ ደቀ መዛሙርቱ ጋር በማዕድ ተቀመጠ።

<span id="an_26:21">26:21</span> ሲበሉም። እውነት እላችኋለሁ፥ ከእናንተ አንዱ እኔን አሳልፎ
ይሰጣል አለ።

<span id="an_26:22">26:22</span> እጅግም አዝነው እያንዳንዱ። ጌታ ሆይ፥ እኔ እሆንን? ይሉት
ጀመር።

<span id="an_26:23">26:23</span> እርሱም መልሶ። ከእኔ ጋር እጁን በወጭቱ ያጠለቀ፥ እኔን
አሳልፎ የሚሰጥ እርሱ ነው።

<span id="an_26:24">26:24</span> የሰው ልጅስ ስለ እርሱ እንደ ተጻፈ ይሄዳል፥ ነገር ግን የሰው
ልጅ አልፎ ለሚሰጥበት ለዚያ ሰው ወዮለት፤ ያ ሰው ባልተወለደ ይሻለው ነበር አለ።

<span id="an_26:25">26:25</span> አሳልፎ የሚሰጠው ይሁዳም መልሶ። መምህር ሆይ፥ እኔ እሆንን?
አለ፤ አንተ አልህ አለው።

<span id="an_26:26">26:26</span> ሲበሉም ኢየሱስ እንጀራን አንሥቶ ባረከ ቈርሶም ለደቀ መዛሙርቱ
ሰጠና። እንካችሁ፥ ብሉ ይህ ሥጋዬ ነው አለ።

<span id="an_26:27">26:27</span> ጽዋንም አንሥቶ አመስግኖም ሰጣቸው እንዲህም አለ። ሁላችሁ
ከእርሱ ጠጡ፤

<span id="an_26:28">26:28</span> ስለ ብዙዎች ለኃጢአት ይቅርታ የሚፈስ የአዲስ ኪዳን ደሜ ይህ
ነው።

<span id="an_26:29">26:29</span> ነገር ግን እላችኋለሁ፥ በአባቴ መንግሥት ከእናንተ ጋር ከዚህ
ከወይን ፍሬ አዲሱን እስከምጠጣበት እስከዚያ ቀን ድረስ ከዛሬ ጀምሬ አልጠጣውም።

<span id="an_26:30">26:30</span> መዝሙርም ከዘመሩ በኋላ ወደ ደብረ ዘይት ወጡ።

<span id="an_26:31">26:31</span> በዚያን ጊዜ ኢየሱስ። በዚች ሌሊት ሁላችሁ በእኔ
ትሰናከላላችሁ፤ እረኛውን እመታለሁ የመንጋውም በጎች ይበተናሉ የሚል ተጽፎአልና፤

<span id="an_26:32">26:32</span> ከተነሣሁ በኋላ ግን ወደ ገሊላ እቀድማችኋለሁ አላቸው።

<span id="an_26:33">26:33</span> ጴጥሮስም መልሶ። ሁሉም በአንተ ቢሰናከሉ እኔ ከቶ አልሰናከልም
አለው።

<span id="an_26:34">26:34</span> ኢየሱስ። እውነት እልሃለሁ፥ በዚች ሌሊት ዶሮ ሳይጮኽ ሦስት
ጊዜ ትክደኛለህ አለው።

<span id="an_26:35">26:35</span> ጴጥሮስ። ከአንተ ጋር መሞት እንኳ የሚያስፈልገኝ ቢሆን፥ ከቶ
አልክድህም አለው። ደቀ መዛሙርቱ ሁሉ ደግሞ እንደዚሁ አሉ።

<span id="an_26:36">26:36</span> በዚያን ጊዜ ኢየሱስ ከእነርሱ ጋር ጌቴሴማኒ ወደምትባል ስፍራ
መጣ ደቀ መዛሙርቱንም። ወዲያ ሄጄ ስጸልይ ሳለ በዚህ ተቀመጡ አላቸው።

<span id="an_26:37">26:37</span> ጴጥሮስንም ሁለቱንም የዘብዴዎስን ልጆች ወስዶ ሊያዝን ሊተክዝም
ጀመር።

<span id="an_26:38">26:38</span> ነፍሴ እስከ ሞት ድረስ እጅግ አዘነች፤ በዚህ ቆዩ ከእኔም ጋር
ትጉ አላቸው።

<span id="an_26:39">26:39</span> ጥቂትም ወደ ፊት እልፍ ብሎ በፊቱ ወደቀና ሲጸልይ። አባቴ፥
ቢቻልስ፥ ይህች ጽዋ ከእኔ ትለፍ፤ ነገር ግን አንተ እንደምትወድ ይሁን እንጂ እኔ እንደምወድ አይሁን አለ።

<span id="an_26:40">26:40</span> ወደ ደቀ መዛሙርቱም መጣ፤ ተኝተውም አገኛቸውና ጴጥሮስን።
እንዲሁም ከእኔ ጋር አንዲት ሰዓት እንኳ ልትተጉ አልቻላችሁምን?

<span id="an_26:41">26:41</span> ወደ ፈተና እንዳትገቡ ትጉና ጸልዩ፤ መንፈስስ ተዘጋጅታለች ሥጋ
ግን ደካማ ነው አለው።

<span id="an_26:42">26:42</span> ደግሞ ሁለተኛ ሄዶ ጸለየና። አባቴ፥ ይህች ጽዋ ሳልጠጣት ታልፍ
ዘንድ የማይቻል እንደ ሆነ፥ ፈቃድህ ትሁን አለ።

<span id="an_26:43">26:43</span> ደግሞም መጥቶ ዓይኖቻቸው በእንቅልፍ ከብደው ነበርና ተኝተው
አገኛቸው።

<span id="an_26:44">26:44</span> ደግሞም ትቶአቸው ሄደ፥ ሦስተኛም ያንኑ ቃል ደግሞ ጸለየ።

<span id="an_26:45">26:45</span> ከዚያ ወዲያ ወደ ደቀ መዛሙርቱ መጥቶ። እንግዲህስ ተኙ
ዕረፉም፤ እነሆ፥ ሰዓቲቱ ቀርባለች የሰው ልጅም በኃጢአተኞች እጅ አልፎ ይሰጣል።

<span id="an_26:46">26:46</span> ተነሡ፥ እንሂድ፤ እነሆ፥ አሳልፎ የሚሰጠኝ ቀርቦአል አላቸው።

<span id="an_26:47">26:47</span> ይህንም ገና ሲናገር፥ እነሆ፥ ከአሥራ ሁለቱ አንዱ ይሁዳ መጣ፥
ከእርሱም ጋር ብዙ ሕዝብ ሰይፍና ጐመድ ይዘው ከካህናት አለቆችና ከሕዝቡ ሽማግሎች ዘንድ መጡ።

<span id="an_26:48">26:48</span> አሳልፎ የሚሰጠውም። የምስመው እርሱ ነው፤ ያዙት ብሎ ምልክት
ሰጥቶአቸው ነበር።

<span id="an_26:49">26:49</span> ወዲያውም ወደ ኢየሱስ ቀረበና። መምህር ሆይ፥ ሰላም ለአንተ
ይሁን ብሎ ሳመው።

<span id="an_26:50">26:50</span> ኢየሱስም። ወዳጄ ሆይ፥ ለምን ነገር መጣህ? አለው። በዚያን
ጊዜ ቀረቡ እጃቸውንም በኢየሱስ ላይ ጭነው ያዙት።

<span id="an_26:51">26:51</span> እነሆም፥ ከኢየሱስ ጋር ከነበሩት አንዱ እጁን ዘርግቶ ሰይፉን
መዘዘና የሊቀ ካህናቱን ባሪያ መትቶ ጆሮውን ቈረጠው።

<span id="an_26:52">26:52</span> በዚያን ጊዜ ኢየሱስ እንዲህ አለው። ሰይፍ የሚያነሡ ሁሉ
በሰይፍ ይጠፋሉና ሰይፍህን ወደ ስፍራው መልስ።

<span id="an_26:53">26:53</span> ወይስ አባቴን እንድለምን እርሱም አሁን ከአሥራ ሁለት ጭፍሮች
የሚበዙ መላእክት እንዲሰድልኝ የማይቻል ይመስልሃልን?

<span id="an_26:54">26:54</span> እንዲህ ከሆነስ። እንደዚህ ሊሆን ይገባል የሚሉ መጻሕፍት
እንዴት ይፈጸማሉ?

<span id="an_26:55">26:55</span> በዚያን ሰዓት ኢየሱስ ለሕዝቡ። ወንበዴን እንደምትይዙ ሰይፍና
ጐመድ ይዛችሁ ልትይዙኝ ወጣችሁን? በመቅደስ ዕለት ዕለት እያስተማርሁ ከእናንተ ጋር ስቀመጥ ሳለሁ አልያዛችሁኝም።

<span id="an_26:56">26:56</span> ነገር ግን ይህ ሁሉ የሆነ የነቢያት መጻሕፍት ይፈጸሙ ዘንድ
ነው አለ። በዚያን ጊዜ ደቀ መዛሙርቱ ሁሉ ትተውት ሸሹ።

<span id="an_26:57">26:57</span> ኢየሱስን የያዙትም ጻፎችና ሽማግሎች ወደ ተከማቹበት ወደ ሊቀ
ካህናቱ ወደ ቀያፋ ወሰዱት።

<span id="an_26:58">26:58</span> ጴጥሮስ ግን እስከ ሊቀ ካህናቱ ግቢ ድረስ ሩቅ ሆኖ ተከተለው፥
የነገሩንም ፍጻሜ ያይ ዘንድ ወደ ውስጥ ገብቶ ከሎሌዎቹ ጋር ተቀመጠ።

<span id="an_26:59">26:59</span> የካህናት አለቆችና ሽማግሎች ሸንጐውም ሁሉ እንዲገድሉት
በኢየሱስ ላይ የሐሰት ምስክር ይፈልጉ ነበር፥ አላገኙም፤

<span id="an_26:60">26:60</span> ብዙም የሐሰት ምስክሮች ምንም ቢቀርቡ አላገኙም።

<span id="an_26:61">26:61</span> በኋላም ሁለት ቀርበው። ይህ ሰው። የእግዚአብሔርን ቤተ መቅደስ
አፍርሼ በሦስት ቀን ልሠራው እችላለሁ ብሎአል አሉ።

<span id="an_26:62">26:62</span> ሊቀ ካህናቱም ተነሥቶ። እነዚህ ለሚመሰክሩብህ አንድ ስንኳ
አትመልስምን? አለው።

<span id="an_26:63">26:63</span> ኢየሱስ ግን ዝም አለ። ሊቀ ካህናቱም። አንተ የእግዚአብሔር
ልጅ ክርስቶስ የሆንህ እንደ ሆነ እንድትነግረን በሕያው እግዚአብሔር አምልሃለሁ አለው።

<span id="an_26:64">26:64</span> ኢየሱስም። አንተ አልህ ነገር ግን እላችኋለሁ፥ ከእንግዲህ
ወዲህ የሰው ልጅ በኃይል ቀኝ ሲቀመጥ በሰማይም ደመና ሲመጣ ታያላችሁ አለው።

<span id="an_26:65">26:65</span> በዚያን ጊዜ ሊቀ ካህናቱ ልብሱን ቀዶ። ተሳድቦአል እንግዲህ
ወዲህ ምስክሮች ስለ ምን ያስፈልገናል? እነሆ፥ ስድቡን አሁን ሰምታችኋል፤ ምን ይመስላችኋል? አለ።

<span id="an_26:66">26:66</span> እነርሱም። ሞት ይገባዋል ብለው መለሱ።

<span id="an_26:67">26:67</span> በዚያን ጊዜ በፊቱ ተፉበት፤ ጐሰሙትም፥ ሌሎችም በጥፊ መትተው።
ክርስቶስ ሆይ፥ በጥፊ የመታህ ማን ነው?

<span id="an_26:68">26:68</span> ትንቢት ተናገርልን አሉ።

<span id="an_26:69">26:69</span> ጴጥሮስም ከቤት ውጭ በአጥሩ ግቢ ተቀምጦ ነበር፤ አንዲት
ገረድም ወደ እርሱ ቀርባ። አንተ ደግሞ ከገሊላው ከኢየሱስ ጋር ነበርህ አለችው።

<span id="an_26:70">26:70</span> እርሱ ግን። የምትዪውን አላውቀውም ብሎ በሁሉ ፊት ካደ።

<span id="an_26:71">26:71</span> ወደ በሩም ሲወጣ ሌላይቱ አየችውና በዚያ ላሉት። ይህ ደግሞ
ከናዝሬቱ ከኢየሱስ ጋር ነበረ አለች።

<span id="an_26:72">26:72</span> ዳግመኛም ሲምል። ሰውየውን አላውቀውም ብሎ ካደ።

<span id="an_26:73">26:73</span> ጥቂትም ቈይተው በዚያ ቆመው የነበሩ ቀርበው ጴጥሮስን።
አነጋገርህ ይገልጥሃልና በእውነት አንተ ደግሞ ከእነርሱ ወገን ነህ አሉት።

<span id="an_26:74">26:74</span> በዚያን ጊዜ። ሰውየውን አላውቀውም ብሎ ሊራገምና ሊምል ጀመረ።
ወዲያውም ዶሮ ጮኸ።

<span id="an_26:75">26:75</span> ጴጥሮስም። ዶሮ ሳይጮኽ ሦስት ጊዜ ትክደኛለህ ያለው የኢየሱስ
ቃል ትዝ አለው፤ ወደ ውጭም ወጥቶ መራራ ልቅሶ አለቀሰ።

<span id="an_27:1">27:1</span> ሲነጋም የካህናት አለቆችና የሕዝቡ ሽማግሎች ሁሉ ሊገድሉት
በኢየሱስ ላይ ተማከሩ፤

<span id="an_27:2">27:2</span> አስረውም ወሰዱት፥ ለገዢው ለጴንጤናዊው ጲላጦስም አሳልፈው ሰጡት።

<span id="an_27:3">27:3</span> በዚያን ጊዜ አሳልፎ የሰጠው ይሁዳ እንደ ተፈረደበት አይቶ
ተጸጸተ፥ ሠላሳውንም ብር ለካህናት አለቆችና ለሽማግሎች መልሶ።

<span id="an_27:4">27:4</span> ንጹሕ ደም አሳልፌ በመስጠቴ በድያለሁ አለ። እነርሱ ግን። እኛስ
ምን አግዶን? አንተው ተጠንቀቅ አሉ።

<span id="an_27:5">27:5</span> ብሩንም በቤተ መቅደስ ጥሎ ሄደና ታንቆ ሞተ።

<span id="an_27:6">27:6</span> የካህናት አለቆችም ብሩን አንሥተው። የደም ዋጋ ነውና ወደ መባ
ልንጨምረው አልተፈቀደም አሉ።

<span id="an_27:7">27:7</span> ተማክረውም የሸክላ ሠሪውን መሬት ለእንግዶች መቃብር ገዙበት።

<span id="an_27:8">27:8</span> ስለዚህ ያ መሬት እስከ ዛሬ ድረስ የደም መሬት ተባለ።

<span id="an_27:9">27:9</span> በዚያን ጊዜ በነቢዩ በኤርምያስ የተባለው። ከእስራኤል ልጆችም
አንዳንዶቹ የገመቱትን፥ የተገመተውን ዋጋ ሠላሳ ብር ያዙ፥

<span id="an_27:10">27:10</span> ጌታም እንዳዘዘኝ ስለ ሸክላ ሠሪ መሬት ሰጡት። የሚል ተፈጸመ።

<span id="an_27:11">27:11</span> ኢየሱስም በገዢው ፊት ቆመ፤ ገዢውም። የአይሁድ ንጉሥ አንተ
ነህን? ብሎ ጠየቀው፤ ኢየሱስም። አንተ አልህ አለው።

<span id="an_27:12">27:12</span> የካህናት አለቆችም ሽማግሎችም ሲከሱት ምንም አልመለሰም።

<span id="an_27:13">27:13</span> በዚያን ጊዜ ጲላጦስ። ስንት ያህል እንዲመሰክሩብህ አትሰማምን?
አለው።

<span id="an_27:14">27:14</span> ገዢውም እጅግ እስኪደነቅ ድረስ አንዲት ቃል ስንኳ
አልመለሰለትም።

<span id="an_27:15">27:15</span> በዚያም በዓል ሕዝቡ የወደዱትን አንድ እስረኛ ሊፈታላቸው
ለገዢው ልማድ ነበረው።

<span id="an_27:16">27:16</span> በዚያን ጊዜም በርባን የሚባል በጣም የታወቀ እስረኛ ነበራቸው።

<span id="an_27:17">27:17</span> እንግዲህ እነርሱ ተሰብስበው ሳሉ ጲላጦስ። በርባንን ወይስ
ክርስቶስ የተባለውን ኢየሱስን ማንኛውን ልፈታላችሁ ትወዳላችሁ? አላቸው፤

<span id="an_27:18">27:18</span> በቅንዓት አሳልፈው እንደ ሰጡት ያውቅ ነበርና።

<span id="an_27:19">27:19</span> እርሱም በፍርድ ወንበር ተቀምጦ ሳለ ሚስቱ። ስለ እርሱ ዛሬ
በሕልም እጅግ መከራ ተቀብያለሁና በዚያ ጻድቅ ሰው ምንም አታድርግ ብላ ላከችበት።

<span id="an_27:20">27:20</span> የካህናት አለቆችና ሽማግሎች ግን በርባንን እንዲለምኑ ኢየሱስን
ግን እንዲያጠፉ ሕዝቡን አባበሉ።

<span id="an_27:21">27:21</span> ገዢውም መልሶ። ከሁለቱ ማንኛውን ልፈታላችሁ ትወዳላችሁ?
አላቸው፤ እነርሱም። በርባንን አሉ።

<span id="an_27:22">27:22</span> ጲላጦስ። ክርስቶስ የተባለውን ኢየሱስን እንግዲህ ምን
ላድርገው? አላቸው፤ ሁሉም። ይሰቀል አሉ።

<span id="an_27:23">27:23</span> ገዢውም። ምን ነው? ያደረገው ክፋት ምንድር ነው? አለ፤
እነርሱ ግን። ይሰቀል እያሉ ጩኸት አበዙ።

<span id="an_27:24">27:24</span> ጲላጦስም ሁከት እንዲጀመር እንጂ አንዳች እንዳይረባ ባየ ጊዜ፥
ውኃ አንሥቶ። እኔ ከዚህ ጻድቅ ሰው ደም ንጹሕ ነኝ፤ እናንተ ተጠንቀቁ ሲል በሕዝቡ ፊት እጁን ታጠበ።

<span id="an_27:25">27:25</span> ሕዝቡም ሁሉ መልሰው። ደሙ በእኛና በልጆቻችን ላይ ይሁን አሉ።

<span id="an_27:26">27:26</span> በዚያን ጊዜ በርባንን ፈታላቸው፥ ኢየሱስን ግን ገርፎ ሊሰቀል
አሳልፎ ሰጠ።

<span id="an_27:27">27:27</span> በዚያን ጊዜ የገዢው ወታደሮች ኢየሱስን ወደ ገዢው ግቢ ውስጥ
ወሰዱት ጭፍራውንም ሁሉ ወደ እርሱ አከማቹ።

<span id="an_27:28">27:28</span> ልብሱንም ገፈው ቀይ ልብስ አለበሱት፥

<span id="an_27:29">27:29</span> ከእሾህም አክሊል ጎንጉነው በራሱ ላይ፥ በቀኝ እጁም መቃ
አኖሩ፥ በፊቱም ተንበርክከው። የአይሁድ ንጉሥ ሆይ፥ ሰላም ለአንተ ይሁን እያሉ ዘበቱበት፤

<span id="an_27:30">27:30</span> ተፉበትም መቃውንም ይዘው ራሱን መቱት።

<span id="an_27:31">27:31</span> ከዘበቱበትም በኋላ ቀዩን ልብስ ገፈፉት፥ ልብሱንም አለበሱት
ሊሰቅሉትም ወሰዱት።

<span id="an_27:32">27:32</span> ሲወጡም ስምዖን የተባለው የቀሬናን ሰው አገኙ፤ እርሱንም
መስቀሉን ይሸከም ዘንድ አስገደዱት።

<span id="an_27:33">27:33</span> ትርጓሜው የራስ ቅል ስፍራ ወደሚሆን ጎልጎታ ወደሚባለው ስፍራ
በደረሱ ጊዜም፥

<span id="an_27:34">27:34</span> በሐሞት የተደባለቀ የወይን ጠጅ ሊጠጣ አቀረቡለት፤ ቀምሶም
ሊጠጣው አልወደደም።

<span id="an_27:35">27:35</span> ከሰቀሉትም በኋላ ልብሱን ዕጣ ጥለው ተካፈሉ፥

<span id="an_27:36">27:36</span> በዚያም ተቀምጠው ይጠብቁት ነበር።

<span id="an_27:37">27:37</span> ይህ ኢየሱስ የአይሁድ ንጉሥ ነው የሚል የክሱን ጽሕፈት ከራሱ
በላይ አኖሩ።

<span id="an_27:38">27:38</span> በዚያን ጊዜ ሁለት ወንበዶች አንዱ በቀኝ አንዱም በግራ ከእርሱ
ጋር ተሰቀሉ።

<span id="an_27:39">27:39</span> የሚያልፉትም ራሳቸውን እየነቀነቁ ይሰድቡት ነበርና።

<span id="an_27:40">27:40</span> ቤተ መቅደስን የምታፈርስ በሦስት ቀንም የምትሠራው፥ ራስህን
አድን፤ የእግዚአብሔር ልጅስ ከሆንህ ከመስቀል ውረድ አሉት።

<span id="an_27:41">27:41</span> እንዲሁም ደግሞ የካህናት አለቆች ከጻፎችና ከሽማግሎች ጋር
እየዘበቱበት እንዲህ አሉ።

<span id="an_27:42">27:42</span> ሌሎችን አዳነ፥ ራሱን ሊያድን አይችልም፤ የእስራኤል ንጉሥ
ከሆነ፥ አሁን ከመስቀል ይውረድ እኛም እናምንበታለን።

<span id="an_27:43">27:43</span> በእግዚአብሔር ታምኖአል፤ የእግዚአብሔር ልጅ ነኝ ብሎአልና
ከወደደውስ አሁን ያድነው።

<span id="an_27:44">27:44</span> ከእርሱ ጋር የተሰቀሉት ወንበዶች ደግሞ ያንኑ እያሉ ይነቅፉት
ነበር።

<span id="an_27:45">27:45</span> ከስድስት ሰዓትም ጀምሮ እስከ ዘጠኝ ሰዓት ድረስ በምድር ሁሉ
ላይ ጨለማ ሆነ።

<span id="an_27:46">27:46</span> በዘጠኝ ሰዓትም ኢየሱስ። ኤሎሄ ኤሎሄ ላማ ሰበቅታኒ? ብሎ
በታላቅ ድምፅ ጮኸ። ይህም። አምላኬ አምላኬ፥ ስለ ምን ተውኸኝ? ማለት ነው።

<span id="an_27:47">27:47</span> በዚያም ከቆሙት ሰዎች ሰምተው። ይህስ ኤልያስን ይጠራል አሉ።

<span id="an_27:48">27:48</span> ወዲያውም ከእነርሱ አንዱ ሮጠ፤ ሰፍነግም ይዞ ሆምጣጤ ሞላበት፥
በመቃም አድርጎ አጠጣው።

<span id="an_27:49">27:49</span> ሌሎቹ ግን። ተው፥ ኤልያስ መጥቶ ያድነው እንደ ሆነ እንይ
አሉ።

<span id="an_27:50">27:50</span> ኢየሱስም ሁለተኛ በታላቅ ድምፅ ጮኾ ነፍሱን ተወ።

<span id="an_27:51">27:51</span> እነሆም፥ የቤተ መቅደስ መጋረጃ ከላይ እስከ ታች ከሁለት
ተቀደደ፥ ምድርም ተናወጠች፥ ዓለቶችም ተሰነጠቁ፤

<span id="an_27:52">27:52</span> መቃብሮችም ተከፈቱ፥ ተኝተው ከነበሩትም ከቅዱሳን ብዙ ሥጋዎች
ተነሡ፤

<span id="an_27:53">27:53</span> ከትንሣኤውም በኋላ ከመቃብሮች ወጥተው ወደ ቅድስት ከተማ ገቡና
ለብዙዎች ታዩ።

<span id="an_27:54">27:54</span> የመቶ አለቃም ከእርሱም ጋር ኢየሱስን የሚጠብቁ መናወጡንና
የሆነውን ነገር አይተው። ይህ በእውነት የእግዚአብሔር ልጅ ነበረ ብለው እጅግ ፈሩ።

<span id="an_27:55">27:55</span> ኢየሱስን እያገለገሉ ከገሊላ የተከተሉት ብዙ ሴቶች በሩቅ ሆነው
ሲመለከቱ በዚያ ነበሩ፤

<span id="an_27:56">27:56</span> ከእነርሱም መግደላዊት ማርያምና የያዕቆብና የዮሳ እናት ማርያም
የዘብዴዎስም የልጆቹ እናት ነበሩ።

<span id="an_27:57">27:57</span> በመሸም ጊዜ ዮሴፍ የተባለው ባለ ጠጋ ሰው ከአርማትያስ መጣ፥
እርሱም ደግሞ የኢየሱስ ደቀ መዝሙር ነበረ፤

<span id="an_27:58">27:58</span> ይኸውም ወደ ጲላጦስ ቀርቦ የኢየሱስን ሥጋ ለመነው።

<span id="an_27:59">27:59</span> ጲላጦስም እንዲሰጡት አዘዘ። ዮሴፍም ሥጋውን ይዞ በንጹሕ በፍታ
ከፈነው፥

<span id="an_27:60">27:60</span> ከዓለት በወቀረው በአዲሱ መቃብርም አኖረው፥ በመቃብሩም ደጃፍ
ታላቅ ድንጋይ አንከባሎ ሄደ።

<span id="an_27:61">27:61</span> መግደላዊት ማርያምም ሁለተኛይቱም ማርያም በመቃብሩ አንጻር
ተቀምጠው በዚያ ነበሩ።

<span id="an_27:62">27:62</span> በማግሥቱም ከመዘጋጀት በኋላ በሚሆነው ቀን፥ የካህናት አለቆችና
ፈሪሳውያን ወደ ጲላጦስ ተሰበሰቡና።

<span id="an_27:63">27:63</span> ጌታ ሆይ፥ ያ አሳች በሕይወቱ ገና ሳለ። ከሦስት ቀን በኋላ
እነሣለሁ እንዳለ ትዝ አለን።

<span id="an_27:64">27:64</span> እንግዲህ ደቀ መዛሙርቱ መጥተው በሌሊት እንዳይሰርቁት
ለሕዝቡም። ከሙታን ተነሣ እንዳይሉ፥ የኋለኛይቱ ስሕተት ከፊተኛይቱ ይልቅ የከፋች ትሆናለችና መቃብሩ እስከ ሦስተኛ
ቀን ድረስ እንዲጠበቅ እዘዝ አሉት።

<span id="an_27:65">27:65</span> ጲላጦስም። ጠባቆች አሉአችሁ፤ ሄዳችሁ እንዳወቃችሁ አስጠብቁ
አላቸው።

<span id="an_27:66">27:66</span> እነርሱም ሄደው ከጠባቆች ጋር ድንጋዩን አትመው መቃብሩን
አስጠበቁ።

<span id="an_28:1">28:1</span> በሰንበትም መጨረሻ መጀመሪያው ቀን ሲነጋ መግደላዊት ማርያምና
ሁለተኛይቱ ማርያም መቃብሩን ሊያዩ መጡ።

<span id="an_28:2">28:2</span> እነሆም፥ የጌታ መልአክ ከሰማይ ስለ ወረደ ታላቅ የምድር መናወጥ
ሆነ፤ ቀርቦም ድንጋዩን አንከባሎ በላዩ ተቀመጠ።

<span id="an_28:3">28:3</span> መልኩም እንደ መብረቅ ልብሱም እንደ በረዶ ነጭ ነበረ።

<span id="an_28:4">28:4</span> ጠባቆቹም እርሱን ከመፍራት የተነሣ ተናወጡ እንደ ሞቱም ሆኑ።

<span id="an_28:5">28:5</span> መልአኩም መልሶ ሴቶቹን አላቸው። እናንተስ አትፍሩ የተሰቀለውን
ኢየሱስን እንድትሹ አውቃለሁና፤

<span id="an_28:6">28:6</span> እንደ ተናገረ ተነሥቶአልና በዚህ የለም፤ የተኛበትን ስፍራ ኑና
እዩ።

<span id="an_28:7">28:7</span> ፈጥናችሁም ሂዱና። ከሙታን ተነሣ፥ እነሆም፥ ወደ ገሊላ
ይቀድማችኋል በዚያም ታዩታላችሁ ብላችሁ ለደቀ መዛሙርቱ ንገሩአቸው።

<span id="an_28:8">28:8</span> እነሆም፥ ነገርኋችሁ። በፍርሃትና በታላቅ ደስታም ፈጥነው ከመቃብር
ሄዱ፥ ለደቀ መዛሙርቱም ሊያወሩ ሮጡ።

<span id="an_28:9">28:9</span> እነሆም፥ ኢየሱስ አገኛቸውና። ደስ ይበላችሁ አላቸው። እነርሱም
ቀርበው እግሩን ይዘው ሰገዱለት።

<span id="an_28:10">28:10</span> በዚያን ጊዜ ኢየሱስ። አትፍሩ፤ ሄዳችሁ ወደ ገሊላ እንዲሄዱ
ለወንድሞቼ ተናገሩ፥ በዚያም ያዩኛል አላቸው።

<span id="an_28:11">28:11</span> ሲሄዱም ሳሉ እነሆ፥ ከጠባቆቹ አንዳንድ ወደ ከተማ መጥተው
የሆነውን ሁሉ ለካህናት አለቆች አወሩ።

<span id="an_28:12">28:12</span> ከሽማግሎች ጋርም ተሰብስበው ተማከሩና ለጭፍሮች ብዙ ገንዘብ
ሰጥተዋቸው።

<span id="an_28:13">28:13</span> እኛ ተኝተን ሳለን ደቀ መዛሙርቱ በሌሊት መጥተው ሰረቁት በሉ።

<span id="an_28:14">28:14</span> ይህም በገዢው ዘንድ የተሰማ እንደ ሆነ፥ እኛ እናስረዳዋለን
እናንተም ያለ ሥጋት እንድትሆኑ እናደርጋለን አሉአቸው።

<span id="an_28:15">28:15</span> እነርሱም ገንዘቡን ተቀብለው እንደ አስተማሩአቸው አደረጉ።
ይህም ነገር በአይሁድ ዘንድ እስከ ዛሬ ድረስ ሲወራ ይኖራል።

<span id="an_28:16">28:16</span> አሥራ አንዱ ደቀ መዛሙርት ግን ኢየሱስ ወዳዘዛቸው ተራራ ወደ
ገሊላ ሄዱ፥

<span id="an_28:17">28:17</span> ባዩትም ጊዜ ሰገዱለት፤ የተጠራጠሩ ግን ነበሩ።

<span id="an_28:18">28:18</span> ኢየሱስም ቀረበና እንዲህ ብሎ ተናገራቸው። ሥልጣን ሁሉ
በሰማይና በምድር ተሰጠኝ።

<span id="an_28:19">28:19</span> እንግዲህ ሂዱና አሕዛብን ሁሉ በአብ በወልድና በመንፈስ ቅዱስ
ስም እያጠመቃችኋቸው፥ ያዘዝኋችሁንም ሁሉ እንዲጠብቁ እያስተማራችኋቸው ደቀ መዛሙርት አድርጓቸው፤ እነሆም እኔ እስከ
ዓለም ፍጻሜ ድረስ ሁልጊዜ ከእናንተ ጋር ነኝ።

------------------------------------------------------------------------

[Next: Mark](mar)
