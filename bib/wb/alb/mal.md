[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](zac)  [Next](mat.md) 

------------------------------------------------------------------------

### Albanian Bible: Malachi

<span id="an_1:1">1:1</span> Orakulli i fjalës të Zotit iu drejtua
Izraelit me anë të Malakias.

<span id="an_1:2">1:2</span> "Unë ju kam dashur", thotë Zoti. Por ju
thoni: "Si na ke dashur?". "Vallë Ezau nuk ishte vëllai i Jakobit?",
thotë Zoti. "Megjithëatë unë e kam dashur Jakobin

<span id="an_1:3">1:3</span> dhe e kam urryer Ezaun; malet e tij i kam
kthyer në shkreti dhe trashëgiminë e tij ua kam dhënë çakejve të
shkretëtirës.

<span id="an_1:4">1:4</span> Edhe sikur Edomi të thotë: "Ne u
shkatërruam, por do të rifillojmë ndërtimin e vendeve të shkretuara"",
kështu thotë Zoti i ushtrive, "ata do të rindërtojnë, por unë do të
shemb; dhe do të emërtohen Territori i paudhësisë dhe populli kundër të
cilit Zoti do të jetë përjetë i indinjuar.

<span id="an_1:5">1:5</span> Sytë tuaj do të shikojnë dhe ju do të
thoni: "Zoti u përlëvdua përtej kufijve të Izraelit"".

<span id="an_1:6">1:6</span> "Një bir nderon të atin dhe një shërbëtor
zotin e tij. Në se unë, pra, jam ati, ku është nderi im? Dhe në se jam
zot, ku ma kanë frikën?", iu thotë Zoti i ushtrive juve, priftërinjve,
"që përbuzni

<span id="an_1:7">1:7</span> Ju ofroni mbi altarin tim ushqime të
ndotura, dhe megjithatë thoni: "Në ç'mënyrë të kemi ndotur?". Kur thoni:
"Tryeza e Zotit është e përbuzshme".

<span id="an_1:8">1:8</span> Kur ofroni për flijim një kafshë të verbër,
a nuk është keq? Kur ofroni një kafshë të çalë ose të sëmurë, nuk është
keq? Paraqite, pra, te qeveritari yt. A do të jetë i kënaqur prej teje?
Do të të pranojë me kënaqësi?", thotë Zoti i ushtrive.

<span id="an_1:9">1:9</span> Tani, pra, kërkoni favorin e Perëndisë, që
ai të ketë mëshirë për ne. "Duart tuaja e kanë bërë këtë, a do t'ju
pranojë vallë me kënaqësi?", thotë Zoti i ushtrive.

<span id="an_1:10">1:10</span> "Oh, sikur të paktën dikush prej jush t'i
mbyllte dyert! Atëherë nuk do ta ndiznit zjarrin kot mbi altarin tim.
Unë nuk kam asnjë kënaqësi me ju", thotë Zoti i ushtrive, "dhe as që
pëlqej çfarëdo oferte nga duart tuaja.

<span id="an_1:11">1:11</span> Sepse, që nga lind dielli e deri atje ku
perëndon, emri im do të jetë i madh midis kombeve dhe në çdo vend do t'i
ofrohet temjan emrit tim dhe një blatim i pastër, sepse emri im do të
jetë i madh midis kombeve", thotë Zoti i ushtrive.

<span id="an_1:12">1:12</span> "Por ju e përdhosni kur thoni: "Tryeza e
Zotit është e ndotur dhe fryti i saj, domethënë ushqimi i saj, është i
përbuzshëm".

<span id="an_1:13">1:13</span> Ju thoni gjithashtu: "Ah, sa u lodhëm!",
dhe e trajtoni me përçmim", thotë Zoti i ushtrive. "Kështu ju sillni
kafshë të vjedhura, të çala ose të sëmura; kjo është oferta që sillni. A
do të mund ta pranoja nga duart tuaja?", thotë Zoti.

<span id="an_1:14">1:14</span> Mallkuar qoftë hileqari që ka një
mashkull në kopenë e tij dhe bënë një premtim solemn, por flijon për
Zotin një kafshë me të meta. Sepse unë jam një Mbret i madh", thotë Zoti
i ushtrive, "dhe emri im është i tmerrshëm midis kombeve".

<span id="an_2:1">2:1</span> "Dhe tani ky urdhërim është për ju, o
priftërinj.

<span id="an_2:2">2:2</span> Në qoftë se nuk dëgjoni, po të mos keni në
zemër t'i jepni lavdi emrit tim", thotë Zoti i ushtrive, "do të dërgoj
mbi ju mallkimin dhe do të mallkoj bekimet tuaja; po, tashmë i kam
mallkuar, sepse nuk e keni futur këtë gjë në zemër.

<span id="an_2:3">2:3</span> Ja, unë do ta shaj farën tuaj, do të hedh
jashtëqitje mbi fytyrat tuaja, jashtëqitjet e festave tuaja solemne, dhe
ju do t'ju marrin bashkë me to.

<span id="an_2:4">2:4</span> Atëherë do të pranoni që unë ju kam dërguar
këtë urdhërim, me qëllim që besëlidhja ime me Levin të mund të
vazhdojë", thotë Zoti i ushtrive.

<span id="an_2:5">2:5</span> "Besëlidhja ime me të ishte një besëlidhje
jete dhe paqeje, që unë ia dhashë që të ketë frikë prej meje; dhe ai më
pati frikë dhe u tmerrua para emrit tim.

<span id="an_2:6">2:6</span> Ligji i së vërtetës ishte në gojën e tij
dhe asnjë çoroditje nuk gjindej mbi buzët e tij; ai ecte bashkë me mua
në paqe e në ndershmëri dhe shpëtoi shumë njerëz nga paudhësia.

<span id="an_2:7">2:7</span> Sepse buzët e priftit duhet të ruajnë
diturinë dhe nga goja e tij secili duhet të kërkojë ligjin, sepse ai
është lajmëtari i Zotit të ushtrive.

<span id="an_2:8">2:8</span> Përkundrazi ju jeni larguar nga rruga, keni
bërë që shumë njerëz të pengohen te ligji, keni dhunuar besëlidhjen e
Levit", thotë Zoti i ushtrive.

<span id="an_2:9">2:9</span> "Për këtë arsye ju kam bërë të përbuzshëm
dhe të neveritshëm përpara gjithë popullit, sepse nuk keni respektuar
rrugët e mia dhe keni qenë të njëanshëm në zbatimin e ligjit".

<span id="an_2:10">2:10</span> A nuk kemi të gjithë të njëjtin Atë? A
nuk na ka krijuar i njëjti Perëndi? Pse, pra, veprojmë me pabesi me
njeri tjetrin, duke përdhosur besëlidhjen e etërve tanë?

<span id="an_2:11">2:11</span> Juda ka vepruar me pabesi dhe një veprim
i neveritshëm është kryer në Izrael dhe në Jeruzalem, sepse Juda ka
përdhosur vendin e shenjtë të Zotit, që ai e do dhe është martuar me
bijën e një perëndie të huaj.

<span id="an_2:12">2:12</span> Zoti do të shfarosë nga çadrat e Jakobit
atë që vepron në këtë mënyrë, atë që përgjon, atë që përgjigjet dhe atë
që i ofron një blatim Zotit të ushtrive.

<span id="an_2:13">2:13</span> Ju po bëni edhe këtë veprim tjetër: e
mbuloni altarin e Zotit me lot, me të qara dhe vajtime, sepse nuk e
shikon më me favor ofertën tuaj dhe nuk e pranon më me kënaqësi nga
duart tuaja.

<span id="an_2:14">2:14</span> Megjithatë ju thoni: "Përse?" Sepse Zoti
është dëshmitar midis teje dhe bashkëshortes së rinisë sate, ndaj së
cilës je sjellë me pabesi, ndonëse ajo është shoqja jote dhe
bashkëshorte e besëlidhjes sate.

<span id="an_2:15">2:15</span> Por a nuk i bëri Perëndia një qenie të
vetme dhe megjithatë fryma qëndroi në të? Po pse vallë një qënie të
vetme? Sepse ai kërkonte një prejardhje nga Perëndia. Tregoni, pra,
kujdes për frymën tuaj dhe askush të mos sillet me pabesi me
bashkëshorten e rinisë së vet.

<span id="an_2:16">2:16</span> Sepse Zoti, Perëndia i Izraelit, thotë se
ai e urren divorcin dhe atë që e mbulon me dhunë rroben e vet", thotë
Zoti i ushtrive. Tregoni, pra, kujdes për frymën tuaj dhe mos u sillni
me pabesi.

<span id="an_2:17">2:17</span> Ju e lodhni Zotin me fjalët tuaja, dhe
megjithatë thoni: "Si e kemi lodhur?". Sepse ju thoni: "Kushdo që vepron
keq pëlqehet nga Zoti, i cili kënaqet me të", ose: "Ku është Perëndia i
drejtësisë?".

<span id="an_3:1">3:1</span> "Ja, unë po dërgoj lajmëtarin tim për të
përgatitur rrugën para meje. Dhe menjëherë Zoti, që ju kërkoni, do të
hyjë në tempullin e vet, engjëlli i besëlidhjes që ju kërkoni me endje,
ja, do të vijë", thotë Zoti i ushtrive.

<span id="an_3:2">3:2</span> "Po kush do të mund të durojë ditën e
ardhjes së tij? Kush do të mund të qëndrojë më këmbë ditën kur ai do të
shfaqet? Ai është si zjarri i shkrirësit, si soda e larësve.

<span id="an_3:3">3:3</span> Ai do të ulet si ai që shkrin dhe pastron
argjendin; do t'i pastrojë bijtë e Levit dhe do t'i rafinojë si arin e
argjendin, me qëllim që ata të mund t'i ofrojnë Zotit një blatim me
drejtësi.

<span id="an_3:4">3:4</span> Atëherë oferta e Judës dhe e Jeruzalemit do
të pëlqehet nga Zoti, si në kohët e shkuara, si në vitet e mëparshme.

<span id="an_3:5">3:5</span> Kështu unë do t'ju afrohem për gjykim dhe
do të jem një dëshmitar i gatshëm kundër magjistarëve, kundër shkelësve
të kurorës, kundër atyre që bëjnë betime të rreme, kundër atyre që
vjedhin mëditjen e punëtorit, që shtypin të venë dhe jetimin, që dëbojnë
të huajin dhe nuk më kanë frikë", thotë Zoti i ushtrive.

<span id="an_3:6">3:6</span> "Unë jam Zoti, nuk ndryshoj; prandaj ju, o
bij të Jakobit, nuk jeni konsumuar.

<span id="an_3:7">3:7</span> Që në ditët e etërve tuaj ju jeni larguar
nga statutet e mia dhe nuk i keni respektuar. Kthehuni tek unë dhe unë
do të kthehem tek ju", thotë Zoti i ushtrive. "Por ju thoni: "Si duhet
të kthehemi?".

<span id="an_3:8">3:8</span> Një njeri do të vjedhë Perëndinë?
Megjithatë ju më vidhni dhe pastaj thoni: "Çfarë të kemi vjedhur?". Të
dhjetën dhe ofertat.

<span id="an_3:9">3:9</span> Mallkimi ju ka qëlluar, sepse më vidhni,
po, mbarë kombi.

<span id="an_3:10">3:10</span> Sillni gjithë të dhjetat në shtëpinë e
thesarit, që të ketë ushqim në shtëpinë time dhe pastaj më vini në provë
për këtë gjë", thotë Zoti i ushtrive, "në se unë nuk do t'i hap pragjet
e qiellit dhe nuk do të derdh mbi ju aq shumë bekim, sa nuk do të keni
vend të mjaftueshëm ku ta shtini.

<span id="an_3:11">3:11</span> Përveç kësaj do të qortoj shumë për ju
gllabëruesin, me qëllim që ai të mos shkatërrojë më frytin e tokës suaj,
dhe vreshti juaj nuk do të rreshtë të sjellë për ju fryt në fushë",
thotë Zoti i ushtrive.

<span id="an_3:12">3:12</span> "Të gjitha kombet do t'ju shpallin të
lumtur, sepse ju do të jeni një vend kënaqësish", thotë Zoti i ushtrive.

<span id="an_3:13">3:13</span> "Keni përdorur fjalë të ashpra kundër
meje", thotë Zoti. "Megjithatë thoni: "Çfarë kemi thënë kundër teje?".

<span id="an_3:14">3:14</span> Keni thënë: "Éshtë e kotë t'i shërbesh
Perëndisë; ç'përfitim kemi nga respektimi i urdhërimeve të tij dhe nga
vajtja para Zotit të ushtrive të veshur me rroba zie?

<span id="an_3:15">3:15</span> Prandaj ne i shpallim të lumtur krenarët.
Ata që kryejnë paudhësi jo vetëm përfitojnë, por ndonëse e provokojnë
Perëndinë, mbeten të pandëshkuar"".

<span id="an_3:16">3:16</span> Atëherë ata që kishin frikë nga Zoti i
folën njëri tjetrit. Zoti i dëgjoi me vemendje dhe një libër kujtimi u
shkrua përpara tij për ata që kanë frikë nga Zoti dhe që e nderojnë
emrin e tij.

<span id="an_3:17">3:17</span> "Ata do të jenë të mitë", thotë Zoti i
ushtrive, "ditën kur unë përgatis thesarin tim të veçantë, dhe unë do
t'i fal, ashtu si e fal njeriu birin që i shërben atij.

<span id="an_3:18">3:18</span> Atëherë do të shikoni përsëri ndryshimin
ndërmjet të drejtit dhe të pabesit, ndërmjet atij që i shërben Perëndisë
dhe atij që nuk i shërben atij".

<span id="an_4:1">4:1</span> "Sepse ja, dita po vjen, e zjarrtë si një
furrë; dhe të gjithë ata që veprojnë me pabesi do të jenë si
kallamishtet; dita që po vjen do t'i djegë", thotë Zoti i ushtrive, "në
mënyrë të tillë që të mos u mbetet as rrënja as dega.

<span id="an_4:2">4:2</span> Por për ju që keni frikë nga emri im, do të
lindë dielli i drejtësisë me shërimin në krahët e tij, dhe ju do të
dilni dhe do të hidheni si viçat që dalin nga stalla.

<span id="an_4:3">4:3</span> Do t'i shkelni me këmbë të pabesët, sepse
do të jenë hi nën tabanin e këmbëve tuaja gjatë ditës që unë po
përgatis", thotë Zoti i ushtrive.

<span id="an_4:4">4:4</span> "Mbani mend ligjin e Moisiut, shërbëtorit
tim, të cilit në Horeb i urdhërova statutet dhe dekretet për mbarë
Izraelin.

<span id="an_4:5">4:5</span> Ja, unë do t'ju dërgoj Elian, profetin,
para se të vijë dita e madhe dhe e llahtarshme e Zotit.

<span id="an_4:6">4:6</span> Ai do të bëjë që zemra e etërve t'u kthehet
bijve dhe zemra e bijve etërve, me qëllim që vendi të mos goditet nga
një shfarosje e plotë.?

------------------------------------------------------------------------

[Next: Matthew](mat.md)
