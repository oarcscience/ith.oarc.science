[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](exo)  [Next](num.md) 

------------------------------------------------------------------------

### Albanian Bible: Leviticus

<span id="an_1:1">1:1</span> Zoti thirri Moisiun dhe i foli nga çadra e
mbledhjes, duke thënë:

<span id="an_1:2">1:2</span> "Folu bijve të Izraelit dhe u thuaj atyre:
Kur dikush nga ju sjell një ofertë për Zotin, sillni si fli tuajën një
kafshë të marrë nga kopeja e bagëtisë së trashë ose të imët.

<span id="an_1:3">1:3</span> Në rast se oferta e tij është një olokaust
i një koke bagëtie nga kopeja, le të ofrojë një mashkull pa të meta; ta
çojë në hyrjen e çadrës së mbledhjes me vullnetin e tij përpara Zotit.

<span id="an_1:4">1:4</span> Do të vërë pastaj dorën e tij mbi kokën e
olokaustit, që do të pranohet në vend të tij, për të shlyer dënimin në
vend të tij.

<span id="an_1:5">1:5</span> Pastaj do të therë demin e vogël para
Zotit; dhe priftërinjtë, bijtë e Aaronit, do të sjellin gjakun dhe do ta
spërkatin rreth e qark altarit, që ndodhet në hyrje të çadrës së
mbledhjes;

<span id="an_1:6">1:6</span> do ta rrjepë olokaustin dhe do ta presë në
copa.

<span id="an_1:7">1:7</span> Dhe bijtë e priftit Aaron do të vënë zjarr
mbi altar dhe do të sistemojnë drutë mbi zjarrin.

<span id="an_1:8">1:8</span> Pastaj priftërinjtë, bijtë e Aaronit, do të
vendosin copat, kokën dhe dhjamin mbi drutë e vëna mbi zjarrin që
gjendet mbi altarin;

<span id="an_1:9">1:9</span> por do t'i lajnë me ujë zorrët dhe këmbët,
dhe prifti do të tymosë çdo gjë mbi altar, si një olokaust, një flijim
që është bërë me zjarr me erë të këndshme për Zotin.

<span id="an_1:10">1:10</span> Në qoftë se oferta e tij është një
olokaust nga kopeja: dele ose dhi, të ofrojë një mashkull pa të meta.

<span id="an_1:11">1:11</span> Do ta therë nga krahu verior i altarit,
përpara Zotit; dhe priftërinjtë, bijtë e Aaronit, do të spërkasin gjakun
e tij rreth e qark altarit.

<span id="an_1:12">1:12</span> Pastaj do ta presë në copa bashkë me
kokën dhe dhjamin e tij, dhe prifti do t'i vërë mbi drutë që ndodhen mbi
zjarrin që është mbi altar;

<span id="an_1:13">1:13</span> por do t'i lajë zorrët dhe këmbët me ujë,
dhe prifti do të paraqesë çdo gjë dhe do ta tymosë mbi altar. Ky është
një olokaust, një flijim i bërë me zjarr me erë të këndshme për Zotin.

<span id="an_1:14">1:14</span> Në qoftë se ofrimi i tij për Zotin është
një olokaust zogjsh, të sjellë turtuj ose pëllumba të rinj.

<span id="an_1:15">1:15</span> Prifti do t'i paraqesë në altar, do t'u
këpusë kokën, do t'i tymosë këto mbi altar, dhe gjaku i tij do të
rrjedhë mbi një krah të altarit.

<span id="an_1:16">1:16</span> Pastaj do t'u heqë gushën me gjithë
puplat dhe do t'i hedhë pranë altarit, në drejtim të lindjes, në vendin
e hirit.

<span id="an_1:17">1:17</span> Do t'i thyejë pastaj duke i mbajtur nga
krahët, por pa i ndarë në dy pjesë, dhe prifti do t'i tymosë mbi altar,
mbi drutë e vëna mbi zjarr. Ky është një olokaust, një flijim i bërë me
zjarr me erë të këndshme për Zotin".

<span id="an_2:1">2:1</span> "Kur dikush i sjell si fli Zotit një
blatim, oferta e tij të jetë nga maja e miellit; le të derdhë vaj mbi të
dhe t'i vërë temjan sipër.

<span id="an_2:2">2:2</span> Do t'ia çojë priftërinjve, bijve të
Aaronit; prifti do të marrë prej saj një grusht majë mielli dhe vaji me
gjithë temjanin dhe do ta tymosë mbi altar si kujtim. Éshtë një flijim i
bërë me zjarr me erë të këndshme për Zotin.

<span id="an_2:3">2:3</span> Ajo që mbetet nga blatimi do të jetë për
Aaronin dhe bijtë e tij; është një gjë shumë e shenjtë e bërë me zjarr
për Zotin.

<span id="an_2:4">2:4</span> Kur çon si fli një blatim ushqimesh të
pjekura në furrë, do të jetë me kulaç prej maje mielli, pa maja, të zëna
me vaj dhe me revani pa maja të lyer me vaj.

<span id="an_2:5">2:5</span> Por në qoftë se ofrimi jote është një
blatim ushqimi të pjekur në skarë, do të jetë prej majës së miellit të
përzier me vaj dhe pa maja.

<span id="an_2:6">2:6</span> Do ta ndash në copa dhe do të derdhësh vaj
mbi të; është një blatim ushqimor.

<span id="an_2:7">2:7</span> Por në rast se flija jote është një blatim
ushqimi i gatuar në tigan, do të jetë prej majës së miellit me vaj.

<span id="an_2:8">2:8</span> Do t'i çosh Zotit blatimin ushqimor të
përgatitur me këto gjëra; do t'i paraqitet priftit, që do ta çojë në
altar.

<span id="an_2:9">2:9</span> Prifti do të marrë nga blatimi pjesën që do
të shërbejë si kujtim dhe do ta tymosë mbi altar. Éshtë një flijim i
bërë me zjarr me erë të këndshme për Zotin.

<span id="an_2:10">2:10</span> Ajo që mbetet nga blatimi i ushqimit do
të jetë për Aaronin dhe bijtë e tij; është një gjë shumë e shenjtë ndër
flijimet e bëra me zjarr për Zotin.

<span id="an_2:11">2:11</span> Çdo blatim ushqimor që do t'i çoni Zotit
do të jetë pa maja, sepse nuk do të tymosni asgjë që përmban maja ose
mjaltë, si flijim që bëhet me zjarr për Zotin.

<span id="an_2:12">2:12</span> Mund t'ia çoni Zotit si një blatim të
prodhimeve të para, por ato nuk do të vihen mbi altarin si oferta me erë
të këndshme.

<span id="an_2:13">2:13</span> Çdo blatim ushqimor që do të ofrosh, do
ta ndreqësh me kripë; nuk do ta lësh mangut kripën nga blatimet e tua,
sipas besëlidhjes me Perëndinë. Mbi të gjitha ofertat e tua do të ofrosh
kripë.

<span id="an_2:14">2:14</span> Në rast se i ofron Zotit një blatim
ushqimesh nga prodhimet e tua të para, do të ofrosh si blatim ushqimor
të prodhimeve të tua të para kallinj të thekur në zjarr, kokrra gruri të
shtypura nga kallinj të plotë.

<span id="an_2:15">2:15</span> Dhe do të vësh mbi to vaj dhe temjan;
është një blatim ushqimor.

<span id="an_2:16">2:16</span> Pas kësaj prifti do të tymosë si kujtim
një pjesë të grurit dhe një pjesë të vajit, së bashku me tërë temjanin.
Éshtë një flijim i bërë me zjarr për Zotin".

<span id="an_3:1">3:1</span> "Kur një njeri ofron një flijim
falënderimi, po të jetë se ofron një bagëti të trashë të marrë nga
kopeja, qoftë mashkull apo femër, do ta ofrojë pa të meta përpara Zotit.

<span id="an_3:2">3:2</span> Do të vërë dorën mbi kokën e ofertës së tij
dhe do ta therë në hyrje të çadrës së mbledhjes; pastaj priftërinjtë,
bijtë e Aaronit, do të shpërndajnë gjakun rreth e qark mbi altarin.

<span id="an_3:3">3:3</span> Nga ky flijim falënderimi do të paraqesë,
si flijim të bërë me zjarr për Zotin, dhjamin që mbulon zorrët dhe të
gjithë dhjamin që rri ngjitur me zorrët,

<span id="an_3:4">3:4</span> të dy veshkat dhe dhjamin që është mbi ato
rreth ijeve, por do të shkëpusë bulën me dhjamë të mëlçisë së zezë që
ndodhet mbi veshkat.

<span id="an_3:5">3:5</span> Pas kësaj bijtë e Aaronit do ta tymosin në
altarin mbi olokaustin, që ndodhet mbi drutë e vëna mbi zjarr. Éshtë një
flijim i bërë me zjarr me erë të këndshme për Zotin.

<span id="an_3:6">3:6</span> Në rast se oferta e tij, si flijim
falënderimi për Zotin, është një bagëti e imët, qoftë mashkull apo
femër, do ta ofrojë pa të meta.

<span id="an_3:7">3:7</span> Në rast se paraqet si flijm e tij një
qengj, do ta ofrojë përpara Zotit.

<span id="an_3:8">3:8</span> Do të vërë dorën e tij mbi kokën e ofertës
së tij dhe do ta therë në hyrje të çadrës së mbledhjes; pastaj bijtë e
Aaronit do ta shpërndajnë gjakun rreth e qark mbi altarin.

<span id="an_3:9">3:9</span> Nga flijimi i falënderimit do të paraqitet,
si flijim i bërë me zjarr për Zotin, dhjami i tij; ai do të shkëpusë
tërë bishtin e majmë afër shtyllës kurrizore, dhjamin që mbulon zorrët
dhe të gjithë dhjamin që rri ngjitur me zorrët,

<span id="an_3:10">3:10</span> të dy veshkat dhe dhjamin që është mbi to
rreth ijeve, por do të shkëpusë bulën e majme të mëlçisë mbi veshkat.

<span id="an_3:11">3:11</span> Pastaj prifti do ta tymosë mbi altarin si
ushqim. Éshtë një ofertë e bërë me zjarr për Zotin.

<span id="an_3:12">3:12</span> Në rast se oferta e tij është një dhi, do
ta ofrojë para Zotit.

<span id="an_3:13">3:13</span> Do të vërë dorën e tij mbi kokën e saj
dhe do ta therë në hyrje të çadrës së mbledhjes; pastaj bijtë e Aaronit
do të shpërndajnë gjakun rreth e qark mbi altarin.

<span id="an_3:14">3:14</span> Prej saj do të paraqesë, si flijim të
bërë me zjarr për Zotin, dhjamin që mbulon zorrët dhe tërë dhjamin që
rri ngjitur me zorrët,

<span id="an_3:15">3:15</span> të dy veshkat dhe dhjamin që është mbi to
rreth ijeve, por do të shkëpusë bulën e majme të mëlçisë mbi veshkat.

<span id="an_3:16">3:16</span> Pastaj prifti do t'i tymosë mbi altar si
ushqim. Éshtë një ofertë e bërë me zjarr me erë të këndshme. E tërë
yndyra i përket Zotit.

<span id="an_3:17">3:17</span> Ky është një ligj i përjetshëm për të
gjithë brezat tuaj, në të gjitha vendet ku do të banoni: nuk do të hani
as yndyrë, as gjak".

<span id="an_4:1">4:1</span> Zoti i foli akoma Moisiut, duke thënë:

<span id="an_4:2">4:2</span> "Folu bijve të Izraelit dhe u thuaj atyre:
Në rast se dikush kryen mëkat nga padituria kundër çfarëdo urdhërimi,
duke bërë diçka që nuk duhet të bënte,

<span id="an_4:3">4:3</span> në rast se mëkaton prifti që ka qënë
vajuar, duke e bërë kështu popullin fajtor, t'i ofrojë Zotit për mëkatin
e kryer një dem të vogël pa të meta, si flijim për mëkatin.

<span id="an_4:4">4:4</span> Do ta çojë demin e vogël në hyrje të çadrës
së mbledhjes përpara Zotit; do të vërë dorën e tij mbi kokën e demit të
vogël dhe do ta therë demin e vogël përpara Zotit.

<span id="an_4:5">4:5</span> Pastaj prifti që ka qënë vajosur do të
marrë gjak nga demi i vogël dhe do ta çojë atë në çadrën e mbledhjes;

<span id="an_4:6">4:6</span> prifti do të ngjyejë gishtin e tij në gjak
dhe do të spërkasë pak nga ky gjak shtatë herë para Zotit, përballë
velit të shenjtërores.

<span id="an_4:7">4:7</span> Pastaj prifti do të vërë pak nga ai gjak
mbi brirët e altarit të temjanit të parfumuar para Zotit, që ndodhet në
çadrën e mbledhjes; do të derdhë mbetjen e gjakut të demit të vogël mbi
bazën e altarit të olokausteve, që ndodhet në hyrje të çadrës së
mbledhjes.

<span id="an_4:8">4:8</span> Do të heqë prej tij tërë dhjamin e flisë së
mëkatit të demit të vogël: dhjamin që mbulon zorrët dhe tërë dhjamin që
rri ngjitur me zorrët,

<span id="an_4:9">4:9</span> të dy veshkat dhe dhjamin që ndodhet mbi ta
rreth ijeve, por do të shkëputë bulën e majme të mëlçisë mbi veshkat,

<span id="an_4:10">4:10</span> ashtu siç veprohet për demin e vogël të
flijimit të falënderimit; pastaj prifti do t'i tymosë ato mbi altarin e
olokausteve.

<span id="an_4:11">4:11</span> Por lëkurën e demit të vogël dhe tërë
mishin e tij, së bashku me kokën e tij, këmbët e tij, zorrët e tij dhe
fëlliqësirat e tij,

<span id="an_4:12">4:12</span> gjithë demin e vogël, do ta çojë jashtë
kampit, në një vend të pastër, ku hidhet hiri; dhe do ta djegë mbi dru
me zjarr; do të digjet aty ku hidhet hiri.

<span id="an_4:13">4:13</span> Në rast se gjithë asambleja e Izraelit
kryen mëkat nga padituria, dhe kjo gjë mbahet e fshehtë nga sytë e
asamblesë, ajo ka bërë diçka që Zoti e ka ndaluar të bëhet dhe kështu
është bërë fajtore;

<span id="an_4:14">4:14</span> kur mëkati i bërë do të bëhet i njohur,
asambleja do të ofrojë si fli për mëkatin një dem të vogël dhe do ta
çojë përpara çadrës së mbledhjes.

<span id="an_4:15">4:15</span> Pleqtë e asamblesë do të vënë duart e
tyre mbi kokën e demit të vogël përpara Zotit; pastaj demi i vogël do të
theret përpara Zotit.

<span id="an_4:16">4:16</span> Pastaj prifti që ka qënë vajuar do të
sjellë pak gjak nga demi i vogël në çadrën e mbledhjes;

<span id="an_4:17">4:17</span> pas kësaj prifti do të ngjyejë gishtin e
tij në gjak dhe do ta spërkasë atë shtatë herë përpara Zotit, përballë
velit.

<span id="an_4:18">4:18</span> Do të vërë pak nga ai gjak mbi brirët e
altarit që është përpara Zotit, në çadrën e mbledhjes; dhe do të derdhë
mbetjen e gjakut në bazën e altarit të olokaustit, që është në hyrjen e
çadrës së mbledhjes.

<span id="an_4:19">4:19</span> Së këtejmi do të heqë tërë dhjamin dhe do
ta tymosë mbi altar.

<span id="an_4:20">4:20</span> Do të veprojë me këtë dem të vogël ashtu
siç pat vepruar me demin e vogël të ofruar për mëkatin; do të bëjë të
njëjtën gjë. Kështu prifti do të bëjë shlyerjen për anëtarët e asamblesë
dhe këta do të jenë të falur.

<span id="an_4:21">4:21</span> Pastaj do ta çojë demin e vogël jashtë
kampit dhe do ta djegë ashtu siç ka djegur demin e parë të vogël. Ky
është flijimi i mëkatit për asamblenë.

<span id="an_4:22">4:22</span> Në rast se një ndër krerët ka kryer një
mëkat dhe nga padituria ka bërë një nga gjërat që Zoti, Perëndia e tij,
e ka ndaluar të bëhet, duke u bërë, pra, fajtor,

<span id="an_4:23">4:23</span> kur ai bëhet i vetëdijshëm për mëkatin që
ka kryer, do të çojë si ofertë të tij një cjap mashkull, pa të meta.

<span id="an_4:24">4:24</span> Do të vërë dorën mbi kokën e cjapit dhe
do ta therë në vendin ku theren olokaustet përpara Zotit. Éshtë një
flijim për mëkatin.

<span id="an_4:25">4:25</span> Pastaj prifti do të marrë me gishtin e
tij pak gjak nga flijimi për mëkatin dhe do ta vërë mbi brirët e altarit
të olokausteve, dhe do të derdhë gjakun e cjapit mbi bazën e altarit të
olokaustit;

<span id="an_4:26">4:26</span> pastaj do të tymosë tërë dhjamin e tij
mbi altar, si dhjamin e flijimit të falënderimit. Kështu prifti do të
bëjë shlyerjen për atë, dhe mëkati do t'i falet.

<span id="an_4:27">4:27</span> Në rast se dikush nga populli kryen një
mëkat nga padituria kundër çfarëdo urdhërimi të Zotit, duke bërë një
diçka që nuk duhet të bënte, duke u bërë, pra, fajtor,

<span id="an_4:28">4:28</span> kur ai bëhet i vetëdijshëm për mëkatin që
ka kryer, do të sjellë si ofertë një dhi femër, pa të meta, për mëkatin
e kryer.

<span id="an_4:29">4:29</span> Do të vërë dorën mbi kokën e flisë për
mëkatin dhe do ta therë flinë për mëkatin në vendin e olokaustit.

<span id="an_4:30">4:30</span> Pastaj prifti do të marrë me gishtin e
tij pak nga gjaku i tij dhe do ta vërë mbi brirët e altarit të
olokaustit, dhe do të derdhë mbetjen e gjakut të tij mbi bazën e
altarit.

<span id="an_4:31">4:31</span> Do të marrë tërë dhjamin e tij, ashtu si
mori dhjamin nga flijimi i falënderimit; pastaj prifti do ta tymosë atë
mbi altar si një erë të këndshme për Zotin. Kështu prifti do të bëjë
shlyerjen dhe ai do të falet.

<span id="an_4:32">4:32</span> Në qoftë se ai sjell një qengj si fli të
tij për mëkatin, duhet të sjellë një femër pa të meta.

<span id="an_4:33">4:33</span> Do të vërë dorën mbi kokën e flisë për
mëkatin dhe do ta therë si fli për mëkatin në vendin ku theren
olokaustet.

<span id="an_4:34">4:34</span> Pastaj prifti do të marrë me gishtin e
tij pak gjak nga gjaku i flisë për mëkatin dhe do ta vërë mbi brirët e
altarit të olokaustit, dhe do të derdhë mbetjen e gjakut të tij mbi
bazën e altarit.

<span id="an_4:35">4:35</span> Do të marrë tërë dhjamin, siç merret
dhjami i qengjit të flijimit të falënderimit; pastaj prifti do ta tymosë
mbi altar, mbi flijimet e bëra me zjarr për Zotin. Kështu prifti do të
kryejë shlyerjen për shkak të mëkatit që ka kryer, dhe ai do të jetë
falur".

<span id="an_5:1">5:1</span> "Në qoftë se dikush kryen një mëkat, pasi
të jetë betuar botërisht se do të dëshmojë, kur ai është dëshmitar,
sepse e ka parë faktin ose i është bërë i njohur, po të jetë se nuk e
kallëzon, do të mbajë fajin.

<span id="an_5:2">5:2</span> Ose kur dikush prek diçka të papastër,
qoftë edhe në mënyrë të pandërgjegjshme, si kërmën e një kafshe të
papastër ose kërmën e një kafshe shtëpiake të papastër apo kërmën të një
rrëshqanori të papastër, do të mbetet ai vetë i papastër dhe fajtor.

<span id="an_5:3">5:3</span> Ose kur prek një papastërti njerëzore,
qoftë edhe në mënyrë të pandërgjegjshme, çfarëdo gjë me anë të të cilit
njeriu bëhet i papastër kur e pranon, është fajtor.

<span id="an_5:4">5:4</span> Ose në se dikush në mënyrë të
pandërgjegjshme, duke folur pa u menduar thellë me buzët e tij, betohet
se do të bëjë një të mirë apo një të keqe, çfarëdo gjë që një njeri mund
të thotë me mëndjelehtësi me një betim, kur e pranon gabimin, është
fajtor për secilën nga këto gjëra.

<span id="an_5:5">5:5</span> Prandaj në se dikush është bërë fajtor në
një nga këto gjëra, do të pranojë mëkatin që ka kryer;

<span id="an_5:6">5:6</span> do t'i çojë pra Zotit, si fli të fajit të
tij për mëkatin që ka kryer, një femër të kopesë, një dele apo një dhi,
si flijim për mëkatin; dhe prifti do të bëjë për të shlyerjen për shkak
të mëkatit të tij.

<span id="an_5:7">5:7</span> Në qoftë se nuk ka mjetet për të siguruar
një dele, do t'i çojë Zotit, si fli për mëkatin e kryer, dy turtuj ose
dy pëllumba të rinj: njërin si flijim për mëkatin dhe tjetrin si
olokaust.

<span id="an_5:8">5:8</span> Do t'ia çojë priftit, i cili do të ofrojë
së pari atë të mëkatit; do t'i këpusë kokën pranë qafës, por pa e ndarë
plotësisht;

<span id="an_5:9">5:9</span> pastaj do të spërkasë pak gjak të flijimit
për mëkatin mbi faqen e altarit, dhe mbetja e gjakut do të derdhet në
bazën e altarit. Ky është një flijim për mëkatin.

<span id="an_5:10">5:10</span> Me zogun tjetër do të bëjë një olokaust,
simbas normave të caktuara. Kështu prifti do të bëjë për atë person
shlyerjen e mëkatit që ka kryer, dhe ai do t'i falet.

<span id="an_5:11">5:11</span> Por në rast se i mungojnë mjetet për të
siguruar dy turtuj ose dy pëllumba të rinj, atëherë kush ka mëkatuar do
të sjellë si ofertë të dhjetën pjesë të një efe në majë mielli, si
flijim për mëkatin; nuk do të vërë mbi të as vaj as temjan, sepse është
një flijim për mëkatin.

<span id="an_5:12">5:12</span> Do ta çojë miellin te prifti dhe ky do të
marrë një grusht prej tij si kujtim, dhe do ta tymosë mbi altarin sipër
flijimeve të bëra me zjarr për Zotin. Éshtë një flijim për mëkatin.

<span id="an_5:13">5:13</span> Kështu prifti do të shlyejë për të
mëkatin që ai ka kryer në një nga këto gjëra, dhe ai do t'i jetë falur.
Mbetja do t'i takojë priftit, si në blatimin e ushqimit".

<span id="an_5:14">5:14</span> Zoti i foli akoma Moisiut, duke thënë:

<span id="an_5:15">5:15</span> "Në qoftë se dikush kryen ndonjë shkelje
dhe mëkaton nga padituria kundër gjërave të shenjta të Zotit, atëherë do
t'i çojë Zotit ofertën e tij për shkeljen, një dash pa të meta të marrë
nga kopeja, të cilin ti e çmon në sikla argjendi, simbas siklit të
shenjtërores, si ofertë për shkeljen.

<span id="an_5:16">5:16</span> Dhe do ta lajë dëmin e shkaktuar ndaj
gjësë së shenjtë, duke shtuar një të pestën e vlerës, dhe do t'ia japë
priftit; kështu prifti do të bëjë për të shlyerjen me dashin e ofertës
për shkeljen, dhe shkelja do t'i falet.

<span id="an_5:17">5:17</span> Në qoftë se dikush mëkaton dhe, në mënyrë
të pandërgjegjshme, kryen një diçka që Zoti ka ndaluar të bëhet, është
gjithashtu fajtor dhe i detyruar të vuajë dënimin.

<span id="an_5:18">5:18</span> Ai do t'i sjellë priftit si ofertë për
shkeljen, një dash pa të meta, të marrë nga kopeja, sipas vlerësimit
tënd. Kështu prifti do të bëjë për të shlyerjen për mëkatin e tij nga
padituria, të cilin e ka kryer në mënyrë të pandërgjegjshme dhe ky do
t'i jetë falur.

<span id="an_5:19">5:19</span> Kjo është një ofertë për shkeljen; ai
është me siguri fajtor përpara Zotit".

<span id="an_6:1">6:1</span> Zoti i foli Moisiut, duke thënë:

<span id="an_6:2">6:2</span> "Në qoftë se dikush mëkaton dhe bën një
shkelje kundër Zotit, duke u sjellë në mënyrë të gënjeshtërt me fqinjin
e tij lidhur me një depozitë, ose me një peng apo për një vjedhje, ose
ka mashtruar fqinjin e tij,

<span id="an_6:3">6:3</span> o sepse ka gjetur një gjë të humbur dhe ka
gënjyer lidhur me të dhe është betuar në mënyrë të rreme, për çfarëdo
gjë njeriu mund të mëkatojë në veprimet e tij,

<span id="an_6:4">6:4</span> atëherë, në qoftë se ka mëkatuar dhe është
fajtor, ai duhet të rikthejë atë që ka vjedhur, apo gjënë e zhvatur me
mashtrim, ose depozitën që i është besuar apo sendin e humbur që ka
gjetur,

<span id="an_6:5">6:5</span> ose të gjitha ato për të cilat është betuar
në mënyrë të rreme. Jo vetëm do t'i kthejë plotësisht, por do t'u shtojë
një të pestën dhe do t'ia dorëzojë të zotit në po atë ditë të ofertës së
tij për shkeljen.

<span id="an_6:6">6:6</span> Pastaj do t'i sjellë priftit ofertën e tij
për shkeljen përpara Zotit: një dash pa të meta, të marrë nga kopeja
sipas vlerësimit tënd, si ofertë për shkeljen.

<span id="an_6:7">6:7</span> Kështu prifti do të bëjë shlyerjen për të
përpara Zotit, dhe do t'i falet çdo faj për të cilin është bërë fajtor".

<span id="an_6:8">6:8</span> Zoti i foli akoma Moisiut, duke thënë:

<span id="an_6:9">6:9</span> "Jepu këtë urdhër Aaronit dhe bijve të tij,
dhe u thuaj atyre: Ky është ligji i olokaustit. Olokausti do të mbetet
mbi mangallin sipër altarit tërë natën, deri në mëngjes; dhe zjarri i
altarit do të mbahet i ndezur.

<span id="an_6:10">6:10</span> Prifti do të veshë tunikën e tij prej
liri dhe do të veshë mbi trup pantallonat; dhe do të mbledhë hirin e
olokaustit, që zjarri ka konsumuar mbi altar, dhe do ta vendosë pranë
altarit.

<span id="an_6:11">6:11</span> Pastaj do të heqë rrobat e tij dhe do të
veshë të tjera, dhe do ta çojë hirin jashtë kampit në një vend të
pastër.

<span id="an_6:12">6:12</span> Zjarri mbi altar do të mbahet i ndezur
dhe nuk do të lihet të shuhet; prifti do të djegë dru mbi të çdo
mëngjes, do të vendosë sipër olokaustin dhe do të tymosë sipër dhjamin e
flijimeve të falënderimit.

<span id="an_6:13">6:13</span> Zjarri duhet të digjet vazhdimisht mbi
altarin dhe nuk duhet të shuhet.

<span id="an_6:14">6:14</span> Ky është ligji i blatimit të ushqimit.
Bijtë e Aaronit do ta paraqesin përpara Zotit përballë altarit.

<span id="an_6:15">6:15</span> Njëri prej tyre do të marrë nga ai një
grusht maje mielli me vajin e tij dhe me gjithë temjanin që ndodhet mbi
blatimin e ushqimit dhe do ta tymosë mbi altar me erë të këndshme, si
një kujtim për Zotin.

<span id="an_6:16">6:16</span> Aaroni dhe bijtë e tij do të hanë atë që
ka për të mbetur; do të hahet pa maja në vend të shenjtë; ata do ta hanë
në oborrin e çadrës së mbledhjes.

<span id="an_6:17">6:17</span> Të mos piqet me maja; është pjesa që u
dhashë atyre nga flijimet e mia të bëra me zjarr. Éshtë gjë shumë e
shenjtë, ashtu si flijimi për mëkatin dhe si flijimi për shkeljen.

<span id="an_6:18">6:18</span> Çdo mashkull ndër bijtë e Aaronit do të
mund të hajë. Éshtë një ligj i përjetshëm për gjithë brezat tuaj, që
lidhet me flijimet e bëra me zjarr për Zotin. Kushdo që prek këto gjëra
duhet të jetë i shenjtë.

<span id="an_6:19">6:19</span> Zoti i foli akoma Moisiut, duke thënë:

<span id="an_6:20">6:20</span> "Kjo është oferta që Aaroni dhe bijtë e
tij do t'i bëjnë Zotit ditën në të cilën janë vajuar: një e dhjeta e
efës maje mielli, si blatim i zakonshëm i ushqimit, gjysmën në mëngjes
dhe gjysmën në mbrëmje.

<span id="an_6:21">6:21</span> Ajo do të përgatitet me vaj mbi një
skarë; do ta çosh të përzier mirë dhe do të ofrosh copat e pjekura të
blatimit të ushqimit, si erë e këndshme për Zotin.

<span id="an_6:22">6:22</span> Prifti, njërit prej bijve të tij që është
vajuar për t'i zënë vendin, do t'i bëjë këtë ofertë; sipas ligjit të
përjetshëm, do të tymoset e tëra.

<span id="an_6:23">6:23</span> Çdo blatim i ushqimit të priftit do të
tymoset i tëri; ai nuk do të hahet".

<span id="an_6:24">6:24</span> Zoti i foli akoma Moisiut, duke thënë:

<span id="an_6:25">6:25</span> "Folu Aaronit dhe bijve të tij dhe u
thuaj atyre: Ky është ligji i flijimit për mëkatin. Në vendin ku theret
olokausti, të theret flia për mëkatin përpara Zotit. Éshtë gjë shumë e
shenjtë.

<span id="an_6:26">6:26</span> Prifti që e ofron për mëkatin, do ta
hajë; duhet të hahet në një vend të shenjtë, në oborrin e çadrës së
mbledhjes.

<span id="an_6:27">6:27</span> Kushdo që prek mishin e saj bëhet i
shenjtë; dhe në qoftë se pak nga gjaku i tij bie mbi një rrobe, ajo
duhet të lahet në vend të shenjtë.

<span id="an_6:28">6:28</span> Por ena prej balte në të cilën është
pjekur do të thyhet; dhe në rast se është pjekur në një enë prej bronzi,
kjo do të fërkohet mirë dhe do të shpëlahet me ujë.

<span id="an_6:29">6:29</span> Çdo mashkull midis priftërinjve do të
mund të hajë prej tij; është gjë shumë e shenjtë.

<span id="an_6:30">6:30</span> Por nuk do të hahet asnjë fli për
mëkatin, gjaku i së cilës është çuar në çadrën e mbledhjes për të shlyer
mëkatin në shenjtërore. Ajo do të digjet me zjarr".

<span id="an_7:1">7:1</span> "Ky është ligji i ofertës për shkeljen,
(është gjë shumë e shenjtë).

<span id="an_7:2">7:2</span> Në vendim ku theret olokausti, do të theret
flia për shkeljen; dhe gjaku i saj do të spërkatet rreth e qark altarit.

<span id="an_7:3">7:3</span> Prej saj do të paraqitet tërë dhjami: do të
hiqet bishti i majmë, dhjami që mbulon zorrët,

<span id="an_7:4">7:4</span> të dy veshkat, dhjami që është mbi to rreth
ijeve dhe bula e dhjamur e mëlçisë së zezë mbi veshkat.

<span id="an_7:5">7:5</span> Pastaj prifti do t'i tymosë mbi altar, si
një flijim i bërë me zjarr për Zotin. Ky është një flijim për shkeljen.

<span id="an_7:6">7:6</span> Çdo mashkull midis priftërinjve do të mund
të hajë nga ajo; do të hahet në vend të shenjtë; është gjë shumë e
shenjtë.

<span id="an_7:7">7:7</span> Flijimi për shkeljen është si flijimi i
mëkatit; i njëjti ligj vlen për të dy rastet; flia me të cilën prifti
bën shlyerjen i takon atij.

<span id="an_7:8">7:8</span> Dhe prifti, që ofron olokaustin e dikujt,
do të marrë për vete lëkurën e olokaustit që ka ofruar.

<span id="an_7:9">7:9</span> Kështu çdo blatim i ushqimit i pjekur në
furrë, apo i përgatitur në tigan ose mbi skarë, do të jetë i priftit që
e ka ofruar.

<span id="an_7:10">7:10</span> Dhe çdo blatim i ushqimit i përzier me
vaj ose i thatë i përket tërë bijve të Aaronit, si për njerin si për
tjetrin.

<span id="an_7:11">7:11</span> Ky është ligji i flijimit të
falënderimit, që do t'i çohet Zotit.

<span id="an_7:12">7:12</span> Në qoftë se dikush e ofron për dhënie
hiri, do të ofrojë me flijimin e dhënies së hirit kulaç pa maja të
përzier me vaj, revani pa maja të përzier me vaj dhe kulaç me majë
mielli të përzier me vaj.

<span id="an_7:13">7:13</span> Bashkë me kulaçët e bukës pa maja, si
ofertë të tij do të paraqesë, me flijimin e dhënies së hirit, flijimin e
tij të falënderimit.

<span id="an_7:14">7:14</span> Nga çdo ofertë ai do të ofrojë një kulaç
si një blatim të lartë për Zotin; ai do të jetë i priftit që ka
spërkatur gjakun e flijimit të falënderimit.

<span id="an_7:15">7:15</span> Mishi i flijimit të dhënies së hirit i
paraqitur si falënderim do të hahet po atë ditë gjatë së cilës ofrohet;
nuk do të lihet asgjë prej tij deri në mëngjes.

<span id="an_7:16">7:16</span> Por në qoftë se flijimi që dikush ofron
është një kushtim ose një ofertë spontane, do të hahet ditën në të cilën
paraqitet flijimi; ajo që tepron duhet të hahet të nesërmen.

<span id="an_7:17">7:17</span> Por ajo që mbetet nga mishi i flijimit do
të digjet me zjarr ditën e tretë.

<span id="an_7:18">7:18</span> Në qoftë se në ditën e tretë hahet nga
mishi i flijimit të falënderimit, ai nuk do të pranohet dhe nuk do t'i
llogaritet; do të jetë një veprim i neveritshëm; dhe ai që ha, do të
mbajë fajin e mëkatit të tij.

<span id="an_7:19">7:19</span> Mishi, që prek çfarëdo gjë të papastër
nuk do të hahet; do të digjet me zjarr. Sa për mishin tjetër, kushdo që
është i pastër do të mund të hajë nga ai.

<span id="an_7:20">7:20</span> Por personi, që duke qenë i papastër, ha
mish nga flijimi i falënderimit që i përket Zotit, do të shfaroset nga
populli i tij.

<span id="an_7:21">7:21</span> Përveç kësaj në se dikush prek çfarëdo
gjë të papastër (një papastërti njerëzore, një kafshë të papastër ose
çfarëdo gjë të neveritshme dhe të ndyrë) dhe ha mish nga flijimi i
falënderimit që i përket Zotit, ai do të shfaroset nga populli i tij".

<span id="an_7:22">7:22</span> Zoti i foli akoma Moisiut, duke thënë:

<span id="an_7:23">7:23</span> "Folu bijve të Izraelit dhe u thuaj
atyre: Nuk do të hani asnjë yndyrë të lopës apo të deles apo të dhisë.

<span id="an_7:24">7:24</span> Dhjami i një kafshe që ka ngordhur në
mënyrë të natyrshme dhe dhjami i një kafshe të shqyer mund të shërbejë
për çdo përdorim tjetër, por nuk do të hani aspak;

<span id="an_7:25">7:25</span> sepse kushdo që në fakt ha dhjamin e një
kafshe që ofrohet si flijim i bërë me zjarr për Zotin, ai që ha nga ky
mish do të shfaroset nga populli i tij.

<span id="an_7:26">7:26</span> Përveç kësaj nuk do të hani asnjë gjak,
as të zogjve, as të katërkëmbëshve, në asnjë nga banesat tuaja.

<span id="an_7:27">7:27</span> Kushdo që ha çfarëdo lloj gjaku, do të
shfaroset nga populli i tij".

<span id="an_7:28">7:28</span> Zoti i foli akoma Moisiut, duke thënë:

<span id="an_7:29">7:29</span> "Folu bijve të Izraelit dhe u thuaj
atyre: Kush i ofron Zotit flijimin e tij të falënderimit do t'ia çojë
ofertën e tij Zotit, duke e hequr nga flijimi i tij i falënderimit.

<span id="an_7:30">7:30</span> Do t'i çojë me duart e tij ofertat e bëra
me zjarr për Zotin; do të çojë dhjamin bashkë me gjoksin, për të tundur
gjoksin si ofertë e tundur përpara Zotit.

<span id="an_7:31">7:31</span> Prifti do ta tymosë dhjamin mbi altar,
ndërsa gjoksi do të jetë i Aaronit dhe i bijve të tij.

<span id="an_7:32">7:32</span> Do t'i jepni priftit gjithashtu, si një
ofertë të lartë, kofshën e djathtë të flijimeve tuaja të falënderimit.

<span id="an_7:33">7:33</span> Ai nga bijtë e Aaronit që ofron gjakun
dhe dhjamin e flijimeve të falënderimit do të ketë, si pjesë të tij,
kofshën e djathtë.

<span id="an_7:34">7:34</span> Sepse nga flitë e falënderimit të ofruara
nga bijtë e Izraelit unë marr gjoksin e ofertës së tundur dhe kofshën e
ofertës së lartë, dhe ua jap priftit Aaron dhe bijve të tij, si një
detyrim i përjetshëm nga ana e bijve të Izraelit".

<span id="an_7:35">7:35</span> Kjo është pjesa e caktuar e Aaronit dhe
bijve të tij nga flijimet e bëra me zjarr për Zotin, ditën që do të
paraqiten për t'i shërbyer Zotit si priftërinj.

<span id="an_7:36">7:36</span> Këtë ka urdhëruar Zoti për bijtë e
Izraelit t'u jepnin atyre ditën që i vajosi, si një ligj i përjetshëm
brez pas brezi.

<span id="an_7:37">7:37</span> Ky është ligji i olokaustit, i blatimit
të ushqimit, i flijimit për mëkatin, i flijimit për shkeljen, i
shenjtërimit dhe i flijimit të falënderimit,

<span id="an_7:38">7:38</span> ligji që Zoti i dha Moisiut mbi malin
Sinai, ditën që i urdhëroi bijtë e Izraelit t'i paraqisnin ofertat e
tyre Zotit në shkretëtirën e Sinait.

<span id="an_8:1">8:1</span> Zoti i foli akoma Moisiut, duke thënë:

<span id="an_8:2">8:2</span> "Merr Aaronin dhe bijtë e tij bashkë me të,
rrobat, vajin e vajosjes, demin e vogël të flijimit për mëkatin, dy
deshtë dhe shportën e bukëve të ndorme,

<span id="an_8:3">8:3</span> dhe mblidhe gjithë asamblenë në hyrje të
çadrës së mbledhjes".

<span id="an_8:4">8:4</span> Atëherë Moisiu bëri ashtu si e kishte
urdhëruar Zoti, dhe asambleja u mblodh në hyrje të çadrës së mbledhjes.

<span id="an_8:5">8:5</span> Dhe Moisiu i tha asamblesë: "Kjo është ajo
që Zoti ka urdhëruar të bëhet".

<span id="an_8:6">8:6</span> Pastaj Moisiu e afroi Aaronin dhe bijtë e
tij dhe i lau me ujë.

<span id="an_8:7">8:7</span> Pastaj i veshi Aaronit tunikën, i ngjeshi
brezin, i veshi mantelin, i vendosi efodin, dhe i ngjeshi brezin e
punuar artistikisht nga efodi me të cilin i fiksoi në trup efodin.

<span id="an_8:8">8:8</span> I vuri gjithashtu pektoralin dhe mbi të
vendosi Urim-in dhe Thumim-in.

<span id="an_8:9">8:9</span> Pastaj i vuri çallmën mbi krye dhe në
pjesën e përparme të çallmës vendosi pllakën e artë, diademën e shenjtë,
ashtu siç e kishte urdhëruar Zoti Moisiun.

<span id="an_8:10">8:10</span> Pastaj Moisiu mori vajin e vajosjes,
vajosi tabernakullin dhe të gjitha gjërat që ndodheshin aty, duke i
shenjtëruar në këtë mënyrë.

<span id="an_8:11">8:11</span> Me pak vaj spërkati shtatë herë altarin,
vajosi altarin dhe tërë pajisjet e tij, si dhe legenin dhe bazën e tij,
për t'i shenjtëruar.

<span id="an_8:12">8:12</span> Pas kësaj derdhi pak nga vaji i vajosjes
mbi kokën e Aaronit dhe e vajosi për ta shenjtëruar.

<span id="an_8:13">8:13</span> Pastaj Moisiu i afroi bijtë e Aaronit, i
veshi me tunika, iu ngjeshi breza dhe u vuri mbulesa të kokës, ashtu si
e kishte urdhëruar Zoti Moisiun.

<span id="an_8:14">8:14</span> Pastaj afroi demin e vogël të flijimit
për mëkatin dhe Aaroni dhe bijtë e tij vunë duart e tyre mbi kokën e
demit të vogël të flijimit për mëkatin.

<span id="an_8:15">8:15</span> Pastaj Moisiu e theri, mori gjak prej
tij, e vuri me gisht mbi brirët e altarit rreth e qark dhe e pastroi
altarin; pastaj derdhi gjakun në bazën e altarit dhe e shenjtëroi për të
bërë mbi të shlyerjen.

<span id="an_8:16">8:16</span> Pastaj mblodhi gjithë dhjamin që ishte
mbi zorrët, bulën e majme të mëlçisë dhe të dy veshkat me dhjamin e
tyre, dhe Moisiu i tymosi mbi altar.

<span id="an_8:17">8:17</span> Por demin e vogël, lëkurën e tij, mishin
dhe fëlliqësirat e tij i dogji me zjarr jashtë kampit, ashtu si e kishte
urdhëruar Zoti Moisiun.

<span id="an_8:18">8:18</span> Pastaj paraqiti dashin e olokaustit dhe
Aaroni dhe bijtë e tij vunë duart e tyre mbi kokën e dashit.

<span id="an_8:19">8:19</span> Moisiu e theri dhe spërkati gjakun rreth
e qark altarit.

<span id="an_8:20">8:20</span> Pastaj e preu dashin në copa dhe Moisiu
tymosi kokën, copat dhe dhjamin.

<span id="an_8:21">8:21</span> Pasi i lau zorrët dhe këmbët me ujë,
Moisiu e tymosi tërë dashin mbi altar. Ishte një olokaust me një erë të
këndshme, një flijim i bërë me zjarr për Zotin, ashtu si e kishte
urdhëruar Zoti Moisiun.

<span id="an_8:22">8:22</span> Pastaj paraqiti dashin e dytë, dashin e
shenjtërimit, dhe Aaroni dhe bijtë e tij vunë duart e tyre mbi kokën e
dashit.

<span id="an_8:23">8:23</span> Pastaj, pra, e theri, mori pak nga gjaku
i tij dhe e vuri në skajin e veshit të djathtë të Aaronit dhe mbi
gishtin e madh të dorës së tij të djathtë dhe mbi gishtin e madh të
këmbës së tij të djathtë.

<span id="an_8:24">8:24</span> Pastaj Moisiu i afroi bijtë e Aaronit dhe
vuri pak gjak në skajin e veshit të tyre të djathtë, mbi gishtin e madh
të dorës së tyre të djathtë dhe mbi gishtin e madh të këmbës së tyre të
djathtë; dhe Moisiu spërkati mbetjen e gjakut rreth e qark mbi altar.

<span id="an_8:25">8:25</span> Pastaj mori dhjamin, bishtin e majmë,
tërë dhjamin që ishte mbi zorrët, bulën e majme të mëlçisë, të dy
veshkat dhe dhjamin e tyre, dhe kofshën e djathtë;

<span id="an_8:26">8:26</span> dhe nga shporta e bukëve të ndorme, që
ndodhej para Zotit mori një kulaç pa maja, një kulaç buke me vaj dhe një
revani, dhe i vuri mbi dhjamin dhe mbi kofshën e djathtë.

<span id="an_8:27">8:27</span> Pastaj i vuri tërë këto gjëra në duart e
Aaronit dhe në duart të bijve të tij dhe i tundi si ofertë e tundur
përpara Zotit.

<span id="an_8:28">8:28</span> Pastaj Moisiu i mori nga duart e tyre dhe
i tymosi mbi altarin sipër olokaustit. Ishte një flijim shenjtërimi me
erë të këndshme, një flijim i bërë me zjarr për Zotin.

<span id="an_8:29">8:29</span> Pastaj Moisiu mori gjoksin dhe e tundi si
një ofertë të tundur përpara Zotit; kjo ishte pjesa e dashit të
shenjtërimit që i takoi Moisiut, si e kishte urdhëruar Zoti Moisiun.

<span id="an_8:30">8:30</span> Moisiu mori pastaj ca vaj të vajosjes dhe
ca gjak që ndodhej mbi altar dhe i spërkati mbi Aaronin, mbi rrobat e
tij, mbi bijtë e tij dhe mbi rrobat e bijve të tij me të; kështu
shenjtëroi Aaronin, rrobat e tij, bijtë e tij dhe rrobat e bijve të tij
me të.

<span id="an_8:31">8:31</span> Pastaj Moisiu i tha Aaronit dhe bijve të
tij: "Piqeni mishin në hyrje të çadrës së mbledhjes dhe hajeni aty me
bukën që është në shportën e shenjtërimit, siç kam urdhëruar, duke
thënë: "Aaroni dhe bijtë e tij do të hanë".

<span id="an_8:32">8:32</span> Atë që tepron nga mishi dhe nga buka do
ta digjni me zjarr.

<span id="an_8:33">8:33</span> Shtatë ditë me radhë nuk do të dilni nga
hyrja e çadrës së mbledhjes, deri sa të plotësohen ditët e shenjtërimit
tuaj, sepse do të nevojiten shtatë ditë për të plotësuar shenjtërimin
tuaj.

<span id="an_8:34">8:34</span> Ashtu siç është vepruar në këtë ditë,
kështu ka urdhëruar Zoti të bëhet për të bërë shlyerjen për ju.

<span id="an_8:35">8:35</span> Do të qëndroni pra shtatë ditë në hyrje
të çadrës së mbledhjes, ditë e natë, dhe do të respektoni urdhërimin e
Zotit, që të mos vdisni; sepse kështu më kishte qenë urdhëruar".

<span id="an_8:36">8:36</span> Kështu Aaroni dhe bijtë e tij bënë tërë
ato gjëra që Zoti kishte urdhëruar me anë të Moisiut.

<span id="an_9:1">9:1</span> Ndodhi në ditën e tetë që Moisiu thirri
Aaronin, bijtë e tij dhe pleqtë e Izraelit,

<span id="an_9:2">9:2</span> dhe i tha Aaronit: "Merr një viç për
flijimin për mëkatin dhe një dash për një olokaust, që të dy pa të meta,
dhe ofroji para Zotit.

<span id="an_9:3">9:3</span> Pastaj do t'u flasësh bijve të Izraelit,
duke u thënë: Merrni një cjap për flijimin për mëkatin, një viç dhe një
qengj, që të dy motakë, pa të meta, për një olokaust,

<span id="an_9:4">9:4</span> një dem të vogël dhe një dash për flijimin
e falënderimit, për t'i flijuar përpara Zotit, dhe një ofertë ushqimesh,
të përziera me vaj, sepse sot Zoti do t'ju shfaqet".

<span id="an_9:5">9:5</span> Dhe kështu ata sollën përpara çadrës së
mbledhjes atë që Moisiu kishte urdhëruar; dhe tërë asamblea u afrua dhe
qëndroi në këmbë përpara Zotit.

<span id="an_9:6">9:6</span> Atëherë Moisiu tha: "Kjo është ajo që Zoti
ju ka urdhëruar; bëjeni dhe lavdia e Zotit do t'ju shfaqet".

<span id="an_9:7">9:7</span> Pastaj Moisiu i tha Aaronit: "Afroju
altarit; paraqit flijimin tënd për mëkatin dhe olokaustin tënd, dhe bëj
shlyerjen për vete dhe për popullin; paraqit gjithashtu ofertën e
popullit dhe bëj shlyerjen për ata, siç ka urdhëruar Zoti".

<span id="an_9:8">9:8</span> Kështu Aaroni iu afrua altarit dhe theri
viçin e flijimit për mëkatin, që e kishte për vete.

<span id="an_9:9">9:9</span> Pastaj bijtë e tij i paraqitën gjakun dhe
ai ngjeu gishtin e tij në gjak dhe e vuri atë mbi brirët e altarit, dhe
derdhi mbetjen e gjakut në bazën e altarit;

<span id="an_9:10">9:10</span> por dhjamin, veshkat dhe bulën e majme të
mëlçisë të flijimit për mëkatin, i tymosi mbi altar ashtu si e kishte
urdhëruar Zoti Moisiun.

<span id="an_9:11">9:11</span> Mishin dhe lëkurën përkundrazi i dogji
jashtë kampit.

<span id="an_9:12">9:12</span> Pastaj theri olokaustin; bijtë e Aaronit
i dhanë gjakun dhe ai e spërkati rreth e qark mbi altarin.

<span id="an_9:13">9:13</span> Pastaj i dhanë olokaustin e bërë
copë-copë dhe kokën; dhe ai i tymosi mbi altar.

<span id="an_9:14">9:14</span> Lau zorrët dhe këmbët dhe i tymosi bashkë
me olokaustin mbi altar.

<span id="an_9:15">9:15</span> Pastaj paraqiti ofertën e popullit. Mori
cjapin, që ishte flia për mëkatin e popullit, e theri dhe e ofroi për
mëkatin, si ofertë të parë.

<span id="an_9:16">9:16</span> Pastaj paraqiti olokaustin dhe e ofroi
sipas rregullit të caktuar.

<span id="an_9:17">9:17</span> Paraqiti pas kësaj blatimin e ushqimit;
mori një grusht prej tij dhe e tymosi mbi altar, përveç olokaustit të
mëngjesit.

<span id="an_9:18">9:18</span> Theri edhe demin e vogël dhe dashin, si
flijim falënderimi për popullin. Bijtë e Aaronit i dhanë gjakun dhe ai e
spërkati rreth e qark mbi altarin.

<span id="an_9:19">9:19</span> I paraqitën dhjamin e kaut, të dashit,
bishtin e majmë, dhjamin që mbulon zorrët, veshkat dhe bulën e majme të
mëlçisë;

<span id="an_9:20">9:20</span> vunë dhjamin mbi gjokset, dhe ai tymosi
dhjamin mbi altar;

<span id="an_9:21">9:21</span> por gjokset dhe kofshën e djathtë Aaroni
i tundi përpara Zotit si ofertë e tundur, sipas mënyrës që kishte
urdhëruar Moisiu.

<span id="an_9:22">9:22</span> Pastaj Aaroni ngriti duart e tij drejt
popullit dhe e bekoi; mbasi bëri flijimin për mëkatin, olokaustin dhe
flijimin e falënderimit, zbriti nga altari.

<span id="an_9:23">9:23</span> Pastaj Moisiu dhe Aaroni hynë në çadrën e
mbledhjes; pastaj dolën dhe bekuan popullin. Atëherë lavdia e Zotit iu
shfaq tërë popullit.

<span id="an_9:24">9:24</span> Pastaj një zjarr doli nga prania e Zotit
dhe konsumoi mbi altar olokaustin dhe dhjamin; tërë populli e pa,
shpërtheu në britma gëzimi dhe u përul me fytyrë për tokë.

<span id="an_10:1">10:1</span> Pastaj Nadabi dhe Abihu, bij të Aaronit,
morrën secili temjanicën e vet, i vunë brenda zjarr, vendosën mbi të
temjanin dhe ofruan para Zotit një zjarr të palejueshëm, që ai nuk ua
kishte urdhëruar.

<span id="an_10:2">10:2</span> Atëherë një zjarr doli nga prania e Zotit
dhe i përpiu ata; dhe ata vdiqën përpara Zotit.

<span id="an_10:3">10:3</span> Prandaj Moisiu i tha Aaronit: "Kjo është
ajo për të cilën foli Zoti, duke thënë: "Unë do të jem shenjtëruar nga
ata që më afrohen mua dhe do të jem përlavdëruar përpara tërë
popullit"". Dhe Aaroni heshti.

<span id="an_10:4">10:4</span> Pastaj Moisiu thirri Mishaelin dhe
Eltsafanin, bij të Uzielit, ungj i Aaronit, dhe u tha atyre: "Afrohuni
dhe largoni vëllezërit tuaj nga pjesa e përparme e shenjtërores, jashtë
kampit".

<span id="an_10:5">10:5</span> Kështu ata u afruan dhe i larguan ata të
veshur me tunikat e tyre, jashtë kampit, siç kishte thënë Moisiu.

<span id="an_10:6">10:6</span> Pastaj Moisiu u tha Aaronit, Eleazarit
dhe Ithamarit, bij të tij: "Mos e zbuloni kokën tuaj dhe mos i grisni
rrobat tuaja që të mos vdisni, dhe që Zoti të mos zëmërohet kundër tërë
asamblesë; por vëllezërit tuaj, e tërë shtëpia e Izraelit, të mbajnë zi
për zjarrin që ka ndezur Zoti.

<span id="an_10:7">10:7</span> Mos u largoni nga hyrja e çadrës së
mbledhjes që të mos vdisni, sepse vaji i vajosjes së Zotit është mbi
ju". Dhe ata bënë ashtu si kishte thënë Moisiu.

<span id="an_10:8">10:8</span> Zoti i foli akoma Aaronit, duke thënë:

<span id="an_10:9">10:9</span> "Mos pini verë as pije dehëse as ti as
bijtë e tu, kur do të hyni në çadrën e mbledhjes, që të mos vdisni; do
të jetë një ligj i përjetshëm për të gjithë brezat tuaj,

<span id="an_10:10">10:10</span> me qëllim që të mundni të dalloni midis
të shenjtit dhe profanit, midis të papastrit dhe të pastrit,

<span id="an_10:11">10:11</span> dhe të mundni t'u mësoni bijve të
Izraelit të gjitha ligjet, që Zoti u ka dhënë atyre me anë të Moisiut".

<span id="an_10:12">10:12</span> Pastaj Moisiu i tha Aaronit, dhe
Eleazarit dhe Ithamarit, bijve që i kishin mbetur Aaronit: "Merrni
blatimin e ushqimit që tepron nga flijimet e bëra me zjarr për Zotin dhe
hajeni pa maja pranë altarit, sepse është gjë shumë e shenjtë.

<span id="an_10:13">10:13</span> Do ta hani në vend të shenjtë, sepse
është pjesa që të përket ty dhe bijve të tu nga flijimet e bëra me zjarr
për Zotin, sepse kështu më ishte urdhëruar.

<span id="an_10:14">10:14</span> Gjoksin dhe kofshën e ofertës së tundur
do t'i hani ti dhe bijtë e tu dhe bijat e tua bashkë me ty, në një vend
të pastër, sepse janë pjesa që të përket ty dhe bijve të tu, dhe që ju
është dhënë juve nga flijimet e falenderimit të bijve të Izraelit.

<span id="an_10:15">10:15</span> Bashkë me ofertat e dhjamit të bëra me
zjarr, do të çohen kofsha e ofertës së lartë dhe gjoksi i ofertës së
tundur para Zotit; edhe kjo të përket ty dhe bijve të tu, si një statut
i përhershëm, si ka urdhëruar Zoti".

<span id="an_10:16">10:16</span> Pastaj Moisiu hetoi me kujdes për
cjapin e flijimit për mëkatin; dhe ja, ishte djegur; prandaj u zemërua
kundër Eleazarit dhe kundër Ithamarit, bijtë e Aaronit që kishin mbetur,
duke thënë:

<span id="an_10:17">10:17</span> "Pse nuk e hëngrët flijimin për mëkatin
në vend të shenjtë, sepse është gjë shumë e shenjtë, dhe Zoti ua ka
dhënë me qëllim që të sillni padrejtësinë e asamblesë, që të bëni
shlyerjen për ta përpara Zotit?

<span id="an_10:18">10:18</span> Dhe ja, gjaku i flisë nuk u çua brenda
vendit të shenjtë; ju duhet ta kishit ngrënë në vend të shenjtë, si
kisha urdhëruar".

<span id="an_10:19">10:19</span> Aaroni i tha pastaj Moisiut: "Ja, sot
ata më kanë ofruar flijimin e tyre për mëkatin dhe olokaustin e tyre
përpara Zotit, dhe më kanë ndodhur gjëra të tilla; po të kisha ngrënë
sot viktimën e flijimit për mëkatin, a do t'i pëlqente kjo syve të
Zotit?".

<span id="an_10:20">10:20</span> Kur Moisiu i dëgjoi këto, mbeti i
kënaqur.

<span id="an_11:1">11:1</span> Pastaj Zoti i foli Moisiut dhe Aaronit,
duke u thënë atyre:

<span id="an_11:2">11:2</span> "Foluni bijve të Izraelit dhe u thoni:
Këto janë kafshët që do të mund të hani nga tërë kafshët që janë mbi
tokë.

<span id="an_11:3">11:3</span> Mund të hani çdo kafshë dythundrake që e
ka këmbën të ndarë dhe ripërtypet.

<span id="an_11:4">11:4</span> Por nga ripërtypësit dhe nga dythundrakët
nuk do të hani këto: devenë sepse përtypet, por nuk është dythundrake;
për ju është e papastër;

<span id="an_11:5">11:5</span> baldosën, sepse ripërtypet, por nuk është
dythundrake; për ju është e papastër;

<span id="an_11:6">11:6</span> lepurin, sepse ripërtypet, por nuk është
dythundrak; për ju është i papastër;

<span id="an_11:7">11:7</span> derrin, sepse është dythundrak dhe e ka
këmbën të ndarë, por nuk është ripërtypës; për ju është i papastër.

<span id="an_11:8">11:8</span> Nuk do të hani nga mishi i tyre dhe nuk
do të prekni trupat e tyre të pajetë; për ju janë të papastër.

<span id="an_11:9">11:9</span> Midis gjithë kafshëve që ndodhen në ujë
mund të hani këto: mund të hani të gjithë ato që kanë pendë e luspa në
ujë, si në dete ashtu dhe në lumenj.

<span id="an_11:10">11:10</span> Por të gjitha ato që nuk kanë as pendë
as luspa, si në dete, ashtu dhe në lumenj, tërë ato që lëviznin në ujë
dhe të gjitha ato që jetojnë në ujë janë të neveritshme për ju.

<span id="an_11:11">11:11</span> Do të jenë të neveritshme për ju; nuk
do të hani mishin e tyre dhe do keni neveri për trupin e tyre të pajetë.

<span id="an_11:12">11:12</span> Çdo gjë që në ujë nuk ka pendë dhe
luspa do të jetë e neveritshme për ju.

<span id="an_11:13">11:13</span> Midis zogjve do të keni neveri këta;
nuk duhet t'i hani, sepse janë të neveritshëm: shqiponjën, shqiponjën e
detit dhe fajkuan peshkatar;

<span id="an_11:14">11:14</span> qiftin dhe çdo lloj fajkoi;

<span id="an_11:15">11:15</span> çdo lloj korbi;

<span id="an_11:16">11:16</span> strucin, hutën, pulëbardhën dhe çdo
lloj krahathatë;

<span id="an_11:17">11:17</span> bufin, karabullakun e detit, ibisin;

<span id="an_11:18">11:18</span> mjellmën, pelikanin, hutën;

<span id="an_11:19">11:19</span> lejlekun, çdo lloj çafke, pupëzen dhe
lakuriqin e natës.

<span id="an_11:20">11:20</span> Do të keni neveri për çdo insekt me
krahë që ecën me katër këmbë.

<span id="an_11:21">11:21</span> Por nga të gjitha insektet me krahë që
ecin me katër këmbë, mund të hani ato që i kanë kofshët mbi këmbët për
të kërcyer në tokë.

<span id="an_11:22">11:22</span> Nga këta mund të hani çdo lloj
karkaleci, çdo lloj bulku dhe çdo lloj akridi.

<span id="an_11:23">11:23</span> Çdo lloj tjetër insekti me krahë që ka
katër këmbë do të jetë i neveritshëm për ju.

<span id="an_11:24">11:24</span> Këto kafshë do t'ju bëjnë të papastër;
kushdo që prek trupin e tyre të pajetë do të jetë i papastër deri në
mbrëmje.

<span id="an_11:25">11:25</span> Kushdo mbart trupat e tyre të pajetë,
do të lajë rrobat dhe do të jetë i papastër deri në mbrëmje.

<span id="an_11:26">11:26</span> Çdo kafshë dythundrake që nuk e ka
këmbën të ndarë dhe nuk ripërtypet është e papastër për ju; kushdo që do
ta prekë do të bëhet i papastër.

<span id="an_11:27">11:27</span> Ndër të gjitha kafshët katërkëmbëshe,
ata që ecin mbi shputën e këmbëve janë të papastër për ju; kushdo që
prek trupin e tyre të pajetë do të jetë i papastër deri në mbrëmje.

<span id="an_11:28">11:28</span> Kushdo që transporton trupin e tyre të
pajetë do të lajë rrobat e tij dhe do të jetë i papastër deri në
mbrëmje. Për ju ata janë të papastër.

<span id="an_11:29">11:29</span> Ndër kafshët që zvarriten mbi tokë,
këta janë të papastër për ju: urithi, miu dhe çdo lloj hardhje,

<span id="an_11:30">11:30</span> gekoja, varani, hardhuca, kërmilli dhe
kameleoni.

<span id="an_11:31">11:31</span> Këto kafshë midis tërë atyre që
zvarriten janë të papastra për ju; kushdo që i prek kur kanë ngordhur,
do të jetë i papastër deri në mbrëmje.

<span id="an_11:32">11:32</span> Çdo gjë mbi të cilën një prej tyre bie
kur kanë ngordhur do të jetë e papastër; qoftë kjo një vegël prej druri,
apo rroba, apo lëkurë, apo thes apo çfarëdo sendi tjetër i përdorur për
punë, duhet të futet në ujë dhe do të jetë i papastër deri në mbrëmje;
pastaj do të jetë i pastër.

<span id="an_11:33">11:33</span> Çdo enë prej argjile brenda të cilës
një prej tyre bie, do ta thyeni; dhe gjithçka që ndodhet në të do të
jetë i papaster.

<span id="an_11:34">11:34</span> Çdo ushqim që hahet mbi të cilin bie
uji i kësaj ene do të bëhet i papastër; dhe çdo gllënjkë që mund të
merret prej tij do të jetë e papastër.

<span id="an_11:35">11:35</span> Çdo gjë mbi të cilën bie një pjesë e
trupit të tyre të ngordhur, qoftë furra apo furnela, do të copëtohet;
ata janë të papastër dhe do të konsiderohen të papastër nga ana juaj.

<span id="an_11:36">11:36</span> Por një burim apo një çisternë, ku
mblidhet uji do të jetë i pastër, por çdo gjë që prek trupat e tyre të
pajetë do të jetë e papastër.

<span id="an_11:37">11:37</span> Dhe në rast se një pjesë e trupave të
tyre të pajetë bie mbi çfarëdo lloj fare që të mbillet, kjo do të mbetet
e pastër;

<span id="an_11:38">11:38</span> por në rast se vihet ujë mbi farën dhe
një pjesë e trupave të pajetë të tyre bie mbi të, ajo është e papastër
për ju.

<span id="an_11:39">11:39</span> Në rast se ngordh një kafshë që ju
lejohet ta hani, ai që do të prekë trupin e pajetë të saj do të jetë i
papastër deri në mbrëmje.

<span id="an_11:40">11:40</span> Ai që ha nga ky trup i ngordhur do të
lajë rrobat e tij dhe do të jetë i papastër deri në mbrëmje; po kështu
ai që transporton këtë trup të ngordhur do të lajë rrobat e tij dhe do
të jetë i papastër deri në mbrëmje.

<span id="an_11:41">11:41</span> Çdo gjë që hiqet zvarrë mbi tokë është
një gjë e neveritshme; nuk duhet ta hani.

<span id="an_11:42">11:42</span> Ndër të gjitha kafshët që hiqen zvarrë
mbi tokë, nuk do të hani asnjërën prej atyre që ecin mbi bark, që
lëvizin me katër këmbë, ose të atyre që kanë shumë këmbë, sepse kjo
është e neveritshme.

<span id="an_11:43">11:43</span> Mos u bëni të neveritshëm me asnjë nga
këto kafshë që zvarriten; mos u bëni të papastër me to, në mënyrë që të
ndoteni.

<span id="an_11:44">11:44</span> Sepse unë jam Zoti, Perëndia juaj;
shenjtërohuni, pra, dhe jini të shenjtë, sepse unë jam i shenjtë; mos u
infektoni me asnjë prej këtyre kafshëve që zvarriten mbi tokë.

<span id="an_11:45">11:45</span> Sepse unë jam Zoti që ju bëri të dilni
nga vendi i Egjiptit, për të qënë Perëndia juaj; jini pra të shenjtë
sepse unë jam i shenjtë.

<span id="an_11:46">11:46</span> Ky është ligji përkatës i
katërkëmbëshve, zogjve dhe i çdo qënieje të gjallë që lëviz në ujë, dhe
i çdo qënieje që hiqet zvarrë mbi tokë,

<span id="an_11:47">11:47</span> me qëllim që të dini të dalloni midis
asaj që është e pastër dhe asaj që është e papastër, dhe midis kafshës
që mund të hahet dhe të asaj që nuk duhet të hahet".

<span id="an_12:1">12:1</span> Zoti i foli akoma Moisiut, duke thënë:

<span id="an_12:2">12:2</span> "Folu kështu bijve të Izraelit: Në qoftë
se një grua mbetet me barrë dhe lind një mashkull, do të jetë e papastër
për shtatë ditë, do të jetë e papastër si në ditët e zakoneve të saj.

<span id="an_12:3">12:3</span> Ditën e tetë do të rrethpritet mishi i
prepucit të djalit.

<span id="an_12:4">12:4</span> Pastaj ajo do të rrijë akoma tridhjetë e
tre ditë për të pastruar gjakun e saj; nuk do të prekë asnjë send të
shenjtë dhe nuk do të hyjë në shenjtëroren, deri sa të plotësohen ditët
e pastrimit të saj.

<span id="an_12:5">12:5</span> Por në rast se lind një vajzë, ajo do të
jetë e papastër dy javë si në kohën e zakoneve të saj; dhe do të rrijë
gjashtëdhjetë ditë për t'u pastruar nga gjaku.

<span id="an_12:6">12:6</span> Kur të plotësohen ditët e pastrimit të
saj, pavarësisht në se është fjala për një djalë apo vajzë, do t'i çojë
priftit, në hyrje të çadrës së mbledhjes, një qengj motak si olokaust
dhe një pëllumb të ri o një turtull, si flijim për mëkatin.

<span id="an_12:7">12:7</span> Pastaj prifti do t'i ofrojë para Zotit
dhe do të bëjë shlyerjen për të; dhe ajo do të jetë pastruar nga rrjedha
e gjakut të saj. Ky është ligji për gruan që lind një mashkull apo një
femër.

<span id="an_12:8">12:8</span> Dhe në rast se i mungojnë mjetet për të
ofruar një qengj, do të marrë dy turtuj ose dy pëllumba të rinj, njërin
si olokaust dhe tjetrin si flijimin e mëkatit. Prifti do të bëjë
shlyerjen për të, dhe ajo do të jetë e pastër".

<span id="an_13:1">13:1</span> Zoti u foli akoma Moisiut dhe Aaronit,
duke thënë:

<span id="an_13:2">13:2</span> "Kur një njeri ka mbi lëkurën e trupit të
tij një ënjtje apo një kore ose një njollë të shndritshme, dhe bëhet mbi
lëkurën e trupit të tij një shenjë e plagës së lebrës, ai do t'i çohet
priftit Aaron apo njërit prej bijve të tij priftërinj.

<span id="an_13:3">13:3</span> Prifti do të shqyrtojë plagën mbi lëkurën
e trupit; në qoftë se qimja e plagës është bërë e bardhë dhe plaga duket
më e thellë se lëkura e trupit, kemi të bëjmë me plagë të lebrës;
prifti, pasi ta shqyrtojë, do ta shpallë të papastër atë njeri.

<span id="an_13:4">13:4</span> Por në qoftë se njolla e shndritshme mbi
lëkurën e trupit është e bardhë dhe nuk duket se është më e thellë se
lëkura, dhe qimja e saj nuk është bërë e bardhë, prifti do ta izolojë
për shtatë ditë atë që ka plagën.

<span id="an_13:5">13:5</span> Ditën e shtatë, prifti do ta ekzaminojë
përsëri; dhe në qoftë se plaga duket se është ndalur dhe nuk është
përhapur mbi lëkurë, prifti do ta izolojë edhe shtatë ditë të tjera.

<span id="an_13:6">13:6</span> Prifti do ta shqyrtojë përsëri ditën e
shtatë; dhe, po të shikojë që plaga është zvogëluar dhe nuk është
përhapur mbi lëkurë, prifti do ta shpallë të pastër: ishte vetëm një
puçërr me qelb. Ai do të lajë rrobat e tij dhe do të jetë i pastër.

<span id="an_13:7">13:7</span> Por në rast se puçrra është zgjeruar mbi
lëkurën pasi ai iu paraqit priftit për t'u shpallur i pastër, ai do të
kontrollohet përsëri nga prifti;

<span id="an_13:8">13:8</span> prifti do ta kontrollojë; dhe në rast se
shikon që puçrra është zgjeruar mbi lëkurë, prifti do ta shpallë atë të
papastër; është lebër.

<span id="an_13:9">13:9</span> Kur te një njeri shfaqet një plagë e
lebrës, ai do t'i çohet priftit.

<span id="an_13:10">13:10</span> Prifti do ta ekzaminojë; dhe në qoftë
se ënjtja mbi lëkurë është e bardhë dhe e ka zbardhur qimen, dhe në
ënjtje ka pak mish të gjallë,

<span id="an_13:11">13:11</span> kemi një lebër kronike mbi lëkurën e
trupit të tij dhe prifti do ta shpallë atë të papastër; nuk do ta
izolojë, sepse është i papastër.

<span id="an_13:12">13:12</span> Por në qoftë se lebra përhapet edhe më
mbi lëkurë në mënyrë që të mbulojë tërë lëkurën e atij që ka plagën, nga
koka deri te këmbët, kudo që shikon prifti,

<span id="an_13:13">13:13</span> prifti do ta kontrollojë; dhe në qoftë
se lebra ka mbuluar tërë trupin e tij, do ta shpallë të pastër atë që ka
plagën; është bërë i tëri i bardhë, pra, është i pastër.

<span id="an_13:14">13:14</span> Por ditën që do të dalë mbi të mish i
gjallë, ai do të shpallet i papastër.

<span id="an_13:15">13:15</span> Kur prifti ka për të parë mishin e
gjallë, do ta shpallë atë të papastër; mishi i gjallë është i papastër;
është lebër.

<span id="an_13:16">13:16</span> Por në rast se mishi i gjallë ndryshon
përsëri dhe bëhet i bardhë, ai duhet të shkojë te prifti;

<span id="an_13:17">13:17</span> dhe prifti do ta kontrollojë; dhe në
qoftë se plaga është bërë e bardhë, prifti do të shpallë të pastër atë
që ka plagën; ai është i pastër.

<span id="an_13:18">13:18</span> Kur mbi lëkurën e trupit zhvillohet një
ulcerë, dhe ajo është shëruar,

<span id="an_13:19">13:19</span> dhe në vendin e ulcerës formohet një
ënjtje e bardhë ose një njollë e shndritshme e bardhë-kuqalashe, kjo
duhet t'i tregohet priftit.

<span id="an_13:20">13:20</span> Prifti do ta ekzaminojë; në qoftë se
njolla duket më e thellë se lëkura dhe qimja e saj është bërë e bardhë,
prifti do ta shpallë atë të papastër; është plagë lebre që ka shpërthyer
në ulcerë.

<span id="an_13:21">13:21</span> Por në rast se prifti, duke e
ekzaminuar, sheh që në njollë nuk ka qime të bardha dhe që ajo nuk është
më e thellë se lëkura dhe është pakësuar, ai do ta izolojë shtatë ditë.

<span id="an_13:22">13:22</span> Në rast se njolla zgjerohet mbi lëkurë,
prifti do ta shpallë të papastër; është një plagë lebre.

<span id="an_13:23">13:23</span> Por në rast se njolla ka mbetur në vend
dhe nuk është zgjeruar, ajo është mbresë e ulcerës dhe prifti do ta
shpallë të pastër.

<span id="an_13:24">13:24</span> Në rast se dikush pëson mbi lëkurën e
tij një djegie të shkaktuar nga zjarri, dhe mishi i gjallë i djegies
bëhet një njollë e shndritshme, e bardhë-kuqalashe, ose e bardhë,

<span id="an_13:25">13:25</span> prifti do ta shqyrtojë; dhe në qoftë se
qimja e njollës është bërë e bardhë dhe njolla duket më e thellë se
lëkura, është lebër që ka shpërthyer në djegien. Prifti do ta shpallë të
papastër; është plagë lebre.

<span id="an_13:26">13:26</span> Por në rast se prifti, duke shqyrtuar,
sheh që nuk ka qime të bardhë në njollë dhe që kjo nuk është më e thellë
se lëkura, por është pakësuar, prifti do ta izolojë shtatë ditë atë
njeri.

<span id="an_13:27">13:27</span> Ditën e shtatë, prifti do ta
kontrollojë; dhe në qoftë se njolla është përhapur edhe më mbi lëkurë,
prifti do ta shpallë të papastër; është plagë lebre.

<span id="an_13:28">13:28</span> Në qoftë se njolla e shndritshme ka
mbetur përkundrazi në të njëjtin vend dhe nuk është përhapur mbi lëkurë,
por është pakësuar, është një ënjtje shkaktuar nga djegia; prifti do ta
shpallë të pastër, sepse është mbresa e djegies.

<span id="an_13:29">13:29</span> Kur një burrë apo një grua ka një plagë
në kokë apo në mjekër,

<span id="an_13:30">13:30</span> prifti do të ekzaminojë plagën; në rast
se duket më e thellë se lëkura dhe në të ka qime të verdha dhe të holla,
prifti do ta shpallë atë të papastër; është qere, domethënë lebër e
kokës apo e mjekrës.

<span id="an_13:31">13:31</span> Në qoftë se përkundrazi prifti shqyrton
plagën e qeres, dhe kjo nuk duket më e thellë se lëkura dhe në të nuk ka
qime të zeza, prifti do ta izolojë shtatë ditë atë që ka plagën e qeres.

<span id="an_13:32">13:32</span> Ditën e shtatë prifti do të kontrollojë
plagën dhe, po të jetë se qerja nuk është përhapur dhe nuk ka në të qime
të verdha, dhe qerja nuk duket më e thellë se lëkura,

<span id="an_13:33">13:33</span> ai person do të rruhet, por nuk do të
rruajë pjesën e prekur nga qerja; dhe prifti do ta izolojë shtatë ditë
të tjera atë që ka qeren.

<span id="an_13:34">13:34</span> Ditën e shtatë prifti do të kontrollojë
qeren; dhe në qoftë se qerja nuk është përhapur mbi lëkurë dhe nuk duket
më e thellë se lëkura, prifti do ta shpallë të pastër; ai do të lajë
rrobat e tij dhe do të jetë i pastër.

<span id="an_13:35">13:35</span> Por në qoftë se, pasi është shpallur i
pastër, qerja është përhapur mbi lëkurë,

<span id="an_13:36">13:36</span> prifti do ta kontrollojë atë; në qoftë
se qerja është përhapur mbi lëkurë, prifti nuk duhet të kërkojë qimen e
verdhë; ai është i papastër.

<span id="an_13:37">13:37</span> Por në qoftë se qerja duket se është
ndaluar dhe në të janë rritur qime të zeza, qerja është shëruar; ai
është i pastër dhe prifti do ta shpallë të pastër.

<span id="an_13:38">13:38</span> Në rast se një burrë apo një grua ka
mbi lëkurën e trupit të tij njolla të shndritshme, veçanërisht njolla të
shndritshme bardhoshe,

<span id="an_13:39">13:39</span> prifti do t'i shqyrtojë; dhe në qoftë
se njollat e shndritshme mbi lëkurën e trupit të tyre kanë një ngjyrë të
bardhë të zbehtë, është një erupsion të lëkurës; ai është i pastër.

<span id="an_13:40">13:40</span> Në rast se një njeriu i bien flokët e
kokës, është tullac, por është i pastër.

<span id="an_13:41">13:41</span> Në rast se i bien flokët mbi ballë,
është tullac mbi ballë, por i pastër.

<span id="an_13:42">13:42</span> Por në rast se në pjesën tullace të
kokës ose të ballit shfaqet një plagë e bardhë-kuqalashe, është lebër,
që ka shpërthyer mbi kokë apo mbi ballë.

<span id="an_13:43">13:43</span> Prifti do ta shqyrtojë; dhe në qoftë se
ënjtja e plagës mbi pjesën tullace të kokës apo të ballit është e
bardhë-kuqalashe, njëlloj si lebra mbi lëkurën e trupit,

<span id="an_13:44">13:44</span> është lebroz; është i papastër, dhe
prifti do ta shpallë atë të papastër, për shkak të plagës mbi kokën e
tij.

<span id="an_13:45">13:45</span> Lebrozi, i prekur nga kjo plagë, do të
veshë rroba të grisura dhe do ta mbajë kokën të zbuluar; do të mbulojë
mjekrën e tij dhe do të bërtasë: "papastër, papastër".

<span id="an_13:46">13:46</span> Do të jetë i papastër tërë kohën që do
të ketë plagën; është i papastër; do të jetojë vetëm; do të banojë
jashtë kampit.

<span id="an_13:47">13:47</span> Në qoftë se ka një plagë lebre mbi një
palë rroba, qoftë rrobë leshi apo një rrobë liri,

<span id="an_13:48">13:48</span> një stofë o një punë me shtiza, prej
liri ose leshi, në lëkurë apo në çfarëdo sendi prej lëkure,

<span id="an_13:49">13:49</span> në se plaga është e gjelbëruar ose
kuqalashe mbi rrobat apo mbi lëkurën, mbi stofin ose mbi punën e bërë me
shtiza, ose mbi çfarëdo tjetër sendi të punuar me lëkurë, është plagë
lebre, dhe do t'i tregohet priftit.

<span id="an_13:50">13:50</span> Prifti do të shqyrtojë plagën dhe do të
izolojë shtatë ditë atë që ka plagën.

<span id="an_13:51">13:51</span> Ditën e shtatë do të ekzaminojë plagën;
dhe në qoftë se plaga është përhapur mbi rrobat, o mbi stofën, o mbi
trikotazhin, o mbi lëkurën apo mbi çfarëdo sendi të punuar me lëkurë,
është një plagë lebre të keqe; është një gjë e papastër.

<span id="an_13:52">13:52</span> Ai do t'i djegë këto rroba o stofin ose
trikotazhin prej leshi a prej liri ose çfarëdo sendi të bërë me lëkurë,
mbi të cilin ndodhet plaga, sepse është një lebër e keqe; do të digjen
në zjarr.

<span id="an_13:53">13:53</span> Por në rast se prifti ekzaminon plagën,
dhe kjo nuk është përhapur mbi rrobat o mbi stofin, o mbi trikotazhin
ose mbi çdo send prej lëkure,

<span id="an_13:54">13:54</span> prifti do të urdhërojë që të lahet
sendi mbi të cilin është kjo plagë, dhe do ta izolojë personin për
shtatë ditë të tjera.

<span id="an_13:55">13:55</span> Prifti do të ekzaminojë plagën, mbasi
të jetë larë; në qoftë se plaga nuk ka ndryshuar ngjyrë, edhe sikur të
mos jetë përhapur, është gjë e papastër; do ta djegësh në zjarr; ajo
vazhdon të hajë nga brenda apo nga jashtë.

<span id="an_13:56">13:56</span> Në qoftë se prifti e ekzaminon dhe
plaga, pasi është larë, është përmirësuar, do ta shkulë nga rrobat, a
nga lëkura, a nga stofi apo nga trikotazhi.

<span id="an_13:57">13:57</span> Por në rast se duket ende mbi rrobat,
stofin, trikotazhin, ose mbi çdo send tjetër prej lëkure, është një e
keqe që po përhapet; do të djegësh me zjarr sendin mbi të cilin ndodhet
plaga.

<span id="an_13:58">13:58</span> Rrobat, o stofi, o trikotazhi ose çdo
send tjetër i bërë me lëkurë që ke larë dhe nga i cili është zhdukur
plaga, do të lahet një herë të dytë dhe do të jetë i pastër.

<span id="an_13:59">13:59</span> Ky është ligji për plagën e lebrës mbi
një palë rroba leshi ose prej liri, mbi stofin apo trikotazh ose çfarëdo
sendi të bërë prej lëkure, për ta shpallur të pastër apo për ta shpallur
të papastër".

<span id="an_14:1">14:1</span> Zoti i foli akoma Moisiut, duke i thënë:

<span id="an_14:2">14:2</span> "Ky është ligji lidhur me lebrozin për
ditën e pastrimit të tij. Ai do t'i çohet priftit.

<span id="an_14:3">14:3</span> Prifti do të dalë nga kampi dhe do ta
vizitojë atë dhe në qoftë se plaga e lebrës i është shëruar të
lebrosurit,

<span id="an_14:4">14:4</span> prifti do të urdhërojë të merren për atë
që do të pastrohet dy zogj të gjallë dhe të pastër, dru kedri, nga
skarlati dhe hisopi.

<span id="an_14:5">14:5</span> Prifti do të urdhërojë që të theret një
nga zogjtë në një enë prej argjili me ujë të rrjedhshëm.

<span id="an_14:6">14:6</span> Pastaj do të marrë zogun e gjallë, drurin
e kedrit, skarlatin dhe hisopin, dhe do t'i zhytë, me zogun e gjallë, në
gjakun e zogut të therur në ujë të rrjedhshëm.

<span id="an_14:7">14:7</span> Do ta spërkatë pastaj shtatë herë mbi atë
që duhet të pastrohet nga lebra; do ta shpallë atë të pastër dhe do ta
lërë të shkojë të lirë zogun e gjallë nëpër fusha.

<span id="an_14:8">14:8</span> Ai që duhet të pastrohet do të lajë
rrobat e tij, do të rruajë tërë qimet e tij, do të lahet në ujë dhe do
të jetë i pastër. Pas kësaj mund të hyjë në kamp, por do të qëndrojë
shtatë ditë jashtë çadrës së tij.

<span id="an_14:9">14:9</span> Ditën e shtatë do të rruajë tërë qimet e
kokës së tij, të mjekrës së tij dhe të vetullave të tij; do të rruajë
shkurt të gjitha qimet e tij. Do të lajë rrobat e tij dhe do të lajë
trupin e tij në ujë dhe do të jetë i pastër.

<span id="an_14:10">14:10</span> Ditën e tetë do të marrë dy qengja pa
të meta, një qengj femër njëvjeçar pa të meta, tri të dhjeta efe majë
mielli, të përziera me vaj, si një ofertë ushqimi, dhe një log vaji;

<span id="an_14:11">14:11</span> dhe prifti që kryen pastrimin do të
paraqesë atë që duhet të pastrohet dhe të gjitha këto gjëra para Zotit
në hyrje të çadrës së mbledhjes.

<span id="an_14:12">14:12</span> Pastaj prifti do të marrë një qengj dhe
do ta ofrojë si flijim riparimi, me logun e vajit, dhe do t'i tundë si
një ofertë e tundur para Zotit.

<span id="an_14:13">14:13</span> Do ta therë pastaj qengjin në vendin ku
theren flijimet për mëkatin dhe olokaustet, në vendin e shenjtë, sepse
si flijim riparimi i përket priftit, kështu është flijimi për mëkatin;
është gjë shumë e shenjtë.

<span id="an_14:14">14:14</span> Prifti do të marrë pak gjak nga flijimi
i riparimit dhe do ta vërë në skajin e veshit të djathtë të atij që
duhet të pastrohet, mbi gishtin e madh të dorës së tij të djathtë dhe
mbi gishtin e madh të këmbës së tij të djathtë.

<span id="an_14:15">14:15</span> Pastaj prifti do të marrë pak vaj nga
logu dhe do ta derdhë mbi pëllëmbën e dorës së tij të majtë;

<span id="an_14:16">14:16</span> pastaj prifti do të ngjyejë gishtin e
dorës së tij të djathtë në vajin që ka në dorën e majtë dhe me gishtin
do të spërkatë shtatë herë pak vaj përpara Zotit.

<span id="an_14:17">14:17</span> Dhe nga mbetja e vajit që ka në dorë,
prifti do të vërë pak në skajin e veshit të djathtë të atij që duhet të
pastrohet, mbi gishtin e madh të dorës së tij të djathtë dhe mbi gishtin
e madh të këmbës së tij të djathtë, në vendin ku ka vënë gjakun e
flijimit të riparimit.

<span id="an_14:18">14:18</span> Mbetjen e vajit që ka në dorë, prifti
do ta vërë mbi kokën e atij që duhet të pastrohet; kështu prifti do të
bëjë për të shlyerjen përpara Zotit.

<span id="an_14:19">14:19</span> Pastaj prifti do të ofrojë flijimin për
mëkatin dhe do të bëjë shlyerjen për atë që do të pastrohet nga
papastërtia e tij; pas kësaj do të therë olokaustin.

<span id="an_14:20">14:20</span> Prifti do të ofrojë olokaustin dhe
blatimin e ushqimit mbi altar; kështu ai do të ketë mundësi të bëjë për
të shlyerjen dhe ai do të jetë i pastër.

<span id="an_14:21">14:21</span> Në rast se ky person është i varfër dhe
nuk mund t'i sigurojë këto gjëra, do të marrë vetëm një qengj për ta
ofruar si flijim për shkeljen e kryer, si një ofertë të tundur, për të
bërë shlyerjen

<span id="an_14:22">14:22</span> dhe dy turtuj apo dy pëllumba të rinj,
sipas mundësive të tij; njëri do të jetë për flijimin për mëkatin dhe
tjetri për olokaustin.

<span id="an_14:23">14:23</span> Ditën e tetë do t'i çojë, për pastrimin
e tij, këto gjëra priftit në hyrje të çadrës së mbledhjes përpara Zotit.

<span id="an_14:24">14:24</span> Dhe prifti do të marrë qengjin e
flijimit për shkeljen dhe logun e vajit, dhe do t'i tundë si një ofertë
e tundur përpara Zotit.

<span id="an_14:25">14:25</span> Pastaj do të therë qengjin e flijimit
për shkeljen e kryer. Prifti do të marrë pak gjak nga flijimi për
shkeljen dhe do ta vërë në skajin e veshit të djathtë të atij që do të
pastrohet mbi gishtin e madh të dorës së tij të djathtë dhe mbi gishtin
e madh të këmbës së tij të djathtë.

<span id="an_14:26">14:26</span> Prifti do të derdhë pak vaj mbi
pëllëmbën e dorës së tij të majtë.

<span id="an_14:27">14:27</span> Dhe me gishtin e dorës së tij të
djathtë, prifti do të spërkasë shtatë herë pak nga vaji që ka në dorën e
tij të majtë përpara Zotit.

<span id="an_14:28">14:28</span> Pastaj prifti do të vërë pak nga vaji
që ka në dorë mbi skajin e veshit të djathtë të atij që duhet të
pastrohet, mbi gishtin e tij të madh të dorës së djathtë dhe mbi gishtin
e madh të këmbës së tij të djathtë, në vendin ku ka vënë gjakun e
flijimit të shkeljes.

<span id="an_14:29">14:29</span> Mbetjen e vajit që ka në dorë, prifti
do ta vërë mbi kokën e atij që do të pastrohet, për të bërë shlyerjen
për atë përpara Zotit.

<span id="an_14:30">14:30</span> Pastaj do të ofrojë një nga turtujt a
një nga të dy pëllumbat e rinj, sipas mundësive të tij;

<span id="an_14:31">14:31</span> do të ofrojë atë që ka mundur të
sigurojë, njërin si flijim për mëkatin dhe tjetrin si olokaust, bashkë
me blatimin e ushqimit; kështu prifti do të bëjë shlyerjen përpara Zotit
për atë që do të pastrohet.

<span id="an_14:32">14:32</span> Ky është ligji për atë që është prekur
nga plaga e lebrës dhe nuk ka mjetet për të siguruar atë që kërkohet për
pastrimin e tij".

<span id="an_14:33">14:33</span> Zoti u foli akoma Moisiut dhe Aaronit,
duke thënë:

<span id="an_14:34">14:34</span> "Kur do të hyni në vendin e Kanaanit që
unë ju jap në pronësi, në rast se dërgoj plagën e lebrës në një shtëpi
të vendit që është prona juaj,

<span id="an_14:35">14:35</span> i zoti i shtëpisë do të shkojë t'ia
deklarojë priftit, duke thënë: "Më duket se ka një farë plage në
shtëpinë time".

<span id="an_14:36">14:36</span> Atëherë prifti do të urdhërojë që të
zbrazet shtëpia para se ai të hyjë për të shqyrtuar plagën, me qëllim që
gjithçka që ndodhet në shtëpi të mos bëhet e papastër. Pastaj prifti do
të hyjë për të ekzaminuar shtëpinë.

<span id="an_14:37">14:37</span> Do të ekzaminojë pastaj plagën; në
qoftë se plaga që ndodhet mbi muret e shtëpisë ka disa zgavra të
gjelbëra apo të kuqërreme që duken më të thella se sipërfaqja e mureve,

<span id="an_14:38">14:38</span> prifti do të dalë nga shtëpia, te porta
dhe do ta mbyllë shtëpinë për shtatë ditë.

<span id="an_14:39">14:39</span> Ditën e shtatë prifti do të kthehet dhe
do ta ekzaminojë shtëpinë; në rast se plaga është përhapur në muret e
shtëpisë,

<span id="an_14:40">14:40</span> prifti do të urdhërojë që të hiqen
gurët mbi të cilët ndodhet plaga dhe t'i hedhin në një vend të papastër
jashtë qytetit.

<span id="an_14:41">14:41</span> Pastaj do të urdhërojë që të kruhet
pjesa e brendshme e shtëpisë rreth e qark, dhe do ta hedhin suvanë që
kanë rrëzuar jashtë qytetit, në vend të papastër.

<span id="an_14:42">14:42</span> Pastaj do të marrin gurë të tjerë dhe
do t'i vënë në vendin e të parëve, dhe do të marrin gëlqere tjetër për
të suvatuar shtëpinë.

<span id="an_14:43">14:43</span> Por në rast se plaga shpërthen përsëri
në shtëpi, mbasi janë hequr gurët dhe mbasi shtëpia është kruar dhe
është suvatuar përsëri,

<span id="an_14:44">14:44</span> prifti do të hyjë për të kontrolluar
shtëpinë; në qoftë se plaga është e përhapur në shtëpi, kemi një lebër
të keqe në shtëpi; kjo është e papastër.

<span id="an_14:45">14:45</span> Prandaj do ta shëmbë shtëpinë dhe do
t'i çojë gurët, lëndën e drurit dhe suvanë jashtë qytetit, në një vend
të papastër.

<span id="an_14:46">14:46</span> Përveç kësaj kushdo që hyn në shtëpi
gjatë gjithë kohës që mbeti e mbyllur, do të jetë i papastër deri në
mbrëmje.

<span id="an_14:47">14:47</span> Kush fle në shtëpi, do të lajë rrobat e
tij; po kështu ai që ha në shtëpi do të lajë rrobat e tij.

<span id="an_14:48">14:48</span> Por në qoftë se prifti hyn në shtëpi
dhe e kontrollon, dhe plaga nuk është përhapur në shtëpi pasi është
suvatuar, prifti do ta shpallë atë të pastër, sepse plaga është shëruar.

<span id="an_14:49">14:49</span> Pastaj, për të pastruar shtëpinë, do të
marrë dy zogj, dru kedri, skarlat dhe hisop;

<span id="an_14:50">14:50</span> do të therë pastaj një nga zogjtë në
një enë argjili me ujë të rrjedhshëm;

<span id="an_14:51">14:51</span> dhe do të marrë drurin e kedrit,
hisopin, skarlatin dhe zogun e gjallë, dhe do t'i zhytë në gjakun e
zogut të therur dhe në ujë të rrjedhshëm, dhe do ta spërkatë shtëpinë
shtatë herë.

<span id="an_14:52">14:52</span> Kështu do ta pastrojë shtëpinë me
gjakun e zogut, me ujin e rrjedhshëm, me zogun e gjallë, me drurin e
kedrit, me hisopin dhe me skarlatin;

<span id="an_14:53">14:53</span> por do ta lërë zogun të ikë i lirë
jashtë qytetit, nëpër fusha; kështu do të bëjë shlyerjen, për shtëpinë,
dhe kjo do të jetë e pastër.

<span id="an_14:54">14:54</span> Ky është ligji për çdo plagë të lebrës
dhe të qeres,

<span id="an_14:55">14:55</span> për lebrën e rrobave dhe të shtëpisë,

<span id="an_14:56">14:56</span> për ënjtjet, puçrrat me qelb dhe
njollat e shndritshme,

<span id="an_14:57">14:57</span> për të mësuar kur një gjë është e
papastër dhe kur është e pastër. Ky është ligji për lebrën".

<span id="an_15:1">15:1</span> Zoti u foli akoma Moisiut dhe Aaronit,
duke u thënë:

<span id="an_15:2">15:2</span> "Foluni bijve të Izraelit dhe u thoni
atyre: Kushdo që ka një fluks nga trupi i tij, ky fluks është i
papastër.

<span id="an_15:3">15:3</span> Papastërtia e tij është prodhuar nga
fluksi: ai është i papastër për sa kohë fluksi i trupit të tij është
ende në veprim, ashtu edhe kur fluksi në trupin e tij është ndaluar.

<span id="an_15:4">15:4</span> Çdo shtrat mbi të cilin shtrihet ai që ka
fluksin do të jetë i papastër; po ashtu do të jetë e papastër çdo gjë
mbi të cilën ai ulët.

<span id="an_15:5">15:5</span> Kushdo që prek shtratin e tij do të lajë
rrobat e tij dhe do të lahet me ujë, dhe ka për të qënë i papastër deri
në mbrëmje.

<span id="an_15:6">15:6</span> Kush ulet mbi çfarëdo gjëje mbi të cilën
është ulur ai që ka fluksin, do të lajë rrobat e tij dhe veten me ujë,
dhe do të jetë i papastër deri në mbrëmje.

<span id="an_15:7">15:7</span> Kush prek trupin e atij që ka fluksin, do
të lajë rrobat e tij dhe do të lahet në ujë, dhe do të jetë i papastër
deri në mbrëmje.

<span id="an_15:8">15:8</span> Në qoftë se ai që ka fluksin pështyn mbi
dikë që është i pastër, ky do të lajë rrobat e tij dhe do të lahet në
ujë, dhe do të jetë i papastër deri në mbrëmje.

<span id="an_15:9">15:9</span> Çdo shalë mbi të cilën hipën ai që ka
fluksin do të jetë e papastër.

<span id="an_15:10">15:10</span> Kushdo që prek çfarëdo gjëje që ka qenë
nën të, do të jetë i papastër deri në mbrëmje. Kushdo që trasporton këto
sende do të lajë rrobat e tij dhe do të lahet me ujë, dhe do të jetë i
papastër deri në mbrëmje.

<span id="an_15:11">15:11</span> Kushdo që prek atë që ka fluksin, pa i
larë duart, duhet të lajë rrobat e tij dhe të lahet në ujë, dhe do të
jetë i papastër deri në mbrëmje.

<span id="an_15:12">15:12</span> Ena prej balte, e prekur nga ai që ka
fluksin, do të thyhet; dhe çdo enë prej druri do të lahet në ujë.

<span id="an_15:13">15:13</span> Kur ai që ka fluksin është pastruar nga
fluksi i tij, do të numërojë shtatë ditë për pastrimin e tij; pastaj do
të lajë rrobat e tij dhe do të lajë trupin e tij në ujë të rrjedhshëm,
dhe do të jetë i pastër.

<span id="an_15:14">15:14</span> Ditën e tetë do të marrë dy turtuj ose
dy pëllumba të rinj dhe do të vijë përpara Zotit në hyrje të çadrës së
mbledhjes, dhe do t'ia japë priftit.

<span id="an_15:15">15:15</span> Prifti do t'i ofrojë: njërin si flijim
për mëkatin dhe tjetrin si olokaust; kështu prifti do të bëjë shlyerjen
për të përpara Zotit, për shkak të fluksit të tij.

<span id="an_15:16">15:16</span> Në rast se një njeri ka një lëshim
fare, ai do të lajë tërë trupin e tij në ujë, dhe do të jetë i papastër
deri në mbrëmje.

<span id="an_15:17">15:17</span> Çdo rrobë dhe çdo lëkurë mbi të cilat
ka farë do të lahet me ujë, dhe do të jetë e papastër deri në mbrëmje.

<span id="an_15:18">15:18</span> Në rast se një burrë bie në shtrat me
një grua dhe ka një lëshim fare, do të lahen që të dy me ujë dhe do të
jenë të papastër deri në mbrëmje.

<span id="an_15:19">15:19</span> Në qoftë se një grua ka një fluks në
trupin e saj, dhe ky është një fluks gjaku, papastërtia e saj do të
zgjasë shtatë ditë; kushdo që e prek atë do të jetë i papastër deri në
mbrëmje.

<span id="an_15:20">15:20</span> Çfarëdo gjë mbi të cilën ajo shtrihet
gjatë papastërtisë së saj, do të jetë e papastër; çfarëdo gjë mbi të
cilën ulet, do të jetë e papastër.

<span id="an_15:21">15:21</span> Kushdo që prek shtratin e saj do të
lajë rrobat e tij dhe do të lahet në ujë, dhe do të jetë i papastër deri
në mbrëmje.

<span id="an_15:22">15:22</span> Kushdo që prek çfarëdo gjë mbi të cilën
ajo është ulur, do të lajë rrobat e tij dhe do të lahet në ujë; do të
jetë i papastër deri në mbrëmje.

<span id="an_15:23">15:23</span> Kur ajo është ulur mbi shtrat ose mbi
çfarëdo gjë tjetër, kur dikush e prek atë do të jetë i papastër deri në
mbrëmje.

<span id="an_15:24">15:24</span> Në rast se një burrë bie në shtrat me
të, papastërtia e saj kalon mbi të dhe ai do të jetë i papastër për
shtatë ditë; dhe çdo shtrat mbi të cilin ai shtrihet, do të jetë i
papastër.

<span id="an_15:25">15:25</span> Në qoftë se një grua ka një fluks gjaku
prej disa ditësh jashtë kohës së papastërtisë së zakoneve, ose fluksi
vazhdon tej kohës së duhur, ajo do të jetë e papastër për gjithë ditët e
fluksit të papastër, ashtu si është në ditët e papastërtisë së saj të
zakoneve.

<span id="an_15:26">15:26</span> Çdo shtrat mbi të cilin shtrihet gjatë
ditëve të fluksit të saj, do të jetë për të si shtrati i zakoneve të
saj; dhe çdo gjë mbi të cilën ajo ulet do të ketë po atë papastërti të
zakoneve të saj.

<span id="an_15:27">15:27</span> Kushdo që prek këto gjëra do të jetë i
papastër; do të lajë rrobat e tij dhe do të lahet në ujë; do të jetë i
papastër deri në mbrëmje.

<span id="an_15:28">15:28</span> Por pas pastrimit të saj nga fluksi, do
të numërojë shtatë ditë, dhe pastaj do të jetë e pastër.

<span id="an_15:29">15:29</span> Ditën e tetë do të marrë dy turtuj ose
dy pëllumba të rinj dhe do t'ia çojë priftit në hyrje të çadrës së
mbledhjes.

<span id="an_15:30">15:30</span> Prifti do ta ofrojë njërin prej tyre si
flijim për mëkatin dhe tjetrin si olokaust; prifti do të kryejë për të
shlyerjen, përpara Zotit, të fluksit që e bënte të papastër.

<span id="an_15:31">15:31</span> Kështu do t'i mbani të ndarë bijtë e
Izraelit nga ajo që i ndot, që të mos vdesin për shkak të papastërtisë
së tyre, duke ndotur tabernakullin tim që ndodhet midis tyre.

<span id="an_15:32">15:32</span> Ky është ligji për atë që ka një fluks
dhe për atë që ka një lëshim fare, gjë që e bën të papastër,

<span id="an_15:33">15:33</span> dhe për gruan që vuan për shkak të
zakoneve të saja periodike, për burrin ose gruan që ka një fluks dhe për
burrin që bie në shtrat me një grua të papastër".

<span id="an_16:1">16:1</span> Zoti i foli Moisiut mbas vdekjes së dy
bijve të Aaronit, që vdiqën kur u paraqitën para Zotit me zjarr të
ndaluar.

<span id="an_16:2">16:2</span> Zoti i tha Moisiut: "Foli Aaronit,
vëllait tënd, dhe thuaji të mos hyjë në çfarëdo kohe në shenjtërore,
përtej perdes, përpara pajtuesit që ndodhet mbi arkë, që të mos vdesë,
sepse unë do të shfaqem në renë mbi pajtuesin.

<span id="an_16:3">16:3</span> Aaroni do të hyjë në shenjtërore në këtë
mënyrë; do të marrë një dem të vogël për flijimin për mëkatin dhe një
dash për olokaustin.

<span id="an_16:4">16:4</span> Do të veshë tunikën e shenjtë prej liri
dhe do të mbajë mbi trupin e tij pantallona prej liri; do të ngjeshë
brezin prej liri dhe do ta vërë mbi kokë çallmën prej liri. Këto janë
veshjet e shenjta; ai do t'i veshë pasi ta ketë larë trupin me ujë.

<span id="an_16:5">16:5</span> Nga asambleja e bijve të Izraelit do të
marrë dy cjep për flijimin e mëkatit dhe një dash për olokaustin.

<span id="an_16:6">16:6</span> Aaroni do të ofrojë demin e vogël për
flijimin e mëkatit, që e ka për vete, dhe do të bëjë shlyerjen për vete
dhe për shtëpinë e tij.

<span id="an_16:7">16:7</span> Pastaj do t'i marrë të dy cjeptë dhe do
t'i paraqesë përpara Zotit në hyrje të çadrës së mbledhjes.

<span id="an_16:8">16:8</span> Aaroni do t'i hedhë në short dy cjeptë:
njëri prej tyre do të caktohet për Zotin dhe tjetri do të shërbejë si
cjap për shlyerjen e fajit.

<span id="an_16:9">16:9</span> Aaroni do të afrojë cjapin e caktuar për
Zotin dhe do ta ofrojë si flijim për mëkatin;

<span id="an_16:10">16:10</span> por cjapi i caktuar si cjap fajshlyes
do të paraqitet i gjallë para Zotit, me qëllim që mbi të të bëhet
shlyerja dhe për ta çuar pastaj në shkretëtirë si cjap fajshlyes.

<span id="an_16:11">16:11</span> Aaroni do të ofrojë, pra, demin e vogël
të flijimit për mëkatin dhe do të bëjë shlyerjen për vete dhe për
shtëpinë e tij; dhe do ta therë demin e vogël të flijimit për mëkatin
për vete.

<span id="an_16:12">16:12</span> Pastaj do të marrë një temjanicë plot
me qymyrë të ndezur të marrë nga altari përpara Zotit dhe do t'i ketë
duart e tij të mbushura me temjan të parfumuar në pluhur, dhe do të çojë
çdo gjë matanë velit.

<span id="an_16:13">16:13</span> Do ta vërë temjanin mbi zjarr përpara
Zotit, me qëllim që reja e temjanit të mbulojë pajtuesin që është mbi
dëshminë; kështu ai nuk do të vdesë.

<span id="an_16:14">16:14</span> Pastaj do të marrë ca gjak të demit të
vogël dhe do ta spërkatë me gishtin e tij mbi pajtuesin nga ana lindore,
do të spërkatë shtatë herë edhe pak gjak me gishtin e tij përpara
pajtuesit.

<span id="an_16:15">16:15</span> Pastaj do të therë cjapin e flijimit
për mëkatin, që është për popullin, dhe do të çojë gjakun e tij matanë
velit; dhe do të bëjë me këtë gjak atë që ka bërë me gjakun e demit të
vogël; do ta spërkatë mbi pajtuesin dhe para pajtuesit.

<span id="an_16:16">16:16</span> Kështu do të bëjë shlyerjen për
shenjtëroren, për shkak të papastërtive të bijve të Izraelit, të
shkeljeve të tyre dhe të të gjitha mëkateve të tyre. Do të veprojë në të
njëjtën mënyrë për çadrën e mbledhjes, që mbetet midis tyre, në mes të
papastërtive të tyre.

<span id="an_16:17">16:17</span> Në çadrën e mbledhjes, kur ai do të
hyjë në shenjtëroren për të bërë shlyerjen, nuk do të ketë njeri, deri
sa ai të ketë dalë dhe të ketë bërë shlyerjen për veten, për shtëpinë e
tij dhe për tërë asamblenë e Izraelit.

<span id="an_16:18">16:18</span> Ai do të dalë drejt altarit që ndodhet
para Zotit dhe do të bëjë shlyerjen për të: do të marrë ca gjak nga demi
i vogël dhe ca gjak nga cjapi dhe do ta vërë mbi brirët e altarit rreth
e qark.

<span id="an_16:19">16:19</span> Pastaj do të spërkatë ca gjak mbi të me
gishtin e tij shtatë herë me radhë; kështu do ta pastrojë dhe do ta
shenjtërojë nga papastërtitë e bijve të Izraelit.

<span id="an_16:20">16:20</span> Kur të ketë mbaruar së kryeri shlyerjen
për shenjtëroren, për çadrën e mbledhjes dhe për altarin, do të afrojë
cjapin e gjallë.

<span id="an_16:21">16:21</span> Aaroni do të vendosë të dyja duart e
tij mbi kokën e cjapit të gjallë dhe do të rrëfejë mbi të tërë
padrejtësitë e bijve të Izraelit, të gjitha shkeljet e tyre, tërë
mëkatet e tyre, dhe do t'i vërë mbi kokën e cjapit; pastaj do ta çojë në
shkretëtirë me anë të një njeriu të zgjedhur enkas.

<span id="an_16:22">16:22</span> Cjapi do të mbartë mbi vete në tokë të
vetmuar të gjitha padrejtësitë e tyre dhe ai njeri do ta lërë të shkojë
në shkretëtirë.

<span id="an_16:23">16:23</span> Pastaj Aaroni do të hyjë në çadrën e
mbledhjes, do të zhveshë rrobat e tij prej liri që kishte veshur për të
hyrë në shenjtërore dhe do t'i lërë aty.

<span id="an_16:24">16:24</span> Do të lajë trupin e tij me ujë në një
vend të shenjtë, do të veshë rrobat e tij dhe do të dalë për të ofruar
olokaustin e tij dhe olokaustin e popullit, dhe do të bëjë shlyerjen për
vete dhe për popullin.

<span id="an_16:25">16:25</span> Pastaj do të tymosë mbi altar dhjamin e
flijimit për mëkatin.

<span id="an_16:26">16:26</span> Ai që e ka lëshuar cjapin, e zgjedhur
si cjap fajshlyes, do të lajë rrobat e tij dhe trupin e tij me ujë dhe,
mbas kësaj mund të kthehet në kamp.

<span id="an_16:27">16:27</span> Do të çohen pas kësaj jashtë kampit
demi i vogël i flijimit për mëkatin dhe cjapi i flijimit për mëkatin,
gjaku i të cilit është çuar në shenjtërore për të bërë shlyerjen; dhe do
të djegin në zjarr lëkurët, mishin dhe ndyrësitë e tyre.

<span id="an_16:28">16:28</span> Pastaj ai që i djeg do të lajë rrobat
dhe trupin e tij me ujë; pas kësaj, ai mund të kthehet në kamp.

<span id="an_16:29">16:29</span> Ky do të jetë për ju një ligj i
përjetshëm: në muajin e shtatë, ditën e dhjetë të muajit, do të përulni
shpirtrat tuaj dhe nuk do të kryeni asnjë punë, as ai që ka lindur në
vend as i huaji që banon midis jush.

<span id="an_16:30">16:30</span> Sepse atë ditë prifti do të bëjë
shlyerjen për ju, për t'ju pastruar, me qëllim që të jeni të pastruar
nga tërë mëkatet tuaja përpara Zotit.

<span id="an_16:31">16:31</span> Éshtë për ju një e shtunë madhështore
pushimi dhe ju do të përulni shpirtrat tuaj; është një ligj i
përjetshëm.

<span id="an_16:32">16:32</span> Prifti, që është vajosur dhe që është
shenjtëruar për të shërbyer si prift në vend të atit të tij, do të bëjë
shlyerjen dhe do të veshë rrobat prej liri, rrobat e shenjta.

<span id="an_16:33">16:33</span> Ai do të bëjë shlyerjen për
shenjtëroren e shenjtë; do të bejë shlyerjen për çadrën e mbledhjes dhe
për altarin, do të bëjë njëkohësisht shlyerjen për priftërinjtë dhe për
tërë popullin e asamblesë.

<span id="an_16:34">16:34</span> Ky do të jetë për ju një ligj i
përjetshëm, për të shlyer mëkatet e bijve të Izraelit për të gjitha
mëkatet e tyre, një herë në vit". Dhe Moisiu bëri ashtu siç e kishte
urdhëruar Zoti.

<span id="an_17:1">17:1</span> Zoti i foli akoma Moisiut, duke i thënë:

<span id="an_17:2">17:2</span> "Foli Aaronit, bijve të tij dhe të gjithë
bijve të Izraelit dhe u thuaj atyre: Kjo është ajo që Zoti ka urdhëruar,
duke thënë:

<span id="an_17:3">17:3</span> Kushdo nga shtëpia e Izraelit ther një ka
ose një qengj apo një dhi brenda kampit, ose jashtë kampit,

<span id="an_17:4">17:4</span> dhe nuk e çon në hyrjen e çadrës së
mbledhjes për ta paraqitur si një ofertë për Zotin përpara tabernakullit
të Zotit, do të mbahet si fajtor gjaku; ka derdhur gjak dhe ky njeri do
të shfaroset në mes të popullit të tij;

<span id="an_17:5">17:5</span> dhe kjo me qëllim që bijtë e Izraelit, në
vend që të flijojnë flitë e tyre në fusha, t'ia çojnë Zotit në hyrje të
çadrës së mbledhjes, priftit, dhe t'ia ofrojnë Zotit si flijim
falënderimi.

<span id="an_17:6">17:6</span> Prifti do të spërkasë gjakun mbi altarin
e Zotit, në hyrje të çadrës së mbledhjes, dhe do të tymosë dhjamin me
erë shumë të këndshme për Zotin.

<span id="an_17:7">17:7</span> Ata nuk do t'i ofrojnë më flijimet e tyre
demonëve, prapa të cilëve janë poshtëruar. Ky do të jetë për ta një ligj
i përjetshëm, për gjithë brezat e tyre.

<span id="an_17:8">17:8</span> U thuaj akoma: "Cilido burrë i shtëpisë
së Izraelit ose nga të huajt që banojnë midis jush të ofrojë një
olokaust apo një flijim,

<span id="an_17:9">17:9</span> dhe po të mos e çojë në hyrjen e çadrës
së mbledhjes për t'ia ofruar Zotit, ky njeri do të shfaroset në mes të
popullit të tij.

<span id="an_17:10">17:10</span> Në rast se dikush nga shtëpia e
Izraelit apo nga të huajt që banojnë midis jush ha çfarëdo lloj gjaku,
unë do ta kthej fytyrën time kundër atij që ha gjak dhe do ta shfaros në
mes të popullit të tij.

<span id="an_17:11">17:11</span> Sepse jeta e mishit është në gjak.
Prandaj ju kam urdhëruar ta vini mbi altar për të bërë shlyerjen për
jetën tuaj, sepse është gjaku që bën shlyerjen e fajit për jetën.

<span id="an_17:12">17:12</span> Prandaj u kam thënë bijve të Izraelit:
asnjëri prej jush nuk ka për të ngrënë gjak; as i huaji që banon midis
jush nuk ka për të ngrënë gjak".

<span id="an_17:13">17:13</span> Dhe në qoftë se ndonjë prej bijve të
Izraelit ose të të huajve që banojnë midis jush zë në gjah një kafshë
ose një zog që mund të hahet, do të derdhë gjakun e tij dhe do ta
mbulojë me dhe;

<span id="an_17:14">17:14</span> sepse është jeta e çdo mishi; gjaku i
tij mban jetën e tij. Prandaj u kam thënë bijve të Izraelit: "Nuk do të
hani gjakun e asnjë mishi, sepse jeta e çdo mishi është gjaku i tij;
kushdo që do ta hajë do të shfaroset".

<span id="an_17:15">17:15</span> Dhe çfarëdo personi, qoftë i lindur në
vend apo i huaj, që ha një kafshë të ngordhur në mënyrë natyrale apo të
shqyer, do të lajë rrobat dhe do të lahet vetë me ujë, dhe ka për të
qenë i papastër deri në mbrëmje; pastaj do të jetë i pastër.

<span id="an_17:16">17:16</span> Por në rast se nuk lan rrobat e tij dhe
nuk lan trupin e tij, do të mbajë fajin e paudhësisë së tij".

<span id="an_18:1">18:1</span> Zoti i foli akoma Moisiut, duke i thënë:

<span id="an_18:2">18:2</span> "Folu bijve të Izraelit dhe u thuaj
atyre: Unë jam Zoti, Perëndia juaj.

<span id="an_18:3">18:3</span> Nuk do të bëni siç bëjnë në vendin e
Egjiptit, ku keni banuar, dhe nuk do të bëni siç bëjnë në vendin e
Kanaanit ku po ju çoj; ju nuk do të ndiqni zakonet e tyre.

<span id="an_18:4">18:4</span> Do të zbatoni dekretet e mia dhe do të
respektoni statutet e mia, duke iu përmbajtur atyre. Unë jam Zoti,
Perëndia juaj.

<span id="an_18:5">18:5</span> Do të respektoni statutet dhe dekretet e
mia, me anën e të cilave, kushdo që i zbaton në praktikë, ka për të
jetuar. Unë jam Zoti.

<span id="an_18:6">18:6</span> Asnjë nga ju nuk do t'i afrohet ndonjë të
afërmi nga gjaku për të zbuluar lakuriqësinë e tij. Unë jam Zoti.

<span id="an_18:7">18:7</span> Nuk do të zbulosh lakuriqësinë e atit
tënd apo lakuriqësinë e nënës sate; ajo është nëna jote; nuk do të
zbulosh lakuriqësinë e saj.

<span id="an_18:8">18:8</span> Nuk do të zbulosh lakuriqësinë e gruas së
atit tënd; ajo është lakuriqësia e atit tënd.

<span id="an_18:9">18:9</span> Nuk do të zbulosh lakuriqësinë e motrës
sate, bijë e atit tënd ose bijë e nënës sate, qoftë e lindur në shtëpi
ose jashtë saj.

<span id="an_18:10">18:10</span> Nuk do të zbulosh lakuriqësinë e bijës
së birit tënd apo të bijës së bijës sate, sepse lakuriqësia e tyre është
vetë lakuriqësia jote.

<span id="an_18:11">18:11</span> Nuk do të zbulosh lakuriqësinë e bijës
së gruas të atit tënd, e lindur nga ati yt; është motra jote; mos zbulo
lakuriqësinë e saj.

<span id="an_18:12">18:12</span> Nuk do të zbulosh lakuriqësinë e motrës
së atit tënd; është një e afërme e ngushtë e atit tënd.

<span id="an_18:13">18:13</span> Nuk do të zbulosh lakuriqësinë e motrës
së nënës sate, sepse është një e afërme e ngushtë e nënës sate.

<span id="an_18:14">18:14</span> Nuk do të zbulosh lakuriqësinë e
vëllait të atit tënd; nuk do t'i afrohesh gruas së tij; ajo është halla
jote.

<span id="an_18:15">18:15</span> Nuk do të zbulosh lakuriqësinë e nuses
së birit tënd; ajo është gruaja e djalit tënd; mos zbulo lakuriqësinë e
saj.

<span id="an_18:16">18:16</span> Nuk do të zbulosh lakuriqësinë e gruas
së vëllait tënd; është lakuriqësia e vëllait tënd.

<span id="an_18:17">18:17</span> Nuk do të zbulosh lakuriqësinë e një
gruaje dhe të bijës së saj; nuk do të marrësh bijën e birit të saj, as
bijën e bijës së saj për të zbuluar lakuriqësinë; janë të afërm të
ngushtë të saj; është një incest.

<span id="an_18:18">18:18</span> Nuk do të marrësh një grua bashkë me të
motrën për ta bërë shemër, duke zbuluar lakuriqësinë e saj ndërsa tjetra
është akoma gjallë.

<span id="an_18:19">18:19</span> Nuk do t'i afrohesh një gruaje për të
zbuluar lakuriqësinë e saj në periudhën e papastërtisë së saj të
shkaktuar nga zakonet.

<span id="an_18:20">18:20</span> Nuk do të kesh marrëdhënie seksuale me
gruan e fqinjit tënd për t'u ndotur me të.

<span id="an_18:21">18:21</span> Nuk do të lejosh që asnjë prej
trashëgimtarëve të tu t'i ofrohet Molekut; dhe nuk do të përdhosësh
emrin e Perëndisë tënd. Unë jam Zoti.

<span id="an_18:22">18:22</span> Nuk do të kesh marrëdhënie seksuale me
një burrë, ashtu si bëhet me një grua; është një gjë e neveritshme.

<span id="an_18:23">18:23</span> Nuk do të bashkohesh me asnjë kafshë
duke u ndotur me të; gjithashtu asnjë grua të mos i afrohet një kafshe
për t'u bashkuar me të; është një degjenerim i neveritshëm.

<span id="an_18:24">18:24</span> Mos u ndotni me asnjë nga këto gjëra,
sepse me gjithë këto gjëra janë ndotur kombet që po bëhem gati t'i përzë
përpara jush.

<span id="an_18:25">18:25</span> Vendi është ndotur; prandaj unë do ta
dënoj për paudhësinë e tij, dhe vendi do të vjellë banorët e tij.

<span id="an_18:26">18:26</span> Ju, pra, do të respektoni statutet dhe
dekretet e mia dhe nuk do të kryeni asnjë nga ato gjëra të neveritshme,
as ai që ka lindur në vend ashtu edhe i huaji që banon midis jush,

<span id="an_18:27">18:27</span> (sepse të gjithë këto gjëra të
neveritshme i kanë bërë banorët e vendit që ishin para jush, dhe vendi
është ndotur),

<span id="an_18:28">18:28</span> që edhe ju, po të jetë se e ndotni,
vendi të mos ju vjellë ashtu si ka vjellë kombin që ishte para jush.

<span id="an_18:29">18:29</span> Sepse cilido që kryen ndonjë prej
këtyre gjërave të neveritshme, personat që i kryejnë do të shfarosen në
mes të tyre.

<span id="an_18:30">18:30</span> Do të respektoni, pra, urdhërimet e
mia, nuk do të ndiqni asnjë nga zakonet e neveritshme që janë para jush
dhe nuk do të ndoteni me to. Unë jam Zoti, Perëndia juaj".

<span id="an_19:1">19:1</span> Zoti i foli akoma Moisiut, duke i thënë:

<span id="an_19:2">19:2</span> "Foli tërë asamblesë së bijve të Izraelit
dhe u thuaj atyre: Jini të shenjtë, sepse unë Zoti, Perëndia juaj, jam i
shenjtë.

<span id="an_19:3">19:3</span> Secili prej jush të respektojë nënën dhe
atin e tij, po kështu të respektojë të shtunat e mia. Unë jam Zoti
Perëndia juaj.

<span id="an_19:4">19:4</span> Mos iu drejtoni idhujve dhe mos bëni
perëndi me metal të shkrirë. Unë jam Zoti, Perëndia juaj.

<span id="an_19:5">19:5</span> Kur t'i ofroni një flijim falënderimi
Zotit, do ta ofroni në mënyrë që të pëlqehet.

<span id="an_19:6">19:6</span> Do të hahet po atë ditë që e ofroni dhe
ditën vijuese; dhe në rast se mbetet diçka deri në ditën e tretë, do ta
digjni me zjarr.

<span id="an_19:7">19:7</span> Në rast se hahet ndonjë pjesë e tij ditën
e tretë është një gjë e neveritshme; flijimi nuk do të pëlqehet.

<span id="an_19:8">19:8</span> Prandaj kushdo që e ha do të rëndohet me
fajin e paudhësisë së tij, sepse ka përdhosur atë që është e shenjtë për
Zotin; ky njeri do të shfaroset në mes të popullit të tij.

<span id="an_19:9">19:9</span> Kur do të korrni tokat tuaja, nuk do të
korrësh deri në cepat e arës sate dhe nuk do të mbledhësh kallinjtë që
kanë mbetur pas korrjes sate;

<span id="an_19:10">19:10</span> dhe në vreshtin tënd nuk do të kthehesh
prapë, as do të mbledhësh bistakët e mbetur nga vreshti yt; do t'i lësh
për të varfrin dhe për të huajin. Unë jam Zoti, Perëndia juaj.

<span id="an_19:11">19:11</span> Nuk do të vidhni, nuk do të gënjeni dhe
nuk do të mashtroni njëri-tjetrin.

<span id="an_19:12">19:12</span> Nuk do të bëni betim të rremë në emrin
tim, nuk do të përdhosni emrin e Perëndisë tuaj. Unë jam Zoti.

<span id="an_19:13">19:13</span> Nuk do të mundosh fqinjin tënd dhe as
do ta vjedhësh; mëditjen e punëtorit mos e mbaj te ti deri në mëngjesin
vijues.

<span id="an_19:14">19:14</span> Nuk do të mallkosh të shurdhërin dhe
nuk do të vësh asnjë pengesë para të verbrit, por do të kesh frikë nga
Perëndia yt. Unë jam Zoti.

<span id="an_19:15">19:15</span> Nuk do të bësh padrejtësi gjatë
gjykimit; nuk do të tregohesh i anshëm me të varfërin as do të nderosh
personat e fuqishëm; por do të gjykosh të afërmin tënd me drejtësi.

<span id="an_19:16">19:16</span> Nuk do të shkosh e të sillesh duke
shpifur nëpër popullin tënd, as do të mbash qëndrim kundër jetës të të
afërmit tënd. Unë jam Zoti.

<span id="an_19:17">19:17</span> Nuk do të urresh vëllanë tënd në zemrën
tënde; qorto gjithashtu fqinjin tënd, por mos u ngarko me asnjë mëkat
për shkak të tij.

<span id="an_19:18">19:18</span> Nuk do të hakmerresh dhe nuk do të
mbash mëri kundër bijve të popullit tënd, por do ta duash të afërmin
tënd si veten tënde. Unë jam Zoti.

<span id="an_19:19">19:19</span> Të respektoni statutet e mia. Nuk do të
bashkosh kafshë të llojeve të ndryshme; nuk do të mbjellësh arën tënde
me lloje të ndryshme farërash, nuk do të veshësh asnjë palë rroba të
endura me materiale të ndryshme.

<span id="an_19:20">19:20</span> Në qoftë se dikush ka marrëdhënie
seksuale me një grua që është skllave e premtuar një njeriu, por që nuk
është shpenguar dhe nuk ka fituar lirinë, do të dënohen që të dy, por
nuk do të dënohen me vdekje, sepse ajo nuk ishte e lirë.

<span id="an_19:21">19:21</span> Burri do t'i çojë Zotit, në hyrje të
çadrës së mbledhjes, një dash si fli për shkeljen;

<span id="an_19:22">19:22</span> dhe me dashin e flijimit për shkeljen
prifti do të bëjë për të shlyerjen përpara Zotit për mëkatin që ai ka
kryer; dhe mëkati që ai ka kryer do t'i falet.

<span id="an_19:23">19:23</span> Kur të hyni në vendin tuaj dhe të keni
mbjellë lloj-lloj drurësh frutorë, do t'i konsideroni frutat e tyre si
të parrethprera; për tre vjet do të jenë për ju si të parrethprera;
prandaj nuk duhet të hahen.

<span id="an_19:24">19:24</span> Por vitin e katërt të gjitha frutat e
tyre do të jenë të shenjtëruara, do të jenë për lavdinë e Zotit.

<span id="an_19:25">19:25</span> Vitin e pestë do të hani frutat e tyre,
me qëllim që prodhimi i tyre të mund të rritet. Unë jam Zoti, Perëndia
juaj.

<span id="an_19:26">19:26</span> Nuk do të hani asgjë që përmban gjak.
Nuk do të zbatoni asnjë lloj shortarie ose magjie.

<span id="an_19:27">19:27</span> Nuk do t'i prisni rrumbullak flokët
anëve të kokës, as do të shkurtosh fundin e mjekrës sate.

<span id="an_19:28">19:28</span> Nuk do të bëni asnjë prerje në mishin
tuaj për një të vdekur, nuk do të bëni asnjë tatuazh mbi trupin tuaj.
Unë jam Zoti.

<span id="an_19:29">19:29</span> Mos e ndot bijën tënde duke e bërë
kurvë, që vendi të mos jepet pas kurvërisë dhe të mos mbushet me
prapësi.

<span id="an_19:30">19:30</span> Të respektoni të shtunat e mia dhe do
të keni respekt për shenjtëroren time. Unë jam Zoti.

<span id="an_19:31">19:31</span> Mos iu drejtoni mediumeve dhe
magjistarëve; mos u konsultoni për të mos u ndotur me anë të tyre. Unë
jam Zoti, Perëndia juaj.

<span id="an_19:32">19:32</span> Çohu në këmbë para atij që ka kokën të
zbardhur, nderoje plakun dhe ki frikë nga Perëndia yt. Unë jam Zoti.

<span id="an_19:33">19:33</span> Kur një i huaj banon bashkë me ju në
vendin tuaj, mos e trajtoni keq.

<span id="an_19:34">19:34</span> Të huajin që banon midis jush ta
trajtoni njëlloj si ai që ka lindur midis jush; ti do ta duash si veten
tënde, sepse edhe ju ishit të huaj në vendin e Egjiptit. Unë jam Zoti,
Perëndia juaj.

<span id="an_19:35">19:35</span> Nuk do të bëni padrejtësi në gjykime,
përsa u përket masave të gjatësisë, të peshës dhe të kapacitetit.

<span id="an_19:36">19:36</span> Do të keni peshore të sakta, pesha të
sakta, efa të saktë, hin të saktë. Unë jam Zoti, Perëndia juaj që ju
nxori nga vendi i Egjiptit.

<span id="an_19:37">19:37</span> Do të respektoni, pra, të gjitha
statutet dhe dekretet e mia dhe do t'i vini në zbatim. Unë jam Zoti.

<span id="an_20:1">20:1</span> Zoti i foli akoma Moisiut, duke i thënë:

<span id="an_20:2">20:2</span> "Do t'u thuash bijve të Izraelit: Cilido
nga bijtë e Izraelit ose nga të huajt që banojnë në Izrael do që t'i
japë Molekut ndonjë nga trashëgimtarët e tij, do të dënohet me vdekje;
populli i vendit do ta vrasë me gurë.

<span id="an_20:3">20:3</span> Unë vet do ta kthej fytyrën time kundër
këtij njeriu dhe do ta shfaros në mes të popullit të tij, sepse i ka
dhënë Molekut disa nga trashëgimtarët e tij për të ndotur shenjtëroren
time dhe për të përdhosur emrin tim të shenjtë.

<span id="an_20:4">20:4</span> Dhe në rast se populli i vendit mbyll
sytë para këtij njeriu, kur ai i jep trashëgimtarët e tij Molekut, dhe
nuk e dënon me vdekje,

<span id="an_20:5">20:5</span> do të jem unë që do ta kthej fytyrën time
kundër këtij njeriu dhe kundër familjes së tij, do ta shfaros në mes të
popullit të tij atë dhe tërë ata që kurvërohen me të, duke u shitur para
Molekut.

<span id="an_20:6">20:6</span> Dhe në rast se një person u drejtohet
mediumeve dhe magjistarëve për t'u kurvëruar pas tyre, unë do ta kthej
fytyrën time kundër këtij personi dhe do ta shfaros në mes të popullit
të tij.

<span id="an_20:7">20:7</span> Shenjtërohuni, pra, dhe qofshi të
shenjtë, sepse unë jam Zoti, Perëndia juaj.

<span id="an_20:8">20:8</span> Respektoni statutet e mia dhe i vini në
zbatim. Unë jam Zoti që ju shenjtëron.

<span id="an_20:9">20:9</span> Kushdo që mallkon të atin ose të ëmën, do
të dënohet me vdekje, sepse ka mallkuar të atin o të ëmën; gjaku i tij
do të bjerë mbi të.

<span id="an_20:10">20:10</span> Në rast se ndonjëri shkel kurorën me
gruan e një tjetri, në qoftë se shkel kurorën me gruan e fqinjit të tij,
shkelësi dhe shkelësja e kurorës do të dënohen me vdekje.

<span id="an_20:11">20:11</span> Në qoftë se dikush bie në shtrat me
gruan e atit të tij, ai zbulon lakuriqësinë e të atit; prandaj që të dy
do të dënohen pa tjetër me vdekje; gjaku i tyre do të bjerë mbi ta.

<span id="an_20:12">20:12</span> Në rast se dikush bie në shtrat me
nusen e birit të tij, që të dy do të dënohen me vdekje; kanë kryer një
degjenerim të neveritshëm; gjaku i tyre do të bjerë mbi ta.

<span id="an_20:13">20:13</span> Në qoftë se dikush ka marrëdhënie
seksuale me një burrë ashtu si ato që bëhen me një grua, që të dy kanë
kryer një degjenerim të neveritshëm, do të dënohen pa tjetër me vdekje;
gjaku i tyre do të bjerë mbi ta.

<span id="an_20:14">20:14</span> Në qoftë se dikush merr për grua bijën
dhe nënën e saj, kemi një incest; do të digjen në zjarr si ai ashtu dhe
ato, me qëllim që të mos ketë incest midis jush.

<span id="an_20:15">20:15</span> Në rast se një burrë bashkohet me një
kafshë, ai do të dënohet me vdekje; do të vritet edhe kafsha.

<span id="an_20:16">20:16</span> Në rast se një grua i afrohet një
kafshe për t'u bashkuar me të, do të vrasësh gruan dhe kafshën; do të
dënohen pa tjetër me vdekje; gjaku i tyre do të bjerë mbi ta.

<span id="an_20:17">20:17</span> Në qoftë se dikush merr motrën e vet,
bijën e atit të tij ose bijën e nënës së tij dhe sheh lakuriqësinë e saj
dhe ajo sheh lakuriqësinë e tij, ky është një turp; të dy do të
shfarosen në sytë e bijve të popullit të tyre; ai ka zbuluar
lakuriqësinë e motrës së vet; do të mbajë dënimin e paudhësisë së tij.

<span id="an_20:18">20:18</span> Në rast se dikush bie në shtrat me një
grua gjatë kohës së zakoneve të saj dhe zbulon lakuriqësinë e saj, ai ka
zbuluar fluksin e saj dhe ajo ka zbuluar fluksin e gjakut të vet; që të
dy do të shfarosen në mes të popullit të tyre.

<span id="an_20:19">20:19</span> Nuk do të zbulosh lakuriqësinë e motrës
së nënës sate ose të motrës së atit tënd, sepse në këtë mënyrë zbulohet
lakuriqësia e një të afërmi të një gjaku; që të dy do të mbajnë dënimin
e paudhësisë së tyre.

<span id="an_20:20">20:20</span> Në qoftë se dikush bie në shtrat me
gruan e ungjit të tij, ai zbulon lakuriqësinë e ungjit të tij; që të dy
do të mbajnë dënimin për mëkatin e tyre; do të vdesin pa fëmijë.

<span id="an_20:21">20:21</span> Në qoftë se dikush merr gruan e vëllait
të tij, kjo është një gjë e papastër; ai ka zbuluar lakuriqësinë e
vëllait të tij; nuk do të kenë fëmijë.

<span id="an_20:22">20:22</span> Do të respektoni, pra, të gjitha
statutet dhe dekretet e mia dhe do t'i vini në zbatim, me qëllim që
vendi ku po ju çoj të banoni të mos ju vjellë jashtë.

<span id="an_20:23">20:23</span> Dhe nuk do të ndiqni zakonet e kombeve
që unë po bëhem gati t'i përzë përpara jush; ata i kanë bërë tërë këto
gjëra, prandaj unë i urrej.

<span id="an_20:24">20:24</span> Por juve ju thashë: Ju do të shtini në
dorë vendin e tyre; do t'ju jap si pronë; është një vend ku rrjedh
qumësht dhe mjaltë. Unë jam Zoti, Perëndia juaj, që ju ka ndarë nga
popujt e tjerë.

<span id="an_20:25">20:25</span> Do të dalloni, pra, kafshët e pastra
nga ato të papastra, zogjtë e pastër nga ata të papastër, dhe nuk do
bëheni të neveritshëm duke ngrënë kafshë, zogj o çfarëdo gjë që hiqet
zvarrë mbi tokë dhe që unë i kam veçuar për ju si të papastra.

<span id="an_20:26">20:26</span> Dhe do të jeni të shenjtë për mua,
sepse unë, Zoti, jam i shenjtë, dhe ju kam ndarë nga popujt e tjerë me
qëllim që të jeni të mitë.

<span id="an_20:27">20:27</span> Në qoftë se një burrë apo një grua
është medium apo magjistar, ata do të dënohen pa tjetër me vdekje; do
t'i vrisni me gurë; gjaku i tyre do të bjerë mbi ta".

<span id="an_21:1">21:1</span> Zoti i tha akoma Moisiut: "Folu
priftërinjve, bijve të Aaronit, dhe u thuaj: Asnjë prift të mos ndotet
për një të vdekur në mes të popullit të tij,

<span id="an_21:2">21:2</span> veç se po të jetë një i afërm i tij i një
gjaku: nëna, ati, biri, bija, vëllai

<span id="an_21:3">21:3</span> dhe motra e tij ende e virgjër që jeton
me të, dhe që nuk është martuar ende; për atë mund të ndotet.

<span id="an_21:4">21:4</span> Duke qënë një udhëheqës në mes të
popullit të tij, nuk do të ndotet duke përdhosur veten e tij.

<span id="an_21:5">21:5</span> Priftërinjtë nuk do të bëjnë tonsurën mbi
kokën e tyre, nuk do të rruajnë mjekrën e tyre dhe nuk do të bëjnë
prerje mbi mishin e tyre.

<span id="an_21:6">21:6</span> Do të jenë të shenjtë për Perëndinë e
tyre dhe nuk do të përdhosin emrin e Perëndisë së tyre, sepse i ofrojnë
flijime Zotit, të përgatitura me zjarr dhe bukën Perëndisë së tyre;
prandaj do të jenë të shenjtë.

<span id="an_21:7">21:7</span> Nuk do të marrin për grua një kurvë, as
edhe një grua faqenxirë; nuk do të marrin një grua të ndarë nga burri,
sepse janë të shenjtë ndaj Perëndisë së tyre.

<span id="an_21:8">21:8</span> Ti do ta konsiderosh priftin të shenjtë,
sepse ai i ofron bukën Perëndisë tënd; ai ka për të qënë i shenjtë për
ty, sepse unë, Zoti që ju shenjtëroj, jam i shenjtë.

<span id="an_21:9">21:9</span> Në rast se bija e një prifti humb nderin
duke u bërë kurvë, ajo turpëron të atin: ajo do të digjet me zjarr.

<span id="an_21:10">21:10</span> Por ai që është kryeprift midis
vëllezërve të tij, mbi kokën e të cilit është vënë vaji i vajosjes dhe
që është shenjtëruar për të veshur rrobat e shenjta, nuk do të zbulojë
kokën dhe nuk do të shqyejë rrobat.

<span id="an_21:11">21:11</span> Nuk do t'i afrohet asnjë kufome; nuk do
të ndotet as për të atin, as për të ëmën.

<span id="an_21:12">21:12</span> Nuk do të dalë nga shenjtërorja dhe nuk
do të përdhosë shenjtëroren e Perëndisë së tij, sepse shenjtërimi i
vajosjes nga ana e Perëndisë është mbi të. Unë jam Zoti.

<span id="an_21:13">21:13</span> Do të marrë për grua një virgjëreshë.

<span id="an_21:14">21:14</span> Nuk do të marrë as grua të ve, as të
ndarë nga burri, as grua faqenxirë, as kurvë; por do të marrë për grua
një virgjëreshë nga populli i tij.

<span id="an_21:15">21:15</span> Nuk do të turpërojë trashëgimtarët e
tij në mes të popullit; sepse unë jam Zoti që ju shenjtëron".

<span id="an_21:16">21:16</span> Zoti i foli akoma Moisiut, duke i
thënë:

<span id="an_21:17">21:17</span> "Foli Aaronit dhe i thuaji: Në brezat e
ardhshëm asnjë burrë nga fisi yt, që ka ndonjë gjymtim, nuk do të mund
të afrohet për të ofruar bukën e Perëndisë së tij;

<span id="an_21:18">21:18</span> sepse asnjë njeri që ka ndonjë gjymtim
nuk do të mund të afrohet: as i verbri, as i çali as ai që ka një fytyrë
të përçudnuar, ose ka një gjymtyrë të deformuar,

<span id="an_21:19">21:19</span> një thyerje të këmbës apo të dorës,

<span id="an_21:20">21:20</span> as gungaçi as shkurtabiqi as ai që ka
një njollë në sy apo një ekzemë, a zgjeben apo herdhet të shtypura.

<span id="an_21:21">21:21</span> Asnjë burrë nga fisi i priftit Aaron që
ka ndonjë gjymtim nuk do të afrohet për t'i ofruar flijimet e bëra me
zjarr Zotit. Ka një gjymtim; të mos afrohet për të ofruar bukën e
Perëndisë së tij.

<span id="an_21:22">21:22</span> Ai do të mund të hajë bukën e Perëndisë
së tij, gjëra shumë të shenjta dhe gjëra të shenjta;

<span id="an_21:23">21:23</span> nuk do t'i afrohet velit as edhe
altarit, sepse ka një gjymtim. Nuk do të përdhosë vendet e mia të
shenjta, sepse unë jam Zoti që i shenjtëroj".

<span id="an_21:24">21:24</span> Dhe Moisiu ia tha këto gjëra Aaronit,
bijve të tij dhe gjithë bijve të Izraelit.

<span id="an_22:1">22:1</span> Zoti i foli akoma Moisiut, duke i thënë:

<span id="an_22:2">22:2</span> "Folu Aaronit dhe bijve të tij që të
heqin dorë nga gjërat e shenjta që më janë shenjtëruar nga bijtë e
Izraelit dhe të mos përdhosin emrim tim të shenjtë. Unë jam Zoti.

<span id="an_22:3">22:3</span> U thuaj atyre: "Cilido burrë i fisit tuaj
që në brezat e ardhshme do t'u afrohet në gjendje papastërtie gjërave të
shenjta, që bijtë e Izraelit ia kanë shenjtëruar Zotit, do të shfaroset
nga prania ime. Unë jam Zoti.

<span id="an_22:4">22:4</span> Asnjë burrë nga fisi i Aaronit, i sëmurë
nga lebra ose me fluks qoftë, nuk do të hajë gjëra të shenjta deri sa të
bëhet i pastër. Gjithashtu ai që prek çfarëdo gjë që është bërë e
papastër nga kontakti me një kufomë, apo ai që ka pasur një lëshim fare,

<span id="an_22:5">22:5</span> ose ai që ka prekur një zvarranik që e ka
bërë të papastër, ose një njeri që i ka komunikuar një papastërti të
çfarëdo lloji,

<span id="an_22:6">22:6</span> personi që ka prekur këto gjëra do të
jetë i papastër deri në mbrëmje dhe nuk ka për të ngrënë gjëra të
shenjta para se të ketë larë trupin e tij me ujë;

<span id="an_22:7">22:7</span> mbas perëndimit të diellit do të jetë i
pastër dhe do të mund të hajë gjëra të shenjta, sepse janë ushqimi i
tij.

<span id="an_22:8">22:8</span> Prifti nuk do të hajë mish kafshe të
ngordhur në mënyrë të natyrshme apo të shqyer, për të mos u bërë i
papastër. Unë jam Zoti.

<span id="an_22:9">22:9</span> Priftërinjtë do të respektojnë, pra, atë
që kam urdhëruar, përndryshe do të mbajnë dënimin e mëkatit të tyre dhe
do të vdesin sepse kanë përdhosur gjërat e shenjta. Unë jam Zoti që i
shenjtëroj.

<span id="an_22:10">22:10</span> Asnjë i huaj nuk do të hajë gjëra të
shenjta; as një mik i priftit, as një rrogtar nuk do të mund të hajë
gjërat e shenjta.

<span id="an_22:11">22:11</span> Por në rast se prifti ble një person me
paratë e tij, ky do të mund të hajë nga ky ushqim ashtu si edhe ata që
kanë lindur në shtëpinë e tij; këta mund të hanë nga ushqimi i tij.

<span id="an_22:12">22:12</span> Bija e priftit që është martuar me një
të huaj nuk do të hajë gjëra të shenjta të ofruara për ngritje.

<span id="an_22:13">22:13</span> Por në qoftë se bija e priftit ka
mbetur e ve, apo është ndarë nga burri dhe nuk ka fëmijë, dhe është
kthyer të rrijë me të atin ashtu si kur ishte e re, do të mund të hajë
nga buka e atit të saj; po asnjë i huaj nuk do ta hajë atë.

<span id="an_22:14">22:14</span> Në qoftë se dikush ha gabimisht një gjë
të shenjtë, do t'i japë priftit gjënë e shenjtë, duke i shtuar një të
pestën.

<span id="an_22:15">22:15</span> Priftërinjtë nuk do të përdhosin, pra,
gjërat e shenjta të bijve të Izraelit, që ata i ofrojnë Zotit për
ngritje,

<span id="an_22:16">22:16</span> dhe nuk do të bëjnë që ata të mbajnë
dënimin e mëkatit për të cilin do të bëheshin fajtorë, duke ngrënë
gjërat e tyre të shenjta; sepse unë, Zoti, i shenjtëroj"".

<span id="an_22:17">22:17</span> Zoti i foli akoma Moisiut duke i thënë:

<span id="an_22:18">22:18</span> "Folu Aaronit, bijve të tij dhe gjithë
bijve të Izraelit dhe u thuaj atyre: Kushdo nga shtëpia e Izraelit ose
nga të huajt në Izrael, që paraqet si olokaust për Zotin një ofertë për
çfarëdo kushti ose çfarëdo dhurate sipas dëshirës;

<span id="an_22:19">22:19</span> për të qënë i mirëpritur, do të ofrojë
një mashkull, pa të meta, të marrë nga qetë, nga dhentë apo nga dhitë.

<span id="an_22:20">22:20</span> Nuk do të ofroni asgjë që ka një të
metë, sepse nuk do të ishte e pëlqyer.

<span id="an_22:21">22:21</span> Kur dikush i ofron Zotit një flijim
falënderimi, që është marrë nga kopeja apo nga tufa, qoftë për të
përmbushur një kusht, qoftë si ofertë vullnetare, viktima për t'u
pëlqyer duhet të jetë e përsosur; nuk duhet të ketë asnjë të metë.

<span id="an_22:22">22:22</span> Nuk do t'i ofroni Zotit një viktimë të
verbër, të çalë apo të gjymtuar, apo që ka ulcera, ekzemë ose zgjebe;
dhe nuk do të bëni mbi altar flijime me zjarr për Zotin.

<span id="an_22:23">22:23</span> Do të mund të paraqesësh si ofertë
vullnetare një ka ose një dele që ka një këmbë shumë të gjatë apo shumë
të shkurtër; por si kusht nuk do të ishte i mirëpritur.

<span id="an_22:24">22:24</span> Nuk do t'i ofrosh Zotit asnjë kafshë me
herdhe të vrara, a të shtypura, të këputura apo të prera; flijime të
tilla nuk do të bëni në vendin tuaj.

<span id="an_22:25">22:25</span> Nuk do pranoni nga i huaji asnjë nga
këto viktima për ta ofruar si bukë të Perëndisë tuaj, sepse në to ka
gjymtime dhe të meta; nuk do të pëlqeheshin për ju.

<span id="an_22:26">22:26</span> Zoti i foli akoma Moisiut, duke i
thënë:

<span id="an_22:27">22:27</span> "Kur do të lindë një viç, a një qengj a
një kec, do ta lini shtatë ditë me të ëmën; nga dita e tetë e tutje do
të pëlqehet si flijim i bërë me zjarr për Zotin.

<span id="an_22:28">22:28</span> Nuk do të therni një lopë apo një dele
me gjithë të voglin e saj në të njëjtën ditë.

<span id="an_22:29">22:29</span> Kur do t'i ofroni Zotit një flijim
falënderimi, paraqiteni në mënyrë që të pëlqehet.

<span id="an_22:30">22:30</span> Viktima do të hahet po atë ditë; nuk do
të lini asgjë deri në mëngjes. Unë jam Zoti.

<span id="an_22:31">22:31</span> Do të respektoni, pra, urdhërimet e mia
dhe do t'i vini në zbatim. Unë jam Zoti.

<span id="an_22:32">22:32</span> Nuk do të përdhosni emrin tim të
shenjtë, por do të shenjtërohem në mes të bijve të Izraelit. Unë jam
Zoti që ju shenjtëron,

<span id="an_22:33">22:33</span> që ju nxori nga vendi i Egjiptit për të
qënë Perëndia juaj. Unë jam Zoti".

<span id="an_23:1">23:1</span> Zoti i foli akoma Moisiut, duke i thënë:

<span id="an_23:2">23:2</span> "Folu bijve të Izraelit dhe u thuaj
atyre: Ja festat e Zotit, që ju do t'i shpallni si mbledhje të shenjta.
Festat e mia janë këto:

<span id="an_23:3">23:3</span> Do të punohet gjashtë ditë, por dita e
shtatë është një e shtunë pushimi dhe mbledhjeje të shenjtë. Atë ditë
nuk do të bëni asnjë punë; është e shtuna e shenjtëruar Zotit në të tëra
vendet ku do të banoni.

<span id="an_23:4">23:4</span> Këto janë festat e Zotit, mbledhjet e
shenjta që ju do t'i shpallni në kohën e tyre.

<span id="an_23:5">23:5</span> Muajin e parë, ditën e katërmbëdhjetë të
muajit, midis dy mbrëmjeve, bien Pashkët e Zotit;

<span id="an_23:6">23:6</span> dhe ditën e pesëmbëdhjetë të po atij
muaji bie festa e bukës së ndorme për nder të Zotit; për shtatë ditë do
të hani bukë të ndorme.

<span id="an_23:7">23:7</span> Ditën e parë do të bëni një mbledhje të
shenjtë; nuk do të bëni atë ditë asnjë punë të rëndë;

<span id="an_23:8">23:8</span> dhe për shtatë ditë do t'i ofroni Zotit
flijime të bëra me zjarr. Ditën e shtatë do të bëhet një mbledhje e
shenjtë; gjatë asaj dite nuk do të bëni asnjë punë të rëndë".

<span id="an_23:9">23:9</span> Zoti i foli akoma Moisiut, duke i thënë:

<span id="an_23:10">23:10</span> "Folu bijve të Izraelit dhe u thuaj:
Kur do të hyni në vendin që unë po ju jap dhe do të kryeni të korrat, do
t'i çoni priftit një demet si prodhim i parë i korrjes suaj;

<span id="an_23:11">23:11</span> Ai do ta tundë demetin përpara Zotit
për ju, me qëllim që të pëlqehet; prifti do ta tundë një ditë pas së
shtunës.

<span id="an_23:12">23:12</span> Ditën gjatë së cilës do të tundni
demetin, do t'i ofroni një qengj motak, pa të meta, si olokaust për
Zotin.

<span id="an_23:13">23:13</span> Blatimi i ushqimit që do ta shoqërojë
do të jetë dy të dhjeta të efës majë mielli të përzier me vaj, si flijim
i bërë me zjarr, me një erë të këndshme për Zotin; libacioni do të jetë
një çerek hin verë.

<span id="an_23:14">23:14</span> Nuk do të hani as bukë, as grurë të
pjekur, as kallëza të freskëta, deri në atë ditë, deri sa të mos keni
çuar ofertën e Perëndisë tuaj. Ky është një ligj i përjetshëm për të
gjithë brezat tuaja, në të gjitha vendet ku do të banoni.

<span id="an_23:15">23:15</span> Nga dita pas së shtunës, domethënë nga
dita që keni çuar demetin e ofertës së tundur, do të numëroni shtatë të
shtuna të plota.

<span id="an_23:16">23:16</span> Do të numëroni pesëdhjetë ditë deri në
ditën pas së shtunës së shtatë, pastaj do t'i ofroni Zotit një blatim të
ri ushqimi.

<span id="an_23:17">23:17</span> Do të çoni në banesat tuaja dy bukë për
një ofertë të tundur prej dy të dhjeta të efës majë mielli; ato do të
jenë pjekur me maja, si prodhime të para të ofruara për Zotin.

<span id="an_23:18">23:18</span> Së bashku me këto bukë do të ofroni
shtatë qengja motakë pa të meta, një dem të vogël dhe dy desh; ata do të
jenë një olokaust për Zotin së bashku me blatimet e tyre ushqimore dhe
me libacionet e tyre; do të jetë një flijim me erë të këndshme i bërë me
zjarr për Zotin.

<span id="an_23:19">23:19</span> Pastaj do të ofroni një cjap si fli për
mëkatin dhe dy qengja motakë si flijim falënderimi.

<span id="an_23:20">23:20</span> Prifti do t'i tundë bashkë me bukën e
prodhimit të parë dhe me dy qengjat, si ofertë e tundur përpara Zotit;
ata do t'i shenjtërohen Zotit dhe do t'i takojnë priftit.

<span id="an_23:21">23:21</span> Po atë ditë do të shpallni një mbledhje
të shenjtë. nuk do të bëni atë ditë asnjë punë të rëndë. Éshtë një ligj
i përjetshëm për të gjithë brezat tuaj, në të gjitha vendet ku do të
banoni.

<span id="an_23:22">23:22</span> Kur do të korrni të mbjellat e tokës
suaj, nuk do të korrni deri në cepat e arës sate dhe nuk do të mblidhni
kallinjtë që kanë mbetur pas; do t'i lini për të varfrin dhe për të
huajin. Unë jam Zoti, Perëndia juaj".

<span id="an_23:23">23:23</span> Zoti i foli akoma Moisiut, duke i
thënë:

<span id="an_23:24">23:24</span> "Folu bijve të Izraelit dhe u thuaj: Në
muajin e shtatë, ditën e parë të muajit do të bëni një pushim solemn,
një kremtim festiv të njoftuar me buri, një mbledhje të shenjtë.

<span id="an_23:25">23:25</span> Nuk do të bëni në atë ditë asnjë punë
të rëndë dhe do t'i ofroni Zotit disa flijime të bëra me zjarr".

<span id="an_23:26">23:26</span> Zoti i foli akoma Moisiut, duke i
thënë:

<span id="an_23:27">23:27</span> "Dita e dhjetë e këtij muaji të shtatë
do të jetë dita e shlyerjes së mëkateve. Do të ketë për ju një mbledhje
të shenjtë; do të përulni shpirtin tuaj dhe do t'i ofroni Zotit një
flijim të bërë me zjarr.

<span id="an_23:28">23:28</span> Gjatë kësaj dite nuk do kryeni asnjë
punë, sepse është dita e shlyerjes për ju përpara Zotit, Perëndisë tuaj.

<span id="an_23:29">23:29</span> Sepse çdo njeri që në këtë ditë nuk
përulet, do të shfaroset në mes të popullit të tij.

<span id="an_23:30">23:30</span> Dhe çdo person që gjatë kësaj dite do
të bëjë çfarëdo pune, unë, këtë person do ta shfaros në mes të popullit
të tij.

<span id="an_23:31">23:31</span> Nuk do të kryeni asnjë punë. Éshtë një
ligj i përjetshëm për të gjithë brezat tuaj, në të gjitha vendet ku do
të banoni.

<span id="an_23:32">23:32</span> Do të jetë për ju një e shtunë pushimi,
gjatë së cilës do të përulni shpirtin tuaj; ditën e nëntë të muajit, nga
mbrëmja deri në mbrëmjen vijuese, do të kremtoni të shtunën tuaj".

<span id="an_23:33">23:33</span> Zoti i foli akoma Moisiut, duke i
thënë:

<span id="an_23:34">23:34</span> "Folu bijve të Izraelit dhe u thuaj
atyre: Dita e pesëmbëdhjetë e këtij muaji të shtatë do të jetë festa e
kasolleve për shtatë ditë, për nder të Zotit.

<span id="an_23:35">23:35</span> Ditën e parë do të bëhet një mbledhje e
shenjtë; nuk do të bëni gjatë kësaj dite asnjë punë të rëndë.

<span id="an_23:36">23:36</span> Shtatë ditë me radhë do t'i ofroni
Zotit një flijim të bërë me zjarr. Ditën e tetë do të keni një mbledhje
të shenjtë dhe do t'i ofroni Zotit një flijim të bërë me zjarr. Éshtë
dita e kuvendit madhështor, nuk do të bëni gjatë kësaj dite asnjë punë
të rëndë.

<span id="an_23:37">23:37</span> Këto janë festat e Zotit që ju do t'i
shpallni si mbledhje të shenjta, për t'i ofruar Zotit një flijim të bërë
me zjarr, një olokaust dhe një blatim ushqimi, një viktimë dhe
libacione, çdo gjë në ditën e caktuar,

<span id="an_23:38">23:38</span> përveç të shtunave të Zotit, përveç
dhuratave dhe kushteve tuaja sipas dëshirës që do t'i paraqisni Zotit.

<span id="an_23:39">23:39</span> Përveç kësaj ditën e pesëmbëdhjetë të
muajit të shtatë, kur të keni vjelur prodhimet e tokës, do të kremtoni
një festë për Zotin shtatë ditë me radhë; dita e parë do të jetë një
ditë pushimi dhe dita e tetë do të jetë gjithashtu një ditë pushimi.

<span id="an_23:40">23:40</span> Ditën e parë do të mblidhni frutat e
drurëve madhështorë: degë palme, degë me gjethe të dendura dhe shelgje
përrenjsh, dhe do të gëzoheni përpara Zotit, Perëndisë tuaj, shtatë ditë
me radhë.

<span id="an_23:41">23:41</span> Do ta kremtoni këtë festë për nder të
Zotit shtatë ditë për çdo vit. Éshtë një ligj i përjetshëm për të gjithë
brezat tuaj. Do ta kremtoni muajin e shtatë.

<span id="an_23:42">23:42</span> Do të banoni në kasolle shtatë ditë me
radhë; të gjithë ata që kanë lindur në Izrael do të banojnë në kasolle,

<span id="an_23:43">23:43</span> me qëllim që pasardhësit tuaj të dinë
që unë i kam detyruar bijtë e Izraelit të banojnë në kasolle, kur i
nxora nga vendi i Egjiptit. Unë jam Zoti, Perëndia juaj".

<span id="an_23:44">23:44</span> Kështu Moisiu u njoftoi bijve të
Izraelit festat e Zotit.

<span id="an_24:1">24:1</span> Zoti i foli akoma Moisiut, duke i thënë:

<span id="an_24:2">24:2</span> "Urdhëro bijtë e Izraelit të të sjellin
vaj të pastër ullinjsh të shtypur për dritën e shandanit, për t'i
mbajtur llambat vazhdimisht të ndezura.

<span id="an_24:3">24:3</span> Në çadrën e mbledhjes, jashtë velit që
është përpara dëshmisë, Aaroni do të kujdeset për vazhdimësinë nga
mbrëmja deri në mëngjes para Zotit. Éshtë një ligj i përjetshëm për të
gjithë brezat tuaj.

<span id="an_24:4">24:4</span> Ai do të kujdeset për llambat e shandanit
prej floriri të pastër që janë para Zotit, për vazhdimësinë.

<span id="an_24:5">24:5</span> Do të marrësh majë mielli dhe me të do të
pjekësh dymbëdhjetë kulaç; çdo kulaç do të jetë dy të dhjetat e efës.

<span id="an_24:6">24:6</span> Do t'i vendosësh në dy radhë, gjashtë në
çdo radhë, mbi tryezën prej ari të pastër, përpara Zotit.

<span id="an_24:7">24:7</span> Dhe në çdo radhë do të vësh temjan të
pastër, i cili ka për të qenë një kujtim mbi bukën, si një flijim i bërë
me zjarr për Zotin.

<span id="an_24:8">24:8</span> Çdo të shtunë ai do t'i vendosë bukët
përpara Zotit, në vazhdimësi; ato do të merren nga bijtë e Izraelit; kjo
është një besëlidhje e përjetshme.

<span id="an_24:9">24:9</span> Bukët i përkasin Aaronit dhe bijve të
tij, dhe këta do t'i hanë në një vend të shenjtë, sepse do të jenë një
gjë shumë e shenjtë për atë midis flijimeve të bëra me zjarr para Zotit.
Éshtë një ligj i përjetshëm".

<span id="an_24:10">24:10</span> Ndërkaq biri i një gruaje izraelite dhe
i një egjiptasi doli në mes të bijve të Izraelit; dhe ndërmjet djalit të
gruas izraelite dhe një izraeliti plasi një grindje.

<span id="an_24:11">24:11</span> Biri i izraelites blasfemoi emrin e
Zotit dhe e mallkoi atë; kështu e çuan te Moisiu. (Nëna e tij quhej
Shelomith, ishte e bija e Dibrit, nga fisi i Danve).

<span id="an_24:12">24:12</span> E futën në burg, deri sa t'u tregohej
vullneti i Zotit.

<span id="an_24:13">24:13</span> Dhe Zoti i foli Moisiut, duke i thënë:

<span id="an_24:14">24:14</span> "Çoje atë blasfemues jashtë kampit; të
gjithë ata që e kanë dëgjuar të vënë duart e tyre mbi kokën e tij dhe
gjithë asambleja ta vrasë me gurë.

<span id="an_24:15">24:15</span> Pastaj folu bijve të Izraelit dhe u
thuaj atyre: "Kushdo që mallkon Perëndinë e tij, do të mbajë fajin e
mëkatit të tij.

<span id="an_24:16">24:16</span> Dhe kushdo që e shan emrin e Zotit do
të dënohet me vdekje; tërë asambleja do ta vrasë me gurë. I huaj apo i
lindur në vend, ai që blasfemon emrin e Zotit do të dënohet me vdekje.

<span id="an_24:17">24:17</span> Kush ia heq jetën një njeriu, do të
vritet.

<span id="an_24:18">24:18</span> Kush rreh për vdekje një kafshë, do ta
paguajë: jetë për jetë.

<span id="an_24:19">24:19</span> Kur dikush i shkakton një dëmtim
fqinjit të tij, ai do të pësojë po atë që i ka bërë tjetrit;

<span id="an_24:20">24:20</span> thyerje për thyerje, sy për sy, dhëmb
për dhëmb; ai do të pësojë po atë gjymtim që u ka shkaktuar të tjerëve.

<span id="an_24:21">24:21</span> Kush rreh për vdekje një kafshë, do ta
paguajë; por ai që ia heq jetën një njeriu do të vritet.

<span id="an_24:22">24:22</span> Do të keni të njëjtin ligj për të
huajin dhe për atë që ka lindur në vend; sepse unë jam Zoti, Perëndia
juaj".

<span id="an_24:23">24:23</span> Pastaj Moisiu u foli bijve të Izraelit,
të cilët e çuan jashtë kampit atë blasfemues dhe e vranë me gurë. Kështu
bijtë e Izraelit vepruan ashtu si e kishte urdhëruar Zoti Moisiun.

<span id="an_25:1">25:1</span> Zoti i foli akoma Moisiut në malin Sinai,
duke i thënë:

<span id="an_25:2">25:2</span> "Folu bijve të Izraelit dhe u thuaj
atyre: Kur do të hyni në vendin që unë po ju jap, toka do të respektojë
një të shtunë pushimi për Zotin.

<span id="an_25:3">25:3</span> Gjashtë vjet me radhë do të mbjellësh
arën tënde, gjashtë vjet me radhë do të krasitësh vreshtin tënd dhe do
të mbledhësh prodhimet;

<span id="an_25:4">25:4</span> por viti i shtatë do të jetë një e shtunë
pushimi për tokën, një e shtunë për nder të Zotit; nuk do të mbjellësh
as arën tënde, as do të krasitësh vreshtin tënd.

<span id="an_25:5">25:5</span> Nuk do të korrësh atë që rritet vetvetiu
në prodhimin tënd dhe nuk do të vjelësh rrushin e vreshtit të
pakrasitur; do të jetë një vit pushimi për tokën.

<span id="an_25:6">25:6</span> Atë që toka do të prodhojë gjatë pushimit
të saj do të shërbejë si ushqim për ty, për shërbëtorin ose shërbëtoren,
për punëtorin tënd dhe për të huajin, me një fjalë për ata që banojnë me
ty,

<span id="an_25:7">25:7</span> për bagëtinë dhe kafshët që ndodhen në
vendin tënd; tërë prodhimi i saj do të shërbejë si ushqim i tyre.

<span id="an_25:8">25:8</span> Gjithashtu do të llogaritësh për vete
shtatë të shtuna vitesh: shtatë herë shtatë vjet; këto shtatë javë
vitesh do të bëjnë për ty një periudhë prej dyzet e nëntë vjetësh.

<span id="an_25:9">25:9</span> Ditën e dhjetë të muajit të shtatë do t'i
biesh burisë; ditën e shlyerjes do të bëni që të bjerë buria në të
gjithë vendin.

<span id="an_25:10">25:10</span> Dhe do të shenjtëroni vitin e
pesëdhjetë dhe do shpallni në vend lirinë për të gjithë banorët e tij.
Do të jetë për ju një jubile; secili prej jush do të kthehet në pronën e
vet dhe secili prej jush do të kthehet në familjen e vet.

<span id="an_25:11">25:11</span> Viti i pesëdhjetë do të jetë për ju një
jubile; nuk do të mbillni dhe nuk do të korrni atë që rritet vetiu dhe
nuk do të vilni vreshtat e pakrasitur.

<span id="an_25:12">25:12</span> Sepse është jubileu; ai do të jetë i
shenjtë për ju; do të hani prodhimet që ju japin arat.

<span id="an_25:13">25:13</span> Në këtë vit të jubileut secili do të
kthehet në pronën e vet.

<span id="an_25:14">25:14</span> Në rast se i shisni diçka fqinjit tuaj,
ose blini diçka nga fqinji juaj, nuk do t'i bëni asnjë të padrejtë njëri
tjetrit.

<span id="an_25:15">25:15</span> Do të blesh nga fqinji yt në bazë të
numrit të viteve që kanë kaluar mbas jubileut, dhe ai do të të shesë në
bazë të numrit të viteve të korrjes.

<span id="an_25:16">25:16</span> Sa më tepër vite mbeten, aq më tepër do
ta ngresh çmimin; sa më pak vite mbeten, aq më shumë do ta ulësh çmimin;
sepse ai të shet në bazë të numrit të korrjeve.

<span id="an_25:17">25:17</span> Asnjë nga ju të mos dëmtojë fqinjin e
tij, por të keni frikë nga Perëndia juaj; sepse unë jam Zoti, Perëndia
juaj.

<span id="an_25:18">25:18</span> Ju do të vini në zbatim statutet e mia,
do të respektoni dekretet e mia dhe do t'i zbatoni; kështu do të banoni
të sigurt në vendin tuaj.

<span id="an_25:19">25:19</span> Toka do të prodhojë frytet e saj dhe ju
do t'i hani sa të ngopeni, dhe do të banoni të sigurt në të.

<span id="an_25:20">25:20</span> Por në rast se thoni: "Çfarë do të hamë
vitin e shtatë, po nuk mbollëm dhe nuk korrëm prodhimet tona?".

<span id="an_25:21">25:21</span> Unë kam urdhëruar që bekimi im të vijë
mbi ju vitin e gjashtë, dhe ai do t'ju japë një korrje që do të mjaftojë
për tre vjet.

<span id="an_25:22">25:22</span> Kështu vitin e tetë do të mbillni dhe
do të hani nga korrja e vjetër deri në vitin e nëntë; do të hani nga
korrja e vjetër deri sa të vijë e reja.

<span id="an_25:23">25:23</span> Tokat nuk do të shiten për gjithnjë,
sepse toka është imja; sepse ju jeni të huaj dhe qiramarrës tek unë.

<span id="an_25:24">25:24</span> Prandaj në të gjithë vendin që keni
pronë do të jepni të drejtën e shpengimit të tokës.

<span id="an_25:25">25:25</span> Në qoftë se yt vëlla bëhet i varfër dhe
shet një pjesë të pronës së tij, ai që ka të drejtën e shpengimit, i
afërti i tij më i ngushtë, do të vijë dhe do të shpengojë atë që vëllai
i tij ka shitur.

<span id="an_25:26">25:26</span> Dhe në qoftë se dikush nuk ka njeri që
të mund ta shpengojë pronën e tij, por arrin të gjejë vetë shumën e
nevojshme për shpengimin,

<span id="an_25:27">25:27</span> do të numërojë vitet që kaluan dhe do
t'i japë blerësit shumën e viteve që mbeten akoma, dhe do të rifitojë
kështu pronën e tij.

<span id="an_25:28">25:28</span> Por në qoftë se nuk është në gjëndje ta
shpengojë pronën e tij, ajo që ka shitur do të mbetet në dorë të
blerësit deri në vitin e jubileut; atë vit do të shpengohet dhe do të
kthehet në zotërim të tij.

<span id="an_25:29">25:29</span> Në rast se dikush shet një shtëpi në
një qytet të rrethuar me mure, ai ka të drejtë ta shpengojë gjatë një
viti të tërë mbas shitjes se saj; e drejta e riblerjes zgjat një vit të
tërë.

<span id="an_25:30">25:30</span> Por në qoftë se shtëpia që ndodhet në
qytetin e rrethuar me mure nuk është riblerë para se të ketë kaluar një
vit i tërë, ajo do të mbetet për gjithnjë pronë e blerësit dhe e
trashëgimtarëve të tij; nuk do të shpengohet me rastin e jubileut.

<span id="an_25:31">25:31</span> Shtëpitë e fshatrave të parrethuara me
mure do të konsiderohen përkundrazi si tokë bujqësore; mund të
shpengohen dhe me rastin e jubileut do të jenë të shpenguara.

<span id="an_25:32">25:32</span> Përsa u përket qyteteve të Levitëve,
Levitët do të mund të riblejnë gjithnjë shtëpitë e qyteteve që ishin
pronë e tyre.

<span id="an_25:33">25:33</span> Në rast se pastaj dikush ble një shtëpi
nga Levitët, shtëpia e shitur në qytet që është pronë e tyre do të
shpengohet vitin e jubileut, sepse shtëpitë e qyteteve të Levitëve janë
pronë e tyre, në mes të bijve të Izraelit.

<span id="an_25:34">25:34</span> Por tokat e kullotës të qyteteve të
tyre nuk mund të shiten, sepse janë pronë e përjetshme e tyre.

<span id="an_25:35">25:35</span> Në rast se vëllai yt varfërohet dhe
ndodhet ngushtë në mes tuaj, ti do ta përkrahësh si të huaj dhe si mik
që të mund të jetojë pranë teje.

<span id="an_25:36">25:36</span> Mos nxirr nga ai asnjë përfitim ose
dobi; por ki frikë nga Perëndia yt, dhe vëllai yt do të jetojë pranë
teje.

<span id="an_25:37">25:37</span> Nuk do t'i japësh hua paratë e tua me
kamatë, as do t'i japësh ushqimet e tua për të nxjerrë ndonjë përfitim.

<span id="an_25:38">25:38</span> Unë jam Zoti, Perëndia juaj, që ju
nxori nga vendi i Egjiptit që t'ju jap vendin e Kanaanit dhe që të jem
Perëndia juaj.

<span id="an_25:39">25:39</span> Në rast se vëllai yt që jeton pranë
teje bëhet i varfër dhe shitet te ti, nuk do ta detyrosh të të shërbejë
si skllav,

<span id="an_25:40">25:40</span> por do të rrijë pranë teje si argat dhe
si mik; do të të shërbejë deri në vitin e jubileut.

<span id="an_25:41">25:41</span> Atëherë do të largohet prej teje, ai
dhe bijtë e tij, dhe do të kthehet në familjen e tij; kështu do të
rifitojë pronën e etërve të tij.

<span id="an_25:42">25:42</span> Sepse ata janë shërbëtorët e mi, që unë
i kam nxjerrë nga vendi i Egjiptit; nuk duhet, pra, të shiten si shiten
skllevërit.

<span id="an_25:43">25:43</span> Nuk do ta sundosh me ashpërsi, por të
kesh frikë Perëndinë tënd.

<span id="an_25:44">25:44</span> Sa për skllavin dhe skllaven që mund të
kesh, do t'i marrësh nga kombet që ju rrethojnë; prej tyre do të blini
skllavin dhe skllaven.

<span id="an_25:45">25:45</span> Mund të blini gjithashtu skllevër ndër
bijtë e të huajve që jetojnë midis jush dhe midis familjeve të tyre që
gjenden midis jush dhe që kanë lindur në vendin tuaj; ata do të jenë
pronë e juaj.

<span id="an_25:46">25:46</span> Dhe mund t'ua lini si trashëgim bijve
tuaj pas jush, si pronë e tyre; mund t'i shfrytëzoni si skllevër për
gjithnjë; por, sa për vëllezërit tuaj, bijtë e Izraelit, askush nuk do
të sundojë mbi tjetrin me ashpërsi.

<span id="an_25:47">25:47</span> Në rast se një i huaj që jeton pranë
teje pasurohet dhe vëllai yt që jeton pranë tij varfërohet, dhe i shitet
të huajit ose mikut që ndodhet pranë teje, ose dikujt nga familja e të
huajit,

<span id="an_25:48">25:48</span> pas shitjes së tij, mund të blihet
përsëri; mund ta riblejë një nga vëllezërit e tij.

<span id="an_25:49">25:49</span> Mund ta riblejë ungji i tij ose biri i
ungjit të tij; mund të riblihet nga një i afërt i po atij gjaku; ose po
të ketë mjetet, mund të shpengohet vet.

<span id="an_25:50">25:50</span> Do të bëjë llogarinë me blerësin e tij,
qysh prej vitit që iu shit atij deri në vitin e jubileut; dhe çmimi që
do të paguhet do të llogaritet në bazë të numrit të viteve, duke i
vlerësuar ditët e tij si ato të një argati.

<span id="an_25:51">25:51</span> Në qoftë se mbeten akoma shumë vjet, do
ta paguajë shpengimin e tij në bazë të numrit të tyre dhe çmimit me të
cilin qe blerë;

<span id="an_25:52">25:52</span> po të jetë se mbeten vetëm pak vite për
të arritur në jubile, do ta bëjë llogarinë me blerësin e tij dhe do ta
paguajë çmimin e shpengimit të tij në bazë të pak viteve që kanë mbetur.

<span id="an_25:53">25:53</span> Si argat le të mbetet bashkë me të
zotin një vit pas tjetrit, por ky nuk do ta trajtojë me ashpërsi përpara
syve të tua.

<span id="an_25:54">25:54</span> Dhe po nuk u shpengua me asnjë nga këto
mënyra, do të lihet i lirë në vitin e jubileut, ai dhe bijtë e tij.

<span id="an_25:55">25:55</span> Sepse bijtë e Izraelit janë shërbëtorët
e mi; janë shërbëtorët e mi, që i nxora nga vendi i Egjiptit. Unë jam
Zoti, Perëndia juaj".

<span id="an_26:1">26:1</span> "Nuk do të bëni idhuj, nuk do të ngrini
figura të gdhendura ose ndonjë kolonë dhe nuk do të vendosni në vendin
tuaj asnjë gur të stolisur me figura, me qëllim që të përuleni para tij;
sepse unë jam Zoti, Perëndia juaj.

<span id="an_26:2">26:2</span> Do të respektoni të shtunat e mia dhe do
të respektoni shenjtëroren time. Unë jam Zoti.

<span id="an_26:3">26:3</span> Në rast se silleni simbas statuteve të
mia, në se respektoni urdhrat e mia dhe i zbatoni në praktikë,

<span id="an_26:4">26:4</span> unë do t'ju jap shirat simbas stinëve,
toka do të japë prodhimin e saj dhe drurët e fshatit do të japin frytet
e tyre.

<span id="an_26:5">26:5</span> Të shirat do të vazhdojnë deri në kohën e
vjeljes së rrushit dhe vjelja e rrushit do të vazhdojë deri në kohën e
mbjelljeve; do të hani bukën tuaj sa të ngopeni dhe do të banoni të
sigurt në vendin tuaj.

<span id="an_26:6">26:6</span> Unë do të bëj që të mbretërojë paqja në
vend; do të bini në shtrat dhe askush nuk ka për t'ju trembur; do të
zhduk nga vendi juaj kafshët e këqia dhe shpata nuk ka për të kaluar
nëpër vendin tuaj.

<span id="an_26:7">26:7</span> Ju do t'i ndiqni armiqtë tuaj dhe ata do
të bien para jush të shpuar tej për tej nga shpata.

<span id="an_26:8">26:8</span> Pesë prej jush do të ndjekin njëqind prej
tyre, dhe njëqind prej jush do të ndjekin dhjetë mijë prej tyre, dhe
armiqtë tuaj do të bien para jush të shpuar tej për tej nga shpata.

<span id="an_26:9">26:9</span> Unë do të kthehem nga ju, do t'ju bëj
pjellorë dhe do t'ju shumzoj, dhe kështu do të vërtetoj besëlidhjen time
me ju.

<span id="an_26:10">26:10</span> Ju do të hani nga prodhimi i vjetër, i
ruajtur për një kohë të gjatë dhe do ta hiqni atë për t'i bërë vend
prodhimit të ri.

<span id="an_26:11">26:11</span> Unë do ta vendos banesën time midis
jush dhe nuk do t'ju përzë.

<span id="an_26:12">26:12</span> Do të eci midis jush dhe do të jem
Perëndia juaj, dhe ju do të jeni populli im.

<span id="an_26:13">26:13</span> Unë jam Zoti, Perëndia juaj, që ju
nxori nga vendi i Egjiptit, që të mos ishit më skllevërit e tij; e kam
thyer zgjedhën tuaj dhe kam bërë që të ecni me kokën lart.

<span id="an_26:14">26:14</span> Por në rast se nuk më dëgjoni dhe nuk
zbatoni në praktikë të gjitha urdhërimet e mia,

<span id="an_26:15">26:15</span> në rast se përçmoni statutet e mia dhe
shpirti juaj hedh poshtë dekretet e mia, duke mos zbatuar në praktikë të
gjithë urdhërimet e mia, duke shkelur besëlidhjen time,

<span id="an_26:16">26:16</span> edhe unë do ta bëj këtë për ju: do të
çoj kundër jush tmerrin, ligështimin dhe ethet, të cilët do të
konsumojnë sytë tuaj dhe do ta bëj jetën tuaj të meket; dhe do ta
mbillni kot farën tuaj, sepse do ta hanë armiqtë tuaj.

<span id="an_26:17">26:17</span> Do ta kthej fytyrën time kundër jush
dhe armiqtë tuaj do t'ju mundin; do të sundoheni prej atyre që ju
urrejnë dhe do t'ua mbathni këmbëve pa qenë të ndjekur nga askush.

<span id="an_26:18">26:18</span> Dhe në qoftë se edhe mbas kësaj nuk më
dëgjoni, unë do t'ju dënoj shtatë herë më tepër për mëkatet tuaja.

<span id="an_26:19">26:19</span> Do ta thyej kryelartësinë e forcës
suaj, do ta bëj qiellin tuaj si hekur dhe tokën tuaj si bakër.

<span id="an_26:20">26:20</span> Forca juaj do të konsumohet më kot,
sepse toka juaj nuk do të japë më prodhimet e saj, dhe drurët e fushës
nuk do të japin më frutat e tyre.

<span id="an_26:21">26:21</span> Dhe në rast se silleni si armiq të mi
dhe nuk doni të më dëgjoni, unë do t'ju godas shtatë herë më tepër me
plagë, simbas mëkateve tuaja.

<span id="an_26:22">26:22</span> Do të dërgoj kundër jush bishat e
fushës, që do të rrëmbejnë fëmijët tuaj, do të shfarosin bagëtinë tuaj,
do t'ju pakësojnë shumë dhe do t'i bëjnë të shkreta rrugët tuaja.

<span id="an_26:23">26:23</span> Dhe në se, me gjithë këto gjëra, nuk do
të ndreqeni për t'u kthyer tek unë, por me sjelljen tuaj

<span id="an_26:24">26:24</span> silleni si armiq të mi, edhe unë do të
bëhem armiku juaj, dhe do t'ju godas shtatë herë më tepër për mëkatet
tuaja.

<span id="an_26:25">26:25</span> Dhe do të sjell kundër jush shpatën që
do të kryejë hakmarrjen e besëlidhjes sime; ju do të mblidheni në
qytetet tuaja, por unë do të dërgoj në mes jush murtajën dhe do të bini
në duart e armikut.

<span id="an_26:26">26:26</span> Kur do t'ju heq bukën e gojës, dhjetë
gra do të pjekin bukën tuaj në të njëjtën furrë dhe do të racionojnë
bukën tuaj, duke e shpërndarë me peshë; ju do të hani, por nuk do të
ngopeni.

<span id="an_26:27">26:27</span> Dhe në se, me gjithë këtë nuk do të më
dëgjoni, por do të silleni si armiq të mi,

<span id="an_26:28">26:28</span> edhe unë do të bëhem armiku i juaj plot
mëri dhe do t'ju dënoj shtatë herë më shumë për mëkatet tuaja.

<span id="an_26:29">26:29</span> Do të hani mishin e bijve tuaj dhe do
të hani mishin e bijave tuaja.

<span id="an_26:30">26:30</span> Unë do të shkatërroj vendet tuaja të
larta, do të rrëzoj idhujtë tuaj dhe do t'i hedh kufomat tuaja mbi
gërmadhat pa jetë të idhujve tuaj; dhe do t'ju urrej.

<span id="an_26:31">26:31</span> Do t'i katandis qytetet tuaja në
shkretëtira, do të shkretoj vendet tuaja të shenjta dhe nuk do të thith
më erën e këndshme të parfumeve tuaja.

<span id="an_26:32">26:32</span> Do të shkretoj vendin; dhe armiqtë tuaj
që banojnë në të do të mbeten të habitur.

<span id="an_26:33">26:33</span> Do t'ju shpërndaj midis kombeve dhe do
të nxjerr shpatën kundër jush; vendi juaj do të shkretohet dhe qytetet
tuaja do të jenë të shkretuara.

<span id="an_26:34">26:34</span> Atëherë toka do të gëzojë të shtunat e
saj për gjithë kohën që do të jetë e shkretuar dhe ju do të jeni në
vendin e armiqve tuaj; kështu toka do të pushojë dhe do të gëzojë të
shtunat e saj.

<span id="an_26:35">26:35</span> Për gjithë kohën që do të mbetet e
shkretuar do të gëzojë pushimin që nuk pati në të shtunat tuaja, kur
banonit në të.

<span id="an_26:36">26:36</span> Atyre prej jush që do të shpëtojnë do
t'u kall në zemër tmerrin në vendin e armiqve të tyre; fërfërima e një
gjethi që lëviz do t'i bëjë që t'ua mbathin këmbëve; do të turren ashtu
siç iket përpara shpatës dhe do të bien pa i ndjekur askush.

<span id="an_26:37">26:37</span> Do të përplasen njëri me tjetrin, ashtu
si përpara shpatës, pa i ndjekur askush; dhe nuk do të mund të qëndroni
përpara armiqve tuaj.

<span id="an_26:38">26:38</span> Do të shuheni midis kombeve dhe vendi i
armiqve tuaj do t'ju gëlltisë.

<span id="an_26:39">26:39</span> Ata prej jush që do të mbijetojnë do të
përgjërohen për shkak të paudhësisë së tyre në vendin e armiqve; edhe do
të përgjërohen gjithashtu për shkak të paudhësisë së etërve të tyre.

<span id="an_26:40">26:40</span> Por në se do të pranojnë paudhësinë e
tyre dhe paudhësinë e etërve të tyre në shkeljet që kanë kryer kundër
meje dhe gjithashtu sepse janë sjellë si armiq të mi,

<span id="an_26:41">26:41</span> sa që më kanë shtyrë të bëhem armik i
tyre dhe t'i çoj në vendin e armiqve të tyre; në rast se zemra e tyre e
parrethprerë do të përulet dhe do të pranojë ndëshkimin e paudhësisë së
tyre,

<span id="an_26:42">26:42</span> atëherë unë do të kujtohem për
besëlidhjen time të lidhur me Jakobin, do të kujtohem për besëlidhjen
time të lidhur me Isakun dhe për besëlidhjen time me Abrahamin dhe do të
kujtohem për vendin;

<span id="an_26:43">26:43</span> sepse vendi do të braktiset prej tyre
dhe do të gëzojë të shtunat e tij, ndërsa do të jetë i shkretuar pa ta;
kështu ata do të pranojnë ndëshkimin e paudhësisë së tyre për faktin se
kanë përçmuar dekretet e mia dhe kanë kundërshtuar statutet e mia.

<span id="an_26:44">26:44</span> Megjithatë kur do të ndodhen në vendin
e armiqve të tyre, unë nuk do t'i përçmoj dhe nuk do t'i urrej aq sa t'i
asgjësoj krejt dhe të prish besëlidhjen time që kam lidhur me ta; unë
jam Zoti, Perëndia i tyre;

<span id="an_26:45">26:45</span> por për dashuri ndaj tyre do të
kujtohem për besëlidhjen e lidhur me stërgjyshërit e tyre, që i nxora
nga vendi i Egjiptit para syve të kombeve për të qënë Perëndia i tyre.
Unë jam Zoti".

<span id="an_26:46">26:46</span> Këto janë statutet, dekretet dhe ligjet
që Zoti vendosi midis tij dhe bijve të Izraelit, mbi malin Sinai me anë
të Moisiut.

<span id="an_27:1">27:1</span> Zoti i foli akoma Moisiut, duke i thënë:

<span id="an_27:2">27:2</span> "Folu bijve të Izraelit dhe u thuaj
atyre: Kur një njeri lidh një kusht të rëndësishëm për t'i shenjtëruar
Zotit një person dhe mendon t'i japë një barasvlerë,

<span id="an_27:3">27:3</span> në rast se vlerësimi yt ka të bëjë me një
mashkull njëzet vjeç e lart, deri në gjashtëdhjetë vjeç, atëherë
vlerësimi yt do të jetë pesëdhjetë sikla argjendi, simbas siklit të
shenjtërores.

<span id="an_27:4">27:4</span> Po të jetë se ka të bëjë me një grua,
vlerësimi yt do të jetë tridhjetë sikla.

<span id="an_27:5">27:5</span> Për ata që janë pesë vjeç e lart, deri
njëzet vjeç, vlerësimi yt do të jetë njëzet sikla për një mashkull dhe
dhjetë sikla për një femër.

<span id="an_27:6">27:6</span> Nga një muajsh e lart deri në pesë vjeç,
vlerësimi yt do të jetë pesë sikla argjendi për një mashkull dhe tri
sikla argjendi për një femër.

<span id="an_27:7">27:7</span> Nga gjashtëdhjetë vjeç e lart vlerësimi
yt do të jetë pesëmbëdhjetë sikla për një mashkull dhe dhjetë sikla për
një femër.

<span id="an_27:8">27:8</span> Por në se ai është tepër i varfër për të
paguar shumën e kërkuar nga vlerësimi yt, atëherë do të paraqitet para
priftit dhe ky do të bëjë vlerësimin. Prifti do ta bëjë vlerësimin duke
pasur parasysh mjetet që ka ai që ka lidhur kushtin.

<span id="an_27:9">27:9</span> Në rast se është puna për kafshë që mund
t'i paraqiten si ofertë Zotit, çdo kafshë e ofruar Zotit do të jetë gjë
e shenjtë.

<span id="an_27:10">27:10</span> Ai nuk do të mund as ta zëvendësojë, as
ta këmbejë, as një të mirë me një të keqe, as një të keqe me një të
mirë; por, edhe sikur të këmbente një kafshë me një tjetër, që të dyja
do të jenë gjë e shenjtë.

<span id="an_27:11">27:11</span> Por në qoftë se është puna për një
kafshë të papastër, që mund t'i ofrohet Zotit, atëherë ai do ta paraqesë
kafshën para priftit;

<span id="an_27:12">27:12</span> dhe prifti do të bëjë vlerësimin, qoftë
kafsha e mirë apo e keqe; çfarëdo vlerësimi të bëjë prifti, ai do të
vlejë.

<span id="an_27:13">27:13</span> Por në qoftë se dikush dëshiron ta
shpengojë, duhet të shtojë një të pestën e vlerësimit.

<span id="an_27:14">27:14</span> Në rast se dikush shenjtëron shtëpinë e
tij për ta bërë gjë të shenjtë për Zotin, prifti do të bëjë vlerësimin,
qoftë ajo e mirë apo e keqe; çfarëdo vlerësimi të bëjë prifti ai do të
vlejë.

<span id="an_27:15">27:15</span> Dhe në se ai që ka shenjtëruar shtëpinë
e tij dëshiron ta shpengojë, duhet t'i shtojë një të pestën e vlerësimit
dhe ajo do të bëhet e tij.

<span id="an_27:16">27:16</span> Në qoftë se dikush i shenjtëron Zotit
një arë, pronë e tij, vlerësimi i saj do të bëhet në bazë të farës së
nevojshme për të: pesëdhjetë sikla argjendi për një omer farë elbi.

<span id="an_27:17">27:17</span> Në rast se e shenjtëron arën e tij nga
viti i jubileut, çmimi do të mbetet ai i caktuar nga vlerësimi yt;

<span id="an_27:18">27:18</span> por në rast se e shenjtëron arën e tij
pas jubileut, prifti do të vlerësojë çmimin e saj duke llogaritur vitet
që mbeten deri në jubile, duke pasur parasysh vlerësimin tënd.

<span id="an_27:19">27:19</span> Dhe në qoftë se ai që ka shenjtëruar
arën do ta shpengojë, duhet t'i shtojë një të pestën vlerësimit tënd dhe
ajo do të mbetet e tij.

<span id="an_27:20">27:20</span> Por në rast se nuk dëshiron ta
shpengojë arën e tij ose ia ka shitur një tjetri, nuk do të mund ta
shpengojë më;

<span id="an_27:21">27:21</span> dhe ara, kur shpengohet në jubile, do
të jetë e shenjtë për Zotin si një arë që i është caktuar Perëndisë, dhe
do të bëhet pronë e priftit.

<span id="an_27:22">27:22</span> Në rast se dikush i shenjtëron Zotit
një arë të blerë prej tij dhe që nuk bën pjesë në pronën e tij,

<span id="an_27:23">27:23</span> prifti do të caktojë vlerësimin e tij
për të deri në vitin e jubileut, dhe ai person do të paguajë po atë ditë
çmimin e caktuar, si një gjë të shenjtë për Zotin.

<span id="an_27:24">27:24</span> Vitin e jubileut ara do t'i kthehet
atij që i qe blerë dhe pasurisë së cilës ajo bënte pjesë.

<span id="an_27:25">27:25</span> Të gjitha vlerësimet e tua do të bëhen
në sikla të shenjtërores; një sikël vlen njëzet gere.

<span id="an_27:26">27:26</span> Por asnjeri nuk mund t'i shenjtërojë
pjelljet e para të bagëtisë, sepse si të parëlindur i përkasin Zotit;
qoftë ka apo qengj, ai i takon Zotit.

<span id="an_27:27">27:27</span> Në rast se është puna për një kafshë të
papastër, do ta shpengojë simbas çmimit të caktuar nga vlerësimi yt,
duke i shtuar një të pestën; në rast se nuk shpengohet, do të shitet me
çmimin e caktuar simbas vlerësimit tënd.

<span id="an_27:28">27:28</span> Megjithatë nuk do të mund të shitet a
të shpengohet asgjë nga ato që i janë caktuar Zotit dhe që dikush ka
caktuar për Zotin, midis tërë gjërave që i përkasin, qoftë një person,
një kafshë o një copë toke nga pasuria e tij; çdo gjë e caktuar
Perëndisë është një gjë shumë e shenjtë për Zotin.

<span id="an_27:29">27:29</span> Asnjë person i caktuar të shfaroset nuk
mund të shpengohet; ai duhet të vritet.

<span id="an_27:30">27:30</span> Çdo e dhjetë e tokës, qoftë nga
prodhimet e tokës, qoftë nga pemët e drurëve, i takon Zotit; është një
gjë e shenjtëruar Zotit.

<span id="an_27:31">27:31</span> Në se dikush do të shpengojë një pjesë
të së dhjetës së vet, do t'i shtojë një të pestën.

<span id="an_27:32">27:32</span> Dhe për të dhjetën e bagëtive të trasha
dhe të imta, koka e dhjetë e të gjitha kafshëve që kalojnë nën shufrën
do t'i shenjtërohet Zotit.

<span id="an_27:33">27:33</span> Nuk do të bëjë dallim midis së mirës
dhe të keqes, as do të bëjë këmbime; dhe po të këmbejë njërën me
tjetrën, të dyja do të jenë gjë e shenjtë; nuk do të mund të shpengohen.

<span id="an_27:34">27:34</span> Këto janë urdhërimet që Zoti i dha
Moisiut për bijtë e Izraelit në malin Sinai.

------------------------------------------------------------------------

[Next: Numbers](num.md)
