[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](est)  [Next](psa.md) 

------------------------------------------------------------------------

### Albanian Bible: Job

<span id="an_1:1">1:1</span> Në vendin e Uzit ishte një njeri i quajtur
Job. Ky njeri ishte i ndershëm dhe i drejtë, kishte frikë nga Perëndia
dhe i largohej së keqes.

<span id="an_1:2">1:2</span> I kishin lindur shtatë bij dhe tri bija.

<span id="an_1:3">1:3</span> Veç kësaj zotëronte shtatë mijë dele, tre
mijë deve, pesëqind pendë qe, pesëqind gomarë dhe një numër shumë të
madh shërbëtorësh. Kështu ky njeri ishte më i madhi ndër të gjithë
njerëzit e Lindjes.

<span id="an_1:4">1:4</span> Bijtë e tij kishin zakon të shkonin për
banket në shtëpinë e secilit ditën e cakuar; dhe dërgonin të thërrisnin
tri motrat e tyre, që të vinin të hanin dhe të pinin bashkë me ta.

<span id="an_1:5">1:5</span> Kur mbaronte seria e ditëve të banketit,
Jobi i thërriste për t'i pastruar; ngrihej herët në mëngjes dhe ofronte
olokauste sipas numrit të gjithë atyre, sepse Jobi mendonte: "Ndofta
bijtë e mi kanë mëkatuar dhe e kanë blasfemuar Perëndinë në zemrën e
tyre". Kështu bënte Jobi çdo herë.

<span id="an_1:6">1:6</span> Një ditë ndodhi që bijtë e Perëndisë shkuan
të paraqiten para Zotit, dhe ndër ta shkoi edhe Satanai.

<span id="an_1:7">1:7</span> Zoti i tha Satanait: "Nga vjen?". Satanai
iu përgjigj Zotit dhe tha: "Nga ecejaket mbi dheun duke e përshkruar
lart e poshtë".

<span id="an_1:8">1:8</span> Zoti i tha Satanait: "E ke vënë re
shërbëtorin tim Job? Sepse mbi dhe nuk ka asnjë tjetër si ai që të jetë
i ndershëm, i drejtë, të ketë frikë nga Perëndia dhe t'i largohet së
keqes".

<span id="an_1:9">1:9</span> Atëherë Satanai iu përgjigj Zotit dhe tha:
"Vallë më kot Jobi ka frikë nga Perëndia?

<span id="an_1:10">1:10</span> A nuk ke vënë ti një mbrojtje rreth tij,
rreth shtëpisë së tij dhe të gjitha gjërave që ai zotëron? Ti ke bekuar
veprën e duarve të tij dhe bagëtia e tij është shtuar shumë në vend.

<span id="an_1:11">1:11</span> Por shtri dorën tënde dhe preki të gjitha
ato që ai zotëron dhe ke për të parë po nuk të mallkoi ai haptazi".

<span id="an_1:12">1:12</span> Zoti i tha Satanait: "Ja, të gjitha ato
që ai zotëron janë në pushtetin tënd, por mos e shtri dorën mbi personin
e tij". Kështu Satanai u largua nga prania e Zotit.

<span id="an_1:13">1:13</span> Kështu një ditë ndodhi që, ndërsa bijtë e
tij dhe bijat e tij hanin e pinin verë në shtëpinë e vëllait të tyre më
të madh, erdhi nga Jobi një lajmëtar për t'u thënë:

<span id="an_1:14">1:14</span> Qetë po lëronin dhe gomarët po kullotnin
aty afër,

<span id="an_1:15">1:15</span> kur Sabejtë u sulën mbi ta, i morën me
vete dhe vranë me shpatë shërbëtorët. Vetëm unë shpëtova për të ardhur
të ta them".

<span id="an_1:16">1:16</span> Ai ishte duke folur ende, kur arriti një
tjetër dhe tha: "Zjarri i Perëndisë ra nga qielli, zuri delet dhe
shërbëtorët dhe i ka përpirë. Vetëm unë shpëtova për të ardhur të ta
them".

<span id="an_1:17">1:17</span> Ai ishte duke folur, ende, kur arriti një
tjetër dhe tha: "Kaldeasit kanë formuar tri banda, u sulën mbi devetë
dhe i morën me vete, vranë me shpatë shërbëtorët. Vetëm unë shpëtova për
të ardhur të ta them".

<span id="an_1:18">1:18</span> Ai ishte duke folur, ende, kur arriti një
tjetër dhe tha: "Bijtë e tu dhe bijat e tua ishin duke ngrënë dhe duke
pirë verë në shtëpinë e vëlliat të tyre më të madh,

<span id="an_1:19">1:19</span> kur papritur një erë e furishme, që vinte
nga shkretëtira, ra në të katër qoshet e shtëpisë e cila u shemb mbi të
rinjtë, dhe ata vdiqën. Vetëm unë shpëtova dhe erdha të ta them".

<span id="an_1:20">1:20</span> Atëherë Jobi u ngrit, grisi mantelin e
tij dhe rroi kokën; pastaj ra pëmbys dhe adhuroi,

<span id="an_1:21">1:21</span> dhe tha: "Lakuriq dolla nga barku i nënës
sime dhe lakuriq do të kthehem. Zoti ka dhënë dhe Zoti ka marrë. Qoftë i
bekuar emri i Zotit".

<span id="an_1:22">1:22</span> Në të gjitha këto Jobi nuk mëkatoi dhe
nuk paditi Perëndinë për ndonjë padrejtësi.

<span id="an_2:1">2:1</span> Një ditë ndodhi që bijtë e Perëndisë shkuan
të paraqiten përpara Zotit, dhe midis tyre shkoi edhe Satanai për t'u
paraqitur përpara Zotit.

<span id="an_2:2">2:2</span> Zoti i tha Satanait: "Nga vjen?". Satanai
iu përgjigj Zotit: "Nga ecejaket mbi dheun duke e përshkuar lart e
poshtë". Zoti i tha Satanait:

<span id="an_2:3">2:3</span> "A e vure re shërbëtorin tim Job? Sepse mbi
dhe nuk ka asnjë tjetër si ai që të jetë i ndershëm, i drejtë, të ketë
frikë nga Perëndia dhe t'i largohet së keqes. Ai qëndron i patundur në
ndershmërinë e tij, megjithëse ti më ke nxitur kundër tij për ta
shkatërruar pa asnjë shkak".

<span id="an_2:4">2:4</span> Atëherë Satanai iu përgjigj Zotit dhe tha:
"Lëkurë për lëkurë! Gjithçka që zotëron, njeriu është gati ta japë për
jetën e tij.

<span id="an_2:5">2:5</span> Por shtrije dorën tënde dhe preki kockat e
tij dhe mishin e tij dhe ke për të parë po nuk të mallkoi haptazi".

<span id="an_2:6">2:6</span> Zoti i tha Satanait: "Ja ai, është në
pushtetin tënd, por mos ia merr jetën".

<span id="an_2:7">2:7</span> Kështu Satanai u largua nga prania e Zotit
dhe e goditi Jobin me një ulcerë të keqe nga majat e këmbëve deri në
pjesën e sipërme të kokës.

<span id="an_2:8">2:8</span> Jobi mori një copë balte për t'u kruar dhe
rrinte ulur në mes të hirit.

<span id="an_2:9">2:9</span> Atëherë gruaja e tij i tha: "Qëndron ende
në ndershmërinë tënde? Mallko Perëndinë dhe vdis!".

<span id="an_2:10">2:10</span> Por ai i tha asaj: "Ti flet si një grua
pa mend. Në rast se pranojmë të mirën nga Perëndia, pse nuk duhet të
pranojmë edhe të keqen?". Në të gjitha këto Jobi nuk mëkatoi me buzët e
tij.

<span id="an_2:11">2:11</span> Kur tre miq të Jobit mësuan tërë këto
fatkeqësi që kishin rënë mbi të, erdhën secili nga vendi i vet, Elifazi
nga Temani, Bildadi nga Shuahu dhe Tsofari nga Naamathi; ata në të
vërtetë ishin marrë

<span id="an_2:12">2:12</span> I ngritën sytë nga larg, por nuk e njohën
dot; atëherë filluan të qajnë me zë të lartë, dhe secili grisi rrobat e
tij dhe qiti mbi kryet e tij pluhur duke e hedhur në drejtim të qiellit.

<span id="an_2:13">2:13</span> Pastaj u ulën pranë tij për shtatë ditë e
shtatë net, dhe asnjë nuk i drejtoi qoftë një fjalë të vetme, sepse e
shikonin se dhembja e tij ishte shumë e madhe.

<span id="an_3:1">3:1</span> Atëherë Jobi hapi gojën dhe mallkoi ditën e
lindjes së tij.

<span id="an_3:2">3:2</span> Kështu Jobi mori fjalën dhe tha:

<span id="an_3:3">3:3</span> "Humbtë dita në të cilën linda dhe nata që
tha: "U ngjiz një mashkull!".

<span id="an_3:4">3:4</span> Ajo ditë u bëftë terr, mos u kujdesoftë për
të Perëndia nga lart, dhe mos shkëlqeftë mbi të drita!

<span id="an_3:5">3:5</span> E marrshin përsëri terri dhe hija e
vdekjes, qëndroftë mbi të një re, furtuna e ditës e tmerroftë!

<span id="an_3:6">3:6</span> Atë natë e marrtë terri, mos hyftë në ditët
e vitit, mos hyftë në llogaritjen e muajve!

<span id="an_3:7">3:7</span> Po, ajo natë qoftë natë shterpe, mos
depërtoftë në të asnjë britmë gëzimi.

<span id="an_3:8">3:8</span> E mallkofshin ata që mallkojnë ditën, ata
që janë gati të zgjojnë Leviathanin.

<span id="an_3:9">3:9</span> U errësofshin yjet e muzgut të tij, le të
presë dritën; por mos e pastë fare dhe mos paftë ditën që agon,

<span id="an_3:10">3:10</span> sepse nuk e mbylli portën e barkut të
nënës sime dhe nuk ua fshehu dhembjen syve të mi.

<span id="an_3:11">3:11</span> Pse nuk vdiqa në barkun e nënës sime? Pse
nuk vdiqa sapo dola nga barku i saj?

<span id="an_3:12">3:12</span> Pse vallë më kanë pritur gjunjët, dhe
sisët për të pirë?

<span id="an_3:13">3:13</span> Po, tani do të dergjesha i qetë, do të
flija dhe do të pushoja,

<span id="an_3:14">3:14</span> bashkë me mbretërit dhe me këshilltarët e
dheut, që kanë ndërtuar për vete rrënoja të shkretuara,

<span id="an_3:15">3:15</span> ose bashkë me princat që kishin ar ose që
mbushën me argjend pallatet e tyre.

<span id="an_3:16">3:16</span> Ose pse nuk qeshë si një dështim i
fshehur, si fëmijët që nuk e kanë parë kurrë dritën?

<span id="an_3:17">3:17</span> Atje poshtë të këqinjtë nuk brengosen më,
atje poshtë çlodhen të lodhurit.

<span id="an_3:18">3:18</span> Atje poshtë të burgosurit janë të qetë
bashkë, dhe nuk e dëgjojnë më zërin e xhelatit.

<span id="an_3:19">3:19</span> Atje poshtë ka të vegjël dhe të mëdhenj,
dhe skllavi është i lirë nga pronari i tij.

<span id="an_3:20">3:20</span> Pse t'i japësh dritë fatkeqit dhe jetën
atij që ka shpirtin në hidhërim,

<span id="an_3:21">3:21</span> të cilët presin vdekjen që nuk vjen, dhe
e kërkojnë më tepër se thesaret e fshehura;

<span id="an_3:22">3:22</span> gëzohen shumë dhe ngazëllojnë kur gjejnë
varrin?

<span id="an_3:23">3:23</span> Pse të lindë një njeri rruga e të cilit
është fshehur, dhe që Perëndia e ka rrethuar nga çdo anë?

<span id="an_3:24">3:24</span> Në vend që të ushqehem, unë psherëtij,
dhe rënkimet e mia burojnë si uji.

<span id="an_3:25">3:25</span> Sepse ajo që më tremb më shumë më bie mbi
krye, dhe ajo që më tmerron më ndodh.

<span id="an_3:26">3:26</span> Nuk kam qetësi, nuk kam prehje, por më
pushton shqetësimi".

<span id="an_4:1">4:1</span> Atëherë Elifazi nga Temani u përgjigj dhe
tha:

<span id="an_4:2">4:2</span> "A do të të bezdiste ndokush në rast se do
të provonte të të fliste? Por kush mund t'i ndalë fjalët?

<span id="an_4:3">4:3</span> Ja ti ke mësuar shumë prej tyre dhe ua ke
fortësuar duart e lodhura;

<span id="an_4:4">4:4</span> fjalët e tua u kanë dhënë zemër të
lëkundurve dhe kanë forcuar gjunjët që gjunjëzohen.

<span id="an_4:5">4:5</span> Por tani që e keqja të zuri ty, nuk je në
gjendje të veprosh; të ka goditur ty, dhe ti e ke humbur fare.

<span id="an_4:6">4:6</span> Mëshira jote a nuk është vallë besimi yt,
dhe ndershmëria e sjelljes sate, shpresa jote?

<span id="an_4:7">4:7</span> Mbaje mend: cili i pafajmë është zhdukur
vallë, dhe a janë shkatërruar vallë njerëzit e ndershëm?

<span id="an_4:8">4:8</span> Ashtu siç e kam parë unë vetë, ata që
lërojnë paudhësinë dhe mbjellin mjerimin, vjelin frytet e tyre.

<span id="an_4:9">4:9</span> Me frymën e Perëndisë ata vdesin, era e
zemërimit të tij i tret ata.

<span id="an_4:10">4:10</span> Vrumbullima e luanit, zëri i luanit të
egër dhe dhëmbët e luanëve të vegjël janë thyer.

<span id="an_4:11">4:11</span> Luani vdes për mungesë gjahu dhe të
vegjlit e luaneshës shpërndahen.

<span id="an_4:12">4:12</span> Një fjalë më ka ardhur fshehurazi dhe
veshi im ka zënë pëshpëritjen e saj.

<span id="an_4:13">4:13</span> Midis mendimeve të vizioneve të natës,
kur një gjumë i rëndë bie mbi njerëzit,

<span id="an_4:14">4:14</span> më pushtoi një llahtari e madhe dhe një
rrëqethje që bëri të dridhen gjithë kockat e mia.

<span id="an_4:15">4:15</span> Një frymë më kaloi përpara, dhe m'u
ngritën përpjetë qimet e trupit.

<span id="an_4:16">4:16</span> Ai u ndal, por nuk munda ta dalloj pamjen
e tij; një figurë më rrinte para syve; kishte heshtje, pastaj dëgjova
një zë që thoshte:

<span id="an_4:17">4:17</span> "A mund të jetë një i vdekshëm më i
drejtë se Perëndia? A mund të jetë një njeri më i pastër se Krijuesi i
tij?

<span id="an_4:18">4:18</span> Ja, ai nuk u zë besë as shërbëtorëve të
tij, dhe gjen madje të meta edhe tek engjëjt e tij;

<span id="an_4:19">4:19</span> aq më tepër tek ata që banojnë në shtëpi
prej argjile, themelet e të cilave janë në pluhur, dhe shtypen si një
tenjë.

<span id="an_4:20">4:20</span> Nga mëngjesi deri në mbrëmje
shkatërrohen; zhduken për fare, dhe asnjeri nuk i vë re.

<span id="an_4:21">4:21</span> Litarin e çadrës së tyre vallë a nuk ua
këpusin? Ata vdesin, por pa dituri"".

<span id="an_5:1">5:1</span> "Bërtit, pra! A ka vallë ndonjë që të
përgjigjet? Kujt prej shenjtorëve do t'i drejtohesh?

<span id="an_5:2">5:2</span> Zemërimi në fakt e vret të pamendin dhe
zilia e vret budallanë.

<span id="an_5:3">5:3</span> E kam parë të pamendin të lëshojë rrënjë,
por shumë shpejt e mallkova banesën e tij.

<span id="an_5:4">5:4</span> Bijtë e tij nuk kanë asnjë siguri, janë të
shtypur te porta, dhe nuk ka njeri që t'i mbrojë.

<span id="an_5:5">5:5</span> I urituri përpin të korrat e tij, ia merr
edhe sikur të jenë midis gjembave, dhe një lak përpin pasurinë e tij.

<span id="an_5:6">5:6</span> Sepse shpirtligësia nuk del nga pluhuri dhe
mundimi nuk mbin nga toka;

<span id="an_5:7">5:7</span> por njeriu lind për të vuajtur, ashtu si
shkëndija për t'u ngjitur lart.

<span id="an_5:8">5:8</span> Por unë do të kërkoja Perëndinë, dhe
Perëndisë do t'i besoja çështjen time,

<span id="an_5:9">5:9</span> atij që bën gjëra të mëdha dhe që nuk mund
të njihen; mrekulli të panumërta,

<span id="an_5:10">5:10</span> që i jep shiun tokës dhe dërgon ujin në
fushat;

<span id="an_5:11">5:11</span> që ngre të varfrit dhe vë në siguri lart
ata që vuajnë.

<span id="an_5:12">5:12</span> I bën të kota synimet e dinakëve, dhe
kështu duart e tyre nuk mund të realizojnë planet e tyre;

<span id="an_5:13">5:13</span> i merr të urtët në dredhinë e tyre, dhe
kështu këshilla e të pandershmëve shpejt bëhet tym.

<span id="an_5:14">5:14</span> Gjatë ditës ata hasin në errësirë, bash
në mesditë ecin me tahmin sikur të ishte natë;

<span id="an_5:15">5:15</span> por Perëndia e shpëton nevojtarin nga
shpata, nga goja e të fuqishmëve dhe nga duart e tyre.

<span id="an_5:16">5:16</span> Kështu ka shpresë për të mjerin, por
padrejtësia ia mbyll gojën atij.

<span id="an_5:17">5:17</span> Ja, lum njeriu që Perëndia dënon; prandaj
ti mos e përbuz ndëshkimin e të Plotfuqishmit;

<span id="an_5:18">5:18</span> sepse ai e bën plagën, dhe pastaj e
fashon, plagos, por duart e tij shërojnë.

<span id="an_5:19">5:19</span> Nga gjashtë fatkeqësi ai do të të
çlirojë, po, në të shtatën e keqja nuk do të të prekë.

<span id="an_5:20">5:20</span> Në kohë zie do të të shpëtojë nga vdekja,
në kohë lufte nga forca e shpatës.

<span id="an_5:21">5:21</span> Do t'i shpëtosh fshikullit të gjuhës, nuk
do të trembesh kur të vijë shkatërrimi.

<span id="an_5:22">5:22</span> Do të qeshësh me shkatërrimin dhe me
zinë, dhe nuk do të kesh frikë nga bishat e dheut;

<span id="an_5:23">5:23</span> sepse do të kesh një besëlidhje me gurët
e dheut, dhe kafshët e fushave do të jenë në paqe me ty.

<span id="an_5:24">5:24</span> Do të dish që çadra jote është e
siguruar; do të vizitosh kullotat e tua dhe do të shikosh që nuk mungon
asgjë.

<span id="an_5:25">5:25</span> Do të kuptosh që pasardhësit e tu janë të
shumtë dhe të vegjlit e tu si bari i fushave.

<span id="an_5:26">5:26</span> Do të zbresësh në varr në moshë të
shkuar, ashtu si në stinën e vet mblidhet një tog duajsh.

<span id="an_5:27">5:27</span> Ja ç'kemi gjetur; kështu është. Dëgjoje
dhe përfito".

<span id="an_6:1">6:1</span> Atëherë Jobi u përgjigj dhe tha:

<span id="an_6:2">6:2</span> "Ah, sikur dhembja ime të ishte peshuar
tërësisht, dhe fatkeqësia ime të vihej bashkë mbi peshoren,

<span id="an_6:3">6:3</span> do të ishte me siguri më e rëndë se rëra e
detit! Për këtë arsye fjalët e mia nuk u përfillën.

<span id="an_6:4">6:4</span> Duke qenë se shigjetat e të Plotfuqishmit
janë brenda meje, shpirti im ua pi vrerin; tmerrete Perëndisë janë
renditur kundër meje.

<span id="an_6:5">6:5</span> Gomari i egër a pëllet vallë përpara barit,
ose kau a buluron para forazhit të tij?

<span id="an_6:6">6:6</span> A hahet vallë një ushqim i amësht pa kripë,
apo ka ndonjë farë shije në të bardhën e vezës?

<span id="an_6:7">6:7</span> Shpirti im nuk pranon të prekë gjëra të
tilla, ato për mua janë si një ushqim i neveritshëm.

<span id="an_6:8">6:8</span> Ah sikur të mund të kisha atë që kërkoj,
dhe Perëndia të më jepte atë që shpresoj!

<span id="an_6:9">6:9</span> Dashtë Perëndia të më shtypë, të shtrijë
dorën e tij dhe të më shkatërrojë!

<span id="an_6:10">6:10</span> Kam megjithatë këtë ngushëllim dhe
ngazëllehem në dhembjet që nuk po më kursehen, sepse nuk i kam fshehur
fjalët e të Shenjtit.

<span id="an_6:11">6:11</span> Cila është forca ime që ende të mund të
shpresoj, dhe cili është fundi im që të mund ta zgjas jetën time?

<span id="an_6:12">6:12</span> Forca ime a është vallë ajo e gurëve, ose
mishi im është prej bronzi?

<span id="an_6:13">6:13</span> A s'jam fare pa ndihmë në veten time, dhe
a nuk është larguar nga unë dituria?

<span id="an_6:14">6:14</span> Për atë që është i pikëlluar, miku duhet
të tregojë dhembshuri, edhe në qoftë se ai braktis frikën e të
Plotfuqishmit.

<span id="an_6:15">6:15</span> Por vëllezërit e mi më kanë zhgënjyer si
një përrua, si ujërat e përrenjve që zhduken.

<span id="an_6:16">6:16</span> Ato turbullohen për shkak të akullit dhe
në to fshihet bora,

<span id="an_6:17">6:17</span> por gjatë stinës së nxehtë ato zhduken;
me vapën e verës ato nuk duken më në vendin e tyre.

<span id="an_6:18">6:18</span> Ato gjarpërojnë në shtigjet e shtretërve
të tyre; futen në shketëtirë dhe mbarojnë.

<span id="an_6:19">6:19</span> Karvanet e Temas i kërkojnë me kujdes,
udhëtarët e Shebës kanë shpresa tek ata,

<span id="an_6:20">6:20</span> por ata mbeten të zhgënjyer megjithë
shpresat e tyre; kur arrijnë aty mbeten të hutuar.

<span id="an_6:21">6:21</span> Tani për mua ju jeni e njëjta gjë,
shikoni tronditjen time të thellë dhe keni frikë.

<span id="an_6:22">6:22</span> A ju kam thënë vallë: "Më jepni diçka" o
"më bëni një dhuratë nga pasuria juaj",

<span id="an_6:23">6:23</span> ose "liromëni nga duart e armikut", ose
"më shpengoni nga duart e personave që përdorin dhunën"?

<span id="an_6:24">6:24</span> Më udhëzoni, dhe do të hesht; më bëni të
kuptoj ku kam gabuar.

<span id="an_6:25">6:25</span> Sa të frytshme janë fjalët e drejta! Por
çfarë provojnë argumentet tuaja?

<span id="an_6:26">6:26</span> Mos keni ndërmend vallë të qortoni ashpër
fjalët e mia dhe fjalimet e një të dëshpëruari, që janë si era?

<span id="an_6:27">6:27</span> Ju do të hidhnit në short edhe një jetim
dhe do të hapnit një gropë për mikun tuaj.

<span id="an_6:28">6:28</span> Por tani pranoni të më shikoni, sepse nuk
do të gënjej para jush.

<span id="an_6:29">6:29</span> Ndërroni mendim, ju lutem, që të mos
bëhet padrejtësi! Po, ndërroni mendim, sepse bëhet fjalë për drejtësinë
time.

<span id="an_6:30">6:30</span> A ka vallë paudhësi në gjuhën time apo
qiellza ime nuk i dallon më ligësitë?".

<span id="an_7:1">7:1</span> "A nuk kryen vallë një punë të rëndë njeriu
mbi tokë dhe ditët e tij a nuk janë si ditët e një argati?

<span id="an_7:2">7:2</span> Ashtu si skllavi dëshiron fort hijen dhe
ashtu si argati pret mëditjen e tij,

<span id="an_7:3">7:3</span> kështu edhe mua më ranë muaj fatkeqësie dhe
m'u caktuan net me dhembje.

<span id="an_7:4">7:4</span> Sa shtrihem, them: "Kur do të ngrihem?".
Por nata është e gjatë dhe jam vazhdimisht i shqetësuar deri në agim.

<span id="an_7:5">7:5</span> Mishi im është i mbuluar me krimba dhe me
buca dheu, lëkura ime plasaritet dhe është bërë e pështirë.

<span id="an_7:6">7:6</span> Ditët e mia janë më të shpejta se masuri i
një endësi dhe po harxhohen pa shpresë.

<span id="an_7:7">7:7</span> Kujto që jeta ime është një frymë; syri im
nuk do të shohë më të mirën.

<span id="an_7:8">7:8</span> Syri i atij që më shikon nuk do të më shohë
më; sytë e tu do të jenë mbi mua, por unë nuk do të jem më.

<span id="an_7:9">7:9</span> Ashtu si reja davaritet dhe nuk duket më,
kështu ai që zbret në Sheol nuk kthehet më;

<span id="an_7:10">7:10</span> nuk do të kthehet më në shtëpinë e tij,
dhe banesa e tij nuk do ta njohë më.

<span id="an_7:11">7:11</span> Prandaj nuk do ta mbaj gojën të mbyllur
do të flas në ankthin e frymës time; do të ankohem në hidhërimin e
shpirtit tim.

<span id="an_7:12">7:12</span> A jam vallë deti apo një përbindësh i
detit që ti më ruan me një roje?

<span id="an_7:13">7:13</span> Kur unë them: "Shtrati im do të më japë
një lehtësim, shtroja ime do ta zbusë dhembjen time",

<span id="an_7:14">7:14</span> ti më tremb me ëndrra dhe më tmerron me
vegime;

<span id="an_7:15">7:15</span> kështu shpirtit tim i parapëlqen të
mbytet dhe të vdesë se sa të bëjë këtë jetë.

<span id="an_7:16">7:16</span> Unë po shpërbëhem; nuk kam për të jetuar
gjithnjë; lërmë të qetë; ditët e mia nuk janë veçse një frymë.

<span id="an_7:17">7:17</span> Ç'është njeriu që ti ta bësh të madh dhe
të kujdesesh për të,

<span id="an_7:18">7:18</span> dhe ta vizitosh çdo mëngjes duke e vënë
në provë në çdo çast?

<span id="an_7:19">7:19</span> Kur do ta heqësh shikimin tënd nga unë
dhe do të më lësh të përcjell pështymën time?

<span id="an_7:20">7:20</span> Në rast se kam mëkatuar, çfarë të kam
bërë ty, o rojtar i njerëzve? Pse më ke bërë objekt të goditjeve të tua,
aq sa i jam bërë barrë vetes sime?

<span id="an_7:21">7:21</span> Pse nuk i fal shkeljet e mia dhe nuk e
kapërcen paudhësinë time? Sepse shpejt do të jem pluhur; ti do të më
kërkosh, por unë nuk do të jem më".

<span id="an_8:1">8:1</span> Atëherë Bildadi nga Shuahu u përgjigj dhe
tha:

<span id="an_8:2">8:2</span> "Deri kur do të flasësh në këtë mënyrë, dhe
fjalët e gojës sate do të jenë si një erë e furishme?

<span id="an_8:3">8:3</span> A mundet Perëndia të shtrëmbërojë gjykimin
dhe i Potfuqishmi të përmbysë drejtësinë?

<span id="an_8:4">8:4</span> Në rast se bijtë e tu kanë mëkatuar kundër
tij, ai i ka braktisur në prapësinë e tyre.

<span id="an_8:5">8:5</span> Por në rast se ti e kërkon Perëndinë dhe i
lutesh fort të Plotfuqishmit,

<span id="an_8:6">8:6</span> në rast se je i pastër dhe i ndershëm, me
siguri ai do të ngrihet në favorin tënd dhe do të rivendosë selinë e
drejtësisë sate.

<span id="an_8:7">8:7</span> Ndonëse gjendja jote e kaluar ka qenë një
gjë e vogël,

<span id="an_8:8">8:8</span> e ardhmja jote do të jetë e madhe. Pyet,
pra, brezat që shkuan dhe shqyrto gjërat e zbuluara nga etërit e tyre;

<span id="an_8:9">8:9</span> ne në të vërtetë i përkasim së djeshmes dhe
nuk dimë asgjë, sepse ditët tona mbi tokë janë si një hije.

<span id="an_8:10">8:10</span> A nuk do të mësojnë vallë ata dhe nuk do
të flasin, duke nxjerrë fjalë nga zemra e tyre?

<span id="an_8:11">8:11</span> A mund të rritet papirusi jashtë moçalit
dhe a mund të zhvillohet xunkthi pa ujë?

<span id="an_8:12">8:12</span> Ndërsa është ende i gjelbër, pa qenë
prerë, ai thahet para çdo bari tjetër.

<span id="an_8:13">8:13</span> Këto janë rrugët e të gjithë atyre që
harrojnë Perëndinë; kështu shpresa e të paudhit tretet.

<span id="an_8:14">8:14</span> Besimi i tij do të pritet dhe sigurimi i
tij është si një pëlhurë merimange.

<span id="an_8:15">8:15</span> Ai mbështetet te shtëpia e tij, ajo nuk
qëndron; kapet te ajo, por ajo nuk mban.

<span id="an_8:16">8:16</span> Ai është krejt i gjelbër në diell dhe
degët e tij zgjaten mbi kopshtin e tij;

<span id="an_8:17">8:17</span> dhe rrënjët e tij pleksen rreth një
grumbulli gurësh dhe depërtojnë midis gurëve të shtëpisë.

<span id="an_8:18">8:18</span> Por në rast se shkëputet nga vendi i tij,
ky e mohon, duke thënë: "Nuk të kam parë kurrë!".

<span id="an_8:19">8:19</span> Ja, ky është gëzimi i mënyrës së tij të
të jetuarit, ndërsa të tjerët do të dalin nga pluhuri.

<span id="an_8:20">8:20</span> Ja, Perëndia nuk e flak njeriun e
ndershëm, as i ndihmon keqbërësit.

<span id="an_8:21">8:21</span> Ai do t'i japë edhe më buzëqeshje gojës
sate dhe këngë gëzimi buzëve të tua.

<span id="an_8:22">8:22</span> Ata që të urrejnë do të mbulohen me turp
dhe çadra e të paudhëve do të zhduket".

<span id="an_9:1">9:1</span> Atëherë Jobi u përgjigj dhe tha:

<span id="an_9:2">9:2</span> "Po, unë e di që është kështu, por si mund
të jetë i drejtë njeriu përpara Perëndisë?

<span id="an_9:3">9:3</span> Në rast se dikush dëshiron të diskutojë me
të, nuk mund t'i përgjigjet veçse një herë mbi një mijë.

<span id="an_9:4">9:4</span> Perëndia është i urtë nga zemra dhe i
fuqishëm nga forca, kush, pra, u fortësua kundër tij dhe i shkoi mbarë?

<span id="an_9:5">9:5</span> Ai vendos malet dhe ato nuk e dijnë që ai i
përmbys në zemërimin e tij.

<span id="an_9:6">9:6</span> Ai e tund dheun nga vendi i tij, dhe
kollonat e tij dridhen.

<span id="an_9:7">9:7</span> Urdhëron diellin, dhe ai nuk lind, dhe
vulos yjet.

<span id="an_9:8">9:8</span> I vetëm shpalos qiejt dhe ecën mbi valët e
larta të detit.

<span id="an_9:9">9:9</span> Ka bërë Arushën dhe Orionin, Plejadat dhe
krahinat e jugut.

<span id="an_9:10">9:10</span> Ai bën gjëra të mëdha dhe që nuk mund të
hetohen, po, mrekulli të panumërta.

<span id="an_9:11">9:11</span> Ja, më kalon afër dhe nuk e shoh, kalon
tutje dhe nuk e kuptoj.

<span id="an_9:12">9:12</span> Ja, ai kap gjahun dhe kush mund t'ia
rimarrë? Kush mund t'i thotë: "Çfarë po bën?".

<span id="an_9:13">9:13</span> Perëndia nuk e tërheq zemërimin e tij;
poshtë tij përkulen ndihmësit e Rahabit.

<span id="an_9:14">9:14</span> Si mund t'i përgjigjem, pra, dhe të
zgjedh fjalët e mia për të diskutuar me të?

<span id="an_9:15">9:15</span> Edhe sikur të kisha të drejtë, nuk do të
kisha mundësi t'i përgjigjem, por do t'i kërkoja mëshirë gjyqtarit tim.

<span id="an_9:16">9:16</span> Në rast se unë e thërres dhe ai më
përgjigjet, nuk mund të besoj akoma se e ka dëgjuar zërin tim,

<span id="an_9:17">9:17</span> ai, që më godet me furtunën, dhe i
shumëzon plagët e mia pa shkak.

<span id="an_9:18">9:18</span> Nuk më lë të marr frymë, përkundrazi më
mbush me hidhërime.

<span id="an_9:19">9:19</span> Edhe në qoftë se bëhet fjalë për forcën,
ja, ai është i fuqishëm; por sa për gjykimin, kush do të më caktojë një
ditë për t'u paraqitur?

<span id="an_9:20">9:20</span> Edhe sikur të isha i drejtë, vetë të
folurit tim do të më dënonte; edhe sikur të isha i ndershëm, ai do të
provonte se jam i çoroditur.

<span id="an_9:21">9:21</span> Jam i ndershëm, por nuk e çmoj fare veten
time dhe e përçmoj jetën time.

<span id="an_9:22">9:22</span> Éshtë e njëjta gjë, prandaj them: "Ai
shkatërron njeriun e ndershëm dhe të keqin".

<span id="an_9:23">9:23</span> Në qoftë se një fatkeqësi mbjell papritur
vdekjen, ai qesh me vuajtjen e të pafajmëve.

<span id="an_9:24">9:24</span> Toka u është dhënë në dorë të këqijve; ai
u vesh sytë gjyqtarëve të saj; po të mos jetë ai, kush mund të ishte,
pra?

<span id="an_9:25">9:25</span> Tani ditët e mia kalojnë më shpejt se një
vrapues, ikin pa parë asnjë të mirë.

<span id="an_9:26">9:26</span> Ikin shpejt si anijet prej xunkthi, si
shqiponja që sulet mbi gjahun e vet.

<span id="an_9:27">9:27</span> Në qoftë se them: "Dua ta harroj
vajtimin, ta lë pamjen time të trishtuar dhe të tregohem i gëzuar",

<span id="an_9:28">9:28</span> më hyn frika për të gjitha dhembjet e
mia; e di mirë që ti nuk do të më konsiderosh të pafajshëm.

<span id="an_9:29">9:29</span> Në qoftë se jam i dënuar tanimë, pse të
lodhem më kot?

<span id="an_9:30">9:30</span> Edhe sikur të lahesha me borë dhe të
pastroja duart e mia me sodë,

<span id="an_9:31">9:31</span> ti do të më hidhje në baltën e një grope,
edhe vetë rrobat e mia do të më kishin lemeri.

<span id="an_9:32">9:32</span> Në të vërtetë ai nuk është një njeri si
unë, të cilit mund t'i përgjigjemi dhe të dalim në gjyq bashkë.

<span id="an_9:33">9:33</span> Nuk ka asnjë arbitër midis nesh, që të
vërë dorën mbi ne të dy.

<span id="an_9:34">9:34</span> Le të largojë nga unë shkopin e tij,
tmerri i tij të mos më trembë.

<span id="an_9:35">9:35</span> Atëherë do të mund të flas pa pasur frikë
prej tij, sepse nuk jam kështu me veten time.

<span id="an_10:1">10:1</span> "Jam neveritur nga jeta ime; do të shfryj
lirisht vajtimin tim, duke folur në trishtimin e shpirtit tim!

<span id="an_10:2">10:2</span> Do t'i them Perëndisë: "Mos më dëno! Bëmë
të ditur pse grindesh me mua.

<span id="an_10:3">10:3</span> A të duket mirë të shtypësh, të përçmosh
veprën e duarve të tua dhe të tregohesh në favor të qëllimeve të
njerëzve të këqij?

<span id="an_10:4">10:4</span> A ke sy prej mishi, apo shikon edhe ti si
shikon njeriu?

<span id="an_10:5">10:5</span> A janë vallë ditët e tua si ditët e një
të vdekshmi, vitet e tua si ditët e një njeriu,

<span id="an_10:6">10:6</span> sepse ti duhet të hetosh lidhur me fajin
tim dhe të kërkosh mëkatin tim,

<span id="an_10:7">10:7</span> megjithëse e di që nuk jam fajtor dhe që
nuk ka njeri që mund të më çlirojë nga dora jote?

<span id="an_10:8">10:8</span> Duart e tua më kanë bërë dhe më kanë
dhënë trajtë por tani ti kërkon të më zhdukësh.

<span id="an_10:9">10:9</span> Mbaj mend, të lutem, që më ke modeluar si
argjila, dhe do të më bësh të kthehem në pluhur!

<span id="an_10:10">10:10</span> A nuk më ke derdhur vallë si qumështi
dhe më ke piksur si djathi?

<span id="an_10:11">10:11</span> Ti më ke veshur me lëkurë dhe me mish,
më ke thurur me kocka dhe me nerva.

<span id="an_10:12">10:12</span> Më ke dhënë jetë dhe dashamirësi, dhe
providenca jote është kujdesur për frymën time,

<span id="an_10:13">10:13</span> por këto gjëra i fshihje në zemrën
tënde; tani unë e di që ti mendoje një gjë të tillë.

<span id="an_10:14">10:14</span> Në qoftë se mëkatoj, ti më ndjek me sy
dhe nuk më lë të pandëshkuar për fajin tim.

<span id="an_10:15">10:15</span> Në qoftë se jam i keq, mjerë unë! Edhe
sikur të jem i drejtë, nuk do të guxoja të ngrija kokën, i ngopur siç
jam nga poshtërsia dhe duke parë mjerimin tim.

<span id="an_10:16">10:16</span> Në rast se ngre kryet, ti më ndjek si
luani, duke kryer përsëri mrekulli kundër meje.

<span id="an_10:17">10:17</span> Ti i përtërin dëshmitarët kundër meje,
e shton zemërimin tënd kundër meje dhe trupa gjithnjë të reja më
sulmojnë.

<span id="an_10:18">10:18</span> Pse, pra, më nxore nga barku? Të kisha
vdekur, pa më parë sy njeriu!

<span id="an_10:19">10:19</span> Do të kisha qenë sikur të mos kisha
ekzistuar kurrë, i mbartur nga barku në varr.

<span id="an_10:20">10:20</span> A nuk janë vallë të pakta ditët e mia?
Jepi fund, pra, lërmë të qetë që të mund ta mbledh pak veten;

<span id="an_10:21">10:21</span> para se të shkoj për të mos u kthyer
më, drejt vendit të errësirës dhe të hijes së vdekjes,

<span id="an_10:22">10:22</span> të vendit të territ dhe të errësirës së
madhe të hijes së vdekjes, ku ka vetëm pështjellim, ku madje edhe drita
është si errësira".

<span id="an_11:1">11:1</span> Atëherë Zofari nga Naamathi u përgjigj
dhe tha:

<span id="an_11:2">11:2</span> "Një mori e tillë fjalësh a do të mbetet
pa përgjigje? A duhet të ketë të drejtë një njeri fjalëshumë?

<span id="an_11:3">11:3</span> Llafet e tua a do t'ua mbyllin gojën
njerëzve? Ti do të tallesh dhe asnjë mos të të bëjë me turp?

<span id="an_11:4">11:4</span> Ti ke thënë: "Doktrina ime është e pastër
dhe jam i pakritikueshëm para teje".

<span id="an_11:5">11:5</span> Por po të donte Perëndia të fliste dhe të
hapte gojën e tij kundër teje,

<span id="an_11:6">11:6</span> për të treguar të fshehtat e diturisë,
sepse dituria e vërtetë është e shumëtrajtshme, atëherë do të mësoje se
Perëndia harron një pjesë të fajit tënd.

<span id="an_11:7">11:7</span> A mundesh ti të hulumtosh thellësitë e
Perëndisë? A mund të depërtosh në përsosmërinë e të Plotfuqishmit?

<span id="an_11:8">11:8</span> Janë më të larta se qielli; çfarë mund të
bësh? janë më të thella se Sheoli: çfarë mund të dish?

<span id="an_11:9">11:9</span> Madhësia e tyre është më e gjatë se toka
dhe më e gjerë se deti.

<span id="an_11:10">11:10</span> Në rast se Perëndia kalon, burgos dhe
nxjerr në gjyq, kush mund t'ia pengojë këtë veprim?

<span id="an_11:11">11:11</span> Sepse ai i njeh njerëzit e rremë; e
sheh padrejtësinë dhe e kqyr.

<span id="an_11:12">11:12</span> Njeriu i pamend do të bëhet i urtë, kur
kërriçi i gomares së egër të bëhet njeri.

<span id="an_11:13">11:13</span> Në rast se e përgatit zemrën tënde dhe
shtrin ndaj saj duart e tua,

<span id="an_11:14">11:14</span> në rast se largon padrejtësinë që është
në duart e tua dhe nuk lejon që çoroditja të zërë vend në çadrat e tua,

<span id="an_11:15">11:15</span> atëherë do të mund të lartosh ballin
tënd pa njollë, do të jesh i patundur dhe nuk do të kesh frikë,

<span id="an_11:16">11:16</span> sepse do të harrosh hallet e tua, do
t'i kujtosh si uji që ka rrjedhur;

<span id="an_11:17">11:17</span> jeta jote do të jetë më e ndritur se
mesdita, edhe errësira për ty do të ishte si mëngjesi.

<span id="an_11:18">11:18</span> Do të jesh i sigurt sepse ka shpresë;
do të shikosh rreth e qark dhe do të pushosh në siguri.

<span id="an_11:19">11:19</span> Do të biesh të flesh dhe nuk do të ketë
njeri që të të trembë dhe shumë persona do të kërkojnë favorin tënd.

<span id="an_11:20">11:20</span> Por sytë e të pabesëve do të treten;
çdo shpëtim do t'u pritet, dhe shpresa e tyre do të jetë grahma e
fundit".

<span id="an_12:1">12:1</span> Atëherë Jobi u përgjigj dhe tha:

<span id="an_12:2">12:2</span> "Pa dyshim ju jeni njerëz të urtë, dhe
dituria do të marrë fund me ju.

<span id="an_12:3">12:3</span> Edhe unë kam mendje si ju, dhe nuk bie më
poshtë se ju; përveç kësaj, kush nuk i di gjërat si këto?

<span id="an_12:4">12:4</span> Jam bërë gazi i miqve të mi; unë, të
cilit Perëndia i përgjigjej kur i drejtohesha; të drejtin, të ndershmin,
e kanë vënë në lojë.

<span id="an_12:5">12:5</span> Një llambë, e përçmuar në mendimet e
atyre që jetojnë në mes të të mirave, është përgatitur për ata të cilëve
u merren këmbët.

<span id="an_12:6">12:6</span> Çadrat e cubave përkundrazi janë të qeta
dhe e ndjejnë veten të sigurt ata që provokojnë Perëndinë dhe që e
hyjnizojnë forcën e tyre.

<span id="an_12:7">12:7</span> Por pyeti tani kafshët dhe do të të
mësojnë, zogjtë e qiellit dhe do të ta thonë,

<span id="an_12:8">12:8</span> ose foli tokës, dhe ajo do të të mësojë,
dhe peshqit e detit do të ta tregojnë.

<span id="an_12:9">12:9</span> Midis tërë këtyre krijesave, cila nuk e
di që dora e Zotit i ka bërë këto?

<span id="an_12:10">12:10</span> Ai ka në dorë të tij jetën e çdo
gjallese dhe frymën e çdo qenieje njerëzore.

<span id="an_12:11">12:11</span> Veshi a nuk i shqyrton vallë fjalët,
ashtu si i shijon qiellza ushqimet?

<span id="an_12:12">12:12</span> Ndër pleqtë gjejmë diturinë, dhe
gjatësia e ditëve u jep edhe gjykimin.

<span id="an_12:13">12:13</span> Por tek ai gjejmë diturinë dhe forcën,
atij i përkasin mendja dhe gjykimi.

<span id="an_12:14">12:14</span> Në rast se ai shkatërron, askush nuk
mund të rindërtojë; në rast se fut në burg dikë, askush nuk mund t'ia
hapë.

<span id="an_12:15">12:15</span> Në rast se i ndal ujërat, çdo gjë
thahet; po t'i lërë të lira, përmbytin tokën.

<span id="an_12:16">12:16</span> Ai zotëron forcën dhe diturinë; prej
tij varen ai që mashtrohet dhe ai që mashtron.

<span id="an_12:17">12:17</span> Ai i bën këshilltarët të ecin zbathur,
i bën gjyqtarët të pamend.

<span id="an_12:18">12:18</span> Këput verigat e imponuara nga mbretërit
dhe lidh me zinxhirë ijet e tyre.

<span id="an_12:19">12:19</span> I bën që të ecin zbathur priftërinjtë
dhe përmbys të fuqishmit.

<span id="an_12:20">12:20</span> I lë pa gojë ata tek të cilët ka besim
dhe i lë pa mend pleqtë.

<span id="an_12:21">12:21</span> Zbraz përçmimin mbi fisnikët dhe ua
liron brezin të fortëve.

<span id="an_12:22">12:22</span> Zbulon gjërat e thella të fshehura në
terr dhe sjell në dritë hijen e vdekjes.

<span id="an_12:23">12:23</span> I bën të mëdha kombet dhe pastaj i
shkatërron, i zgjeron kombet dhe pastaj i mërgon.

<span id="an_12:24">12:24</span> U heq arsyen sundimtarëve të tokës dhe
i bën të enden në vende të shkreta pa rrugë.

<span id="an_12:25">12:25</span> Ecin verbërisht në terr pa dritë dhe i
bën të ecin si të dehur".

<span id="an_13:1">13:1</span> "Ja, tërë këtë syri im e pa dhe veshi im
e dëgjoi dhe e kuptoi.

<span id="an_13:2">13:2</span> Atë që ju dini e di edhe unë; nuk vij pas
jush.

<span id="an_13:3">13:3</span> Por do të dëshiroja të flas me të
Plotfuqishmin, do të më pëlqente të diskutoja me Perëndinë;

<span id="an_13:4">13:4</span> sepse ju jeni trillues gënjeshtrash, jeni
të gjithë mjekë pa asnjë vlerë.

<span id="an_13:5">13:5</span> Oh, sikur të heshtnit fare, kjo do të
ishte dituria juaj.

<span id="an_13:6">13:6</span> Dëgjoni tani mbrojtjen time dhe vini re
deklaratat e buzëve të mia.

<span id="an_13:7">13:7</span> A doni vallë të flisni në mënyrë të
mbrapshtë në mbrotje të Perëndisë dhe të flisni në favor të tij me
mashtrime?

<span id="an_13:8">13:8</span> A doni të përdorni anësi me të ose të
mbroni një kauzë të Perëndisë?

<span id="an_13:9">13:9</span> Do të ishte më mirë për ju që ai t'ju
hetonte, apo talleni me të ashtu si talleni me një njeri?

<span id="an_13:10">13:10</span> Me siguri ai do t'ju qortojë, në rast
se fshehurazi veproni me anësi.

<span id="an_13:11">13:11</span> Madhëria e tij vallë a nuk do t'ju
kallë frikë dhe tmerri i tij a nuk do të bjerë mbi ju?

<span id="an_13:12">13:12</span> Thëniet tuaja moralizuese janë proverba
prej hiri, argumentet tuaja më të mira nuk janë veçse argumente prej
argjila.

<span id="an_13:13">13:13</span> Heshtni dhe më lini mua të flas, pastaj
le të më ndodhë çfarë të dojë.

<span id="an_13:14">13:14</span> Pse duhet ta mbaj mishin tim me dhëmbët
dhe ta vë jetën time në duart e mia?

<span id="an_13:15">13:15</span> Ja, ai do të më vrasë, nuk kam më
shpresë; sidoqoftë, do ta mbroj para tij qëndrimin tim.

<span id="an_13:16">13:16</span> Ai do të jetë edhe shpëtimi im, sepse
një i pabesë nuk do të guxonte të paraqitej para tij.

<span id="an_13:17">13:17</span> Dëgjoni me vëmendje fjalimin tim dhe
deklaratat e mia me veshët tuaj.

<span id="an_13:18">13:18</span> Ja, unë e kam përgatitur kauzën time; e
di që do të njihem si i drejtë.

<span id="an_13:19">13:19</span> Kush kërkon, pra, të hahet me mua?
Sepse atëherë do të heshtja dhe do të vdisja.

<span id="an_13:20">13:20</span> Vetëm mos bëj dy gjëra me mua, dhe nuk
do t'i fshihem pranisë sate;

<span id="an_13:21">13:21</span> largoje dorën nga unë dhe tmerri yt të
mos më kallë më frikë.

<span id="an_13:22">13:22</span> Pastaj mund edhe të më thërrasësh edhe
unë do të përgjigjem, ose do të flas unë, dhe ti do të përgjigjesh.

<span id="an_13:23">13:23</span> Sa janë fajet e mia dhe mëkatet e mia?
Më bëj të ditur shkeljet e mia dhe mëkatin tim!

<span id="an_13:24">13:24</span> Pse më fsheh fytyrën tënde dhe më
konsideron si armikun tënd?

<span id="an_13:25">13:25</span> Mos do vallë të trembësh një gjethe të
shtyrë sa andej dhe këndej dhe të ndjekësh ca kashtë të thatë?

<span id="an_13:26">13:26</span> Pse shkruan kundër meje gjëra të
hidhura dhe bën që të rëndojë mbi mua trashëgimia e fajeve të rinisë
sime?

<span id="an_13:27">13:27</span> Ti i vë këmbët e mia në pranga dhe kqyr
me kujdes rrugët e mia; ti vendos një cak për tabanin e këmbëve të mia,

<span id="an_13:28">13:28</span> Ndërkaq trupi im po shpërbëhet si një
send i kalbur, si një rrobë që e ka grirë mola".

<span id="an_14:1">14:1</span> "Njeriu i lindur nga një grua jeton pak
ditë dhe është plot shqetësime.

<span id="an_14:2">14:2</span> Mbin si një lule, pastaj pritet; ikën me
vrap si një hije dhe nuk e ka të gjatë.

<span id="an_14:3">14:3</span> Mbi një qenie të tillë ti i mban sytë të
hapur, dhe më bën që të dal në gjyq bashkë me ty.

<span id="an_14:4">14:4</span> Kush mund të nxjerrë një gjë të pastër
nga një gjë e papastër? Askush.

<span id="an_14:5">14:5</span> Sepse ditët e saj janë të caktuara, numri
i muajve të saj varet nga ti, dhe ti i ke vendosur kufij që nuk mund t'i
kapërcejë.

<span id="an_14:6">14:6</span> Hiqe shikimin nga ai dhe lëre të qetë,
deri sa të mbarojë ditën e tij si një argat.

<span id="an_14:7">14:7</span> Të paktën për drurin ka shpresë; në rast
se pritet, rritet përsëri dhe vazhdon të mugullojë.

<span id="an_14:8">14:8</span> Edhe sikur rrënjët e tij të plaken nën
tokë dhe trungu i tij të vdesë nën dhe,

<span id="an_14:9">14:9</span> me të ndjerë ujin, mugullon përsëri dhe
lëshon degë si një bimë.

<span id="an_14:10">14:10</span> Njeriu përkundrazi vdes dhe mbetet i
shtrirë për dhe; kur është duke nxjerrë frymën e fundit, ku është, pra?

<span id="an_14:11">14:11</span> Mund të mungojnë ujërat në det dhe një
lumë të meket dhe të thahet,

<span id="an_14:12">14:12</span> por njeriu që dergjet nuk ngrihet më;
sa të mos ketë më qiej, nuk do të zgjohet dhe nuk do të çohet më nga
gjumi i tij.

<span id="an_14:13">14:13</span> Ah sikur të doje të më fshihje në
Sheol, të më mbaje të fshehur sa të kalonte zemërimi yt, të më caktoje
një afat dhe të më kujtoje!

<span id="an_14:14">14:14</span> Në qoftë se njeriu vdes, a mund të
kthehet përsëri në jetë? Do të prisja çdo ditë të shërbimit tim të
rëndë, deri sa të arrinte ora e ndryshimit tim.

<span id="an_14:15">14:15</span> Do të më thërrisje dhe unë do të të
përgjigjesha; ti do të kishe një dëshirë të madhe për veprën e duarve të
tua.

<span id="an_14:16">14:16</span> Atëherë ti do të më numëroje hapat, por
nuk do të vije re mëkatet e mia;

<span id="an_14:17">14:17</span> do ta vulosje në një thes mëkatin tim
dhe do ta mbuloje fajin tim.

<span id="an_14:18">14:18</span> Por ashtu si një mal rrëzohet dhe
thërrmohet, ashtu si një shkëmb luan nga vendi i tij,

<span id="an_14:19">14:19</span> ashtu si ujërat gërryejnë gurët dhe
vërshimet marrin me vete dheun, kështu ti shkatërron shpresën e njeriut.

<span id="an_14:20">14:20</span> Ti e vë përfund për gjithnjë, dhe ai
shkon; ti ia prish fytyrën dhe e dëbon.

<span id="an_14:21">14:21</span> Në rast se bijtë e tij janë të nderuar,
ai nuk e di; po të jenë të përbuzur, ai nuk e vë re.

<span id="an_14:22">14:22</span> Ai ndjen vetëm dhembjen e madhe të
mishit të tij dhe pikëllohet për veten e tij.

<span id="an_15:1">15:1</span> Atëherë Elifazi nga Temani u përgjigj dhe
tha:

<span id="an_15:2">15:2</span> "Një njeri i urtë a përgjigjet vallë me
njohuri të kota, dhe a mbushet me erëra lindore?

<span id="an_15:3">15:3</span> Diskuton vallë me ligjërata boshe dhe me
fjalë që nuk shërbejnë për asgjë?

<span id="an_15:4">15:4</span> Po, ti heq mëshirën dhe eliminon lutjen
përpara Perëndisë.

<span id="an_15:5">15:5</span> Sepse prapësia jote t'i sugjeron fjalët
dhe ti po zgjedh gjuhën e dinakëve.

<span id="an_15:6">15:6</span> Jo unë, por vetë goja jote të dënon, dhe
vetë buzët e tua dëshmojnë kundër teje.

<span id="an_15:7">15:7</span> A je ti vallë i pari njeri që ka lindur
apo je formuar përpara kodrave?

<span id="an_15:8">15:8</span> A e ke dëgjuar ti këshillën sekrete të
Perëndisë apo vetëm ti zotëroke diturinë?

<span id="an_15:9">15:9</span> Çfarë di ti që ne nuk e dimë, ose çfarë
kupton ti që nuk e kuptojmë edhe ne?

<span id="an_15:10">15:10</span> Midis nesh ka njerëz flokëbardhë dhe
pleq më të thinjur se ati yt.

<span id="an_15:11">15:11</span> Të duken gjëra të vogla përdëllimet e
Perëndisë dhe fjalët e ëmbla që të drejton ty?

<span id="an_15:12">15:12</span> Pse, pra, zemra jote të çon larg dhe
pse sytë e tu vetëtijnë,

<span id="an_15:13">15:13</span> duke e drejtuar zemërimin tënd kundër
Perëndisë dhe duke nxjerrë nga goja jote fjalë të tilla?".

<span id="an_15:14">15:14</span> "Ç'është njeriu që ta konsiderojë veten
të pastër dhe i linduri nga një grua për të qenë i drejtë?

<span id="an_15:15">15:15</span> Ja, Perëndia nuk u zë besë as
shenjtorëve të tij dhe qiejt nuk janë të pastër në sytë e tij;

<span id="an_15:16">15:16</span> aq më pak një qenie e neveritshme dhe e
korruptuar, njeriu, që e pi paudhësinë sikur të ishte ujë!

<span id="an_15:17">15:17</span> Dua të të flas, më dëgjo; do të të
tregoj atë që kam parë,

<span id="an_15:18">15:18</span> atë që të urtit tregojnë pa fshehur
asgjë nga sa kanë dëgjuar prej etërve të tyre,

<span id="an_15:19">15:19</span> të cilëve vetëm iu dha ky vend dhe pa
praninë e asnjë të huaji në radhët e tyre.

<span id="an_15:20">15:20</span> I keqi heq dhembje tërë jetën e tij dhe
vitet e caktuara për tiranin janë të numëruara.

<span id="an_15:21">15:21</span> Zhurma të llahtarshme arrijnë në veshët
e tij, dhe në kohën e bollëkut i sulet rrënuesi.

<span id="an_15:22">15:22</span> Nuk ka shpresë kthimi nga errësira, dhe
shpata e pret.

<span id="an_15:23">15:23</span> Endet e kërkon bukë, po ku mund ta
gjejë? Ai e di se dita e territ është përgatitur në krah të tij.

<span id="an_15:24">15:24</span> Fatkeqësia dhe ankthi i shtien frikë, e
sulmojnë si një mbret gati për betejë,

<span id="an_15:25">15:25</span> sepse ka shtrirë dorën e tij kundër
Perëndisë, ka sfiduar të Plotfuqishmin,

<span id="an_15:26">15:26</span> duke u hedhur me kokëfortësi kundër tij
me mburojat e tij të zbukuruara me tokëza.

<span id="an_15:27">15:27</span> Ndonëse fytyra e tij është e mbuluar me
dhjamë dhe ijet e tij janë fryrë nga shëndoshja e tepërt;

<span id="an_15:28">15:28</span> ai banon në qytete të shkretuara, në
shtëpi të pabanuara që do të katandisen në grumbuj gërmadhash.

<span id="an_15:29">15:29</span> Ai nuk do të pasurohet dhe fati i tij
nuk ka për të vazhduar, as edhe pasuria e tij nuk do të shtohet mbi
tokë.

<span id="an_15:30">15:30</span> Nuk do të arrijë të çlirohet nga terri,
flaka do të thajë lastarët e tij, dhe do të çohet larg nga fryma e gojës
së tij.

<span id="an_15:31">15:31</span> Të mos mbështetet te kotësia; duke
gënjyer veten, sepse kotësia ka për të qenë shpërblimi i tij.

<span id="an_15:32">15:32</span> Do të kryhet para kohe, dhe degët e tij
nuk do të gjelbërojnë më.

<span id="an_15:33">15:33</span> Do të jetë si një hardhi nga e cila
merret rrushi ende i papjekur, si ulliri nga i cili shkundet lulja.

<span id="an_15:34">15:34</span> Sepse familja e hipokritëve do të jetë
shterpë dhe zjarri do të përpijë çadrat e njeriut të korruptuar.

<span id="an_15:35">15:35</span> Ata sajojnë paudhësinë dhe shkaktojnë
shkatërrimin; në gjirin e tyre bluhet mashtrimi.

<span id="an_16:1">16:1</span> Atëherë Jobi u përgjigj dhe tha:

<span id="an_16:2">16:2</span> "Gjëra të tilla kam dëgjuar shumë! Të
gjithë ju jeni ngushëllues të mërzitshëm!

<span id="an_16:3">16:3</span> Kur do të marrin fund fjalimet tuaja
boshe? Ose çfarë të shtyn të përgjigjesh?

<span id="an_16:4">16:4</span> Edhe unë mund të flisja si ju, po të
ishit ju në vendin tim; do të mund të radhitja fjalë kundër jush duke
tundur kokën time kundër jush.

<span id="an_16:5">16:5</span> Por do t'ju jepja kurajo me gojën time
dhe ngushëllimi i buzëve të mia do ta lehtësonte dhembjen tuaj.

<span id="an_16:6">16:6</span> Në rast se flas, dhembja ime nuk
pakësohet, në qoftë se nuk flas më, çfarë lehtësimi kam?

<span id="an_16:7">16:7</span> Por tani ai më ka çuar në pikën e fundit
të forcave të mia. Ti ke shkatërruar tërë familjen time;

<span id="an_16:8">16:8</span> më ke mbuluar me rrudha dhe kjo dëshmon
kundër meje, dobësia ime ngrihet dhe dëshmon kundër meje.

<span id="an_16:9">16:9</span> Zemërimi i tij më grin dhe më përndjek,
kërcëllin dhëmbët kundër meje; Armiku im mpreh shikimin mbi mua.

<span id="an_16:10">16:10</span> Duke hapur gojën e tyre kundër meje,
ata më godasin me përçmim mbi faqet, mblidhen tok kundër meje.

<span id="an_16:11">16:11</span> Perëndia më ka dhënë në duart e të
pabesëve, më ka dorëzuar në duart e njerëzve të këqij.

<span id="an_16:12">16:12</span> Jetoja i qetë, por ai më shkatërroi, më
kapi për qafe dhe më bëri copë-copë, dhe më shndërroi në objekt
goditjeje.

<span id="an_16:13">16:13</span> Harkëtarët e tij më rrethojnë në çdo
anë, më shpon pa mëshirë veshkat, derdh për tokë vrerin tim.

<span id="an_16:14">16:14</span> Ai më sulmon vazhdimisht me forcë, më
sulet si një luftëtar.

<span id="an_16:15">16:15</span> kam qepur një grathore mbi lëkurën
time, e kam ulur ballin tim në pluhur,

<span id="an_16:16">16:16</span> Fytyra ime është e kuqe nga të qarat
dhe mbi qepallat e mia po zë vend hija e vdekjes,

<span id="an_16:17">16:17</span> megjithëse nuk ka asnjë dhunë në duart
e mia, dhe lutja ime është e pastër.

<span id="an_16:18">16:18</span> O tokë, mos e mbulo gjakun tim, dhe
britma ime mos gjeftë asnjë vend qetësimi.

<span id="an_16:19">16:19</span> Që tani, ja, dëshmitari im është në
qiell, garanti im është lart.

<span id="an_16:20">16:20</span> Shokët e mi më përqeshin, por sytë e mi
derdhin lotë përpara Perëndisë.

<span id="an_16:21">16:21</span> Le të përkrahë ai arsyetimet e njeriut
pranë Perëndisë, ashtu si bën njeriu me fqinjin e tij.

<span id="an_16:22">16:22</span> Do të kalojnë në të vërtetë edhe pak
vjet akoma dhe unë do të shkoj pastaj në një rrugë pa kthim.

<span id="an_17:1">17:1</span> "Fryma ime u copëtua, ditët po më shuhen,
varri po më pret.

<span id="an_17:2">17:2</span> A nuk jam i rrethuar nga njerëz që më
përqeshin. Syri im ndalet mbi fyerjet e tyre.

<span id="an_17:3">17:3</span> Më jep, pra, një peng pranë teje,
përndryshe kush do të më shtrëngonte dorën si garant?

<span id="an_17:4">17:4</span> Nga që i ke penguar mendjet e tyre të
kuptojnë, prandaj nuk do t'i bësh të triumfojnë.

<span id="an_17:5">17:5</span> Kush i tradhton miqtë deri sa t'i
grabisë, ka për t'i parë më pak sytë e fëmijëve të tij.

<span id="an_17:6">17:6</span> Por unë prej tij jam bërë gazi i popujve
dhe jam katandisur në një njeri të cilin e pështyjnë në fytyrë.

<span id="an_17:7">17:7</span> Syri më erret për shkak të dhembjes dhe
tërë gjymtyrët e mia nuk janë veçse hije.

<span id="an_17:8">17:8</span> Njerëzit e drejtë habiten nga kjo, dhe i
pafajmi ngrihet kundër të pabesit.

<span id="an_17:9">17:9</span> Megjithatë i drejti mbetet i lidhur fort
me rrugën e tij, dhe ai që i ka duart e pastra fortësohet gjithnjë e më
tepër.

<span id="an_17:10">17:10</span> Sa për ju të gjithë, kthehuni, ejani,
pra, sepse midis jush nuk po gjej asnjë njeri të urtë.

<span id="an_17:11">17:11</span> Ditët e mia shkuan dhe planet e mia u
prishën, pikërisht ato dëshira që unë ushqeja në zemër.

<span id="an_17:12">17:12</span> Ata e ndërrojnë natën në ditë, "drita
është afër", thonë, për shkak të errësirës.

<span id="an_17:13">17:13</span> Në rast se e pres Sheolin si shtëpinë
time në rast se e shtrij shtrojen time në terr,

<span id="an_17:14">17:14</span> në rast se i them vendvarrit: "Ti je
ati im", dhe krimbave: "Jeni nëna ime dhe motra ime",

<span id="an_17:15">17:15</span> ku është, pra, shpresa ime? Kush mund
të dallojë ndonjë shpresë për mua?

<span id="an_17:16">17:16</span> A do të zbres vallë në portat e
Sheolit, kur do të gjejmë bashkë prehje në pluhur?".

<span id="an_18:1">18:1</span> Atëherë Bildadi nga Shuahu u përgjigj dhe
tha:

<span id="an_18:2">18:2</span> "Kur do t'u japësh fund fjalëve? Bëhu i
zgjuar dhe pastaj flasim.

<span id="an_18:3">18:3</span> Pse jemi konsideruar si kafshë dhe jemi
konsideruar të përçmuar në sytë e tu?

<span id="an_18:4">18:4</span> Ti që ha veten nga zemërimi, a duhet të
braktiset toka për shkakun tënd apo shkëmbi të luajë nga vendi i tij?

<span id="an_18:5">18:5</span> Po, drita e të keqit shuhet dhe flaka e
zjarrit të tij nuk ndrit më.

<span id="an_18:6">18:6</span> Drita në çadrën e tij po meket dhe llamba
e tij mbi të po shuhet.

<span id="an_18:7">18:7</span> Hapat e tij të fuqishëm shkurtohen dhe
vetë planet e tij po e çojnë në greminë.

<span id="an_18:8">18:8</span> Sepse këmbët e tij e shtyjnë në rrjetë
dhe ai do të bjerë në ndonjë lak.

<span id="an_18:9">18:9</span> Një çark e kap nga thembra dhe një lak e
mban fort.

<span id="an_18:10">18:10</span> Për të ka një lak të fshehur në tokë
dhe një çark të vënë në shteg.

<span id="an_18:11">18:11</span> Gjëra të tmerrshme e trembin nga çdo
anë dhe e ndjekin në çdo hap.

<span id="an_18:12">18:12</span> Forca e tij pakësohet për shkak të
urisë dhe shkatërrimi është gati ta godasë anash.

<span id="an_18:13">18:13</span> Gëlltit copa të lëkurës së tij; i
parëlinduri i vdekjes gllabëron gjymtyrët e tij.

<span id="an_18:14">18:14</span> Atë e rrëmbejnë nga çadra tij që e
dinte të sigurt dhe e çojnë para mbretit të tmerrit.

<span id="an_18:15">18:15</span> Në çadrën e tij banon ai që nuk është
nga të vetët, dhe mbi shtëpinë e tij hedhin squfur.

<span id="an_18:16">18:16</span> Rrënjët poshtë thahen dhe degët lart
priten.

<span id="an_18:17">18:17</span> Kujtimi i tij zhduket nga toka dhe emri
i tij nuk do të përmendet më nëpër rrugë.

<span id="an_18:18">18:18</span> Ai shtyhet nga drita në terr dhe atë e
përzënë nga bota.

<span id="an_18:19">18:19</span> Nuk ka as bij, as pasardhës në popullin
e tij dhe asnjë që të mbijetojë në banesën e tij.

<span id="an_18:20">18:20</span> Fundi i tij i lë të habitur ata që e
kanë ndjekur dhe mbeten të tmerruar ata që e kanë pararendur.

<span id="an_18:21">18:21</span> Pikërisht kështu janë banesat e
njerëzve të këqij, dhe ky është vendi i atij që nuk e njeh Perëndinë".
Përgjigja e pestë e Jobit; ai e ndjen veten të përqeshur; gjithçka është
kundër tij

<span id="an_19:1">19:1</span> Atëherë Jobi u përgjigj dhe tha:

<span id="an_19:2">19:2</span> "Deri kur do të hidhëroni shpirtin tim
dhe do të më mundoni me ligjëratat tuaja?

<span id="an_19:3">19:3</span> U bënë dhjetë herë që më përqeshni dhe
nuk keni turp që më fyeni.

<span id="an_19:4">19:4</span> Edhe sikur të ishte e vërtetë që kam
gabuar, gabimi im më përket vetëm mua.

<span id="an_19:5">19:5</span> Por në rast se doni pikërisht të bëheni
kryelartë me mua duke më qortuar për objektin e turpit tim,

<span id="an_19:6">19:6</span> mësoni atëherë që Perëndia më ka trajtuar
në mënyrë të padrejtë dhe më ka zënë në rrjetat e tij.

<span id="an_19:7">19:7</span> Ja, unë bërtas: "Dhunë!", por nuk kam
asnjë përgjigje; bërtas për ndihmë, por drejtësi nuk ka!

<span id="an_19:8">19:8</span> Më ka prerë rrugën dhe kështu nuk mund të
kaloj; përhapi terrin në rrugën time.

<span id="an_19:9">19:9</span> Më ka zhveshur nga nderi im dhe më ka
hequr nga koka kurorën.

<span id="an_19:10">19:10</span> Më ka shkatërruar nga të gjitha anët
dhe unë po shkoj; e ka shkulur si një dru shpresën time.

<span id="an_19:11">19:11</span> Zemërimi i tij kundër meje është,
ndezur dhe më konsideron si armik të tij.

<span id="an_19:12">19:12</span> Ushtarët e tij kanë ardhur të gjithë së
bashku dhe kanë ndërtuar rrugën e tyre kundër meje; kanë ngritur kampin
e tyre rreth çadrës sime.

<span id="an_19:13">19:13</span> Ai ka larguar nga unë vëllezërit e mi,
dhe të njohurit e mi janë bërë plotësisht të huaj me mua.

<span id="an_19:14">19:14</span> Farefisi im më ka braktisur dhe miqtë e
mi të ngushtë më kanë harruar.

<span id="an_19:15">19:15</span> Shërbëtorët dhe shërbëtoret e mi më
trajtojnë si një njeri të huaj, në sytë e tyre jam një i huaj.

<span id="an_19:16">19:16</span> Thërras shërbëtorin tim, por ai nuk
përgjigjet; duhet t'i lutem me gojën time.

<span id="an_19:17">19:17</span> Fryma ime është e neveritshme për gruan
time, dhe jam i neveritshëm edhe për fëmijët e barkut tim.

<span id="an_19:18">19:18</span> Edhe fëmijët më përçmojnë; në rast se
provoj të ngrihem, flasin kundër meje.

<span id="an_19:19">19:19</span> Tërë miqtë më të ngushtë kanë lemeri
prej meje, edhe ata që doja janë ngritur kundër meje.

<span id="an_19:20">19:20</span> Kockat e mia i ngjiten lëkurës sime dhe
mishit tim dhe nuk më ka mbetur veç se lëkura e dhëmbëve.

<span id="an_19:21">19:21</span> Mëshiromëni, mëshiromëni, të paktën ju,
miqtë e mi, sepse dora e Perëndisë më ka goditur.

<span id="an_19:22">19:22</span> Pse më persekutoni si bën Perëndia dhe
nuk ngopeni kurrë me mishin tim?

<span id="an_19:23">19:23</span> Ah sikur fjalët e mia të ishin të
shkruara; ah sikur të kishin zënë vend në një libër;

<span id="an_19:24">19:24</span> sikur të ishin të gdhendura përjetë mbi
një shkëmb me një stil prej hekuri dhe me plumb!

<span id="an_19:25">19:25</span> Por unë e di që Shpëtimtari im jeton
dhe që në fund do të ngrihet mbi tokë.

<span id="an_19:26">19:26</span> Mbas shkatërrimit të lëkurës sime, në
mishin tim do të shoh Perëndinë.

<span id="an_19:27">19:27</span> Do ta shoh unë vetë; sytë e mi do ta
sodisin, dhe jo një tjetër. Po më shkrihet zemra.

<span id="an_19:28">19:28</span> Në rast se thoni: "Pse e
persekutojmë?"; kur rrënja e këtyre të këqijave ndodhet tek unë,

<span id="an_19:29">19:29</span> ju druani për veten tuaj shpatën, sepse
zemërimi sjell ndëshkimin e shpatës, me qëllim që të dini që ekziston
një gjykim".

<span id="an_20:1">20:1</span> Atëherë Zofari nga Naamathi u përgjigj
dhe tha:

<span id="an_20:2">20:2</span> "Për këtë mendimet e mia më shtyjnë të
përgjigjem, për shkak të shqetësimit që ndjej brenda vetes sime.

<span id="an_20:3">20:3</span> Kam dëgjuar një qortim që më turpëron,
por fryma ime më shtyn të përgjigjem ashtu si e gjykoj.

<span id="an_20:4">20:4</span> A nuk e di ti që gjithnjë, qysh prej
kohës që njeriu u vu mbi tokë,

<span id="an_20:5">20:5</span> triumfi i të këqijve zgjat pak dhe gëzimi
i të pabesëve zgjat vetëm një çast?

<span id="an_20:6">20:6</span> Edhe sikur madhështia e tij të arrinte
deri në qiell dhe koka e tij të prekte retë,

<span id="an_20:7">20:7</span> ai do të vdesë për gjithmonë si
jashtëqitjet e tij; ata që e kanë parë do të thonë: "Ku është?".

<span id="an_20:8">20:8</span> Do të fluturojë si një ëndërr dhe nuk do
të gjendet më; do të zhduket si një vegim nate.

<span id="an_20:9">20:9</span> Syri që e shihte, nuk do ta dallojë më;
edhe banesa e tij nuk do ta shohë më.

<span id="an_20:10">20:10</span> Bijtë e tij do të kërkojnë të fitojnë
favorin e të varfërve dhe duart e tij do të rivendosin pasurinë e tij.

<span id="an_20:11">20:11</span> Forca rinore që i mbushte kockat do të
dergjet në pluhur bashkë me të.

<span id="an_20:12">20:12</span> Edhe sikur e keqja të jetë e ëmbël në
gojën e tij, ai e fsheh atë nën gjuhë,

<span id="an_20:13">20:13</span> nuk lejon që të dalë që andej por
vazhdon ta mbajë në gojë.

<span id="an_20:14">20:14</span> Por ushqimi i tij, që është në zorrët e
veta transformohet dhe bëhet një helm gjarpëri brenda tij.

<span id="an_20:15">20:15</span> Ai do të vjellë pasuritë që ka
gëlltitur; vetë Perëndia do t'ia nxjerrë nga barku.

<span id="an_20:16">20:16</span> Ai ka thithur helm gjarpëri, gjuha e
një nepërke do ta vrasë.

<span id="an_20:17">20:17</span> Nuk ka për të parë më lumenj as përrenj
që rrjedhin me mjaltë dhe gjalpë.

<span id="an_20:18">20:18</span> Do të kthejë atë për të cilën është
lodhur pa e vënë aspak në gojë; nuk do të ketë asnjë gëzim nga
përfitimet e tregtisë së tij.

<span id="an_20:19">20:19</span> Sepse ka shtypur dhe braktisur të
varfrin, ka shtënë në dorë me forcë një shtëpi që nuk e kishte ndërtuar.

<span id="an_20:20">20:20</span> Duke qenë se lakmia e tij nuk ka njohur
kurrë qetësi, ai nuk do të shpëtojë asgjë nga gjërat që dëshironte aq
shumë.

<span id="an_20:21">20:21</span> Asgjë nuk do t'i shpëtojë pangopësisë
së tij, prandaj mirëqënia e tij nuk do të zgjasë.

<span id="an_20:22">20:22</span> Kur të jetë në kulmin e bollëkut do të
gjendet ngushtë; dora e të gjithë atyre që vuajnë do të ngrihet kundër
tij.

<span id="an_20:23">20:23</span> Kur të jetë bërë gati për të mbushur
barkun, Perëndia do të dërgojë mbi të zjarrin e zemërimit të tij, që do
të bjerë mbi të kur të jetë duke ngrënë.

<span id="an_20:24">20:24</span> Ai mund të shpëtojë nga një armë prej
hekuri, por atë do ta shpojë një hark prej bronzi.

<span id="an_20:25">20:25</span> Nxirret shigjeta që del nga trupi i
tij, maja e shndritshme del nga vreri i tij, atë e pushton tmerri.

<span id="an_20:26">20:26</span> Errësirë e plotë është caktuar për
thesaret e tij; do ta konsumojë një zjarr jo i nxitur; ata që kanë
mbetur në çadrën e tij do të jenë në ankth.

<span id="an_20:27">20:27</span> Qielli do të zbulojë paudhësinë e tij
dhe toka do të ngrihet kundër tij.

<span id="an_20:28">20:28</span> Të ardhurat e shtëpisë së tij do t'i
merren, do t'i marrin në ditën e zemërimit të tij.

<span id="an_20:29">20:29</span> Ky është fati që Perëndia i cakton
njeriut të keq, trashëgimi që i është dhënë nga Perëndia.

<span id="an_21:1">21:1</span> Atëherë Jobi u përgjigj dhe tha:

<span id="an_21:2">21:2</span> "Dëgjoni me kujdes atë që kam për të
thënë, dhe kjo të jetë kënaqësia që më jepni.

<span id="an_21:3">21:3</span> Kini durim me mua dhe më lini të flas
dhe, kur të kem folur, edhe talluni me mua.

<span id="an_21:4">21:4</span> A ankohem vallë për një njeri? Dhe pse
fryma ime nuk duhet të trishtohet?

<span id="an_21:5">21:5</span> Shikomëni dhe habituni, dhe vini dorën
mbi gojë.

<span id="an_21:6">21:6</span> Kur e mendoj, më zë frika dhe mishi im
fillon të dridhet.

<span id="an_21:7">21:7</span> Pse, pra, jetojnë të pabesët dhe pse
plaken dhe shtojnë pasuritë e tyre?

<span id="an_21:8">21:8</span> Pasardhësit e tyre fuqizohen bashkë me ta
nën vështrimet e tyre dhe fëmijët e tyre lulëzojnë në sytë e tyre.

<span id="an_21:9">21:9</span> Shtëpitë e tyre janë në siguri, pa
tmerre, dhe fshikulli i Perëndisë nuk rëndon mbi ta.

<span id="an_21:10">21:10</span> Demi i tyre mbars dhe nuk gabon, lopa e
tyre pjell pa dështuar.

<span id="an_21:11">21:11</span> Dërgojnë jashtë si një kope të vegjlit
e tyre dhe bijtë e tyre hedhin valle.

<span id="an_21:12">21:12</span> Këndojnë në tingujt e timpanit dhe të
qestes dhe kënaqen me zërin e flautit.

<span id="an_21:13">21:13</span> I kalojnë në mirëqënie ditët e tyre,
pastaj një çast zbresin në Sheol.

<span id="an_21:14">21:14</span> Megjithatë i thonin Perëndisë: "Largohu
nga ne, sepse nuk dëshirojmë aspak të njohim rrugët e tua.

<span id="an_21:15">21:15</span> Kush është i Plotfuqishmi të cilit
duhet t'i shërbejmë? Ç'përfitojmë veç kësaj kur e lusim?".

<span id="an_21:16">21:16</span> Ja, begatia e tyre a nuk është vallë në
duart e tyre? Këshilla e të pabesëve është mjaft larg meje.

<span id="an_21:17">21:17</span> Sa herë shuhet llamba e të këqijve ose
shkatërrimi bie mbi ta, vuajtjet që Perëndia cakton në zemërimin e tij?

<span id="an_21:18">21:18</span> A janë ata si kashta përpara erës ose
si byku që e merr me vete stuhia?

<span id="an_21:19">21:19</span> Ju thoni se Perëndia ruan dënimin e
paudhësisë së dikujt për bijtë e tij. Ta shpaguajë Perëndia, që ai të
mund ta kuptojë.

<span id="an_21:20">21:20</span> Të shohë me sytë e tij shkatërrimin e
vet dhe të pijë nga zemërimi i të Plotfuqishmit!

<span id="an_21:21">21:21</span> Çfarë i hyn në punë në fakt shtëpia e
tij mbas vdekjes, kur numri i muajve të tij është mbushur?

<span id="an_21:22">21:22</span> A mundet ndokush t'i mësojë Perëndisë
njohuri, atij që gjykon ata që ndodhen atje lart?

<span id="an_21:23">21:23</span> Dikush vdes kur ka plot fuqi, i qetë
dhe i sigurt;

<span id="an_21:24">21:24</span> ka kovat plot me qumësht dhe palca e
kockave të tij është e freskët.

<span id="an_21:25">21:25</span> Një tjetër përkundrazi vdes me shpirt
të hidhëruar, pa pasë shijuar kurrë të mirën.

<span id="an_21:26">21:26</span> Që të dy dergjen bashkë në pluhur dhe
krimbat i mbulojnë.

<span id="an_21:27">21:27</span> Ja, unë i njoh mendimet tuaja dhe
planet me të cilat doni të ushtroni dhunën kundër meje.

<span id="an_21:28">21:28</span> Në fakt ju thoni: "Ku është shtëpia e
princit, dhe ku është çadra, banesa e njerëzve të këqij?".

<span id="an_21:29">21:29</span> Nuk i keni pyetur ata që udhëtojnë dhe
nuk i njihni shenjat e tyre?

<span id="an_21:30">21:30</span> Njerëzit e këqij në fakt shpëtojnë
ditën e shkatërrimit dhe çohen në shpëtim ditën e zemërimit.

<span id="an_21:31">21:31</span> Kush e qorton për sjelljen e tij dhe
kush i jep shpagim për atë që ka bërë?

<span id="an_21:32">21:32</span> Atë e çojnë në varr dhe i bëjnë roje
varrit të tij.

<span id="an_21:33">21:33</span> Plisat e luginës do të jenë të ëmbël
për të; tërë njerëzia do ta ndjekë, ndërsa një mori pa fund i shkon
para.

<span id="an_21:34">21:34</span> Si mund të më ngushëlloni pra, me fjalë
të kota, kur nga fjalët tuaja nuk mbetet veçse gënjeshtra?".

<span id="an_22:1">22:1</span> Atëherë Elifazi nga Temani u përgjigj dhe
tha:

<span id="an_22:2">22:2</span> "A mundet vallë njeriu t'i sigurojë
ndonjë përfitim Perëndisë? Me siguri i urti i sjell të mirë vetvetes.

<span id="an_22:3">22:3</span> Çfarë kënaqësie ka prej saj i
Plotfuqishmi, në rast se ti je i drejtë, ose çfarë përfitimi ka në qoftë
se ti ke një sjellje të ndershme?

<span id="an_22:4">22:4</span> Mos vallë nga frika që ka prej teje ai
ndëshkon dhe hyn në gjyq me ty?

<span id="an_22:5">22:5</span> Apo ka gjasë më shumë se kjo ka si shkak
ligësinë tënde të madhe dhe fajet e tua të shumta?

<span id="an_22:6">22:6</span> Pa arsye në fakt ti merrje pengje nga
vëllezërit e tu dhe i zhvishje të zhveshurit nga rrobat e tyre.

<span id="an_22:7">22:7</span> Nuk i jepje ujë të lodhurit dhe i
refuzoje bukën të uriturit.

<span id="an_22:8">22:8</span> Toka i përkiste njeriut të fuqishëm dhe
banonte në të njeriu i nderuar.

<span id="an_22:9">22:9</span> E ktheje gruan e ve me duar bosh, dhe
krahët e jetimëve ishin të këputur.

<span id="an_22:10">22:10</span> Ja pse je rrethuar kudo nga leqe dhe
drithma të papritura të turbullojnë,

<span id="an_22:11">22:11</span> ose një errësirë nuk të lejon të
shikosh dhe një vërshim uji të përmbyt.

<span id="an_22:12">22:12</span> A nuk është Perëndia lart në qiejt?
Shiko yjet e larta, sa lart ndodhen!

<span id="an_22:13">22:13</span> Dhe ti thua: "Çfarë di Perëndia? A mund
të gjykojë nëpërmjet territ të dendur?

<span id="an_22:14">22:14</span> Re të dendura e mbulojnë dhe kështu nuk
mund të shikojë, dhe shëtit mbi kupën e qiejve".

<span id="an_22:15">22:15</span> A dëshiron ti të ndjekësh rrugën e
lashtë të përshkruar prej kohe nga njerëzit e këqij,

<span id="an_22:16">22:16</span> që e çuan larg para kohe, dhe themelin
e të cilëve e mori një lum që vërshonte?

<span id="an_22:17">22:17</span> Ata i thonin Perëndisë: "Largohu nga
ne! Çfarë mund të na bëjë i Plotfuqishmi?".

<span id="an_22:18">22:18</span> Megjithatë Perëndia ua kishte mbushur
shtëpitë me të mira. Por unë u rri larg këshillave të të pabesëve.

<span id="an_22:19">22:19</span> Të drejtët e shohin këtë dhe gëzohen,
dhe i pafajmi tallet me ta;

<span id="an_22:20">22:20</span> po, me siguri, armiqtë tanë po
shkatërrohen, dhe zjarri po përpin atë që mbetet.

<span id="an_22:21">22:21</span> Pajtohu, pra, me Perëndinë dhe do të
kesh siguri; kështu do të kesh mirëqënie.

<span id="an_22:22">22:22</span> Prano udhëzime nga goja e tij dhe
shtjeri fjalët e tij në zemrën tënde.

<span id="an_22:23">22:23</span> Në rast se kthehesh tek i Plotfuqishmi,
do të rimëkëmbesh; në qoftë se largon paudhësinë nga çadrat e tua

<span id="an_22:24">22:24</span> dhe u hedh arin në pluhur dhe arin e
Ofirit ndër gurët e përroit,

<span id="an_22:25">22:25</span> atëherë i Plotfuqishmi do të jetë ari
yt, thesari yt prej argjendi.

<span id="an_22:26">22:26</span> Sepse atëherë do të gjesh kënaqësinë
tënde tek i Plotfuqishmi dhe do të ngresh fytyrën në drejtim të
Perëndisë.

<span id="an_22:27">22:27</span> Do t'i lutesh dhe ai do të të plotësojë
dëshirën dhe ti do të realizosh kushtet që ke lidhur.

<span id="an_22:28">22:28</span> Do të vendosësh një gjë dhe ajo do të
dalë mbarë, dhe mbi udhën tënde do të shkëlqejë drita.

<span id="an_22:29">22:29</span> Kur do të poshtërojnë, ti do të thuash:
"Ngritja do të vijë". Ai do të përkrahë të përulurin

<span id="an_22:30">22:30</span> dhe do të çlirojë edhe atë që nuk është
i pafajmë; po, ai do të çlirohet nga shkaku i pastëtisë së duarve të
tua".

<span id="an_23:1">23:1</span> Atëherë Jobi u përgjigj dhe tha:

<span id="an_23:2">23:2</span> "Edhe sot vajtimi im është i dhimbshëm;
dora ime është e dobët për shkak të rënkimit tim.

<span id="an_23:3">23:3</span> Ah, sikur të dija ku ta gjeja, që të mund
të arrija deri në fronin e tij!

<span id="an_23:4">23:4</span> Do ta parashtroja çështjen time para tij,
do ta mbushja gojën time me argumente.

<span id="an_23:5">23:5</span> Do të dija fjalët me të cilat do të më
përgjigjej, dhe do të kuptoja atë që kishte për të më thënë.

<span id="an_23:6">23:6</span> A do të më kundërshtonte me forcë të
madhe? Jo, përkundrazi do të më kushtonte vëmendje.

<span id="an_23:7">23:7</span> Atje njeriu i drejtë do të mund të
diskutonte me të, kështu gjyqtari im do të më shpallte të pafajshëm
përjetë.

<span id="an_23:8">23:8</span> Ja, po shkoj në lindje, por aty nuk
është; në perëndim, por nuk e shoh;

<span id="an_23:9">23:9</span> vepron në veri, por nuk e shoh; kthehet
nga jugu, por nuk arrij ta shikoj.

<span id="an_23:10">23:10</span> Por ai e njeh rrugën që unë kam marrë;
sikur të më provonte, do të dilja si ari.

<span id="an_23:11">23:11</span> Këmba ime ka ndjekur me përpikmëri
gjurmët e tij, i jam përmbajtur rrugës së tij pa devijuar;

<span id="an_23:12">23:12</span> nuk jam larguar nga urdhërimet e buzëve
të tij, përfitova shumë nga fjalët që kanë dalë prej gojës së tij më
tepër se nga racioni tim i ushqimit.

<span id="an_23:13">23:13</span> Por atij nuk i gjendet shoku, kush,
pra, mund ta ndryshojë? Atë që do, ai e bën,

<span id="an_23:14">23:14</span> kështu ai do të realizojë plotësisht
atë që ka dekretuar kundër meje, dhe plane të tilla ka mjaft të tjera.

<span id="an_23:15">23:15</span> Prandaj në prani të tij e ndjej veten
të tmerruar; kur e mendoj këtë, ia kam frikën atij.

<span id="an_23:16">23:16</span> Perëndia ma ligështon zemrën, i
Plotfuqishmi më tmerron.

<span id="an_23:17">23:17</span> Sepse nuk u asgjësova përpara territ;
dhe ai nuk e fshehu terrin e dendur nga fytyra ime".

<span id="an_24:1">24:1</span> "Pse vallë i Plotfuqishmi nuk i rezervon
vetes kohëra dhe ata që e njohin nuk shohin ditët e tij?

<span id="an_24:2">24:2</span> Disa zhvendosin kufijtë, marrin me forcë
kopetë dhe i çojnë në kullotë;

<span id="an_24:3">24:3</span> u marrin gomarin jetimëve dhe marrin peng
kaun e gruas së ve;

<span id="an_24:4">24:4</span> i shtyjnë jashtë rruge nevojtarët, kështu
tërë të varfrit e vendit janë të detyruar të fshihen.

<span id="an_24:5">24:5</span> Ja ku janë, si gomarë të egjër në
shkretëtirë dalin në punën e tyre herët në mëngjes për të kërkuar
ushqim; shkretëtira jep ushqim për ta dhe për bijtë e tyre.

<span id="an_24:6">24:6</span> Mbledhin forazhin e tyre në fushat dhe
mbledhin vilet e pavjela në vreshtin e të pabesit.

<span id="an_24:7">24:7</span> E kalojnë natën lakuriq, pa rroba, dhe
nuk kanë me se të mbulohen nga të ftohtit.

<span id="an_24:8">24:8</span> Të lagur nga rrebeshet që vijnë nga
malet, për mungesë strehe shtrëngohen pas shkëmbinjve.

<span id="an_24:9">24:9</span> Të tjerë e rrëmbejnë nga gjiri jetimin
dhe marrin pengje nga të varfrit.

<span id="an_24:10">24:10</span> E detyrojnë të varfrin të shkojë pa
rroba dhe u marrin duajt të uriturve.

<span id="an_24:11">24:11</span> Bëjnë vaj midis mureve të të pabesëve,
e shtrydhin rrushin në trokull, por kanë etje.

<span id="an_24:12">24:12</span> Vajtimi i atyre që po vdesin ngrihet
nga qyteti, shpirti i të plagosurve kërkon ndihmë, por Perëndia nuk i vë
mend të keqes që u ka bërë.

<span id="an_24:13">24:13</span> Të tjerë janë armiq të dritës, nuk
njohin rrugët e saj dhe nuk qëndrojnë në shtigjet e saj.

<span id="an_24:14">24:14</span> Vrasësi ngrihet në të gdhirë, për të
vrarë të varfrin dhe nevojtarin; natën përkundrazi sillet si vjedhësi.

<span id="an_24:15">24:15</span> Syri i shkelësit të kurorës
bashkëshortore pret muzgun duke menduar: "Askush nuk do të më shohë",
dhe vë një vel mbi fytyrën e tij.

<span id="an_24:16">24:16</span> Natën depërtojnë nëpër shtëpitë; ditën
rrinë mbyllur; nuk e njohin dritën.

<span id="an_24:17">24:17</span> Mëngjesi është për ta si hija e
vdekjes, sepse ata i njohin mirë tmerret e hijes së vdekjes.

<span id="an_24:18">24:18</span> Kalojnë shpejt mbi sipërfaqen e
ujërave, pjesa e tyre është e mallkuar mbi tokë, dhe askush nuk do të
hynte më në vreshtat e tyre.

<span id="an_24:19">24:19</span> Ashtu si thatësia dhe vapa tretin
ujërat e dëborës, kështu bën edhe Sheoli me atë që ka mëkatuar.

<span id="an_24:20">24:20</span> Gjiri i nënës e harron, krimbat e hanë
duke e shijuar; atë nuk do ta kujtojnë më; i keqi do të pritet si një
dru.

<span id="an_24:21">24:21</span> Ai gëlltiste gruan shterpë që nuk ka
fëmijë dhe nuk i bënte asnjë të mirë gruas së ve!

<span id="an_24:22">24:22</span> Por Perëndia me forcën e tij tërheq
tutje të fuqishmit dhe, në qoftë se shfaqen përsëri, asnjeri nuk mund të
jetë i sigurt për jetën e tij.

<span id="an_24:23">24:23</span> U jep siguri dhe ata i besojnë asaj;
megjithatë sytë e tij kundrojnë rrugët e tyre.

<span id="an_24:24">24:24</span> Ngrihen për pak kohë, por pastaj nuk
janë më; rrëzohen dhe çohen tutje si gjithë të tjerët; priten si kokat e
kallinjve të grurit.

<span id="an_24:25">24:25</span> Në qoftë se nuk është kështu, kush mund
të më përgënjeshtrojë dhe të shfuqizojë vlerën e fjalëve të mia?".

<span id="an_25:1">25:1</span> Atëherë Bildadi nga Shuahu u përgjigj dhe
tha:

<span id="an_25:2">25:2</span> "Atij i përkasin sundimi dhe terrori: ai
sjell paqen në vendet e tij shumë të larta.

<span id="an_25:3">25:3</span> A mund të llogariten vallë ushtritë e
tij? Dhe mbi kë nuk del drita e tij?

<span id="an_25:4">25:4</span> Si mund të jetë, pra, njeriu i drejtë
përpara Perëndisë, ose si mund të jetë i pastër një i lindur nga një
grua?

<span id="an_25:5">25:5</span> Dhe në se edhe hëna nuk shkëlqen dhe yjet
nuk janë të pastër në sytë e tij,

<span id="an_25:6">25:6</span> aq më pak njeriu, që është një vemje,
biri i njeriut që është një krimb!".

<span id="an_26:1">26:1</span> Atëherë Jobi u përgjigj dhe tha: "Si e ke
ndihmuar të dobëtin,

<span id="an_26:2">26:2</span> ose si e ke ndihmuar krahun pa forcë?

<span id="an_26:3">26:3</span> Si e ke këshilluar atë që nuk ka dituri,
dhe çfarë njohurish të mëdha i ke komunikuar?

<span id="an_26:4">26:4</span> Kujt ia ke drejtuar fjalët e tua, dhe e
kujt është fryma që ka dalë prej teje?

<span id="an_26:5">26:5</span> Të vdekurit dridhen nën ujërat, dhe
kështu bëjnë edhe banorët e tyre.

<span id="an_26:6">26:6</span> Para atij Sheoli është i zbuluar, Abadoni
është pa vel.

<span id="an_26:7">26:7</span> Ai shtrin veriun në zbrazëti dhe e mban
tokën pezull mbi hiçin.

<span id="an_26:8">26:8</span> I mbyll ujërat në retë e tij, por ato nuk
çahen nën peshën e tyre.

<span id="an_26:9">26:9</span> E mbulon pamjen e fronit të tij, duke
shtrirë mbi të retë e tij.

<span id="an_26:10">26:10</span> Ka shënuar një kufi të veçantë mbi
sipërfaqen e ujërave, në kufirin e dritës me terrin.

<span id="an_26:11">26:11</span> Kollonat e qiellit dridhen dhe habiten
nga kërcënimi i tij.

<span id="an_26:12">26:12</span> Me forcën e tij qetëson detin, me
zgjuarsinë tij ka rrëzuar Rahabin.

<span id="an_26:13">26:13</span> Me Frymën e tij ka zbukuruar qiejt,
dora e tij ka shpuar tejpërtej gjarpërin dredharak.

<span id="an_26:14">26:14</span> Ja, këto janë vetëm thekët e veprave të
tij. Ç'murmurimë të lehtë të tij arrijmë të dëgjojmë! Por vallë kush do
të arrijë të kuptojë gjëmimin e fuqisë së tij?

<span id="an_27:1">27:1</span> Jobi e mori fjalën përsëri dhe tha:

<span id="an_27:2">27:2</span> "Ashtu si rron Perëndia që më ka hequr të
drejtën time dhe i Plotfuqishmi që më ka hidhëruar shpirtin,

<span id="an_27:3">27:3</span> deri sa të ketë një frymë jete tek unë
dhe të jetë fryma e Perëndisë në flegrat e hundës sime,

<span id="an_27:4">27:4</span> buzët e mia nuk do të thonë asnjë ligësi,
as gjuha ime nuk ka për të shqiptuar asnjë gjë të rreme.

<span id="an_27:5">27:5</span> Nuk do të pranoj që ju keni të drejtë;
deri në regëtimat e fundit nuk do të heq dorë nga ndershmëria ime.

<span id="an_27:6">27:6</span> Do të qëndroj i patundur në drejtësinë
time, pa bërë lëshime; zemra nuk më qorton asnjë nga ditët e mia.

<span id="an_27:7">27:7</span> Armiku im qoftë si njeriu i keq, dhe ai
që ngrihet kundër meje ashtu si njeriu i padrejtë.

<span id="an_27:8">27:8</span> Çfarë shprese mund të ketë në fakt i
pabesi, edhe sikur të arrijë të sigurojë fitime, kur Perëndia i heq
jetën?

<span id="an_27:9">27:9</span> A do ta dëgjojë Perëndia britmën e tij,
kur mbi të do të bjerë fatkeqësia?

<span id="an_27:10">27:10</span> A do t'i vërë kënaqësitë e tij vallë
tek i Plotfuqishmi dhe do të kërkojë ndihmën e Perëndisë në çdo kohë?

<span id="an_27:11">27:11</span> Do t'ju jap mësime mbi fuqinë e
Perëndisë, nuk do t'ju fsheh qëllimet e të Plotfuqishmit.

<span id="an_27:12">27:12</span> Por ju të gjithë i keni vënë re këto
gjëra, pse, pra, silleni në mënyrë kaq të kotë?

<span id="an_27:13">27:13</span> Ky është fati që Perëndia i rezervon
njeriut të keq, trashëgimia që njerëzit që përdorin dhunën marrin nga i
Plotfuqishmi.

<span id="an_27:14">27:14</span> Në rast se ka një numër të madh bijsh,
këta i destinohen shpatës, dhe trashëgimtarët e tij nuk do të kenë bukë
për t'u ngopur.

<span id="an_27:15">27:15</span> Ata që do të mbijetojnë pas tij do të
varrosen nga vdekja dhe të vejat e tyre nuk do të qajnë.

<span id="an_27:16">27:16</span> Në rast se grumbullon argjend si pluhur
dhe mbledh rrobe si baltë,

<span id="an_27:17">27:17</span> ai i grumbullon, por do t'i veshë i
drejti, dhe argjendin do ta ndajë i pafajmi.

<span id="an_27:18">27:18</span> Ai ndërton shtëpinë e tij si një mole,
si një kasolle që e ka bërë një rojtar.

<span id="an_27:19">27:19</span> I pasuri bie në shtrat, por nuk do të
bashkohet me njerëzit e tij; hap sytë dhe nuk është më.

<span id="an_27:20">27:20</span> Tmerri e kap në befasi si ujërat; në
mes të natës një furtunë e rrëmben tinëzisht.

<span id="an_27:21">27:21</span> Era e lindjes e merr me vete dhe ai
ikën, e fshin nga vendi i tij si një vorbull.

<span id="an_27:22">27:22</span> Ajo sulet kundër tij pa mëshirë, ndërsa
ai kërkon në mënyrë të dëshpëruar të shpëtojë nga ajo dorë,

<span id="an_27:23">27:23</span> njerëzia duartroket në mënyrë tallëse
për të dhe fërshëllen kundër tij nga vendi ku ndodhet".

<span id="an_28:1">28:1</span> "Me siguri ka një minierë për argjendin
dhe një vend ku bëhet rafinimi i arit.

<span id="an_28:2">28:2</span> Hekuri nxirret nga toka dhe guri i
shkrirë jep bakrin.

<span id="an_28:3">28:3</span> Njeriu i jep fund territ dhe hulumton
thellësitë më të mëdha në kërkim të gurëve të varrosur në terr dhe në
hijen e vdekjes.

<span id="an_28:4">28:4</span> Ai çel një pus larg vendbanimit, në vende
të harruara nga këmbësorët; janë pezull dhe lëkunden larg njerëzve.

<span id="an_28:5">28:5</span> Sa për tokën, prej asaj del buka, por nga
poshtë është e trazuar nga zjarri.

<span id="an_28:6">28:6</span> Gurët e saj janë banesa e safirëve dhe
përmbajnë pluhur ari.

<span id="an_28:7">28:7</span> Shpendi grabitqar nuk e njeh shtegun dhe
as syri i skifterit nuk e ka parë kurrë.

<span id="an_28:8">28:8</span> Bishat e egra nuk e kanë përshkruar dhe
as luani nuk ka kaluar kurrë andej.

<span id="an_28:9">28:9</span> Njeriu vë dorë mbi strallin dhe i rrëzon
malet nga rrënjët.

<span id="an_28:10">28:10</span> Hap galeri ndër shkëmbinj dhe syri i
tij sheh gjithçka që është e çmuar.

<span id="an_28:11">28:11</span> Zë rrjedhat ujore që të mos rrjedhin,
dhe nxjerr në dritë gjërat e fshehura.

<span id="an_28:12">28:12</span> Po ku mund ta gjesh diturinë, dhe ku
është vendi i zgjuarsisë?

<span id="an_28:13">28:13</span> Njeriu nuk ua di vlerën dhe ajo nuk
gjendet mbi tokën e të gjallëve.

<span id="an_28:14">28:14</span> Humnera thotë: "Nuk është tek unë";
deti thotë: "Nuk qëndron pranë meje".

<span id="an_28:15">28:15</span> Nuk përftohet duke e shkëmbyer me ar të
rafinuar as blihet duke peshuar argjend.

<span id="an_28:16">28:16</span> Nuk shtihet në dorë me arin e Ofirit,
me oniksin e çmuar ose me safirin.

<span id="an_28:17">28:17</span> Ari dhe kristali nuk mund të barazohen
me të dhe nuk këmbehet me enë ari të kulluar.

<span id="an_28:18">28:18</span> Korali dhe kristali as që meritojnë të
përmenden; vlera e diturisë është më e madhe se margaritarët.

<span id="an_28:19">28:19</span> Topazi i Etiopisë nuk mund të barazohet
dhe nuk mund të vlerësohet me ar të kulluar.

<span id="an_28:20">28:20</span> Por atëherë nga rrjedh dituria dhe ku e
ka selinë zgjuarsia?

<span id="an_28:21">28:21</span> Ajo u fshihet syve të çdo të gjalli,
është e mbuluar për zogjtë e qiellit.

<span id="an_28:22">28:22</span> Abadoni dhe vdekja thonë: "Kemi dëgjuar
të flitet për të me veshët tona".

<span id="an_28:23">28:23</span> Vetëm Perëndia njeh rrugën e saj, vetëm
ai e di ku ndodhet,

<span id="an_28:24">28:24</span> sepse ai vë re skajet e tokës dhe sheh
tërë ato që ndodhen nën qiejt.

<span id="an_28:25">28:25</span> Kur caktoi peshën e erës dhe u caktoi
ujërave një masë,

<span id="an_28:26">28:26</span> kur bëri një ligj për shiun dhe një
rrugë për vetëtimën e bubullimave,

<span id="an_28:27">28:27</span> atëherë pa dhe e tregoi, e vendosi dhe
madje e hetoi,

<span id="an_28:28">28:28</span> dhe i tha njeriut: "Ja, të kesh frikë
nga Zoti, kjo është dituri, dhe t'i largohesh së keqes është zgjuarsi"".

<span id="an_29:1">29:1</span> Jobi e rifilloi ligjëratën e tij dhe tha:

<span id="an_29:2">29:2</span> "Ah, sikur të isha si në muajt e së
kaluarës, si në ditët kur Perëndia më mbronte,

<span id="an_29:3">29:3</span> kur llamba e tij shkëlqente mbi kokën
time dhe me dritën e saj ecja në mes të errësirës;

<span id="an_29:4">29:4</span> siç isha në ditët e pjekurisë sime, kur
mendja e fshehtë e Perëndisë kujdesej për çadrën time,

<span id="an_29:5">29:5</span> kur i Plotfuqishmi ishte akoma me mua dhe
bijtë e mi më rrinin përqark;

<span id="an_29:6">29:6</span> kur laja këmbët e mia në gjalpë dhe
shkëmbi derdhte për mua rrëke vaji.

<span id="an_29:7">29:7</span> Kur dilja ne drejtim të portës së qytetit
dhe ngrija fronin tim në shesh,

<span id="an_29:8">29:8</span> të rinjtë, duke më parë, hiqeshin
mënjanë, pleqtë ngriheshin dhe qëndronin më këmbë;

<span id="an_29:9">29:9</span> princat ndërprisnin bisedat dhe vinin
dorën mbi gojë;

<span id="an_29:10">29:10</span> zëri i krerëve bëhej më i dobët dhe
gjuha e tyre ngjitej te qiellza.

<span id="an_29:11">29:11</span> veshi që më dëgjonte, më shpallte të
lumtur, dhe syri që më shihte, dëshmonte për mua,

<span id="an_29:12">29:12</span> sepse çliroja të varfrin që klithte për
ndihmë, dhe jetimin që nuk kishte njeri që ta ndihmonte.

<span id="an_29:13">29:13</span> Bekimi i atij që ishte duke vdekur
zbriste mbi mua dhe unë e gëzoja zemrën e gruas së ve.

<span id="an_29:14">29:14</span> Isha i veshur me drejtësi dhe ajo më
mbulonte; drejtësia ime më shërbente si mantel dhe si çallmë.

<span id="an_29:15">29:15</span> Isha sy për të verbërin dhe këmbë për
çalamanin;

<span id="an_29:16">29:16</span> isha një baba për të varfrit dhe hetoja
rastin që nuk njihja.

<span id="an_29:17">29:17</span> I thyeja nofullat njeriut të keq dhe
rrëmbeja gjahun nga dhëmbët e tij.

<span id="an_29:18">29:18</span> Dhe mendoja: "Kam për të vdekur në
folenë time dhe do të shumëzoj ditët e mia si rëra;

<span id="an_29:19">29:19</span> rrënjët e mia do të zgjaten në drejtim
të ujërave, vesa do të qëndrojë tërë natën në degën time;

<span id="an_29:20">29:20</span> lavdia ime do të jetë gjithnjë e re tek
unë dhe harku im do të fitojë forcë të re në dorën time".

<span id="an_29:21">29:21</span> Të pranishmit më dëgjonin duke pritur
dhe heshtnin për të dëgjuar këshillën time.

<span id="an_29:22">29:22</span> Mbas fjalës sime ata nuk përgjigjeshin,
dhe fjalët e mia binin mbi ta si pika vese.

<span id="an_29:23">29:23</span> Më prisnin ashtu si pritet shiu dhe
hapnin gojën e tyre si për shiun e fundit.

<span id="an_29:24">29:24</span> Unë u buzëqeshja kur kishin humbur
besimin, dhe nuk mund ta pakësonin dritën e fytyrës sime.

<span id="an_29:25">29:25</span> Kur shkoja tek ata, ulesha si kryetar
dhe rrija si një mbret midis trupave të tij, si një që ngushëllon të
dëshpëruarit.

<span id="an_30:1">30:1</span> "Tani përkundrazi më të rinjtë se unë më
përqeshin, ata që etërit e tyre nuk do të kishin pranuar t'i vija midis
qenve të kopesë sime.

<span id="an_30:2">30:2</span> Fundja, për çfarë do të më shërbente
forca e duarve të tyre? Fuqia e tyre është shkatërruar.

<span id="an_30:3">30:3</span> Të sfilitur nga mizerja dhe nga uria,
ikin natën në shketëtirën e shkretuar dhe shterpë,

<span id="an_30:4">30:4</span> duke shkulur bar të hidhur pranë
gëmushave dhe rrënjë gjineshtre për ushqimin e tyre.

<span id="an_30:5">30:5</span> Janë përzënë nga mjediset prej njerëzve
që ulërijnë prapa tyre si të ishin vjedhës.

<span id="an_30:6">30:6</span> Janë të detyruar të jetojnë në skërkat e
luginave, në shpellat e tokës dhe midis shkëmbinjve;

<span id="an_30:7">30:7</span> ulërijnë midis kaçubeve dhe shtrëngohen
bashkë nën ferrishtat;

<span id="an_30:8">30:8</span> njerëz budallenj, po, njerëz pa vlerë, të
dëbuar nga vendi i tyre.

<span id="an_30:9">30:9</span> Tani jam bërë kënga e tyre e talljes, po,
jam bërë gazi i tyre.

<span id="an_30:10">30:10</span> Kanë tmerr nga unë, rrinë larg meje dhe
nuk ngurrojnë të më pështyjnë në fytyrë.

<span id="an_30:11">30:11</span> Meqenëse Perëndia ka lëshuar disi
litarin e çadrës sime dhe më ka poshtëruar, ata kanë thyer çdo fre para
meje.

<span id="an_30:12">30:12</span> Këta zuzarë çohen në të djathtën time,
i shtyjnë larg këmbët e mia dhe përgatitin kundër meje rrugët që të më
shkatërrojnë.

<span id="an_30:13">30:13</span> Prishin rrugën time, keqësojnë
fatkeqësinë time, megjithëse askush nuk i ndihmon.

<span id="an_30:14">30:14</span> Afrohen si nëpërmjet një të çare të
madhe, sulen kundër meje si një stuhi.

<span id="an_30:15">30:15</span> Më sulmojnë tmerre; gjuajnë nderin tim
si era, dhe begatia ime zhdavaritet si një re.

<span id="an_30:16">30:16</span> Unë shkrihem përbrenda, dhe ditët e
hidhërimit më kanë pushtuar.

<span id="an_30:17">30:17</span> Natën ndjej sikur më shpojnë kockat,
dhe dhembjet më brejnë pa pushim.

<span id="an_30:18">30:18</span> Nga dhuna e madhe rrobat e mia
deformohen, më shtrëngojnë përreth si jaka e mantelit tim.

<span id="an_30:19">30:19</span> Ai më ka hedhur në baltë dhe jam bërë
si pluhuri dhe hiri,

<span id="an_30:20">30:20</span> Unë të bërtas ty, dhe ti nuk më
përgjigjesh; të rri përpara, por ti rri duke më shikuar.

<span id="an_30:21">30:21</span> Je bërë mizor me mua; më përndjek me
fuqinë e dorës sate.

<span id="an_30:22">30:22</span> Më ngre lart mbi erën, bën që të eci
kaluar mbi të dhe më zhduk në stuhi.

<span id="an_30:23">30:23</span> E di në të vërtetë që ti më çon në
vdekje, në shtëpinë ku mblidhen gjithë të gjallët.

<span id="an_30:24">30:24</span> me siguri nuk do ta shtrijë dorën e tij
te varri, megjithëse në fatkeqësinë e tij bërtet për të kërkuar ndihmë.

<span id="an_30:25">30:25</span> A nuk kam qarë vallë për atë që ishte
në fatkeqësi, dhe a nuk jam hidhëruar për të varfrin?

<span id="an_30:26">30:26</span> Kur prisja të mirën, erdhi e keqja; kur
prisja dritën, erdhi errësira.

<span id="an_30:27">30:27</span> Zorrët e mia ziejnë pa pushim, kanë
ardhur për mua ditë vuajtjesh.

<span id="an_30:28">30:28</span> Shkoj rreth e qark i nxirë, krejt, por
jo nga dielli; ngrihem në kuvend dhe bërtas për të kërkuar ndihmë.

<span id="an_30:29">30:29</span> Jam bërë vëlla me çakallin dhe shok me
strucin.

<span id="an_30:30">30:30</span> Lëkura ime që më mbulon është nxirë dhe
kockat e mia digjen nga nxehtësia.

<span id="an_30:31">30:31</span> Qestja ime shërben vetëm për vajtime
dhe flauti im për tinguj vajtues.

<span id="an_31:1">31:1</span> "Unë kisha bërë një besëlidhje me sytë e
mi; si mund ta fiksoja, pra, shikimin mbi një virgjëreshë?

<span id="an_31:2">31:2</span> Cili është fati që më ka caktuar Perëndia
nga atje lart dhe trashëgimia e të Plotfuqishmit nga vendet e larta?

<span id="an_31:3">31:3</span> A nuk është vallë fatkeqësia për njeriun
e çoroditur dhe mjerimi për atë që kryen të keqen?

<span id="an_31:4">31:4</span> Nuk i shikon ai tërë rrugët e mia dhe nuk
i numëron të gjitha hapat që bëj?

<span id="an_31:5">31:5</span> Në rast se kam vepruar me falsitet, ose
në rast se këmba ime është shpejtuar të ndjekë mashtrimin,

<span id="an_31:6">31:6</span> le të më peshojë me një peshore të saktë,
dhe Perëndia do ta njohë ndershmërinë time.

<span id="an_31:7">31:7</span> Në qoftë se hapat e mia kanë dalë nga
rruga e drejtë, dhe në qoftë se zemra ime ka ndjekur sytë e mi, apo në
se ndonjë njollë u është ngjitur duarve të mia,

<span id="an_31:8">31:8</span> le të mbjell unë dhe një tjetër të hajë,
dhe pasardhësit e mi u çrrënjofshin.

<span id="an_31:9">31:9</span> Në rast se zemra ime është mashtruar nga
një grua dhe kam përgjuar në portën e të afërmit tim,

<span id="an_31:10">31:10</span> gruaja ime le të bluajë për një tjetër
dhe të tjerë u përkulshin mbi të.

<span id="an_31:11">31:11</span> Sepse kjo do të ishte një mbrapshti,
një faj që duhet të dënohet nga gjyqtarët,

<span id="an_31:12">31:12</span> një zjarr që konsumon deri në Abadon,
dhe do të kishte shkatërruar deri në rrënjë gjithë të korrat e mia.

<span id="an_31:13">31:13</span> Në rast se kam hedhur poshtë të drejtën
e shërbëtorit tim dhe të shërbëtores sime, kur po grindeshin me mua,

<span id="an_31:14">31:14</span> çfarë do të bëja kur Perëndia të
ngrihej kundër meje, dhe si do t'i përgjigjesha kur të më kërkonte
llogari?

<span id="an_31:15">31:15</span> Ai që më ka bërë mua në barkun e nënës,
a nuk e ka bërë edhe atë? A nuk ka qenë po ai Perëndi që na ka krijuar
në bark?

<span id="an_31:16">31:16</span> Në rast se u kam refuzuar të varfërve
atë që dëshironin dhe bëra të veniten sytë e gruas së ve,

<span id="an_31:17">31:17</span> në rast se e hëngra vetëm copën e bukës
pa i dhënë një pjesë jetimit,

<span id="an_31:18">31:18</span> (por që në rininë time unë e rrita si
një baba, dhe që në bark të nënës sime e kam ndihmuar gruan e ve)

<span id="an_31:19">31:19</span> në rast se kam parë dikë të vdesë për
mungesë rrobash ose një të varfër që nuk kishte me se të mbulohej,

<span id="an_31:20">31:20</span> në rast se ijet e tij nuk më kanë
bekuar, dhe nuk është ngrohur me leshin e qengjave të mi,

<span id="an_31:21">31:21</span> në qoftë se kam ngritur dorën kundër
jetimit, sepse e dija që do të ndihmohesha tek porta,

<span id="an_31:22">31:22</span> supi im u ndaftë nga shpatulla, krahu
im u theftë në bërryl!

<span id="an_31:23">31:23</span> Sepse fatkeqësia që vjen nga Perëndia
më kall drithma, dhe për shkak të madhështisë së tij nuk mund të bëj
asgjë.

<span id="an_31:24">31:24</span> Në qoftë se kam pasur besim tek ari,
dhe arit të kulluar i kam thënë: "Ti je shpresa ime",

<span id="an_31:25">31:25</span> në rast se jam gëzuar sepse pasuritë e
mia ishin të mëdha, dhe sepse dora ime ka grumbulluar shumë pasuri,

<span id="an_31:26">31:26</span> në qoftë se kam shikuar diellin kur
shkëlqen ose hënën që shkonte përpara duke ndritur, dhe zemra ime u
mashtrua tinëz dhe goja ime puthi dorën time;

<span id="an_31:27">31:27</span> edhe ky do të ishte një faj që duhet të
dënohet nga gjyqtarët, sepse do të kisha mohuar Perëndinë që rri aty
lart.

<span id="an_31:28">31:28</span> Në rast se jam gëzuar për fatkeqësinë e
armikut tim dhe u ngrita, sepse e kishte goditur fakeqësia

<span id="an_31:29">31:29</span> (por unë nuk e lejova gojën time të
mëkatonte, duke i uruar të vdesë me një mallkim);

<span id="an_31:30">31:30</span> në qoftë se njerëzit e çadrës sime nuk
kanë thënë: "Kush mund të gjejë një që nuk është ngopur me mishin e
tij?".

<span id="an_31:31">31:31</span> (përveç kësaj asnjë i huaj nuk e
kalonte natën jashtë, sepse i hapja portat e mia udhëtarit);

<span id="an_31:32">31:32</span> në rast se i kam mbuluar mëkatet e mia
si Adami, duke e fshehur fajin tim në gji,

<span id="an_31:33">31:33</span> sepse kisha frikë nga turma e madhe dhe
përbuzja e familjeve më tmerronte, kështu që rrija i heshtur pa dalë nga
shtëpia.

<span id="an_31:34">31:34</span> Ah, sikur të kisha një që të më
dëgjonte! Ja firma ime! I Plotfuqishmi të më përgjigjet! Kundërshtari im
të shkruajë një dokument,

<span id="an_31:35">31:35</span> dhe unë do ta mbaja me siguri mbi
shpatullat e mia, dhe do ta mbaja si një diademë

<span id="an_31:36">31:36</span> do t'i jepja llogari për të gjitha
hapat e mia, duke iu paraqitur si një princ.

<span id="an_31:37">31:37</span> Në qoftë se toka ime bërtet kundër meje
dhe brazdat e saj qajnë bashkë me të,

<span id="an_31:38">31:38</span> në rast se kam ngrënë frytin e saj pa
paguar, në rast se u kam nxjerrë frymën e fundit zotërve të saj,

<span id="an_31:39">31:39</span> në vend të grurit u rritshin ferra dhe
barëra të këqija në vend të elbit".

<span id="an_31:40">31:40</span> Këtu mbarojnë fjalët e Jobit.

<span id="an_32:1">32:1</span> Atëherë këta tre njerëz nuk iu përgjigjën
më Jobit, sepse ai e ndjente veten të drejtë.

<span id="an_32:2">32:2</span> Por zemërimi i Elihut, birit të
Barakelit, Buzitit, nga fisi i Ramit, u ndez kundër Jobit; zemërimi i
tij u ndez, sepse ai e quante veten e tij të drejtë më tepër se
Perëndia.

<span id="an_32:3">32:3</span> Zemërimi i tij u ndez edhe kundër tre
miqve të tij, sepse nuk kishin gjetur përgjigjen e drejtë, megjithëse e
dënonin Jobin.

<span id="an_32:4">32:4</span> Elihu kishte pritur për t'i folur Jobit,
sepse ata ishin më të moshuar se ai.

<span id="an_32:5">32:5</span> Por kur Elihu u bind që në gojën e këtyre
tre njerëzve nuk kishte më përgjigje, ai u zemërua.

<span id="an_32:6">32:6</span> Kështu Elihu, bir i Barakelit, Buzitit,
mori fjalën dhe tha: "Unë jam akoma i ri me moshë dhe ju jeni pleq;
prandaj ngurrova dhe pata frikë t'ju parashtroj mendimin tim.

<span id="an_32:7">32:7</span> Thoja: "Do të flasë mosha dhe numri i
madh i viteve do t'u mësojë diturinë".

<span id="an_32:8">32:8</span> Por te njeriu ka një frymë, dhe është
fryma i të Plotfuqishmit që i jep zgjuarsinë.

<span id="an_32:9">32:9</span> Nuk janë detyrimisht të mëdhenjtë që kanë
diturinë ose pleqtë që kuptojnë drejtësinë.

<span id="an_32:10">32:10</span> Prandaj them: Dëgjomëni, do të shtroj
edhe unë mendimin tim.

<span id="an_32:11">32:11</span> Ja, prita fjalimet tuaja, dëgjova
argumentat tuaja, ndërsa kërkonit të thonit diçka.

<span id="an_32:12">32:12</span> Ju kam ndjekur me vëmendje, dhe ja,
asnjëri prej jush nuk e bindi Jobin ose nuk iu përgjigj fjalëve të tij.

<span id="an_32:13">32:13</span> Mos thoni, pra: "Kemi gjetur diturinë;
vetëm Perëndia mund ta mundë plotësisht, por jo njeriu!".

<span id="an_32:14">32:14</span> Ai nuk i ka drejtuar fjalimet e tij
kundër meje, prandaj nuk do t'i përgjigjem me fjalët tuaja.

<span id="an_32:15">32:15</span> Janë hutuar, nuk përgjigjen më, nuk
gjejnë fjalë.

<span id="an_32:16">32:16</span> Duhet të pres akoma, sepse nuk flasin
më, rrinë aty pa dhënë asnjë përgjigje.

<span id="an_32:17">32:17</span> Do të paraqes edhe unë pjesën time, do
të shtroj edhe unë mendimin tim.

<span id="an_32:18">32:18</span> Sepse kam plot fjalë dhe fryma
përbrenda më detyron.

<span id="an_32:19">32:19</span> Ja, gjiri im është si vera që nuk ka
një shfrim, si shakujt e rinj, gati për të plasur.

<span id="an_32:20">32:20</span> Do të flas, pra, për të pasur një
lehtësim të vogël, do të hap buzët dhe do të përgjigjem.

<span id="an_32:21">32:21</span> Tani më lejoni të flas pa treguar anësi
me asnjë dhe pa i bërë lajka kurrkujt;

<span id="an_32:22">32:22</span> sepse unë nuk di të bëj lajka,
përndryshe Krijuesi im do të më hiqte shpejt nga mesi".

<span id="an_33:1">33:1</span> "Tani pra, Job, dëgjo atë që kam për të
thënë dhe vëru veshin gjithë fjalëve të mia!

<span id="an_33:2">33:2</span> Ja, unë po hap gojën dhe gjuha ime flet
në gojën time.

<span id="an_33:3">33:3</span> Fjalët e mia burojnë nga një zemër e
drejtë, buzët e mia do të thonë njohuri të pastra.

<span id="an_33:4">33:4</span> Fryma e Perëndisë më ka krijuar dhe fryma
e të Plotfuqishmit më jep jetë.

<span id="an_33:5">33:5</span> Në rast se mundesh, m'u përgjigj;
përgatitu gjithashtu të mbrosh pozitat e tua.

<span id="an_33:6">33:6</span> Ja, unë jam i barabartë me ty përpara
Perëndisë; edhe unë jam formuar nga argjili.

<span id="an_33:7">33:7</span> Ja, asnjë frikë nga unë nuk duhet të të
lemerisë, dhe dora ime nuk do të rëndojë mbi ty.

<span id="an_33:8">33:8</span> Por ti u ke thënë veshëve të mi dhe
dëgjova tingullin e fjalëve të tua, që thonin:

<span id="an_33:9">33:9</span> "Una jam i pastër, pa mëkat; jam i
pafajmë, nuk ka asnjë faj tek unë.

<span id="an_33:10">33:10</span> Por Perëndia gjen kundër meje shkaqe
armiqësie dhe më konsideron armikun e tij;

<span id="an_33:11">33:11</span> i fut këmbët e mia në pranga dhe kqyr
gjithë hapat e mia".

<span id="an_33:12">33:12</span> Mirë, pra, unë të them se këtu nuk ke
të drejtë, sepse Perëndia është më i madh se njeriu.

<span id="an_33:13">33:13</span> Pse hahesh me të, kur ai nuk jep
llogari për asnjë nga veprimet e tij?

<span id="an_33:14">33:14</span> Në fakt Perëndia flet në një mënyrë apo
në një tjetër por njeriu nuk e vë re:

<span id="an_33:15">33:15</span> në një ëndërr, në një vegim të natës,
kur një gjumë i rëndë i zë njerëzit, kur dremitin në shtretërit e tyre.

<span id="an_33:16">33:16</span> Atëherë ai hap veshët e njerëzve dhe
vulos paralajmërimet që u bën,

<span id="an_33:17">33:17</span> për ta larguar njeriun nga veprimet e
tij dhe për ta mbajtur larg nga kryelartësia,

<span id="an_33:18">33:18</span> për të shpëtuar shpirtin e tij nga
gropa dhe për të penguar që jeta e tij të mbarojë nga shpata.

<span id="an_33:19">33:19</span> Njeriu paralajmërohet gjithashtu me
dhembjen në shtratin e vet dhe me torturën e pandërprerë të kockave të
tij,

<span id="an_33:20">33:20</span> aq sa i neveritet buka dhe madje edhe
ushqimet më të shijshme.

<span id="an_33:21">33:21</span> Mishi konsumohet sa mbyll e hap sytë,
ndërsa kockat e tij, që më parë nuk dukeshin, tani dalin jashtë;

<span id="an_33:22">33:22</span> kështu shpirti i tij i afrohet gropës
dhe jeta e tij atyre që sjellin vdekjen.

<span id="an_33:23">33:23</span> Por në rast se pranë tij ka një
engjëll, një interpret, një i vetëm ndër një mijë, që t'i tregojë
njeriut detyrën e tij.

<span id="an_33:24">33:24</span> Perëndisë i vjen keq për të dhe thotë:
"Kurseje që të mos zbresë në gropë; gjeta shpengimin për të".

<span id="an_33:25">33:25</span> Atëherë mishi i tij do të bëhet më i
freskët se kur ishte fëmijë dhe ai do të kthehet në ditët e rinisë së
tij.

<span id="an_33:26">33:26</span> Do t'i lutet fort Perëndisë, do të
gjejë hir pranë tij dhe do të mund të sodisë fytyrën e tij me gëzim,
sepse Perëndia do ta ketë rivendosur njeriun në drejtësinë e tij.

<span id="an_33:27">33:27</span> Duke iu drejtuar njerëzve, do të thotë:
"Kam mëkatuar dhe kam shkelur drejtësinë, dhe nuk u ndëshkova siç e
meritoja.

<span id="an_33:28">33:28</span> Perëndia i ka shpenguar shpirtin tim,
që të mos zbriste në gropë dhe jeta ime mund të shohë dritën".

<span id="an_33:29">33:29</span> Ja, Perëndia e bën këtë dy herë, tri
herë me njeriun,

<span id="an_33:30">33:30</span> për të shpëtuar shpirtin e tij nga
gropa dhe për ta ndriçuar me dritën e jetës.

<span id="an_33:31">33:31</span> Ki kujdes, Jobi, dëgjomë; rri në
heshtje, dhe unë do të flas.

<span id="an_33:32">33:32</span> Në qoftë se ke diçka për të thënë,
përgjigjmu, folë, sepse do të dëshiroja të të jepja të drejtë.

<span id="an_33:33">33:33</span> Përndryshe dëgjomë; hesht dhe unë do të
të mësoj diturinë".

<span id="an_34:1">34:1</span> Elihu nisi përsëri të flasë dhe tha:

<span id="an_34:2">34:2</span> "Dëgjoni, o njerëz të urtë, fjalët e mia,
dhe ju, njerëz të ditur, ma vini veshin!

<span id="an_34:3">34:3</span> Sepse veshi i shqyrton fjalët, ashtu si
qiellza i shijon ushqimet.

<span id="an_34:4">34:4</span> Le të zgjedhim ne vetë atë që është e
drejtë të pranojmë midis nesh atë që është e mirë.

<span id="an_34:5">34:5</span> Sepse Jobi ka thënë: "Jam i drejtë, por
Perëndia më ka hequr drejtësinë time.

<span id="an_34:6">34:6</span> A duhet të gënjej kundër drejtësisë sime?
Plaga ime është e pashërueshme, megjithëse jam pa mëkat".

<span id="an_34:7">34:7</span> Kush është si Jobi, që e pi përqeshjen si
ujin,

<span id="an_34:8">34:8</span> që ecën bashkë me keqbërësit dhe shkon
bashkë me njerëzit e këqij?

<span id="an_34:9">34:9</span> Sepse ka thënë: "Nuk i vlen fare njeriut
të vendosë kënaqësinë e tij te Perëndia".

<span id="an_34:10">34:10</span> Më dëgjoni, pra, o njerëz me mend!
Qoftë larg Perëndisë paudhësia dhe ligësia qoftë larg të Plotfuqishmit!

<span id="an_34:11">34:11</span> Sepse ai ia kthen njeriut sipas veprave
të tij dhe secilin e bën të gjejë shpërblimin për sjelljen e tij.

<span id="an_34:12">34:12</span> Sigurisht Perëndia nuk kryen të keqen
dhe i Plotfuqishmi nuk shtrembëron drejtësinë.

<span id="an_34:13">34:13</span> Kush i ka besuar kujdesin për tokën,
ose kush e ka vendosur mbi tërë botën?

<span id="an_34:14">34:14</span> Në qoftë se Perëndia duhet të vendoste
në zemër të vet të tërhiqte mbi vete Frymën e tij dhe frymën e tij,

<span id="an_34:15">34:15</span> çdo mish do të shkatërrohej
njëkohësisht, dhe njeriu do të kthehej në pluhur.

<span id="an_34:16">34:16</span> Në qoftë se ke mend, dëgjoje këtë, vër
veshin për të dëgjuar atë që po të them.

<span id="an_34:17">34:17</span> A mund të qeverisë ai që urren
drejtësinë? A guxon ti të dënosh të Drejtin, të Fuqishmin?

<span id="an_34:18">34:18</span> Ai që i thotë një mbreti: "Je për t'u
përbuzur" dhe princave: "Jeni të këqij".

<span id="an_34:19">34:19</span> Por ai nuk bën asnjë anësi me të
mëdhenjtë dhe as e konsideron të pasurin më tepër se të varfrin, sepse
të gjithë janë vepra e duarve të tij.

<span id="an_34:20">34:20</span> Në një çast ata vdesin; në mesin e
natës njerëzia tronditet dhe zhduket, të fuqishmit çohen tutje pa dorë
njeriu.

<span id="an_34:21">34:21</span> Sepse ai i mban sytë te rrugët e
njeriut, dhe shikon tërë hapat e tij.

<span id="an_34:22">34:22</span> Nuk ka terr as hije vdekjeje, ku mund
të fshihen njerëzit e këqij.

<span id="an_34:23">34:23</span> Në fakt Perëndia nuk ka nevojë ta kqyrë
gjatë një njeri para se ta nxjerrë për gjykim para tij.

<span id="an_34:24">34:24</span> Ai i ligështon të fuqishmit pa bërë
hetim dhe vë të tjerë në vendin e tyre.

<span id="an_34:25">34:25</span> Duke qenë se i njeh veprat e tyre, i
rrëzon natën dhe ata shkatërrohen;

<span id="an_34:26">34:26</span> i godet si njerëz të këqij para syve të
të gjithëve,

<span id="an_34:27">34:27</span> sepse janë larguar nga ai pa u kujdesur
për rrugët e tij,

<span id="an_34:28">34:28</span> deri sa të arrijë tek ai britma e të
varfrit, sepse ai dëgjon britmën e të pikëlluarve.

<span id="an_34:29">34:29</span> Kur Perëndia jep qetësinë, kush do ta
dënojë? Kur fsheh fytyrën e tij, kush do të mund ta shikojë, qoftë
kundër një kombi të tërë ose kundër një njeriu të vetëm,

<span id="an_34:30">34:30</span> për të penguar që i pabesi të
mbretërojë dhe që populli të zihet ndër leqe?

<span id="an_34:31">34:31</span> Dikush mund t'i thotë Perëndisë: "Unë e
mbart fajin tim, po nuk do ta bëj më të keqen;

<span id="an_34:32">34:32</span> tregomë atë që nuk arrij të shikoj; në
rast se kam kryer ndonjë paudhësi, nuk do ta bëj më"?

<span id="an_34:33">34:33</span> A duhet të të shpërblejë ai në bazë të
konditave të tua, sepse ti nuk pranon gjykimin e tij? Ti duhet të
zgjedhësh dhe jo unë; prandaj thuaj atë që di.

<span id="an_34:34">34:34</span> Njerëzit me mend; si çdo njeri i urtë
që më dëgjon, do të më thonë:

<span id="an_34:35">34:35</span> "Jobi flet pa mend, fjalët e tij nuk
kanë dituri".

<span id="an_34:36">34:36</span> Le të provohet Jobi deri në fund, sepse
përgjigjet e tij janë si ato të njerëzve të këqij,

<span id="an_34:37">34:37</span> sepse i shton mëkatit të tij revoltën,
rreh duart mes nesh dhe i shumëzon fjalët e tij kundër Perëndisë".

<span id="an_35:1">35:1</span> Elihu vazhdoi të flasë dhe tha:

<span id="an_35:2">35:2</span> "A të duket një gjë e drejtë kur thua:
"Jam më i drejtë se Perëndia"?

<span id="an_35:3">35:3</span> Në fakt ke thënë: "Ç'dobi ke? Çfarë dobie
do të kisha nga mëkati im?".

<span id="an_35:4">35:4</span> Do të të përgjigjem ty dhe miqve të tu
bashkë me ty.

<span id="an_35:5">35:5</span> Sodite qiellin dhe shiko me kujdes; shih
retë, që ndodhen më lart se ti.

<span id="an_35:6">35:6</span> Në qoftë se ti mëkaton, çfarë efekti ka
mbi të? Në qoftë se ti i shumëzon prapësitë e tua çfarë dëmi i shkakton?

<span id="an_35:7">35:7</span> Në rast se je i drejtë, çfarë i jep, ose
çfarë merr ai nga dora jote?

<span id="an_35:8">35:8</span> Ligësia jote mund të dëmtojë vetëm një
njeri si ti, dhe drejtësia jote mundet t'i sjellë vetëm dobi birit të
një njeriu.

<span id="an_35:9">35:9</span> Ngrihet zëri për numrin e madh të
shtypjeve, ngrihet zëri për të kërkuar ndihmë për shkak të dhunës së të
fuqishmëve;

<span id="an_35:10">35:10</span> por asnjeri nuk thotë: "Ku është
Perëndia, krijuesi im, që natën të jep këngë gëzimi,

<span id="an_35:11">35:11</span> që na mëson më tepër gjëra se sa
kafshëve të fushave dhe na bën më të urtë se zogjtë e qiellit?"

<span id="an_35:12">35:12</span> Kështu ngrihen zëra, por ai nuk
përgjigjet për shkak të krenarisë së njerëzve të këqij.

<span id="an_35:13">35:13</span> Me siguri Perëndia nuk ka për t'i
dëgjuar ligjëratat boshe dhe i Plotfuqishmi nuk do t'jua vërë veshin.

<span id="an_35:14">35:14</span> Edhe sikur ti të thuash se nuk e shikon
atë, çështja jote qëndron para tij, dhe ti duhet të presësh.

<span id="an_35:15">35:15</span> Por tani, duke qenë se në zemërimin e
tij ai nuk dënon dhe nuk u jep shumë rëndësi shkeljeve,

<span id="an_35:16">35:16</span> Jobi hap kot buzët dhe mbledh fjalë që
nuk kanë arsye".

<span id="an_36:1">36:1</span> Elihu vazhdoi edhe më, duke thënë:

<span id="an_36:2">36:2</span> "Prit edhe pak dhe do të të tregoj që ka
ende gjëra për të thënë nga ana e Perëndisë.

<span id="an_36:3">36:3</span> Do ta sjell larg atë që di dhe do t'i jap
hak atij që më ka krijuar.

<span id="an_36:4">36:4</span> Sigurisht fjalët e mia nuk janë të rreme;
para teje ke një njeri me njohuri të përsosur.

<span id="an_36:5">36:5</span> Ja, Perëndia është i fuqishëm, por nuk
përçmon njeri; është i fuqishëm në forcën e diturisë së tij.

<span id="an_36:6">36:6</span> Ai nuk e lë të jetojë njeriun e keq dhe u
siguron drejtësinë të shtypurve.

<span id="an_36:7">36:7</span> Nuk i heq sytë nga të drejtët, por bën që
të ulen për gjithnjë me mbretërit mbi fronin; kështu ata rrinë lart.

<span id="an_36:8">36:8</span> Por në rast se janë të lidhur me zinxhira
dhe të mbajtur me veriga pikëllimi,

<span id="an_36:9">36:9</span> atëherë u tregon veprat e tyre dhe
shkeljet e tyre, sepse u është rritur mendja.

<span id="an_36:10">36:10</span> Kështu ai ua hap veshët për t'u ndrequr
dhe i nxit të largohen nga e keqja.

<span id="an_36:11">36:11</span> Në rast se ata e dëgjojnë dhe
nënshtrohen, do t'i mbarojnë ditët e tyre në mirëqënie dhe vitet e tyre
në gëzime;

<span id="an_36:12">36:12</span> por, në rast se nuk e dëgjojnë, do të
vdesin nga shpata, do të vdesin pa ardhur në vete.

<span id="an_36:13">36:13</span> Por të pabesët nga zemra mbledhin
zemërimin, nuk bërtasin për të kërkuar ndihmë,

<span id="an_36:14">36:14</span> kështu ata vdesin ende të rinj, dhe
jeta e tyre mbaron midis Sodomitëve.

<span id="an_36:15">36:15</span> Perëndia çliron të pikëlluarit me anë
të pikëllimit të tyre dhe u hap veshët me anë të fatkeqësisë.

<span id="an_36:16">36:16</span> Ai dëshiron të të largojë edhe ty nga
kafshimi i fatkeqësisë, që të të çojë në një vend të gjerë pa kufizim,
me një tryezë të shtruar me ushqime të shijshme.

<span id="an_36:17">36:17</span> Por ti je mbushur me mendimin e njeriut
të keq, dhe gjykimi e drejtësia do të të kapin.

<span id="an_36:18">36:18</span> Në rast se ekziston zemërimi, ki kujdes
që ai të mos të të fshijë me një goditje të vetme, sepse një shumë e
madhe parash nuk do të mund të largonte.

<span id="an_36:19">36:19</span> Vallë a do t'i çmojë pasuritë e tua,
kur ai ka ar dhe të gjitha burimet e fuqisë?

<span id="an_36:20">36:20</span> Mos dëshiro natën, gjatë së cilës
njerëzia çohet larg nga vendi i saj.

<span id="an_36:21">36:21</span> Ki kujdes të mos anosh nga paudhësia,
sepse ti ke preferuar këtë pikëllim.

<span id="an_36:22">36:22</span> Ja, Perëndia ka shkëlqyer në fuqinë e
tij; kush mund të na mësojë si ai?

<span id="an_36:23">36:23</span> Vallë, kush mund t'i imponojë rrugën që
duhet ndjekur dhe kush mund t'i thotë: "Ti ke bërë keq"?

<span id="an_36:24">36:24</span> Kujtohu të lartësosh veprat e tij, që
njerëzit i kanë kënduar;

<span id="an_36:25">36:25</span> tërë njerëzit i admirojnë, vdekatari
mund t'i soditë nga larg.

<span id="an_36:26">36:26</span> Po, Perëndia është i madh, por ne nuk e
njohim, dhe numri i viteve të tij është i panjohshëm.

<span id="an_36:27">36:27</span> Ai tërheq atje lart pikat e ujit në
formë avulli, i cili dëndësohet pastaj në shi,

<span id="an_36:28">36:28</span> që retë zbrazin dhe lëshojnë mbi
njeriun në sasi të madhe.

<span id="an_36:29">36:29</span> Kush mund të kuptojë shtjellimin e
reve, shungullimën që shpërthen në çadrën e tij?

<span id="an_36:30">36:30</span> Ja, ai përhap rreth vetes dritën e tij
dhe mbulon thellësitë e detit.

<span id="an_36:31">36:31</span> Me anë të tyre dënon popujt dhe jep
ushqime me shumicë.

<span id="an_36:32">36:32</span> Mbulon duart me rrufetë dhe i urdhëron
ato të godasin shenjën.

<span id="an_36:33">36:33</span> Bubullima flet për të, edhe bagëtia e
ndjen furtunën që po vjen.

<span id="an_37:1">37:1</span> Prandaj zemra ime dridhet dhe brof jashtë
vendit të saj.

<span id="an_37:2">37:2</span> Dëgjoni me vëmendje shungullimën e zërit
të saj, gjëmimin që del nga goja e saj!

<span id="an_37:3">37:3</span> Ai lëshon vetëtimën e tij nën gjithë
qiellin dhe deri në skajet e tokës.

<span id="an_37:4">37:4</span> Prapa tij një zë vrumbullon; ai gjëmon me
zërin e tij madhështor; ai nuk i përmban kur dëgjohet zëri i tij.

<span id="an_37:5">37:5</span> Perëndia gjëmon në mënyrë të
mrekullueshme me zërin e tij dhe bën gjëra të mëdha që nuk mund t'i
kuptojmë.

<span id="an_37:6">37:6</span> I thotë në fakt borës: "Bjerë mbi tokë",
ia thotë si shirave të lehta ashtu dhe shirave të rrebeshta.

<span id="an_37:7">37:7</span> Ai ndal dorën e çdo njeriu, me qëllim që
të gjithë vdekatarët të mund të njohin veprat e tij.

<span id="an_37:8">37:8</span> Bishat hyjnë në strukat e tyre dhe rrinë
në strofkat e tyre.

<span id="an_37:9">37:9</span> Nga vendet më të largëta të jugut vjen
stuhia dhe të ftohtit nga erërat e acarta të veriut.

<span id="an_37:10">37:10</span> Me frymën e Perëndisë formohet akulli
dhe shtrirja e ujërave tërhiqet.

<span id="an_37:11">37:11</span> I ngarkon retë e dendura me lagështirë
dhe i shpërndan larg retë e tij dritëplota.

<span id="an_37:12">37:12</span> Ato enden në qiell kudo, duke ndryshuar
drejtimin në bazë të drejtimit të tij, për të kryer çfarëdo gjë që ai
urdhëron mbi faqen e tokës së banuar.

<span id="an_37:13">37:13</span> I dërgon o për dënim, o për tokën e tij
o për mirësi.

<span id="an_37:14">37:14</span> Dëgjo këtë, o Job, ndalu dhe merr
parasysh mrekullitë e Perëndisë!

<span id="an_37:15">37:15</span> A e di ti si i drejton Perëndia dhe si
bën të shkëlqejë shkrepëtima e reve të tij?

<span id="an_37:16">37:16</span> A e di ti si rrinë pezull retë në ajër,
mrekullitë e atij që i di të gjitha?

<span id="an_37:17">37:17</span> A e di ti përse rrobat e tua janë të
ngrohta, kur toka pushon për shkak të erës së jugut?

<span id="an_37:18">37:18</span> Vallë a e ke shtrirë ti bashkë me të
kupën qiellore, duke e bërë të fortë si një pasqyrë prej metali të
shkrirë?

<span id="an_37:19">37:19</span> Na mëso se çfarë duhet t'i themi, sepse
ne nuk mund të përgatisim shkakun tonë për errësirën.

<span id="an_37:20">37:20</span> A mund t'i thuhet vallë se unë dua të
flas? Në rast se një njeri duhet të fliste, do të shkatërrohej me
siguri.

<span id="an_37:21">37:21</span> Edhe tani askush nuk mund ta shikojë
diellin me ngulm kur shkëlqen në qiell, mbas kalimit të erës që e ka
bërë pa re.

<span id="an_37:22">37:22</span> Koha e bukur vjen nga veriu, por rreth
Perëndisë kemi një madhështi të hatashme.

<span id="an_37:23">37:23</span> Të Plotfuqishmin ne nuk mund ta
arrijmë. Ai është i madhërishëm për nga fuqia, nga ndershmëria dhe nga
drejtësia; ai nuk shtyp asnjeri.

<span id="an_37:24">37:24</span> Prandaj njerëzit e kanë frikë; por ai
nuk e përfill atë që e quan veten të ditur".

<span id="an_38:1">38:1</span> Atëherë Zoti iu përgjigj Jobit në mes të
furtunës dhe i tha:

<span id="an_38:2">38:2</span> "Kush është ai që e errëson planin tim me
fjalë që nuk kanë kuptim?

<span id="an_38:3">38:3</span> Mirë, pra, ngjishe brezin si një trim;
unë do të të pyes dhe ti do të më përgjigjesh.

<span id="an_38:4">38:4</span> Ku ishe kur unë hidhja themelet e tokës?
Thuaje, në rast se ke aq zgjuarsi.

<span id="an_38:5">38:5</span> Kush ka vendosur përmasat e saj, në rast
se e di, ose kush ka vënë mbi të litarin për ta matur?

<span id="an_38:6">38:6</span> Ku janë vendosur themelet e saj, ose kush
ia vuri gurin qoshes,

<span id="an_38:7">38:7</span> kur yjet e mëngjesit këndonin të gjithë
së bashku dhe tërë bijtë e Perëndisë lëshonin britma gëzimi?

<span id="an_38:8">38:8</span> Kush e mbylli me porta detin kur
shpërtheu duke dalë nga gjiri i nënës,

<span id="an_38:9">38:9</span> kur i dhashë retë për rroba dhe terrin
për pelena?

<span id="an_38:10">38:10</span> Kur i caktova një kufi dhe i vendosa
shufra hekuri dhe porta,

<span id="an_38:11">38:11</span> dhe thashë: "Ti do të arrish deri këtu,
por jo më tutje; këtu do të ndalen valët e tua krenare!"?

<span id="an_38:12">38:12</span> Që kur se ti jeton a ke dhënë urdhra në
mëngjes ose i ke treguar vendin agimit,

<span id="an_38:13">38:13</span> që ai të kapë skajet e tokës dhe të
tronditë njerëzit e këqij?

<span id="an_38:14">38:14</span> Ndërron trajtë si argjila nën vulë dhe
shquhet si një veshje.

<span id="an_38:15">38:15</span> Njerëzve të këqij u mohohet drita dhe
krahu i ngritur u copëtohet.

<span id="an_38:16">38:16</span> A ke arritur vallë deri në burimet e
detit ose a ke vajtur vallë në kërkim të thellësirave të humnerës?

<span id="an_38:17">38:17</span> Të janë treguar portat e vdekjes, apo
ke parë vallë portat e hijes së vdekjes?

<span id="an_38:18">38:18</span> A e ke vënë re gjerësinë e tokës.
Thuaje, në rast se i di të gjitha këto!

<span id="an_38:19">38:19</span> Ku është rruga që të çon në banesën e
dritës? Dhe terri, ku është vendi i tij,

<span id="an_38:20">38:20</span> që ti të mund t'i çosh në vendin e tij,
dhe të mund të njohësh shtigjet që të çojnë në shtëpinë e tij?

<span id="an_38:21">38:21</span> Ti e di, sepse atëherë kishe lindur,
dhe numri i ditëve të tua është i madh.

<span id="an_38:22">38:22</span> Vallë, a ke hyrë ndonjë herë në
depozitat e borës ose a ke parë vallë depozitat e breshërit

<span id="an_38:23">38:23</span> që unë i mbaj në ruajtje për kohërat e
fatkeqësive, për ditën e betejës dhe të luftës?

<span id="an_38:24">38:24</span> Nëpër çfarë rruge përhapet drita ose
përhapet era e lindjes mbi tokë?

<span id="an_38:25">38:25</span> Kush ka hapur një kanal për ujërat që
vërshojnë dhe rrugën për bubullimën e rrufeve,

<span id="an_38:26">38:26</span> që të bjerë shi mbi tokë të pabanuar,
mbi një shkretëtirë, ku nuk ka asnjë njeri,

<span id="an_38:27">38:27</span> për të shuar etjen e shkretëtirave të
mjeruara, për të bërë që të mbijë dhe të rritet bari?

<span id="an_38:28">38:28</span> Shiu, vallë, a ka një baba? Ose kush i
prodhon pikat e vesës?

<span id="an_38:29">38:29</span> Nga gjiri i kujt del akulli dhe kush e
krijon brymën e qiellit?

<span id="an_38:30">38:30</span> Ujërat ngurtësohen si guri dhe
sipërfaqja e humnerës ngrin.

<span id="an_38:31">38:31</span> A mund t'i bashkosh ti lidhjet e
Plejadave, apo të zgjidhësh vargjet e Orionit?

<span id="an_38:32">38:32</span> A i bën ti të duken yllësitë në kohën e
tyre, apo e drejton ti Arushën e Madhe me të vegjlit e saj?

<span id="an_38:33">38:33</span> A i njeh ti ligjet e qiellit, ose a
mund të vendosësh ti sundimin e tyre mbi tokë?

<span id="an_38:34">38:34</span> A mund ta çosh zërin tënd deri në retë
me qëllim që të mbulohesh nga shiu i bollshëm?

<span id="an_38:35">38:35</span> Mos je ti ai që hedh rrufetë atje ku
duhet të shkojnë, duke thënë: "Ja ku jam?".

<span id="an_38:36">38:36</span> Kush e ka vënë diturinë në mendje, ose
kush i ka dhënë gjykim zemrës?

<span id="an_38:37">38:37</span> Kush numëron retë me anë të diturisë,
dhe kush derdh shakujt e qiellit

<span id="an_38:38">38:38</span> kur pluhuri shkrihet në një masë dhe
plisat bashkohen midis tyre?

<span id="an_38:39">38:39</span> A mund ta gjuash ti gjahun për
luaneshën apo të ngopësh të vegjlit e uritur të luanit,

<span id="an_38:40">38:40</span> kur struken në strofkat e tyre apo
rrinë në pritë në strukën e tyre?

<span id="an_38:41">38:41</span> Kush i siguron korbit ushqimin e tij,
kur zogjtë e tij i thërrasin Perëndisë dhe enden pa ushqim?

<span id="an_39:1">39:1</span> A e di ti kohën kur pjellin dhitë e malit
apo ke vërejtur vallë pjelljen e drenushave?

<span id="an_39:2">39:2</span> A di ti të numërosh muajt kur merr fund
barra e tyre, apo njeh ti kohën kur duhet të pjellin?

<span id="an_39:3">39:3</span> Mblidhen dhe pjellin të vegjlit e tyre,
duke u dhënë fund kështu dhembjeve të tyre.

<span id="an_39:4">39:4</span> Të vegjlit e tyre bëhen të fortë, rriten
jashtë, shkëputen dhe nuk kthehen më pranë tyre.

<span id="an_39:5">39:5</span> Kush lë të lirë gomarin e egër, kush e ka
zgjidhur gomarin e egër,

<span id="an_39:6">39:6</span> të cilit i kam caktuar të rrijë në
shkretëtirë dhe tokën e kripur si banesë?

<span id="an_39:7">39:7</span> Ai përçmon zhurmën e qytetit dhe nuk
dëgjon britmat e asnjë zotërie.

<span id="an_39:8">39:8</span> Hapësirat e gjera të maleve janë kullota
e tij, dhe ai shkon dhe kërkon çdo gjë që është e gjelbër.

<span id="an_39:9">39:9</span> Bualli vallë a pranon të të shërbejë ose
të kalojë natën pranë grazhdit tënd?

<span id="an_39:10">39:10</span> A mund ta lidhësh vallë buallin me
litar që të lërojë tokën në hulli, ose të lesojë luginat pas teje?

<span id="an_39:11">39:11</span> A do t'i kesh besim atij, sepse forca e
tij është e madhe, ose do t'ia lësh atij punën tënde?

<span id="an_39:12">39:12</span> A do të mbështetesh tek ai për të çuar
në shtëpi grurin dhe për ta mbledhur në lëmë?

<span id="an_39:13">39:13</span> Krahët e strucit rrahin tërë gaz, por
ato nuk janë me siguri krahët dhe pendët e lejlekut.

<span id="an_39:14">39:14</span> Ai në fakt i braktis vezët e tij për
tokë dhe i lë të ngrohen në pluhur.

<span id="an_39:15">39:15</span> duke harruar që një këmbë mund t'i
shtypë ose një kafshë e fushave mund t'i shkelë.

<span id="an_39:16">39:16</span> I trajton ashpër të vegjlit e tij,
sikur të mos ishin të vetët; por lodhja e tij pa asnjë interes është e
kotë,

<span id="an_39:17">39:17</span> sepse Perëndia e ka lënë pa dituri dhe
nuk i ka dhënë zgjuarsi.

<span id="an_39:18">39:18</span> Por kur ngrihet më këmbë për të ikur,
tallet me kalin dhe me kalorësin e tij.

<span id="an_39:19">39:19</span> A je ti ai që i ke dhënë forcën kalit
dhe ia ke veshur qafën me jele që valëviten?

<span id="an_39:20">39:20</span> A je ti ai që e bën të kërcejë si një
karkalec? Hingëllima e tij krenare të kall tmerr.

<span id="an_39:21">39:21</span> Çukërmon në luginë duke u kënaqur nga
forca e tij; sulet në mes të kacafytjes me armë.

<span id="an_39:22">39:22</span> Përbuz frikën dhe nuk trembet, as
zmbrapset përpara shpatës.

<span id="an_39:23">39:23</span> Mbi të kërcet këllëfi i shigjetave,
shtiza që vetëtin dhe ushta.

<span id="an_39:24">39:24</span> Me zjarr dhe vrull i zhduk distancat
dhe nuk qëndron në vend kur bie buria.

<span id="an_39:25">39:25</span> Që në dëgjimin e parë të burisë, ai
thotë: "Aha"!, dhe e nuhat nga larg betejën, zërin kumbues të kapitenëve
dhe britmën e luftës.

<span id="an_39:26">39:26</span> Mos vallë për shkak të zgjuarsisë sate
ngrihet e fluturon krahathati dhe i hap krahët e tij drejt jugut?

<span id="an_39:27">39:27</span> Éshtë vallë nën komandën tënde që
shqiponja ngrihet lart dhe e bën folenë e saj në vende të larta?

<span id="an_39:28">39:28</span> Banon mbi shkëmbinj dhe qëndron mbi
krepa të rrëpirta.

<span id="an_39:29">39:29</span> Nga lart ajo përgjon gjahun dhe sytë e
saj vrojtojnë larg.

<span id="an_39:30">39:30</span> Të vegjlit e saj thithin gjak dhe, ku
ka të vrarë, atje ndodhet ajo".

<span id="an_40:1">40:1</span> Zoti vazhdoi t'i përgjigjet Jobit dhe
tha:

<span id="an_40:2">40:2</span> "Ai që kundërshton të Plotfuqishmin, a
dëshiron vallë ta korrigjojë? Ai që qorton Perëndinë, t'i përgjigjet
kësaj pyetjeje".

<span id="an_40:3">40:3</span> Atëherë Jobi iu përgjigj Zotit dhe i tha:

<span id="an_40:4">40:4</span> "Ja, jam shpirtvogël, çfarë mund të të
përgjigjem? E vë dorën mbi gojën time.

<span id="an_40:5">40:5</span> Kam folur një herë, por nuk do të flas
më; po, dy herë, por nuk do të shtoj asgjë".

<span id="an_40:6">40:6</span> Atëherë Zoti iu përgjigj Jobit në mes të
furtunës dhe i tha:

<span id="an_40:7">40:7</span> "Çohu, ngjishe brezin si një trim; unë do
të të pyes dhe ti do të më përgjigjesh.

<span id="an_40:8">40:8</span> A dëshiron pikërisht të anulosh gjykimin
tim, të më dënosh mua për të justifikuar vetveten?

<span id="an_40:9">40:9</span> A ke ti një krah si ai i Perëndisë dhe a
mund të të gjëmojë zëri sa zëri i tij?

<span id="an_40:10">40:10</span> Stolisu, pra, me madhështi dhe madhëri,
vishu me lavdi dhe me shkëlqim.

<span id="an_40:11">40:11</span> Jepu rrugë tërbimeve të zemërimit tënd;
shiko tërë mendjemëdhenjtë dhe uli,

<span id="an_40:12">40:12</span> shiko tërë kryelartët dhe poshtëroji,
dhe shtypi njerëzit e këqij kudo që të ndodhen.

<span id="an_40:13">40:13</span> Varrosi të tërë në pluhur, mbylli në
vende të fshehta.

<span id="an_40:14">40:14</span> Atëherë edhe unë do të lëvdoj, sepse
dora jote e djathtë të ka siguruar fitore.

<span id="an_40:15">40:15</span> Shiko behemothin që e kam bërë njëlloj
si ti; ai ha barin si kau.

<span id="an_40:16">40:16</span> Ja, forca e tij qëndron në ijet dhe
fuqia e tij në muskujt e barkut të tij.

<span id="an_40:17">40:17</span> E lëkund bishtin e tij si një kedër;
nervat e kofshëve të tij janë të thurura mirë.

<span id="an_40:18">40:18</span> Kockat e tij janë si tuba prej bronzi;
kockat e tij janë si shufra hekuri.

<span id="an_40:19">40:19</span> Ai është e para nga veprat e Perëndisë;
vetëm ai që e bëri mund t'i afrohet atij me shpatën e tij.

<span id="an_40:20">40:20</span> Ndonëse malet prodhojnë ushqim për të,
dhe aty tërë kafshët e fushave dëfrehen,

<span id="an_40:21">40:21</span> ai shtrihet nën bimët e lotusit, në
vende të fshehura në kallamishte dhe në moçale.

<span id="an_40:22">40:22</span> Bimët e lotusit e mbulojnë me hijen e
tyre, shelgjet e përroit e rrethojnë.

<span id="an_40:23">40:23</span> Lumi mund të dalë nga shtrati i tij,
por ai nuk ka frikë; është i sigurt nga vetja e tij, edhe sikur Jordani
të sulej kundër gojës së tij.

<span id="an_40:24">40:24</span> Kush, pra, mund ta zërë nga sytë apo
t'i shpojë flegrat e hundës me gremça?

<span id="an_41:1">41:1</span> A mund ta nxjerrësh Leviathanin me grep
ose të mbash të palëvizur gjuhën e tij me një litar?

<span id="an_41:2">41:2</span> A mund t'i vësh një xunkth në flegrat e
hundës ose t'i shposh nofullën me një çengel?

<span id="an_41:3">41:3</span> A do të të lutet ai së tepërmi apo do të
të drejtojë fjalë të ëmbla?

<span id="an_41:4">41:4</span> A do të lidhë një besëlidhje me ty, që ti
ta marrësh si shërbëtor për gjithnjë?

<span id="an_41:5">41:5</span> A do të lozësh me të si me një zog apo do
ta mbash lidhur për vajzat e tua?

<span id="an_41:6">41:6</span> Miqtë e tu do të bëjnë me të takime të
mrekullueshme apo do ta ndajnë vallë midis tregtarëve?

<span id="an_41:7">41:7</span> A mund të mbulosh lëkurën e tij me
shigjeta dhe kokën e tij me fuzhnja?

<span id="an_41:8">41:8</span> Vëri duart mbi trupin e tij; do të të
kujtohet luftimi dhe nuk ke për ta rifilluar.

<span id="an_41:9">41:9</span> Ja, shpresa e atij që e sulmon është e
rreme; mjafton ta shikosh dhe të zë tmerri.

<span id="an_41:10">41:10</span> Askush nuk ka aq guxim sa ta provokojë.
Kush, pra, është në gjendje të qëndrojë i fortë para meje?

<span id="an_41:11">41:11</span> Kush më ka bërë një shërbim i pari që
unë duhet ta shpërblej? Çdo gjë nën qiejt është imja.

<span id="an_41:12">41:12</span> Nuk do t'i kaloj në heshtje gjymtyrët e
tij, forcën e tij të madhe dhe bukurinë e armaturës së tij.

<span id="an_41:13">41:13</span> Kush mund ta zhveshë nga parzmorja e
tij dhe kush mund t'i afrohet me një fre të dyfishtë?

<span id="an_41:14">41:14</span> Kush mund të hapë portat e gojës së
tij, e rrethuar siç është nga tmerri i dhëmbëve të tij?

<span id="an_41:15">41:15</span> Shumë të bukura janë rreshtat e
mburojave të tij, të salduara fort si prej një vule.

<span id="an_41:16">41:16</span> Ato janë aq afër njëra-tjetrës sa nuk
kalon as ajri midis tyre.

<span id="an_41:17">41:17</span> Janë të ngjitura njëra me tjetrën, të
bashkuara fort midis tyre, dhe nuk mund të ndahen.

<span id="an_41:18">41:18</span> Teshtimat e tij japin shkreptima drite
dhe sytë e tij janë si qepallat e agimit.

<span id="an_41:19">41:19</span> Nga goja e tij dalin flakë, dalin
shkëndija zjarri.

<span id="an_41:20">41:20</span> Nga flegrat e hundës së tij del tym, si
nga një enë që vlon ose nga një kazan.

<span id="an_41:21">41:21</span> Fryma e tij i vë zjarrin qymyrit dhe
nga goja e tij del flakë.

<span id="an_41:22">41:22</span> Forca qëndron te qafa e tij dhe para
tij hedh valle tmerri.

<span id="an_41:23">41:23</span> Pjesët e flashkëta të mishit të tij
janë fort kompakte, janë mjaft të ngjeshura mbi të dhe nuk lëvizin.

<span id="an_41:24">41:24</span> Zemra e tij është e fortë si një gur, e
fortë si pjesa e poshtme e mokrës.

<span id="an_41:25">41:25</span> Kur ngrihet, të fuqishmit kanë frikë,
dhe nga tmerri mbeten të hutuar.

<span id="an_41:26">41:26</span> Shpata që arrin nuk i bën asgjë, e
njëjta gjë ndodh me ushtën, shigjetën dhe shtizën.

<span id="an_41:27">41:27</span> E quan hekurin si kashtë dhe bronzin si
dru të brejtur nga krimbi.

<span id="an_41:28">41:28</span> Shigjeta nuk e bën të ikë; gurët e
hobesë për të janë si kallamishte.

<span id="an_41:29">41:29</span> Topuzi i duket sikur është kashtë, ai
tallet me vringëllimën e ushtës.

<span id="an_41:30">41:30</span> Poshtë ka maja të mprehta dhe lë gjurmë
si të lesës mbi baltë.

<span id="an_41:31">41:31</span> E bën të ziejë humnerën si ndonjë kazan
dhe e bën detin si të ishte një enë me melhem.

<span id="an_41:32">41:32</span> Lë pas vetes një vazhdë drite dhe
humnera duket si e mbuluar nga thinjat.

<span id="an_41:33">41:33</span> Mbi tokë nuk ka asgjë që t'i ngjajë, që
të jetë bërë pa pasur fare frikë.

<span id="an_41:34">41:34</span> Shiko në fytyrë tërë njerëzit
mendjemëdhenj; ai është mbret mbi të gjitha bishat më madhështore".

<span id="an_42:1">42:1</span> Atëherë Jobi iu përgjigj Zotit dhe tha:

<span id="an_42:2">42:2</span> "E pranoj që mund të bësh gjithçka, dhe
që asnjë nga planet e tua nuk mund të pengohet.

<span id="an_42:3">42:3</span> Kush është ai që, pa pasur gjykim,
errëson mendjen tënde? Prandaj thashë gjëra që nuk i kuptoja, gjëra
shumë të larta për mua që nuk i njihja.

<span id="an_42:4">42:4</span> Dëgjomë, pra, dhe unë do të flas; unë do
të të bëj pyetje dhe ti do të më përgjigjesh.

<span id="an_42:5">42:5</span> Veshi im kishte dëgjuar të flitej për ty
por tani syri im të sheh.

<span id="an_42:6">42:6</span> Prandaj ndjej neveri ndaj vetes dhe
pendohem mbi pluhurin dhe hirin".

<span id="an_42:7">42:7</span> Mbas këtyre fjalëve që Zoti i drejtoi
Jobit, Zoti i tha Elifazit nga Temani: "Zemërimi im u ndez kundër teje
dhe kundër dy miqve të tu, sepse nuk keni folur drejt për mua, ashtu si
ka bërë shërbëtori im Job.

<span id="an_42:8">42:8</span> Tani, pra, merrni me vete shtatë dema dhe
shtatë desh, shkoni te shërbëtori im Job dhe ofroni një olokaust për
veten tuaj. Dhe shërbëtori im Jobi do të lutet për ju; dhe kështu për
respektin që kam për të nuk do t'ju trajtoj sipas marrëzisë suaj, sepse
nuk keni folur drejt për mua, si ka bërë shërbëtori im Job".

<span id="an_42:9">42:9</span> Elifazi nga Temani, Bildadi nga Shuahu
dhe Tsofari nga Naamathi shkuan dhe vepruan ashtu si kishte urdhëruar
Zoti; dhe Zoti tregoi kujdes për Jobin.

<span id="an_42:10">42:10</span> Mbasi Jobi u lut për miqtë e tij, Zoti
e ktheu në gjendjen e mëparshme; kështu Zoti i dha Jobit dyfishin e tërë
atyre që kishte zotëruar.

<span id="an_42:11">42:11</span> Tërë vëllezërit e tij, tërë motrat e
tij dhe tërë të njohurit e tij të mëparshëm erdhën ta takonin; hëngrën
bashkë me të në shtëpinë e tij; i dhanë zemër dhe e ngushëlluan për të
gjitha fatkeqësitë që Zoti kishte dërguar mbi të; pastaj secili prej
tyre i dha një monedhë argjendi dhe një unazë ari.

<span id="an_42:12">42:12</span> Zoti i bekoi vitet e fundit të Jobit më
tepër se vitet e para, sepse ai pati katërmbëdhjetë mijë dele, gjashtë
mijë deve, një mijë pendë qe dhe një mijë gomarë.

<span id="an_42:13">42:13</span> Pati gjithashtu shtatë bij dhe tri
bija;

<span id="an_42:14">42:14</span> e quajti të parën Jemimah, të dytën
Ketsiah dhe të tretën Keren-Hapuk.

<span id="an_42:15">42:15</span> Në tërë vendin nuk kishte gra aq të
bukura sa bijat e Jobit; dhe i ati u la atyre një trashëgimi midis
vëllezërve të tyre.

<span id="an_42:16">42:16</span> Mbas kësaj Jobi jetoi njëqind e dyzet
vjet dhe i pa bijtë e tij dhe bijtë e bijve të tij për katër breza.

<span id="an_42:17">42:17</span> Pastaj Jobi vdiq plak dhe i ngopur me
ditë.

------------------------------------------------------------------------

[Next: Psalms](psa.md)
