[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](rom)  [Next](co2) 

------------------------------------------------------------------------

### Albanian Bible: 1 Corinthians

<span id="an_1:1">1:1</span> Pali, i thirrur apostull i Jezu Krishtit,
me anë të vullnetit të Perëndisë, dhe vëllai Sosten,

<span id="an_1:2">1:2</span> kishës së Perëndisë që është në Korint, të
shenjtëruarve në Krishtin Jezus, të thirrur shenjtorë, bashkë me të
gjithë ata që në çdo vend e thërrasin emrin e Jezu Krishtit, Zotit të
tyre dhe tonit:

<span id="an_1:3">1:3</span> hir dhe paqe për ju nga Perëndia, Ati ynë,
dhe nga Zoti Jezu Krisht.

<span id="an_1:4">1:4</span> Përherë i falem nderit Perëndisë tim për
ju, për hirin e Perëndisë, i cili ju është dhënë me anë të Jezu
Krishtit,

<span id="an_1:5">1:5</span> sepse në atë ju u bëtë të pasur në të
gjitha, në çdo fjalë dhe në çdo njohuri,

<span id="an_1:6">1:6</span> sikurse dëshmimi i Krishtit që u vërtetua
ndër ju,

<span id="an_1:7">1:7</span> kaq sa nuk ju mungon asnjë dhunti, ndërsa
prisni zbulesën e Zotit tonë Jezu Krishtit,

<span id="an_1:8">1:8</span> i cili edhe do t'ju vërtetojë deri në fund,
që të jeni të paqortueshëm në ditën e Zotit tonë Jezu Krishtit.

<span id="an_1:9">1:9</span> Besnik është Perëndia, nga i cili jeni
thirrur në bashkësinë e Birit të tij Jezu Krishtit, Zotit tonë.

<span id="an_1:10">1:10</span> Tani vëllezër, ju bëj thirrje në emër të
Zotit tonë Jezu Krishtit të flisni që të gjithë të njëjtën gjë dhe të
mos keni ndasi midis jush, por të jeni plotësisht të bashkuar, duke
pasur një mendje dhe një vullnet.

<span id="an_1:11">1:11</span> Sepse më është treguar për ju, o
vë-llezër, nga ata të shtëpisë së Kloes, se në mes jush ka grindje.

<span id="an_1:12">1:12</span> Dhe dua të them këtë, që secili nga ju
thotë: ''Unë jam i Palit'', ''unë i Apolit'', ''unë i Kefës'' dhe ''unë
i Krishtit''.

<span id="an_1:13">1:13</span> Vallë i ndarë qenka Krishti? Mos Pali u
kryqëzua për ju? Apo ju u pagëzuat në emër të Palit?

<span id="an_1:14">1:14</span> E falënderoj Perëndinë që nuk kam
pagëzuar asnjë nga ju, me përjashtim të Krispit dhe të Gait,

<span id="an_1:15">1:15</span> që askush të mos thotë se e pagëzova në
emrin tim.

<span id="an_1:16">1:16</span> Unë pagëzova edhe familjen e Stefanës;
përveç tyre nuk di të kem pagëzuar ndonjë tjetër.

<span id="an_1:17">1:17</span> Sepse Krishti nuk më dërgoi të pagëzoj,
por të predikoj ungjillin, jo me dituri fjale, që kryqi i Krishtit të
mos dalë i kotë.

<span id="an_1:18">1:18</span> Sepse mesazhi i kryqit është marrëzi për
ata që humbin, por për ne që shpëtohemi është fuqia e Perëndisë.

<span id="an_1:19">1:19</span> Sepse është shkruar: ''Do të bëj të
humbasë dituria e të diturve, dhe do ta asgjësoj zgjuarësinë e të
zgjuarve''.

<span id="an_1:20">1:20</span> Ku është i dituri? Ku është skribi? Ku
është debatuesi i kësaj epoke? A nuk e bëri të marrë Perëndia diturinë e
kësaj bote?

<span id="an_1:21">1:21</span> Sepse, duke qenë se nëpërmjet diturisë së
Perëndisë bota nuk e njohu Perëndinë me urtinë e vet, Perëndisë i pëlqeu
të shpëtojë ata që besojnë nëpërmjet marrëzisë së predikimit,

<span id="an_1:22">1:22</span> sepse Judenjtë kërkojnë një shenjë dhe
Grekët kërkojnë dituri,

<span id="an_1:23">1:23</span> por ne predikojmë Krishtin të kryqëzuar,
skandal për Judenjtë dhe marrëzi për Grekët,

<span id="an_1:24">1:24</span> kurse për ata që janë të thirrur, qofshin
Judenj ose Grekë, predikojmë Krishtin, fuqia e Perëndisë dhe diturinë e
Perëndisë;

<span id="an_1:25">1:25</span> sepse marrëzia e Perëndisë është më e
ditur se njerëzit dhe dobësia e Perëndisë më e fortë se njerëzit.

<span id="an_1:26">1:26</span> Shikoni në fakt thirrjen tuaj, vëllezër,
sepse ndër ju ka jo shumë të ditur sipas mishit, jo shumë të fuqishëm,
jo shumë fisnikë,

<span id="an_1:27">1:27</span> por Perëndia ka zgjedhur gjërat e marra
të botës për të turpëruar të urtët; dhe Perëndia ka zgjedhur gjërat e
dobëta të botës për të turpëruar të fortët;

<span id="an_1:28">1:28</span> dhe Perëndia ka zgjedhur gjërat jo
fisnike të botës dhe gjërat e përçmuara, edhe gjërat që nuk janë, për të
asgjësuar ato që janë,

<span id="an_1:29">1:29</span> që asnjë mish të mos mburret përpara tij.

<span id="an_1:30">1:30</span> Por prej tij ju jeni në Krishtin Jezus, i
cili nga Perëndia u bë për ne dituri, drejtësi, shenjtërim dhe shpengim,

<span id="an_1:31">1:31</span> që, sikurse është shkruar: ''Ai që
mburret, le të mburret në Zotin''.

<span id="an_2:1">2:1</span> Edhe unë, o vëllezër, kur erdha te ju, nuk
erdha me shkëlqim fjalësh a diturie, që t'ju shpall dëshminë e
Perëndisë,

<span id="an_2:2">2:2</span> sepse e vendosa që të mos di tjetër gjë
ndër ju, veç Jezu Krishtit edhe atë të kryqëzuar.

<span id="an_2:3">2:3</span> Edhe unë kam qenë te ju me dobësi, me frikë
dhe drithërimë të madhe.

<span id="an_2:4">2:4</span> Dhe fjala ime dhe predikimi im nuk u bënë
me fjalë mbushamendëse nga dituria njerëzore, por në dëftim të Frymës
dhe të fuqisë,

<span id="an_2:5">2:5</span> që besimi juaj të mos qëndrojë mbi diturinë
e njerëzve, po mbi fuqinë e Perëndisë.

<span id="an_2:6">2:6</span> Dhe ne flasim dituri në mes njerëzish të
pjekur, por jo diturinë e kësaj kohe dhe as të pushtetarëve të kësaj
kohe, që nuk arrin asgjë,

<span id="an_2:7">2:7</span> por flasim diturinë e Perëndisë të fshehur
në mister, që Perëndia e kishte paracaktuar përpara kohërash për lavdinë
tonë,

<span id="an_2:8">2:8</span> të cilën asnjë nga pushtetarët e kësaj kohe
nuk e ka njohur; sepse, po ta kishin njohur, nuk do të kishin kryqëzuar
Zotin e lavdisë.

<span id="an_2:9">2:9</span> Por, sikurse është shkruar: ''Ato gjëra që
syri nuk i ka parë dhe veshi nuk i ka dëgjuar dhe nuk kanë hyrë në zemër
të njeriut, janë ato që Perëndia ka përgatitur për ata që e duan atë''.

<span id="an_2:10">2:10</span> Po Perëndia na i ka zbuluar me anë të
Frymës së tij, sepse Fryma heton çdo gjë, edhe të thellat e Perëndisë.

<span id="an_2:11">2:11</span> Sepse cili nga njerëzit, pra, njeh gjërat
e njeriut, përveç se fryma e njeriut që është në të? Po kështu asnjëri
s'i njeh gjërat e Perëndisë, përveç Fryma e Perëndisë.

<span id="an_2:12">2:12</span> Dhe ne nuk kemi marrë frymën e botës, por
Frymën që vjen nga Perëndia, që të njohim gjërat që na janë dhuruar
falas nga Perëndia.

<span id="an_2:13">2:13</span> Për këto edhe flasim, por jo me fjalë të
mësuara nga dituria njerëzore, por të mësuara nga Fryma e Shenjtë, duke
i krahasuar gjëra frymërore me fjalë frymërore.

<span id="an_2:14">2:14</span> Dhe njeriu natyror nuk i rrok gjërat që
janë të Frymës së Shenjtë; sepse për të janë marrëzi dhe nuk mund t'i
njohë; sepse ato gjykohen frymërisht.

<span id="an_2:15">2:15</span> Por njeriu që është frymëror gjykon çdo
gjë dhe vetë nuk është i gjykuar nga asnjeri.

<span id="an_2:16">2:16</span> Sepse kush e ka njohur mendjen e Zotit që
mund të mësojë atë? Por ne kemi mendjen e Krishtit.

<span id="an_3:1">3:1</span> Dhe unë, o vëllezër, nuk munda t'ju flas si
njerëz frymëror, por ju fola si njerëz të mishit, si foshnja në Krisht.

<span id="an_3:2">3:2</span> Ju dhashë qumësht për të pirë dhe nuk ju
dhashë ushqim të fortë, sepse nuk ishit në gjendje ta asimilonit, madje
edhe tani jo, sepse jeni akoma të mishit;

<span id="an_3:3">3:3</span> në fakt sepse midis jush ka smirë, grindje
e përçarje a nuk jeni të mishit dhe a nuk ecni sipas mënyrës së
njerëzve?

<span id="an_3:4">3:4</span> Sepse, kur dikush thotë: ''Unë jam i
Palit'', dhe një tjetër: ''Unë jam i Apolit'', a nuk jeni ju të mishit?

<span id="an_3:5">3:5</span> Kush është, pra, Pali dhe kush është Apoli,
veçse shërbëtor me anë të të cilëve ju besuat, edhe ashtu si Zoti i dha
gjithsecilit?

<span id="an_3:6">3:6</span> Unë mbolla, Apoli ujiti, po Perëndia i bëri
të rriten.

<span id="an_3:7">3:7</span> Kështu, pra, as ai që mbjell, as ai që
ujit, nuk është gjë, por Perëndia që rrit.

<span id="an_3:8">3:8</span> Por ai që mbjell dhe ai që ujit janë një,
dhe secili do të marrë shpërblimin e vet sipas mundit të tij.

<span id="an_3:9">3:9</span> Ne, pra, jemi bashkëpunëtorë të Perëndisë;
ju jeni ara e Perëndisë, ndërtesa e Perëndisë.

<span id="an_3:10">3:10</span> Sipas hirit të Perëndisë që më është
dhënë, si arkitekt i ditur, unë kam hedhur themelin dhe një tjetër
ndërton mbi të; por secili të ketë kujdes se si ndërton mbi të,

<span id="an_3:11">3:11</span> sepse askush nuk mund të hedhë themel
tjetër përveç atij që është hedhur, i cili është Jezu Krishti.

<span id="an_3:12">3:12</span> Dhe, në qoftë se dikush ndërton mbi këtë
themel ar, argjend, gurë të çmuar, dru, sanë, kashtë,

<span id="an_3:13">3:13</span> vepra e secilit do të shfaqet, sepse dita
do ta tregojë; sepse do të zbulohet me anë të zjarrit, dhe zjarri do të
provojë veprën e secilit e ç'lloji është.

<span id="an_3:14">3:14</span> Në qoftë se vepra që dikush ka ndërtuar
mbi themelin qëndron, ai do të marrë një shpërblim,

<span id="an_3:15">3:15</span> në qoftë se vepra e tij digjet, ai do të
pësojë humbje, por ai vetë do të shpëtohet, si përmes zjarrit.

<span id="an_3:16">3:16</span> A nuk e dini ju se jeni tempulli i
Perëndisë dhe se Fryma e Perëndisë banon në ju?

<span id="an_3:17">3:17</span> Në qoftë se dikush e prish tempullin e
Perëndisë, Perëndia do ta prishë atë, sepse tempulli i Perëndisë, i cili
jeni ju, është i shenjtë.

<span id="an_3:18">3:18</span> Askush të mos mashtrojë vetveten; në
qoftë se ndonjë nga ju mendon se është i urtë në këtë kohë, le të bëhet
i marrë, që të mund të bëhet i urtë.

<span id="an_3:19">3:19</span> Sepse dituria e kësaj bote është marrëzi
pranë Perëndisë, sepse është shkruar: ''Ai i zë të urtët në dinakërinë e
tyre'';

<span id="an_3:20">3:20</span> dhe përsëri: ''Zoti i njeh mendimet e të
urtëve se janë të kota''.

<span id="an_3:21">3:21</span> Prandaj asnjë të mos mburret në njerëzit,
sepse të gjitha gjërat janë tuajat;

<span id="an_3:22">3:22</span> Pali, Apoli, Kefa, bota, jeta, vdekja,
gjërat e tanishme dhe gjërat e ardhshme, të gjitha gjërat janë tuajat.

<span id="an_3:23">3:23</span> Dhe ju jeni të Krishtit dhe Krishti është
i Perëndisë.

<span id="an_4:1">4:1</span> Kështu njeriu, pra, le të na mbajë për
shërbëtorë të Krishtit dhe si administratorë të mistereve të Perëndisë.

<span id="an_4:2">4:2</span> E tjetra që kërkohet nga administratorët,
është që secili të gjendët besnik.

<span id="an_4:3">4:3</span> Sa për mua, më intereson fort pak që të
gjykohem prej jush ose prej një gjykate njerëzore; madje as vetveten nuk
e gjykoj.

<span id="an_4:4">4:4</span> Sepse nuk jam i vetëdijshëm për asnjë faj,
por për këtë nuk jam justifikuar, por ai që më gjykon është Zoti.

<span id="an_4:5">4:5</span> Prandaj mos gjykoni asgjë para kohe derisa
të vijë Zoti, që do të nxjerrë në dritë gjërat e fshehta të errësirës
dhe do të shfaqë këshillat e zemrave; dhe atëherë secili do të ketë
lavdërimin e vet nga Perëndia.

<span id="an_4:6">4:6</span> Dhe tani, o vëllezër, për të mirën tuaj, ia
kalova këto gjëra vetes sime dhe Apolit, që nëpërmjet nesh të mësoni që
të mos mendoni përtej asaj që është shkruar, që të mos krekoset ndonjë
prej jush, njeri kundër tjetrit.

<span id="an_4:7">4:7</span> Sepse çfarë të bën të ndryshëm? Çfarë ke ti
që nuk e ke marrë? Dhe, nëse e ke marrë, pse krenohesh sikur nuk e ke
marrë?

<span id="an_4:8">4:8</span> Tashmë jeni të ngopur, tashmë jeni të
pasur, tashmë u bëtë mbretër pa ne; dhe makar të ishit bërë mbretër, që
edhe ne të mbretëronim me ju.

<span id="an_4:9">4:9</span> Sepse unë mendoj se Perëndia na ka
paraqitur ne apostujt si të fundit, si njerëz të dënuar për vdekje;
sepse u bëmë lojë për botën, për engjëjt dhe për njerëzit.

<span id="an_4:10">4:10</span> Ne jemi të marrë për Krishtin, por ju të
urtë në Krishtin; ne jemi të dobët, por ju të fortë; ju jeni të nderuar,
por ne të përbuzur.

<span id="an_4:11">4:11</span> Deri tani vuajmë nga uria, etja, e jemi
të zhveshur; jemi të qëlluar me shuplaka dhe endemi pa shtëpi,

<span id="an_4:12">4:12</span> dhe mundohemi, duke punuar me duart tona;
duke qenë të fyer, bekojmë; duke qenë të përndjekur, durojmë;

<span id="an_4:13">4:13</span> duke qenë të sharë, lutemi; jemi bërë si
pisllëku i botës, porsi plehrat e të gjithëve deri më sot.

<span id="an_4:14">4:14</span> Këto gjëra nuk po i shkruaj që t'ju
turpëroj, por që t'ju paralajmëroj si fëmijët e mi të dashur.

<span id="an_4:15">4:15</span> Sepse, edhe sikur të kishit dhjetë mijë
mësues në Krishtin, nuk do të kishit shumë etër, sepse unë ju kam dhënë
jetë në Krishtin Jezus, me anë të ungjillit.

<span id="an_4:16">4:16</span> Prandaj ju bëj thirrje të bëheni
imituesit e mi.

<span id="an_4:17">4:17</span> Për këtë arsye ju kam dërguar Timoteun,
që është biri im i dashur dhe besnik në Zotin. Ky do t'ju kujtojë udhët
e mia në Krishtin ashtu siç mësoj kudo në çdo kishë.

<span id="an_4:18">4:18</span> Dhe disa u krekosën, sikur nuk do të vija
më te ju;

<span id="an_4:19">4:19</span> por shpejt kam për të ardhur te ju, në
dashtë Zoti, dhe kam për të njohur jo fjalën, po fuqinë e atyre që janë
krekosur,

<span id="an_4:20">4:20</span> sepse mbretëria e Perëndisë nuk qëndron
në fjalë, por në fuqi.

<span id="an_4:21">4:21</span> Çfarë doni? Që të vij te ju me thupër apo
me dashuri dhe me zemërbutësi?

<span id="an_5:1">5:1</span> Kudo po dëgjohet se ndër ju ka kurvëri,
madje një kurvëri të tillë që as nuk zihet në gojë ndër paganë, saqë një
shkon me gruan e babait të vet.

<span id="an_5:2">5:2</span> Dhe ju u krekosët e madje nuk vajtuat, që
të hiqet nga mesi juaj ai që ka kryer një punë të tillë.

<span id="an_5:3">5:3</span> Dhe unë, megjithëse nuk jam aty me trup, me
frymë aty jam, dhe, sikur të isha i pranishëm, kam gjykuar tanimë atë që
bëri këtë.

<span id="an_5:4">5:4</span> Në emër të Zotit tonë Jezu Krisht, mbasi të
mblidheni ju bashkë me frymën time, me fuqinë e Zotit tonë Jezu Krisht,

<span id="an_5:5">5:5</span> vendosa që ti dorëzohet ky njeri në dorë të
Satanit për prishjen e mishit, që t'i shpëtohet fryma në ditën e Zotit
Jezus.

<span id="an_5:6">5:6</span> Mburrja juaj nuk është e mirë. A nuk e dini
se pak maja e mbrun gjithë brumin?

<span id="an_5:7">5:7</span> Hiqni, pra, majanë e vjetër, që të jeni një
brumë i ri, siç jeni pa maja; sepse pashka jonë, që është Krishti, u
flijua për ne.

<span id="an_5:8">5:8</span> Prandaj le të kremtojmë festën jo me maja
të vjetër, as me maja ligësie dhe keqësie, por me bukë pa maja të
sinqeritetit dhe të së vërtetës.

<span id="an_5:9">5:9</span> Ju kam shkruar në letër, të mos përziheni
me kurvarë,

<span id="an_5:10">5:10</span> dhe aspak me kurvarët e kësaj bote, ose
me lakmuesit ose me cubat, ose me idhujtarët, sepse atëherë duhet të
dilni nga bota.

<span id="an_5:11">5:11</span> Por tani ju shkrova të mos përziheni me
atë, të ashtuquajturin vëlla, që është kurvar, ose lakmues ose idhujtar,
o shpi-fës, o pijanec ose cub; me një të tillë bile as të mos hani
bashkë.

<span id="an_5:12">5:12</span> Sepse a më takon mua të gjykoj edhe ata
që janë jashtë? A nuk i gjykoni ju të brendshmit?

<span id="an_5:13">5:13</span> Por ata të jashtmit Perëndia i gjykon.
Prandaj nxirreni të ligun nga vetja juaj.

<span id="an_6:1">6:1</span> A guxon ndonjë nga ju, kur ka ndonjë
çështje kundër një tjetri, të gjykohet përpara të padrejtëve dhe jo
përpara shenjtorëve?

<span id="an_6:2">6:2</span> A nuk e dini ju se shenjtorët do të
gjykojnë botën? Dhe nëse bota do të gjykohet nga ju, a thua nuk jeni të
zotët të gjykoni gjërat më të vogla?

<span id="an_6:3">6:3</span> A nuk e dini ju se ne do të gjykojmë
engjëj? Dhe aq më tepër mund të gjykojmë gjërat e kësaj jete!

<span id="an_6:4">6:4</span> Pra, në qoftë se keni për të gjykuar
çështje të kësaj jete, vini gjykatës ata që çmohen më pak në kishë.

<span id="an_6:5">6:5</span> Këtë e them për turpin tuaj. Kështu midis
jush nuk paska asnjë të urtë, i cili të jetë i zoti të gjykojë në mes të
vëllezërve të tij?

<span id="an_6:6">6:6</span> Por një vëlla hyn në gjyq me të vë-llanë,
dhe kjo përpara të pabesëve.

<span id="an_6:7">6:7</span> Gjithsesi është një e keqe që të keni gjyqe
njëri me tjetrin. Pse nuk lejoni më mirë që t'ju bëhet padrejtësi? Pse
nuk lejoni më mirë që të mashtroheni?

<span id="an_6:8">6:8</span> Po, përkundrazi, ju bëni padrejtësi dhe
mashtroni, dhe këto ua bëni vëllezërve.

<span id="an_6:9">6:9</span> A nuk e dini ju se të padrejtët nuk do të
trashëgojnë mbretërinë e Perëndisë? Mos u gënjeni: as kurvarët, as
idhujtarët, as shkelësit e kurorës, as të zhburrëruarit, as
homoseksualët,

<span id="an_6:10">6:10</span> as vjedhësit, as lakmuesit, as pijanecët,
as përqeshësit, as grabitësit nuk do të trashëgojnë mbretërinë e
Perëndisë.

<span id="an_6:11">6:11</span> Dhe të tillë ishit disa nga ju; por u
latë, por u shenjtëruat, por u shfajësuat në emër të Zotit Jezus dhe me
anë të Frymës së Perëndisë tonë.

<span id="an_6:12">6:12</span> Çdo gjë më lejohet, por jo gjithçka është
e dobishme; çdo gjë më lejohet, por unë nuk do të nënshtrohem asnjërës.

<span id="an_6:13">6:13</span> Gjellët janë për barkun dhe barku për
gjellët; por Perëndia do të shkatërrojë edhe këtë edhe atë; por trupi
nuk është për kurvëri, po për Zotin, dhe Zoti për trupin.

<span id="an_6:14">6:14</span> Tani Perëndia siç e ringjalli Zotin
kështu do të na ringjallë edhe ne me fuqinë e tij.

<span id="an_6:15">6:15</span> A nuk e dini ju se trupat tuaj janë
gjymtyrë të Krishtit? Të marr, pra, unë gjymtyrët e Krishtit dhe t'i bëj
gjymtyrë të një kurve? mos qoftë ashtu!

<span id="an_6:16">6:16</span> A nuk e dini ju se ai që bashkohet me një
kurvë bëhet një trup me të? Sepse thuhet: ''Do të jenë të dy, thotë
Zoti, një mish i vetëm''.

<span id="an_6:17">6:17</span> Por ai që bashkohet me Zotin është një
frymë me të.

<span id="an_6:18">6:18</span> Largohuni nga kurvëria! Çdo mëkat që
kryen njeriu është jashtë trupit, po ai që kurvëron mëkaton kundër
trupit të vet.

<span id="an_6:19">6:19</span> A nuk e dini se trupi juaj është tempulli
i Frymës së Shenjtë që është në ju, të cilin e keni nga Perëndia, dhe se
nuk i përkitni vetvetes?

<span id="an_6:20">6:20</span> Sepse u bletë me një çmim! Përlëvdoni
Perëndinë, pra, në trupin tuaj dhe në frymën tuaj, që i përkasin
Perëndisë.

<span id="an_7:1">7:1</span> Tani lidhur me ato që më shkruat, mirë
është për njeriun të mos prekë grua.

<span id="an_7:2">7:2</span> Por, për shkak të kurvërimit, le të ketë
secili gruan e vet dhe secila grua burrin e vet.

<span id="an_7:3">7:3</span> Burri le të kryejë detyrën martesore ndaj
gruas, po ashtu edhe gruaja ndaj burrit.

<span id="an_7:4">7:4</span> Gruaja nuk ka pushtet mbi trupin e vet, por
burri; gjithashtu burri nuk ka pushtet mbi trupin e vet, por gruaja.

<span id="an_7:5">7:5</span> Mos ia privoni njëri-tjetrit, rveç në qoftë
se jeni marrë vesh, për një farë kohe, që t'i kushtoheni agjërimit dhe
lutjes, dhe përsëri ejani bashkë që të mos ju tundojë Satani për shkak
të mungesës së vetkontrollit tuaj.

<span id="an_7:6">7:6</span> Dhe këtë unë e them si leje, jo si
urdhërim,

<span id="an_7:7">7:7</span> sepse do të doja që të gjithë njerëzit të
ishin si unë; por secili ka dhunti të veçantë nga Perëndia, njeri kështu
dhe tjetri ashtu.

<span id="an_7:8">7:8</span> Por të pamartuarve dhe grave të veja po u
them se për ta është mirë nëse qëndrojnë si unë,

<span id="an_7:9">7:9</span> por në qoftë se s'kanë vetkontroll, le të
martohen, sepse është më mirë të martohesh se të digjesh.

<span id="an_7:10">7:10</span> Kurse të martuarve u urdhëroj, jo unë,
por Zoti, që gruaja të mos ndahet nga burri,

<span id="an_7:11">7:11</span> dhe në qoftë se ndahet, të mbetet e
pamartuar, ose të pajtohet me burrin e saj. Dhe burri të mos e lërë
gruan.

<span id="an_7:12">7:12</span> Dhe të tjerëve u them unë, jo Zoti: në
qoftë se një vëlla ka një grua jobesimtare dhe ajo pranon të jetojë
bashkë me të, të mos e lërë atë.

<span id="an_7:13">7:13</span> Edhe gruaja, që ka një burrë jobesimtar,
në qoftë se ai pranon të jetojë bashkë me të, të mos e lërë atë,

<span id="an_7:14">7:14</span> sepse burri jobesimtar është shenjtëruar
me anë të gruas, dhe gruaja jobesimtare është shenjtëruar me anë të
burrit, sepse përndryshe fëmijët do të ishin të papastër; kurse kështu
janë të shenjtë.

<span id="an_7:15">7:15</span> Nëse jobesimtari ndahet, le të ndahet; në
këto raste vëllai ose motra nuk janë më të lidhur; por Perëndia na ka
thirrur në paqe.

<span id="an_7:16">7:16</span> Sepse çfarë di ti, o grua, nëse ke për ta
shpëtuar burrin? Ose ç'di ti, o burrë, nëse ke për ta shpëtuar gruan?

<span id="an_7:17">7:17</span> Gjithsesi secili të vazhdojë të jetojë
ashtu si ia ka dhënë Perëndia dhe ashtu sikurse e thirri Zoti; dhe
kështu urdhëroj në të gjitha kishat.

<span id="an_7:18">7:18</span> A u thirr ndokush kur ishte i rrethprerë?
Le të mos bëhet i parrethprerë. Dikush u thirr kur ishte i parrethprerë?
Le të mos rrethpritet.

<span id="an_7:19">7:19</span> Rrethprerja nuk është asgjë dhe
parrethprerja nuk është asgjë, vetëm zbatimi i urdhërimeve të Perëndisë
ka rëndësi.

<span id="an_7:20">7:20</span> Gjithsecili le të mbetet në atë gjendje
në të cilën ishte thirrur.

<span id="an_7:21">7:21</span> A je thirrur kur ishe skllav? Mos u
pikëllo; por nëse mund të bëhesh i lirë, më mirë ta bësh këtë.

<span id="an_7:22">7:22</span> Sepse ai që është thirrur në Zotin kur
ishte skllav, është i liruari i Zotit; po ashtu ai që është thirrur kur
ishte i liruar, është skllav i Krishtit.

<span id="an_7:23">7:23</span> Ju jeni blerë me një çmim, mos u bëni
skllevër të njerëzve.

<span id="an_7:24">7:24</span> Vëllezër, secili le të mbetet te Perëndia
në gjendjen në të cilën është thirrur.

<span id="an_7:25">7:25</span> Por për sa u takon virgjëreshave, s'kam
urdhër nga Zoti, por po jap një mendim si njeri që kam fituar mëshirën e
Zotit për të qenë i besueshëm.

<span id="an_7:26">7:26</span> Mendoj se është mirë për njeriun të jetë
kështu siç është, për shkak të ngushticës së tanishme.

<span id="an_7:27">7:27</span> Je i lidhur me një grua? Mos kërko të
zgjidhesh. Je i zgjidhur nga gruaja? Mos kërko grua.

<span id="an_7:28">7:28</span> Por, edhe në qoftë se martohesh, ti nuk
mëkaton; edhe nëse një virgjëreshë martohet, nuk mëkaton; por këta do të
kenë shtrëngim në mish; dhe unë dëshiroj t'ju kursej juve.

<span id="an_7:29">7:29</span> Dhe po ju them këtë, o vëllezër, se koha
tanimë është shkurtuar; kështu tash e tutje edhe ata që kanë gra të jenë
si ata që nuk kanë;

<span id="an_7:30">7:30</span> dhe ata që qajnë, sikurse të mos qanin;
dhe ata që gëzohen, sikurse të mos gëzoheshin; dhe ata që blejnë, sikur
të mos kishin gjë në zotërim;

<span id="an_7:31">7:31</span> dhe ata që përdorin nga kjo botë, sikur
të mos e përdornin, sepse forma e kësaj bote po kalon.

<span id="an_7:32">7:32</span> Dhe unë dëshiroj që ju të jeni pa merak.
I pamartuari merakoset për gjërat e Zotit, si mund t'i pëlqejë Zotit;

<span id="an_7:33">7:33</span> por i martuari merakoset për gjërat e
botës, si mund t'i pëlqejë gruas së tij.

<span id="an_7:34">7:34</span> Ka dallim gruaja nga virgjëresha; e
pamartuara kujdeset për gjërat e Zotit që të jetë e shenjtë në trup e në
frymë, kurse e martuara kujdeset për gjërat e botës, si mund t'i pëlqejë
burrit.

<span id="an_7:35">7:35</span> Edhe këtë unë e them për dobinë tuaj, jo
që t'ju vë një lak, po që të jeni të hijshëm dhe t'i kushtoheni Zotit pa
u shkëputur.

<span id="an_7:36">7:36</span> Por nëqoftëse dikush mendon të sillet në
mënyrë të pahijshme ndaj virgjëreshës së tij, kur asaj i kalon lulja e
kohës, edhe duhet të bëhet kështu, le të bëjë çfarë të dojë; le të
martohen.

<span id="an_7:37">7:37</span> Por ai që është i qëndrueshëm në zemër të
vet dhe që nuk i nënshtrohet nevojës, por është zot i vullnetit të vet
dhe e ka vendosur në zemër të vet të ruajë virgjëreshën e tij, bën mirë.

<span id="an_7:38">7:38</span> Prandaj ai që marton bën mirë, ai që nuk
e marton bën edhe më mirë.

<span id="an_7:39">7:39</span> Gruaja është e lidhur për sa kohë rron
burri i saj; por, në qoftë se i vdes burri, ajo është e lirë të martohet
me cilin të dojë, veçse kjo punë të bëhet në Zotin.

<span id="an_7:40">7:40</span> Por, sipas gjykimit tim, ajo është më e
lumtur, po mbeti ashtu; dhe mendoj se edhe unë kam Frymën e Perëndisë.

<span id="an_8:1">8:1</span> Për sa u përket flijimeve për idhujt, ne e
dime se të gjithë kemi njohuri; njohuria krekos, kurse dashuria ndërton.

<span id="an_8:2">8:2</span> Në qoftë se dikush mendon se di diçka, ai
nuk di ende asgjë sikundër duhet të dijë.

<span id="an_8:3">8:3</span> Por në qoftë se dikush e do Perëndinë, ai
është i njohur prej tij.

<span id="an_8:4">8:4</span> Pra, për sa i përket të ngrënit të flive që
u bëhen idhujve, ne e dimë se idhulli nuk është asgjë në botë dhe se nuk
ka Perëndi tjetër, veç një.

<span id="an_8:5">8:5</span> Sepse, ndonëse ka të ashtuquajtura perëndi
në qiell a në tokë (sikurse ka shumë perëndi dhe shumë zotër),

<span id="an_8:6">8:6</span> për ne s'ka veçse një Perëndi, Ati nga i
cili janë të gjitha gjërat dhe ne në të; dhe një Zot, Jezu Krishti, me
anë të të cilit janë të gjitha gjërat, dhe ne jetojmë me anë të tij.

<span id="an_8:7">8:7</span> Por njohuria nuk është në të gjithë; madje
disa, të ndërgjegjshëm për idhullin, hanë gjëra posi të flijuara
idhujve; dhe ndërgjegja e tyre, duke qenë e dobët, përlyhet.

<span id="an_8:8">8:8</span> Por të ngrënit nuk na çon te Perëndia; po
të hamë, nuk fitojmë asgjë më tepër dhe, po të mos hamë, s'kemi gjë më
pak.

<span id="an_8:9">8:9</span> Por kini mendjen se mos kjo liri që keni të
bëhet pengesë për të dobëtit.

<span id="an_8:10">8:10</span> Sepse, në qoftë se dikush të sheh ty, që
ke njohuri, të ulur në tryezë në një tempull idhujsh, ndërgjegja e tij,
që është e dobët, a nuk do të marrë guxim që ai të hajë gjërat e
flijiuara për idhujt?

<span id="an_8:11">8:11</span> Edhe kështu, për shkak të njohurisë sate,
do të humbasë vëllai yt i dobët, për të cilin vdiq Krishti.

<span id="an_8:12">8:12</span> Dhe, kur mëkatoni kështu kundër
vëllezërve, duke plagosur ndërgjegjen e tyre të dobët, ju mëkatoni
kundër Krishtit.

<span id="an_8:13">8:13</span> Prandaj, në qoftë se një ushqim
skandalizon vëllanë tim, unë nuk do të ha më kurrë mish, që të mos e
skandalizoj vëllanë tim.

<span id="an_9:1">9:1</span> A s'jam unë apostull? A s'jam unë i lirë?
Po a nuk e pashë Jezu Krishtin, Zotin tonë? A nuk jeni ju vepra ime në
Zotin?

<span id="an_9:2">9:2</span> Në qoftë se për të tjerët nuk jam apostull,
së paku për ju unë jam; sepse ju jeni vula e apostullimit tim në Zotin.

<span id="an_9:3">9:3</span> Kjo është mbrojtja ime ndaj atyre që më
hetojnë.

<span id="an_9:4">9:4</span> A nuk kemi edhe ne të drejtë të hamë e të
pimë?

<span id="an_9:5">9:5</span> A nuk kemi edhe ne të drejtë të marrim me
vete një bashkëshorte, që të jetë motër në besim, sikurse edhe apostujt
e tjerë, dhe vëllezërit e Zotit, edhe Kefa?

<span id="an_9:6">9:6</span> Apo vetëm unë dhe Barnaba nuk kemi të
drejtë të mos punojmë?

<span id="an_9:7">9:7</span> Kush, vallë, shkon në luftë me shpenzimet e
veta? Kush mbjell vresht dhe nuk ha nga fryti i tij? Kush kullot një
tufë dhe nuk ha nga qumështi i tufës?

<span id="an_9:8">9:8</span> A i them këto si njeri? A nuk i thotë këto
edhe ligji?

<span id="an_9:9">9:9</span> Sepse në ligjin e Moisiut është shkru-ar:
''Mos ia lidh gojën kaut që shin''. A u merrka Perëndia me qetë, vallë?

<span id="an_9:10">9:10</span> Apo e thotë këtë për ne? Vërtetë për ne
janë shkruar, sepse kush lëron duhet të lërojë me shpresë, dhe kush
shin, duhet të shijë me shpresë që të marrë atë që shpreson.

<span id="an_9:11">9:11</span> Në qoftë se ne kemi mbjellë midis jush
gjërat frymërore, a është gjë e madhe nëse korrim të mirat tuaja
materiale?

<span id="an_9:12">9:12</span> Në qoftë se të tjerë kanë pjesë të kësaj
të drejte mbi ju, a nuk do ta kishim ne shumë më tepër? Po ne nuk e
përdornim këtë të drejtë; po durojmë çdo gjë, për të mos i vënë asnjë
pengesë ungjillit të Krishtit.

<span id="an_9:13">9:13</span> Nuk e dini ju se ata që kryejnë shërbesën
e shenjtë hanë nga gjërat e tempullit, dhe ata që i shërbejnë altarit
marrin pjesë nga të mirat e altarit?

<span id="an_9:14">9:14</span> Kështu edhe Zoti urdhëroi që ata që
shpallin ungjillin, nga ungjilli të rrojnë.

<span id="an_9:15">9:15</span> Por unë nuk përdora asnjë nga këto gjëra
as nuk i shkrova, që kështu të më bëhet, sepse për mua është më mirë të
vdes se sa dikush ta bëjë të kotë të mburrurit tim.

<span id="an_9:16">9:16</span> Sepse, në qoftë se unë predikoj
ungjillin, s'ka asgjë që unë të mburrem, sepse kjo është një nevojë që
më është ngarkuar; edhe mjerë unë, po nuk predikova ungjillin!

<span id="an_9:17">9:17</span> Sepse, po e bëra këtë vullnetarisht, do
të kem një pagë; por po ta bëj kundër dëshirës, mbetet gjithnjë një
detyrë që më është besuar.

<span id="an_9:18">9:18</span> Cila, pra, është paga ime? Që, duke
predikuar ungjillin ta bëj ungjillin të ofruar falas, pa e përdorur për
keq pushtetin tim në ungjillin.

<span id="an_9:19">9:19</span> Sepse, ndonëse jam i liruar nga të
gjithë, e bëra vetën time shërbëtor të të gjithëve që të fitoj sa më
shumë njerëz.

<span id="an_9:20">9:20</span> Kështu e kam bërë vetën time Jude me
Judenjtë për t'i fituar Judenjtë; e kam bërë veten time si një që është
nën ligj me ata që janë nën ligj për t'i fituar ata që janë nën ligj;

<span id="an_9:21">9:21</span> me ata që janë pa ligj e kam bërë veten
time si pa ligj (ndonëse nuk isha pa ligjin e Zotit, por nën ligjin e
Krishtit), për të fituar ata që janë pa ligj.

<span id="an_9:22">9:22</span> E kam bërë veten time të dobët me të
dobëtit, për të fituar të dobëtit; e kam bërë veten time gjithçka për të
gjithë, që të mund të shpëtoj me çdo mënyrë disa njerëz.

<span id="an_9:23">9:23</span> Dhe këtë e bëj për hir të ungjillit, që
të bëhem edhe unë pjestar i tij.

<span id="an_9:24">9:24</span> A nuk e dini se ata që vrapojnë në pistë,
vërtetë vrapojnë të gjithë, por vetëm një e fiton çmimin? Vraponi në
mënyrë që ta merrni.

<span id="an_9:25">9:25</span> Dhe kushdo që merr pjesë në garë
kontrollon veten në të gjitha; dhe ata e bëjnë këtë për të marrë një
kurorë që prishet, kurse ne për një kurorë që nuk prishet.

<span id="an_9:26">9:26</span> Unë, pra, vrapoj, por jo sikur jam i
pasigurt; kështu luftoj, por jo sikur rrah erën;

<span id="an_9:27">9:27</span> madje e mundoj trupin tim dhe e
nënshtroj, se mos, pasi t'u kem predikuar të tjerëve, të bëhem për t'u
përjashtuar.

<span id="an_10:1">10:1</span> Sepse, o vëllezër, unë nuk dua që ju të
mos edini se gjithë etërit tanë ishin nën renë, dhe të gjithë shkuan
nëpër det,

<span id="an_10:2">10:2</span> dhe të gjithë u pagëzuan për Moisinë në
re dhe në det,

<span id="an_10:3">10:3</span> të gjithë hëngrën të njëjtën ushqim
frymëror,

<span id="an_10:4">10:4</span> dhe të gjithë pinë të njëjtën pije
frymërore, sepse pinin prej shkëmbi frymëror që i ndiqte; edhe ky shkëmb
ishte Krishti.

<span id="an_10:5">10:5</span> Por Perëndia nuk pëlqeu shumicën prej
tyre; sepse ranë të vdekur në shkretëtirë.

<span id="an_10:6">10:6</span> Dhe këto u bënë si shembuj për ne, që ne
të mos dëshirojmë gjëra të liga, ashtu si dëshiruan ata,

<span id="an_10:7">10:7</span> dhe që të mos bëheni idhujtarë si disa
nga ata, sikurse është shkruar: ''Populli u ul që të hajë dhe të pijë,
dhe u ngrit për të luajtur''.

<span id="an_10:8">10:8</span> Dhe të mos kurvërojmë, ashtu si kurvëruan
disa nga ata edhe ranë të vdekur në një ditë njëzet e tre mijë.

<span id="an_10:9">10:9</span> Dhe të mos e tundojmë Krishtin, ashtu si
e tunduan disa nga ata dhe u vranë nga gjarpërinjtë.

<span id="an_10:10">10:10</span> Dhe mos u ankoni, ashtu si u ankuan
disa nga ata, dhe u vranë nga shkatërruesi.

<span id="an_10:11">10:11</span> Dhe të gjitha këto gjëra u ndodhën
atyre si shëmbull, dhe janë shkruar për paralajmërimin tonë, për ne që
jemi në mbarim të epokët.

<span id="an_10:12">10:12</span> Prandaj ai që mendon se qëndron më
këmbë, le të shohë se mos bjerë.

<span id="an_10:13">10:13</span> Asnjë tundim nuk ju ka gjetur juve,
përveç se tundimi njerëzor; por Perëndia është besnik dhe nuk do të
lejojë që t'ju tundojnë përtej fuqive tuaja, por me tundimin do t'ju
japë dhe rrugë dalje, që ju të mund ta përballoni.

<span id="an_10:14">10:14</span> Prandaj, të dashurit e mi, largohuni
nga idhujtaria.

<span id="an_10:15">10:15</span> Po ju flas si të mënçur, gjykojeni ju
atë që them:

<span id="an_10:16">10:16</span> kupa e bekimit, që ne bekojmë, a nuk
është vallë pjesëmarrje në gjakun e Krishtit? Buka që ne thyejmë, a nuk
është vallë pjesëmarrje në trupin e Krishtit?

<span id="an_10:17">10:17</span> Sepse ne të shumtit, jemi një bukë, një
trup, sepse të gjithë marrim pjesë në të vetmen bukë.

<span id="an_10:18">10:18</span> Shikoni Izraelin sipas mishit: ata që
hanë flijimet a nuk janë pjesëmarrës të altarit?

<span id="an_10:19">10:19</span> Çfarë them, pra? Se idhulli është
diçka? Apo se ajo që u është flijuar idhujve është diçka?

<span id="an_10:20">10:20</span> Jo, por them se gjërat që flijojnë
johebrenjtë, ua flijojnë demonëve dhe jo Perëndisë; tani unë nuk dua që
ju të keni pjesë me demonët.

<span id="an_10:21">10:21</span> Ju nuk mund të pini kupën e Zotit dhe
kupën e demonëve; ju nuk mund të merrni pjesë në tryezën e Zotit dhe në
tryezën e demonëve.

<span id="an_10:22">10:22</span> A duam ne të provokojmë Zotin deri në
xhelozi? A jemi ne më të fortë se ai?

<span id="an_10:23">10:23</span> Gjithçka më lejohet, por jo gjithçka
është dobishme; gjithçka më lejohet, por jo çdo gjë ndërton.

<span id="an_10:24">10:24</span> Askush të mos kërkojë interesin e vet,
por atë të tjetrit.

<span id="an_10:25">10:25</span> Hani çdo gjë që shitet te kasapi, pa
bërë pyetje për shkak të ndërgjegjes,

<span id="an_10:26">10:26</span> sepse ''toka është e Zotit dhe gjithçka
që ajo përmban''.

<span id="an_10:27">10:27</span> Dhe në qoftë se ndonjë jobesimtar ju
fton dhe ju doni të shkoni, hani çdo gjë që t'u vihet përpara, pa bërë
pyetje për shkak të ndërgjegjes.

<span id="an_10:28">10:28</span> Por në qoftë se dikush ju thotë: ''Kjo
është nga flijim idhujsh'', mos hani, për atë që ju paralajmëroi dhe për
shkak të ndërgjegjes, sepse ''toka është e Zotit dhe gjithçka që ajo
përmban''.

<span id="an_10:29">10:29</span> Dhe them ndërgjegje, por jo tënden, por
të tjetrit. Sepse përse të gjykohet liria ime nga ndërgjegja e një
tjetri?

<span id="an_10:30">10:30</span> Në qoftë se unë marr pjesë me
falenderim, pse të shahem për atë gjë, për të cilin falenderoj?

<span id="an_10:31">10:31</span> Pra, nëse hani, nëse pini, nëse bëni
ndonjë gjë tjetër, të gjitha t'i bëni për lavdinë e Perëndisë.

<span id="an_10:32">10:32</span> Mos u bëni shkak skandali as për
Judenj, as për Grekë, as për kishën e Perëndisë;

<span id="an_10:33">10:33</span> sikurse edhe unë vetë përpiqem t'u
pëlqej të gjithëve në çdo gjë, nuk kërkoj përfitimin tim, por të të
shumtëve, që të shpëtohen.

<span id="an_11:1">11:1</span> Më imitoni mua, ashtu si unë jam imitues
i Krishtit.

<span id="an_11:2">11:2</span> Dhe unë po ju lavdëroj, vëllezër, që më
kujtoni në të gjitha gjërat dhe i zbatoni porositë ashtu siç ua kam
transmetuar.

<span id="an_11:3">11:3</span> Por dua që të dini se kreu i çdo njeriu
është Krishti, edhe kreu i gruas është burri; edhe kreu i Krishtit është
Perëndia.

<span id="an_11:4">11:4</span> Çdo burrë, kur lutet ose profetizon
kokëmbuluar, turpëron kryet e tij.

<span id="an_11:5">11:5</span> Edhe çdo grua, që lutet ose profetizon
kokëzbuluar, turpëron kryet e saj, sepse është njëlloj sikur të ishte e
rruar.

<span id="an_11:6">11:6</span> Sepse në qoftë se gruaja nuk mbulohet, le
t'ia presin flokët; por në qoftë se për gruan është turp të qethet a të
rruhet, le të mbulojë kryet.

<span id="an_11:7">11:7</span> Sepse burri nuk duhet të mbulojë kryet,
sepse është shëmbëllimi dhe lavdia e Perëndisë, kurse gruaja është
lavdia e burrit,

<span id="an_11:8">11:8</span> sepse burri nuk është nga gruaja, por
gruaja nga burri,

<span id="an_11:9">11:9</span> edhe sepse burri nuk u krijua për gruan,
por gruaja për burrin.

<span id="an_11:10">11:10</span> Prandaj gruaja, për shkak të engjëjve,
duhet të ketë një shenjë pushteti mbi kryet.

<span id="an_11:11">11:11</span> Gjithsesi në Zotin as burri s'është pa
gruan, as gruaja pa burrin,

<span id="an_11:12">11:12</span> sepse sikurse gruaja vjen nga burri,
ashtu edhe burri lind nëpërmjet gruas, dhe çdo gjë vjen nga Perëndia.

<span id="an_11:13">11:13</span> Gjykoni ndër veten tuaj. A i ka hije
gruas t'i lutet Perëndisë pa u mbuluar?

<span id="an_11:14">11:14</span> Po vetë natyra, a nuk ju mëson se, në
qoftë se një burrë i mban flokët të gjata, kjo është çnderim për të?

<span id="an_11:15">11:15</span> Por në qoftë se gruaja i ka flokët të
gjata, kjo është lavdi për të, sepse flokët i janë dhënë asaj për
mbulesë.

<span id="an_11:16">11:16</span> Por në qoftë se ndokush mendon të
kundërshtojë, ne s'kemi zakon të tillë, as kishat e Perëndisë.

<span id="an_11:17">11:17</span> Por, duke porositur këtë, unë nuk ju
lavdëroj, se ju mblidheni, jo për më të mirën, po për më të keqen.

<span id="an_11:18">11:18</span> Para së gjithash, sepse dëgjoj se kur
bashkoheni në asamble ka midis jush përçarje, dhe pjesërisht e besoj.

<span id="an_11:19">11:19</span> Sepse duhet të ketë midis jush edhe
grupime, që të njihen në mes tuaj ata që janë të sprovuar.

<span id="an_11:20">11:20</span> Kur mblidheni bashkë, pra, në një vend,
kjo që bëni nuk është për të ngrënë darkën e Zotit,

<span id="an_11:21">11:21</span> sepse, në të ngrënët, gjithësecili merr
darkën e vet më përpara; dhe njëri ka uri dhe tjetri është i dehur.

<span id="an_11:22">11:22</span> A nuk keni, pra, shtëpi për të ngrënë e
për të pirë? Apo përbuzni kishën e Perëndisë dhe turpëroni ata që s'kanë
asgjë? Çfarë t'ju them juve? T'ju lavdëroj? Për këtë nuk ju lëvdoj.

<span id="an_11:23">11:23</span> Sepse unë mora nga Zoti atë që ju
transmetova edhe juve; se Zoti Jezus, në atë natë që po tradhtohej, mori
bukën

<span id="an_11:24">11:24</span> dhe, si falënderoi, e theu dhe tha:
''Merrni, hani; ky është trupi im që është thyer për ju; bëni këtë në
përkujtimin tim''.

<span id="an_11:25">11:25</span> Gjithashtu, pas darkës, mori edhe
kupën, duke thënë: ''Kjo kupë është besëlidhja e re në gjakun tim; bëni
këtë sa herë që të pini, në përkujtimin tim''.

<span id="an_11:26">11:26</span> Sepse sa herë të hani nga kjo bukë ose
të pini nga kjo kupë, ju shpallni vdekjen e Zotit, derisa ai të vijë.

<span id="an_11:27">11:27</span> Prandaj ai që ha nga kjo bukë ose pi
nga kjo kupë e Zotit padenjësisht, do të jetë fajtor i trupit dhe i
gjakut të Zotit.

<span id="an_11:28">11:28</span> Por secili të shqyrtojë vetveten dhe
kështu të hajë nga buka e të pijë nga kupa,

<span id="an_11:29">11:29</span> sepse ai që ha dhe pi padenjësisht, ha
dhe pi një dënim për veten e tij, sepse nuk e dallon trupin e Zotit.

<span id="an_11:30">11:30</span> Për këtë arsye ka në mes jush shumë të
dobët e të sëmurë, dhe shumë vdesin.

<span id="an_11:31">11:31</span> Sepse, po të shqyrtonim veten tonë, nuk
do të gjykoheshim.

<span id="an_11:32">11:32</span> Por kur gjykohemi, ndreqemi nga Zoti,
që të mos dënohemi bashkë me botën.

<span id="an_11:33">11:33</span> Prandaj, o vëllezërit e mi, kur
mblidheni për të ngrënë, pritni njeri tjetrin.

<span id="an_11:34">11:34</span> Dhe në qoftë se dikush ka uri, le të
hajë në shtëpi, që të mos mblidheni për dënim. Dhe gjërat e tjera, kur
të vij, do t'i rregulloj.

<span id="an_12:1">12:1</span> Edhe për sa u përket dhuntive frymërore,
o vëllezër, nuk dua të jeni të paditur.

<span id="an_12:2">12:2</span> Ju e dini se, kur ishit paganë,
tërhiqeshit pas idhujve të pagojë, nën shtytje të çastit.

<span id="an_12:3">12:3</span> Prandaj ju bëj të ditur se askush që flet
në Frymën e Shenjtë nuk thotë: ''Mallkuar qoftë Jezusi!''; edhe asnjë
nuk mund të thotë: ''Jezusi është Zot'', veç se në Frymën e Shenjtë.

<span id="an_12:4">12:4</span> Ka larmi dhuntish, por i njëjti Frymë.

<span id="an_12:5">12:5</span> Ka edhe larmi shërbimësh, por i njëjti
Zot.

<span id="an_12:6">12:6</span> Dhe ka larmi veprimtarish por është i
njejti Perëndi i cili i bën të gjitha gjërat në të gjithë.

<span id="an_12:7">12:7</span> Dhe secilit i jepet shfaqja e Frymës për
dobinë e përbashkët.

<span id="an_12:8">12:8</span> Dikujt, pra, i jepet, me anë të Frymës,
fjalë diturie; një tjetri, sipas të po atij Frymë, fjalë njohurie;

<span id="an_12:9">12:9</span> një tjetri besim, nga po ai Frymë; një
tjetri dhuntitë e shërimeve, nëpërmjet po atij Frymë; një tjetri pushtet
për të kryer veprime të fuqishme; një tjetri profeci; një tjetri të
dallojë frymërat;

<span id="an_12:10">12:10</span> një tjetri larmi gjuhësh; një tjetri
interpretimi i gjuhëve.

<span id="an_12:11">12:11</span> Dhe të gjitha këto i bën i njëjti dhe i
vetmi Frymë, duke i ndarë gjithsecilit dhunti veç e veç ashtu si do
vetë.

<span id="an_12:12">12:12</span> Sepse ashtu si trupi është një, por ka
shumë gjymtyrë, dhe të gjitha gjymtyrët e të njëtit trup, megjithse janë
shumë, formojnë një trup të vetëm, kështu është edhe Krishti.

<span id="an_12:13">12:13</span> Sepse të gjithë ne jemi pagëzuar në një
Frym të vetëm në të njëjtin trup, qofshin Hebrenjtë apo Grekët, qofshin
skllevërit a të liruarit, dhe të gjithë e kemi jemi uijtur në të njëjtin
Frymë.

<span id="an_12:14">12:14</span> Sepse edhe trupi nuk është një gjymtyrë
e vetme, por shumë.

<span id="an_12:15">12:15</span> Sikur të thoshte këmba: ''Mbasi nuk jam
dorë, unë nuk jam pjesë e trupit'', mos për këtë nuk është pjesë e
trupit?

<span id="an_12:16">12:16</span> Dhe sikur veshi të thoshte: ''Mbasi nuk
jam sy, unë nuk jam pjesë e trupit'', mos për këtë nuk është pjesë e
trupit?

<span id="an_12:17">12:17</span> Po të ishte gjithë trupi sy, ku do të
ishte dëgjimi? Po të ishte gjithë dëgjim, ku do të ishte të nuhaturit?

<span id="an_12:18">12:18</span> Por Perëndia ka vënë çdo gjymtyrë të
trupit si ka dashur.

<span id="an_12:19">12:19</span> Po të ishin të gjitha gjymtyrët një
gjymtyrë e vetme, ku do të ishte trupi?

<span id="an_12:20">12:20</span> Kështu, pra, janë shumë gjymtyrë, por
një trup i vetëm.

<span id="an_12:21">12:21</span> Dhe syri nuk mund t'i thotë dorës:
''Unë nuk kam nevojë për ty''; dhe po ashtu koka nuk mund t'u thotë
këmbëve: ''Unë nuk kam nevojë për ju''.

<span id="an_12:22">12:22</span> Madje, gjymtyrët e trupit që duken se
janë më të dobëta, janë shumë më të nevojshme se të tjerat;

<span id="an_12:23">12:23</span> dhe ato që ne i konsiderojmë më pak të
nderuara, pikërisht ata rrethojmë me më shumë nderim; dhe të pahijshmet
tona kanë më tepër hijë.

<span id="an_12:24">12:24</span> Por gjymtyrët tona të hijshme nuk kanë
nevojë. Por Perëndia e ndërtoi trupin duke i dhënë më tepër nder asaj
pjese që e kishte mangut,

<span id="an_12:25">12:25</span> që të mos kishte përçarje në trup, por
të gjitha gjymtyrët të kenë të njëjtin kujdes për njera-tjetrën.

<span id="an_12:26">12:26</span> Dhe nëse vuan një gjymtyrë, të gjitha
gjymtyrët vuajnë; kurse po të nderohet një gjymtyrë, të gjitha gjymtyrët
gëzohen bashkë me të.

<span id="an_12:27">12:27</span> Dhe ju jeni trupi i Krishti dhe
gjymtyrët e tij, veç e veç.

<span id="an_12:28">12:28</span> Dhe Perëndia i vuri disa në kishë, së
pari apostuj, së dyti profetë, së treti mësues; pastaj vepra të
fuqishme; pastaj dhuntitë e shërimit, të ndihmës e të qeverisjes dhe të
larmive të gjuhëve.

<span id="an_12:29">12:29</span> A janë vallë të gjithë apostuj? Janë të
gjithë profetë? Janë të gjithë mësues?

<span id="an_12:30">12:30</span> A kanë të gjithë dhuntinë e veprave të
fuqishme? A kanë të gjithë dhuntitë e shërimeve? A flasin të gjithë
gjuhë të ndryshme? A interpretojnë të gjithë?

<span id="an_12:31">12:31</span> Por kërkoni me zemër të zjarrtë
dhuntitë më të mira; dhe unë do t'ju tregoj një udhë shumë më të lartë.

<span id="an_13:1">13:1</span> Po të flisja gjuhët e njerëzve dhe të
engjëjve, dhe të mos kisha dashuri, do të bëhesha si një bronz që kumbon
ose si cimbali që tingëllon.

<span id="an_13:2">13:2</span> Edhe sikur të kisha dhuntinë e profecisë,
edhe të dija të gjitha misteret dhe mbarë shkencën dhe të kisha gjithë
besimin sa të luaja nga vendi malet, por të mos kisha dashuri, nuk jam
asgjë.

<span id="an_13:3">13:3</span> Edhe sikur të ndaja gjithë pasuritë e mia
për të ushqyer të varfërit dhe ta jepja trupin tim që të digjej, e të
mos kisha dashuri, nuk do të më vlente asgjë!

<span id="an_13:4">13:4</span> Dashuria është e durueshme; plot mirësi;
dashuria nuk ka smirë, nuk vë në dukje, nuk krekoset,

<span id="an_13:5">13:5</span> nuk sillet në mënyrë të pahijshme, nuk
kërkon të sajat, nuk pezmatohet, nuk dyshon për keq;

<span id="an_13:6">13:6</span> nuk gëzohet për padrejtësinë, por gëzohet
me të vërtetën,

<span id="an_13:7">13:7</span> i duron të gjitha, i beson të gjitha, i
shpreson të gjitha, i mban çdo gjë.

<span id="an_13:8">13:8</span> Dashuria nuk ligshtohet kurrë; por
profecitë shfuqizohen, gjuhët pushojnë dhe njohuria do të shfuqizohet,

<span id="an_13:9">13:9</span> sepse ne njohim pjesërisht dhe
profetizojmë pjesërisht.

<span id="an_13:10">13:10</span> Por, kur të vijë përsosmëria, atëherë
ajo që është e pjesshme do të shfuqizohet.

<span id="an_13:11">13:11</span> Kur isha fëmijë, flisja si fëmijë,
mendoja si fëmijë, arsyetoja si fëmijë; kur u bëra burrë, i flaka gjërat
fëminore.

<span id="an_13:12">13:12</span> Tani në fakt, ne shohim si në pasqyrë,
në mënyrë të errët, por atëherë do të shohim faqe për faqe; tashti njoh
pjesërisht, kurse atëherë do të njoh thellë ashtu sikurse njihem.

<span id="an_13:13">13:13</span> Tani, pra, këto tri gjëra mbeten:
besimi, shpresa dhe dashuria; por më e madhja nga këto është dashuria.

<span id="an_14:1">14:1</span> Kërkoni dashurinë dhe lypni me zemër të
zjarrtë dhuntitë frymërore, por sidomos që të mund të profetizoni,

<span id="an_14:2">14:2</span> sepse ai që flet një gjuhë tjetër nuk u
flet njerëzve, por Perëndisë; sepse askush nuk e kupton, por ai në frymë
flet mistere.

<span id="an_14:3">14:3</span> Kurse ai që profetizon, u flet njerëzve
për ndërtim, për nxitje e përdëllim.

<span id="an_14:4">14:4</span> Ai që flet një gjuhë tjetër ndërton veten
e tij, por ai që profetizon, ndërton kishën.

<span id="an_14:5">14:5</span> Unë dua që të gjithë ju të flisnit
gjuhëra, por më tepër të profetizonit, sepse ai që profetizon është më i
madh nga ai që flet gjuhëra, veçse në interpretoftë, që të marrë ndërtim
kisha.

<span id="an_14:6">14:6</span> Dhe tani, o vëllezër, po të vija e t'ju
flisja në gjuhë, ç'dobi do të kishit, po të mos ju flisja me anë të
zbulesës, a me njohuri, a me profeci, a me mësim?

<span id="an_14:7">14:7</span> Edhe gjërat që nuk kanë shpirt dhe
nxjerrin zë, fyelli ose qestja, po të mos japin zë të dallueshëm, si do
të njihet të rënit e fyellit ose e qestes?

<span id="an_14:8">14:8</span> Sepse, po të japë buria një tingull të
panjohur, kush do të përgatitet për betejë?

<span id="an_14:9">14:9</span> Kështu edhe ju, në qoftë se me gjuhën
tuaj nuk flisni fjalë të kuptueshme, si do të kuptohet çfarë u tha?
Sepse do të flisnit në erë.

<span id="an_14:10">14:10</span> Ka nuk e di se sa lloje zërash në botë,
dhe asnjë prej tyre nuk është pa kuptim.

<span id="an_14:11">14:11</span> Pra, në qoftë se unë nuk e marr vesh
kuptimin e zërit, do të jem si një i huaj për atë që flet, dhe ai që
flet do të jetë një i huaj për mua.

<span id="an_14:12">14:12</span> Kështu edhe ju, mbasi doni fort të keni
dhunti frymërore, kërkoni që t'i keni të bollshme për ndërtimin e
kishës.

<span id="an_14:13">14:13</span> Prandaj ai që flet një gjuhë tjetër, le
të lutet që të mund ta interpretojë,

<span id="an_14:14">14:14</span> sepse, në qoftë se unë lutem në një
gjuhë tjetër, fryma im lutet, por mendja ime është e pafrytshme.

<span id="an_14:15">14:15</span> Po atëherë? Do të lutem me frymën, por
do ta bëj edhe me mendjen; do të këndoj me frymën, por do të këndoj edhe
me mendjen.

<span id="an_14:16">14:16</span> Me fjalë të tjera, në qoftë se ti e
lavdëron Perëndinë me frymën, ai që zë vendin e profanët, si do të thotë
"amen" për falënderimin tënd, kur nuk merr vesh ç'po thua?

<span id="an_14:17">14:17</span> Sepse ti edhe mund të falënderosh mirë,
por tjetri nuk ndërtohet.

<span id="an_14:18">14:18</span> Unë e falënderoj Perëndinë time, sepse
flas më shumë në gjuhë se ju të gjithë.

<span id="an_14:19">14:19</span> Por në asamble parapëlqej të them pesë
fjalë me mënçurinë time për mësimin e të tjerëve se dhjetë mijë fjalë në
gjuhë tjetër.

<span id="an_14:20">14:20</span> Vëllezër, mos u bëni kalamaj nga
mendja, por bëhuni foshnje për të ligën, dhe burra të pjekur nga mendja.

<span id="an_14:21">14:21</span> Në ligj është shkruar: ''Unë do t'i
flas këtij populli në gjuhë të huaja dhe me buzë të tjera, por as kështu
nuk do të më dëgjojnë'', thotë Zoti.

<span id="an_14:22">14:22</span> Prandaj gjuhët janë një shenjë jo për
ata që besojnë, por për jobesimtarë, kurse profecia nuk është për
jobesimtarë, po për besimtarë.

<span id="an_14:23">14:23</span> Pra, në qoftë se, kur gjithë kisha
është mbledhur në një vend, të gjithë flasin gjuhëra dhe hyjnë profanë
ose jobesimtarë, a nuk do të thonë se ju kanë dalë mendtë?

<span id="an_14:24">14:24</span> Por, në qoftë se profetizojnë të gjithë
dhe hyn një jobesimtar ose një profan, ai bindet nga të gjithë dhe
gjykohet nga të gjithë.

<span id="an_14:25">14:25</span> Dhe kështu të fshehtat e zemrës së tij
zbulohen; edhe kështu, duke rënë me faqe përmbys, do të adhurojë
Perëndinë, duke deklaruar se Perëndia është me të vërtetë midis jush.

<span id="an_14:26">14:26</span> Ç'duhet bërë, pra, o vëllezër? Kur të
mblidheni, secili nga ju ka një psalm, një mësim, fjalim në gjuhë
tjetër, zbulesë, interpretim, çdo gjë le të bëhet për ndërtim.

<span id="an_14:27">14:27</span> Nëse ndonjë flet në gjuhë tjetër, le të
bëhet kjo nga dy a më të shumtën tre vetë dhe njeri pas tjetrit, dhe një
le të interpretojë.

<span id="an_14:28">14:28</span> Por nëse nuk ka iterpretues, le të
heshtë në kishë dhe le të flasë me veten e tij dhe me Perëndinë.

<span id="an_14:29">14:29</span> Le të flasin dy a tre profetë, dhe të
tjerët të gjykojnë.

<span id="an_14:30">14:30</span> Por nëse ka një zbulesë ndonjë tjetër
që rri ulur, le të heshtë i pari.

<span id="an_14:31">14:31</span> Sepse të gjithë, njeri pas tjetrit,
mund të profetizojnë, që të mësojnë të gjithë dhe të inkurajohen të
gjithë.

<span id="an_14:32">14:32</span> Frymërat e profetëve u nënshtrohen
profetëve,

<span id="an_14:33">14:33</span> sepse Perëndia nuk është Perëndi
trazimi, por paqtimi si në të gjitha kishat e shenjtorëve.

<span id="an_14:34">14:34</span> Gratë tuaja të heshtin në kishë, sepse
nuk u lejohet të flasin, por duhet të nënshtrohen, sikurse thotë edhe
ligji.

<span id="an_14:35">14:35</span> Dhe në qoftë se duan të mësojnë ndonjë
gjë, le të pyesin burrat e tyre në shtëpi, sepse është e turpshme për
gratë të flasin në kishë.

<span id="an_14:36">14:36</span> Prej jush doli fjala e Perëndisë? Apo
vetëm te ju arriti?

<span id="an_14:37">14:37</span> Në qoftë se dikush mendon se është
profet ose frymëror, le të njohë se ato që po ju shkruaj janë urdhërime
të Zotit.

<span id="an_14:38">14:38</span> Dhe nëse dikush është i paditur, le të
jetë i paditur.

<span id="an_14:39">14:39</span> Prandaj, o vëllezër të mi, kërkoni me
zemër të zjarrtë të profetizoni dhe mos ndaloni të flasin në gjuhëra.

<span id="an_14:40">14:40</span> Por të gjitha të bëhen sikur ka hije
dhe me rregullsi.

<span id="an_15:1">15:1</span> Tani, o vëllezër, po ju deklaroj
ungjillin që ju kam shpallur dhe që ju e keni marrë dhe mbi të cilin ju
qëndroni,

<span id="an_15:2">15:2</span> dhe me anë të të cilit ju jeni shpëtuar,
nëse do ta mbani fjalën që ju kanë predikuar, veç nëse besuat kot.

<span id="an_15:3">15:3</span> Sepse unë ju kam transmetuar para së
gjithash ato që edhe unë vetë i kam marrë, se Krishti vdiq për mëkatet
tona sipas Shkrimeve,

<span id="an_15:4">15:4</span> se u varros dhe u ringjall të tretën
ditë, sipas Shkrimeve,

<span id="an_15:5">15:5</span> edhe se iu shfaq Kefës dhe pastaj të
dymbëdhjetëve.

<span id="an_15:6">15:6</span> Pastaj iu shfaq një herë të vetme më
shumë se pesëqind vëllezërve, prej të cilëve më të shumtët rrojnë edhe
sot, kurse disa kanë rënë në gjumë.

<span id="an_15:7">15:7</span> Më pas iu shfaq Jakobit dhe pastaj të
gjithë apostujve.

<span id="an_15:8">15:8</span> Më së fundi m'u shfaq edhe mua, si në
dështimit.

<span id="an_15:9">15:9</span> Sepse unë jam më i vogli i apostujve dhe
as nuk jam i denjë të quhem apostull, sepse e kam përndjekur kishën e
Perëndisë.

<span id="an_15:10">15:10</span> Por me hirin e Perëndisë jam ai që jam;
dhe hiri i tij ndaj meje nuk qe i kotë, madje jam munduar më shumë se
gjithë të tjerët, jo unë, por hiri i Perëndisë që është me mua.

<span id="an_15:11">15:11</span> Pra, si unë, ashtu edhe ata kështu
predikojmë dhe ju kështu besuat.

<span id="an_15:12">15:12</span> Por, në qoftë se predikohet se Krishti
u ringjall prej së vdekurish, si atëherë disa nga ju thonë se nuk ka
ringjallje të të vdekurve?

<span id="an_15:13">15:13</span> Në qoftë se nuk ka ringjallje të të
vdekurve, as Krishti nuk u ringjall.

<span id="an_15:14">15:14</span> Por në qoftë se Krishti nuk është
ringjallur, predikimi ynë është i kotë dhe i kotë është edhe besimi
juaj.

<span id="an_15:15">15:15</span> Atëherë edhe ne do të ishim dëshmitarë
të rremë të Perëndisë, sepse dëshmuam për Perëndinë, se ai ringjalli
Krishtin, të cilin ai nuk e paska ringjallur, po të jetë se me të
vërtetë të vdekurit nuk ringjallen.

<span id="an_15:16">15:16</span> Në qoftë se të vdekurit nuk ringjallen,
as Krishti nuk është ringjallur;

<span id="an_15:17">15:17</span> por në qoftë se Krishti nuk është
ringjallur, i kotë është besimi juaj; ju jeni ende në mëkatet tuaja,

<span id="an_15:18">15:18</span> edhe ata që fjetën në Krishtin janë të
humbur.

<span id="an_15:19">15:19</span> Në qoftë se shpresojmë në Krishtin
vetëm në këtë jetë, ne jemi më të mjerët e të gjithë njerëzve.

<span id="an_15:20">15:20</span> Por tashti Krishti u ringjall prej së
vdekurish, dhe është fryti i parë i atyre që kanë fjetur.

<span id="an_15:21">15:21</span> Sepse, ashtu si erdhi vdekja me anë të
një njeriu, kështu erdhi dhe ringjallja e të vdekurve me anë të një
njeriu.

<span id="an_15:22">15:22</span> Sepse, ashtu sikur të gjithë vdesin në
Adamin, kështu të gjithë do të ngjallën në Krishtin,

<span id="an_15:23">15:23</span> por secili sipas radhës së vet:
Krishti, fryti i parë, pastaj ata që janë të Krishtit, në ardhjen e tij

<span id="an_15:24">15:24</span> Pastaj do të vijë fundi, kur ai t'ia
dorëzojë mbretërinë Perëndisë Atë, pasi të ketë asgjësuar çfarëdo
sundimi, çdo pushtet e fuqi.

<span id="an_15:25">15:25</span> Sepse duhet që ai të mbretërojë, derisa
t'i vërë të gjithë armiqtë e tij nën këmbët e veta.

<span id="an_15:26">15:26</span> Armiku i fundit që do të shkatërrohet
është vdekja.

<span id="an_15:27">15:27</span> Sepse Perëndia i vuri të gjitha nën
këmbët e tij. Por, kur thotë se çdo gjë i është nënshtruar, është e
qartë se përjashtohet ai që ia ka nënshtruar çdo gjë.

<span id="an_15:28">15:28</span> Dhe kur t'i ketë nënshtruar të gjitha,
atëherë Biri vetë do t'i nënshtrohet Atij që i nënshtroi të gjitha, që
Perëndia të jetë gjithçka në të gjithë.

<span id="an_15:29">15:29</span> Përndryshe çfarë do të bëjnë ata që
pagëzohen për të vdekurit? Në qoftë se me të vërtetë të vdekurit nuk
ringjallen, përse ata edhe pagëzohen për të vdekurit?

<span id="an_15:30">15:30</span> Përse jemi edhe ne në rrezik në çdo
orë?

<span id="an_15:31">15:31</span> Përditë unë po vdes për shkak të
mburrjes për ju, që kam në Krishtin Jezu, Zotin tonë.

<span id="an_15:32">15:32</span> Nëse u ndesha në Efes si njeri kundër
bishave, ç'dobi kam? Në qoftë se të vdekurit nuk ringjallen, le të hamë
e të pimë, sepse nesër do të vdesim.

<span id="an_15:33">15:33</span> Mos u gënjeni; shoqëritë e këqija
prishin zakonet e mira.

<span id="an_15:34">15:34</span> Zgjohuni për drejtësinë dhe mos
mëkatoni, sepse disa nga ju nuk e njohin Perëndinë; për turpin tuaj po
ua them.

<span id="an_15:35">15:35</span> Por do të thotë ndonjë: ''Si ringjallen
të vdekurit, edhe me ç'trup do të vijnë?''.

<span id="an_15:36">15:36</span> O i pamend! Atë që ti mbjell, nuk
ngjallet, nëse nuk vdes përpara.

<span id="an_15:37">15:37</span> Dhe atë që mbjell, ti nuk mbjell trupin
që do të bëhet, por një kokërr të zhveshur, ndoshta nga grurë ose ndonjë
farë tjetër.

<span id="an_15:38">15:38</span> Po Perëndia i jep trup si të dojë,
secilës farë trupin e vet.

<span id="an_15:39">15:39</span> Jo çdo mish është i njëjti mish; por
tjetër është mishi i njerëzve, tjetër mishi i bagëtive, tjetër i peshqve
dhe tjetër i shpendëve.

<span id="an_15:40">15:40</span> Dhe ka trupa qiellorë dhe trupa
tokësorë; por tjetër është lavdia e trupave qiellorë e tjetër e atyreve
të tokës.

<span id="an_15:41">15:41</span> Tjetër është lavdia e diellit dhe
tjetër lavdia e hënës dhe tjetër lavdia e yjeve; sepse ndryshon në lavdi
ylli nga ylli.

<span id="an_15:42">15:42</span> Kështu do të jetë edhe ringjallja e të
vdekurve; trupi mbillet në prishje dhe ringjallet në paprishje.

<span id="an_15:43">15:43</span> Mbillet në çnderim dhe ringjallet në
lavdi; mbillet i dobët dhe ringjallet në fuqi.

<span id="an_15:44">15:44</span> Mbillet trup natyror dhe ringjallet
trup frymëror. Ka trup natyror, ka edhe trup frymëror.

<span id="an_15:45">15:45</span> Kështu edhe është shkruar: ''Njeriu i
parë, Adami, u bë shpirt i gjallë; por Adami i fundit është Frymë që jep
jetë.

<span id="an_15:46">15:46</span> Por frymërori nuk është më parë, por
përpara është natyrori, pastaj frymërori.

<span id="an_15:47">15:47</span> Njeriu i parë i bërë prej dheu, është
tokësor; njeriu i dytë është Zoti nga qielli.

<span id="an_15:48">15:48</span> Siç është tokësori ashtu janë dhe
tokësorët; dhe siç është qiellori, të tillë do të jenë edhe qiellorët.

<span id="an_15:49">15:49</span> Dhe sikurse mbartëm shëmbëllimin e
tokësorit, do të mbartim edhe shëmbëllimin e qiellorit.

<span id="an_15:50">15:50</span> Edhe këtë po ju them, o vëllezër, se
mishi dhe gjaku nuk mund të trashëgojnë mbretërinë e Perëndisë, as
prishja nuk mund të trashëgojë paprishjen.

<span id="an_15:51">15:51</span> Ja, unë po ju them një të fshehtë: të
gjithë nuk do të vdesim, por të gjithë do të shndërrohemi në një moment,

<span id="an_15:52">15:52</span> sa hap e mbyll sytë, në tingullin e
burisë së fundit; sepse do të bjerë buria, të vdekurit do të ringjallen
të paprisshëm dhe ne do të shndërrohemi,

<span id="an_15:53">15:53</span> sepse ky trup që prishet duhet të veshë
mosprishjen dhe ky ivdekshëm të veshë pavdekësinë.

<span id="an_15:54">15:54</span> Edhe ky trup që prishet, kur të veshë
mosprishjen, edhe ky i vdekshëm kur të veshë pavdekësinë, atëherë do të
realizohet fjala që është shkruar: ''Vdekja u përpi në fitore''.

<span id="an_15:55">15:55</span> O vdekje, ku është gjëmba jote? O ferr,
ku është fitorja jote?

<span id="an_15:56">15:56</span> Edhe gjëmba e vdekjes është mëkati; dhe
fuqia e mëkatit është ligji.

<span id="an_15:57">15:57</span> Por ta falënderojmë Perëndinë që na jep
fitoren me anë të Zotit tonë Jezu Krisht.

<span id="an_15:58">15:58</span> Prandaj, o vëllezërit e mi të dashur,
qëndroni të fortë e të patundur, duke tepruar përherë në veprën e Zotit,
duke e ditur se mundi juaj nuk është i kotë në Zotin.

<span id="an_16:1">16:1</span> Sa për të mbledhurit e ndihmave për
shenjtorët, bëni edhe ju ashtu si i urdhërova kishat e Galatisë.

<span id="an_16:2">16:2</span> Të parën ditë të çdo jave, secili nga ju
le të vërë mënjanë aq sa mundet sipas të ardhurave të tij, që, kur të
vij, të mos bëhen atëherë mbledhje ndihmash.

<span id="an_16:3">16:3</span> Edhe, kur të vij, ata që ju do të
miratoni, unë do t'i dërgoj me letra, që të çojnë në Jeruzalem dhuratën
tuaj bujare.

<span id="an_16:4">16:4</span> Dhe po të jetë e udhës që të shkoj vetë,
ata do të shkon me mua.

<span id="an_16:5">16:5</span> Edhe unë do të vij te ju, pasi të kem
kaluar nëpër Maqedoni.

<span id="an_16:6">16:6</span> Dhe ndoshta do të rri te ju, ose edhe të
dimëroj, që ju të më përcillni kudo që të shkoj.

<span id="an_16:7">16:7</span> Sepse kësaj here nuk dua t'ju shoh vetëm
kalimthi, por shpresoj të rri pak kohë pranë jush, në dashtë Zoti.

<span id="an_16:8">16:8</span> Dhe unë do të rri në Efes deri për
Rrëshajët,

<span id="an_16:9">16:9</span> sepse m'u hap një derë e madhe dhe e
efektshme, dhe kundërshtarë ka shumë.

<span id="an_16:10">16:10</span> Tani, nëse vjen Timoteu, kujdesuni që
të rrijë me ju pa druajtje, sepse ai punon për veprën e Zotit ashtu si
unë.

<span id="an_16:11">16:11</span> Pra, asnjë të mos e përçmojë, por
përcilleni në paqe që të vijë tek unë, sepse e pres bashkë me
vëllezërit.

<span id="an_16:12">16:12</span> Sa për vëllanë Apol, iu luta shumë që
të vijë tek ju bashkë me vëllezërit, por ai s'deshi kurrsesi të vinte
tani; por do të vijë kur ta ketë volinë.

<span id="an_16:13">16:13</span> Rrini zgjuar, qëndroni të palëkundshëm
në besim, silluni si burrat, jini të fortë.

<span id="an_16:14">16:14</span> Dhe çdo gjë që bëni, ta bëni me
dashuri!

<span id="an_16:15">16:15</span> Tani, o vëllezër (ju e njihni familjen
e Stefanas që është fryti i parë i Akaisë dhe që i janë kushtuar
shërbesës së shenjtorëve),

<span id="an_16:16">16:16</span> ju bëj thirrje që t'u nënshtroheni edhe
ju atyreve dhe kujtdo që punon dhe mundohet në punën tonë të përbashkët.

<span id="an_16:17">16:17</span> Edhe gëzohem për ardhjen e Stefanas, të
Fortunatit dhe të Akaikut, sepse ata e plotësuan mungesën tuaj,

<span id="an_16:18">16:18</span> sepse e freskuan frymën tim dhe tuajin;
prandaj nderoni njerëz të tillë.

<span id="an_16:19">16:19</span> Kishat e Azisë ju përshëndesin; Akuila
dhe Prishila, bashkë me kishën që është në shtëpi të tyre, ju
përshendesin shumë në Zotin.

<span id="an_16:20">16:20</span> Të gjithë vëllezërit ju përshëndesin;
përshëndetni njëri-tjetrin me një puthje të shenjtë.

<span id="an_16:21">16:21</span> Të fala me shëndet me dorën time, të
Palit.

<span id="an_16:22">16:22</span> Nëse ndokush nuk e do Zotin Jezu
Krisht, qoftë mallkuar! Maranatha a.

<span id="an_16:23">16:23</span> Hiri i Zotit Jezu Krisht qoftë me ju.

<span id="an_16:24">16:24</span> Dashuria ime qoftë me ju të gjithë në
Krishtin Jezu. Amen.

------------------------------------------------------------------------

[Next: 2 Corinthians](co2)
