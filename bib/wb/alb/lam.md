[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](jer)  [Next](eze.md) 

------------------------------------------------------------------------

### Albanian Bible: Lamentations

<span id="an_1:1">1:1</span> Si qëndron vallë i vetmuar qyteti që ishte
plot e përplot me popull? E madhja midis kombeve është bërë si një e ve;
princesha midis provincave i është nënshtruar haraçit.

<span id="an_1:2">1:2</span> Ajo qan me hidhërim natën, lotët vijëzojnë
faqet e saj; midis gjithë atyre që e donin nuk ka njeri që ta
ngushëllojë; tërë miqtë e saj e kanë tradhëtuar, janë bërë armiq të saj.

<span id="an_1:3">1:3</span> Juda ka shkuar në robëri, mbi të rëndojnë
pikëllimi dhe një skllavëri e rëndë; ai banon midis kombeve, nuk gjen
prehje; tërë përndjekësit e tij e kanë arritur midis fatkeqësive.

<span id="an_1:4">1:4</span> Rrugët e Sionit mbajnë zi, sepse askush nuk
vjen më në festat solemne; tërë portat e tij janë të shkreta,
priftërinjtë e tij psherëtijnë, virgjëreshat e tij hidhërohen dhe ai
është në trishtim.

<span id="an_1:5">1:5</span> Kundërshtarët e tij janë bërë sundimtarë,
armiqtë e tij begatohen, sepse Zoti e ka mjeruar për shkak të morisë së
shkeljeve të tij; fëmijët e tij kanë shkuar në robëri përpara armikut.

<span id="an_1:6">1:6</span> Vajza e Sionit ka humbur tërë madhështinë e
saj; krerët e tij janë bërë si drerë që nuk gjejnë kullotë; ecin pa
forca përpara atyre që i ndjekin.

<span id="an_1:7">1:7</span> Në ditët e trishtimit të tij dhe të endjes
Jeruzalemi kujton tërë të mirat e çmuara që zotëronte qysh nga ditët e
lashta. Kur populli i tij binte në dorë të armikut dhe askush nuk i
vinte në ndihmë, kundërshtarët e tij e shikonin dhe qeshnin me
shkatërrimin e tij.

<span id="an_1:8">1:8</span> Jeruzalemi ka mëkatuar rëndë, prandaj është
bërë një gjë e fëlliqur; tërë ata që e nderonin e përçmojnë, sepse e
kanë parë lakuriq, po, ai psherëtin dhe kthehet prapa.

<span id="an_1:9">1:9</span> Fëlliqësia e tij ishte në cepat e rrobave
të tij, nuk mendonte për fundin e tij; prandaj ra në mënyrë të
habitshme, pa pasur njeri që ta ngushëllojë: "Shiko, o Zot, dëshpërimin
tim sepse armiku po ngrihet".

<span id="an_1:10">1:10</span> Kundërshtari ka shtrirë dorën mbi të
gjitha thesaret e tua, sepse pa kombet të hyjnë në shenjtëroren tënde;
pikërisht ata që ti u kishe urdhëruar të mos hynin në kuvendin tënd.

<span id="an_1:11">1:11</span> Tërë populli i tij psherëtin duke kërkuar
bukë; japin gjërat e tyre më të çmuara për ushqim me qëllim që të
rifitojnë jetën. "Shiko, o Zot, dhe kqyr sa jam bërë i neveritshëm!".
pranimi i mëkateve të tij dhe pasojat e tyre

<span id="an_1:12">1:12</span> "Asgjë e tillë mos t'ju ndodhë, o ju që
kaloni afër. Soditni dhe shikoni, në se ka një dhimbje të ngjashme me
dhembjen time, ajo që më brengos dhe që Zoti më ka dhënë ditën e
zemërimit të tij të zjarrtë.

<span id="an_1:13">1:13</span> Nga lart ka dërguar një zjarr në kockat e
mia, i kaplon ato; ka shtrirë një rrjetë në këmbët e mia, më ka kthyer
prapa, më ka shkretuar në kapitjen e ditëve të mia.

<span id="an_1:14">1:14</span> Nga dora e tij është lidhur zgjedha e
shkeljeve të mia, që lidhen bashkë dhe rëndojnë mbi qafën time; më ka
pakësuar forcën time; Zoti më ka lënë në duart e atyre të cilëve nuk
mund t'u bëj ballë.

<span id="an_1:15">1:15</span> Zoti ka rrëzuar në mesin tim tërë trimat
e mi; ka thirrur kundër meje një kuvend për të shtypur të rinjtë e mi;
Zoti ka shtypur si në një butinë bijën e virgjër të Judës.

<span id="an_1:16">1:16</span> Prandaj unë qaj; sytë e mi, vetë sytë e
mi shkrihen ndër lot, sepse ngushëlluesi që do të mund të më jepte
përsëri jetën është larg meje. Bijtë e mi janë të dëshpëruar, sepse
armiku doli fitimtar".

<span id="an_1:17">1:17</span> Sioni zgjat duart e tij, por nuk ka njeri
që ta ngushëllojë. Përsa i përket Jakobit, Zoti ka urdhëruar që ata që
janë rreth tij të bëhen armiq të tij. Jeruzalemi është bërë në mes tyre
si një gjë e papastër.

<span id="an_1:18">1:18</span> Zoti është i drejtë, sepse jam rebeluar
kundër fjalës së tij. Dëgjoni, pra, o popuj mbarë, dhe shikoni dhimbjen
time! Virgjëreshat e mia dhe të rinjtë e mi kanë shkuar në robëri.

<span id="an_1:19">1:19</span> Thirra dashnorët e mi, por ata më kanë
mashtruar; priftërinjt e mi dhe pleqtë e mi nxorën frymën e fundit në
qytet, ndërsa kërkonin ushqim për të shpëtuar jetën e tyre.

<span id="an_1:20">1:20</span> Shiko, o Zot, unë jam në ankth. Zorrët e
mia dridhen, zemra ime është e tronditur brenda meje, sepse kam qënë
rebele e madhe. Jashtë shpata më la pa bij, në shtëpi është si të jetë
vdekje.

<span id="an_1:21">1:21</span> Më dëgjojnë që psherëtij, askush nuk më
ngushëllon. Tërë armiqtë e mi e kanë mësuar fatkeqësinë time dhe janë të
kënaqur që ti ke bërë këtë gjë. Ti do të sjellësh ditën që ke lajmëruar,
dhe atëherë do të jenë si unë.

<span id="an_1:22">1:22</span> Le të vijë para teje tërë ligësia e tyre,
dhe trajtoi ashtu si më ke trajtuar mua për shkak të të gjitha shkeljeve
të mia. Sepse të shumta janë psherëtimat e mia dhe zemra ime lëngon.

<span id="an_2:1">2:1</span> Si bëhet që në zemërimin e tij Zoti ka
mbuluar me një re bijën e Sionit? Ai ka hedhur nga qielli në tokë
lavdinë e Izraelit dhe nuk u kujtua për ndenjësen e këmbëve të tij ditën
e zemërimit të tij.

<span id="an_2:2">2:2</span> Zoti i ka shkatërruar pa mëshirë të gjitha
banesat e Jakobit; në zemërimin e tij ka shembur fortesat e bijës së
Judës, i ka hedhur për tokë duke përdhosur mbretërinë dhe krerët e saj.

<span id="an_2:3">2:3</span> Me një zemërim të zjarrtë ka thyer tërë
fuqinë e Izraelit, ka tërhequr të djathtën e tij përpara armikut, ka
djegur në mes të Jakobit si një zjarr flakërues që gllabëron gjithçka
rreth e qark.

<span id="an_2:4">2:4</span> Ka nderur harkun e tij si një armik, ka
ngritur dorën e djathtë si një kundërshtar, ka shkatërruar të gjitha ato
që ishin të këndshme për sytë në çadrën e bijës së Sionit, e ka derdhur
zemërimin e tij si një zjarr.

<span id="an_2:5">2:5</span> Zoti u bë si një armik; përpiu Izraelin,
përpiu tërë pallatet e tij, shkatërroi fortesat e tij, shumëfishoi të
qarat dhe vajtimet tek e bija e Judës.

<span id="an_2:6">2:6</span> Shkatërroi tabernakullin e tij si një
kopësht, prishi vendin ku mblidhet kuvendi; Zoti bëri të harrohen në
Sion festat solemne dhe të shtunat dhe gjatë tërbimit e të zemërimit të
tij hodhi poshtë mbretër dhe priftërinj.

<span id="an_2:7">2:7</span> Zoti braktisi altarin e tij, hodhi poshtë
shenjtëroren e tij, dorëzoi në dorë të armikut muret e fortesave të tij;
ata lartuan britma në shtëpinë e Zotit si në një ditë feste solemne.

<span id="an_2:8">2:8</span> Zoti vendosi të shkatërrojë muret e bijës
së Sionit; vuri litarin, nuk ka hequr dorë nga shkatërrimi; ka bërë të
vajtojnë fortesa dhe mure; që të dyja lëngojnë.

<span id="an_2:9">2:9</span> Portat e tij janë fundosur në dhe; ai ka
prishur dhe ka copëtuar shufrat e tyre; mbreti i tij dhe krerët e tij
ndodhen midis kombeve; nuk ka më ligj, dhe profetët e tij nuk marrin
asnjë vegim nga Zoti.

<span id="an_2:10">2:10</span> Pleqtë e bijës së Sionit ulen për tokë në
heshtje; kanë hedhur pluhur mbi kokën e tyre, kanë ngjeshur trupin me
thes; virgjëreshat e Jeruzalemit ulin deri në tokë kokën e tyre.

<span id="an_2:11">2:11</span> Sytë e mi konsumohen nga të qarat, zorrët
e mia drithërohen, mëlçia ime përhapet për tokë për shkak të
shkatërrimit të bijës së popullit tim, për ligështimin e fëmijëve dhe të
foshnjave në gji në sheshet e qytetit.

<span id="an_2:12">2:12</span> Ata u kërkonin nënave të tyre: "Ku është
gruri dhe vera?", ndërsa po ligështoheshin si të plagosur për vdekje në
sheshet e qytetit dhe jepnin shpirt në prehrin e nënave të tyre.

<span id="an_2:13">2:13</span> Si mund të të jap zemër? Në çfarë do të
të ngjas, o bijë e Jeruzalemit? Çfarë gjë do të krahasoj me ty që të të
ngushëlloj, o bijë e virgjër e Jeruzalemit? Sepse shkatërrimi yt është i
madh si deti; kush mund të të shërojë?

<span id="an_2:14">2:14</span> Profetët e tu kanë pasur për ty vegime të
rreme dhe të paarsyeshme; nuk kanë zbuluar lakuriq paudhësinë tënde që
të largojnë robërinë prej teje; ata kanë shqiptuar për ty profeci të
rreme dhe mashtruese.

<span id="an_2:15">2:15</span> Tërë kalimtarët i rrahin duart kundër
teje; fërshëllejnë dhe tundin kokën kundër bijës së Jeruzalemit: "Ky
qënka qyteti që e quanin "bukuri e përsosur", "gëzimi i tërë tokës"?".

<span id="an_2:16">2:16</span> Tërë armiqtë e tu hapin gojën kundër
teje; fërshëllejnë dhe kërcëllijnë dhëmbët, dhe thonë: "E kemi
gëlltitur! Po, kjo është dita që prisnim; arritëm ta shohim".

<span id="an_2:17">2:17</span> Zoti ka realizuar atë që kishte menduar;
ka mbajtur fjalën që kishte dekretuar në ditët e lashta. Ka shkatërruar
pa asnjë mëshirë, ka vepruar në mënyrë që armiku të gëzohet me ty, ka
lavdëruar fuqinë e kundërshtarëve të tu.

<span id="an_2:18">2:18</span> Zemra e tyre i bërtet Zotit: "O mure të
bijës së Sionit, bëni që të derdhen lotët si një përrua ditën e natën.
Mos i jepni qetësi vetes, mos paçin çlodhje bebet e syve tuaj.

<span id="an_2:19">2:19</span> Çohuni, bërtisni natën, në fillim të çdo
vigjiljeje. Derdhni si ujë zemrën tuaj përpara fytyrës së Zotit. Ngrini
duart në drejtim të tij për jetën e fëmijëve tuaj, që mpaken nga uria në
hyrje të të gjitha rrugëve".

<span id="an_2:20">2:20</span> "Shiko, o Zot, dhe shqyrto. Cilin ke
trajtuar në këtë mënyrë? A duhet të hanin gratë frytin e barkut të tyre,
fëmijët që përkëdhelnin? A duhet të vriteshin prifti dhe profeti në
shenjtëroren e tij?

<span id="an_2:21">2:21</span> Të vegjëlit dhe pleqtë dergjen për tokë
nëpër rrugë; virgjëreshat e mia dhe të rinjtë e mi kanë rënë nga shpata;
ti i ke vrarë ditën e zëmërimit tënd, i ke masakruar pa mëshirë.

<span id="an_2:22">2:22</span> Ti ke mbledhur si për një ditë feste
tmerret që më rrethojnë nga çdo anë. Në ditën e zemërimit të Zotit nuk
pati as ikanak as të mbetur. Ata që kisha ushqyer me gji dhe që kisha
rritur, i shfarosi armiku im".

<span id="an_3:1">3:1</span> Unë jam njeriu që pa hidhërimin nën thuprën
e tërbimit të tij.

<span id="an_3:2">3:2</span> Ai më ka udhëhequr dhe më ka bërë të eci
nëpër terr dhe jo në dritë.

<span id="an_3:3">3:3</span> Po, kundër meje ai ka kthyer disa herë
dorën e tij tërë ditën.

<span id="an_3:4">3:4</span> Ai ka konsumuar mishin tim dhe lëkurën
time, ka coptuar kockat e mia.

<span id="an_3:5">3:5</span> Ka ndërtuar fortesa kundër meje, më ka
rrethuar me hidhërim dhe me ankth.

<span id="an_3:6">3:6</span> Ka bërë që unë të banoj në vende plot
errësirë, ashtu si të vdekurit prej shumë kohe.

<span id="an_3:7">3:7</span> Më ka ndërtuar një mur rreth e qark, me
qëllim që unë të mos dal; e ka bërë të rëndë zinxhirin tim.

<span id="an_3:8">3:8</span> Edhe kur bërtas dhe kërkoj ndihmë me zë të
lartë, ai nuk pranon të dëgjojë lutjen time.

<span id="an_3:9">3:9</span> Ai i ka mbyllur rrugët e mia me gurë të
prerë, i ka bërë shtigjet e mia plot me prita.

<span id="an_3:10">3:10</span> Ai ka qenë për mua si një ari në pritë,
si një luan në vende të fshehta.

<span id="an_3:11">3:11</span> Ka devijuar rrugët e mia, më ka coptuar
dhe më ka dëshpëruar.

<span id="an_3:12">3:12</span> Ka nderur harkun e tij dhe më ka bërë
objekt të shigjetave të tij.

<span id="an_3:13">3:13</span> Ka bërë të depërtojnë në zemrën time
shigjetat e kukurës së tij.

<span id="an_3:14">3:14</span> Jam bërë tallja e tërë popullit tim,
kënga e tij e tërë ditës.

<span id="an_3:15">3:15</span> Më ka ngopur me hidhërim, më ka bërë të
pij pelin.

<span id="an_3:16">3:16</span> Më ka coptuar dhëmbët me zall, më ka
mbuluar me hi.

<span id="an_3:17">3:17</span> Ke larguar shpirtin tim nga paqja, kam
harruar mirëqënien.

<span id="an_3:18">3:18</span> Kam thënë: "Éshtë zhdukur besimi im dhe
shpresa ime tek Zoti".

<span id="an_3:19">3:19</span> Kujtohu për pikëllimin dhe për endjen
time, për pelinin dhe hidhërimin.

<span id="an_3:20">3:20</span> Shpirti im kujtohet gjithnjë për këtë dhe
është i rrëzuar brenda meje.

<span id="an_3:21">3:21</span> Këtë dua ta sjell në mëndje dhe prandaj
dua të shpresoj.

<span id="an_3:22">3:22</span> Éshtë një hir i Zotit që nuk jemi
shkatërruar plotësisht, sepse mëshirat e tij nuk janë mbaruar
plotësisht.

<span id="an_3:23">3:23</span> Përtëriten çdo mëngjes; e madhe është
besnikeria jote.

<span id="an_3:24">3:24</span> "Zoti është pjesa ime", thotë shpirti im,
"prandaj do të kem shpresë tek ai.

<span id="an_3:25">3:25</span> Zoti është i mirë me ata që kanë shpresë
tek ai, me shpirtin që e kërkon.

<span id="an_3:26">3:26</span> Gjë e mirë është të presësh në heshtje
shpëtimin e Zotit.

<span id="an_3:27">3:27</span> Gjë e mirë është për njeriun të mbajë
zgjedhën në rininë e tij.

<span id="an_3:28">3:28</span> Le të ulet i vetmuar dhe të qëndrojë në
heshtje kur Perëndia ia imponon.

<span id="an_3:29">3:29</span> Le ta vërë gojën e tij në pluhur, ndofta
ka ende shpresë.

<span id="an_3:30">3:30</span> Le ti japë faqen atij që e godet, të
ngopet me fyerje.

<span id="an_3:31">3:31</span> Sepse Zoti nuk hedh poshtë për gjithnjë;

<span id="an_3:32">3:32</span> por, në rast se të hidhëron, do ti vijë
keq sipas shumicës së zemërmirësive të tij,

<span id="an_3:33">3:33</span> sepse nuk e bën me kënaqësi poshtërimin
dhe hidhërimin e bijve të njerëzve.

<span id="an_3:34">3:34</span> Kur dikush shtyp nën këmbët e tij tërë
robërit e dheut,

<span id="an_3:35">3:35</span> kur dikush shtrëmbëron të drejtën e një
njeriu në prani të Më të Lartit,

<span id="an_3:36">3:36</span> kur dikujt i bëhet një padrejtësi në
çështjen e tij, a nuk e shikon Zoti?

<span id="an_3:37">3:37</span> Vallë kush thotë diçka që më pas
realizohet, në rast se Zoti nuk e ka urdhëruar?

<span id="an_3:38">3:38</span> E keqja dhe e mira a nuk vijnë vallë nga
goja e Më të Lartit?

<span id="an_3:39">3:39</span> Pse vallë ankohet një njeri i gjallë, një
njeri për ndëshkimin e mëkateve të tij?

<span id="an_3:40">3:40</span> Le të shqyrtojmë rrugët tona, t'i hetojmë
dhe të kthehemi tek Zoti.

<span id="an_3:41">3:41</span> Le të ngremë lart zemrat tona dhe duart
tona në drejtim të Perëndisë të qiejve.

<span id="an_3:42">3:42</span> Ne kemi kryer mëkate, kemi qënë rebelë
dhe ti nuk na ke falur.

<span id="an_3:43">3:43</span> Je mbështjellë në zëmërimin tënd dhe na
ke ndjekur, na ke vrarë pa mëshirë.

<span id="an_3:44">3:44</span> Ti je mbështjellë në një re, në mënyrë që
asnjë lutje të mos kalonte dot.

<span id="an_3:45">3:45</span> Na ke bërë plehra dhe mbeturina në mes të
popujve.

<span id="an_3:46">3:46</span> Tërë armiqtë tanë kanë hapur gojën kundër
nesh.

<span id="an_3:47">3:47</span> Na ka rënë mbi trup tmerri, laku,
dëshpërimi i thellë dhe shkatërrimi.

<span id="an_3:48">3:48</span> Rrëke uji rrjedhin nga sytë e mi për
shkatërrimin e bijës së popullit tim.

<span id="an_3:49">3:49</span> Syri im derdh lot pa pushim, pa
ndërprerje,

<span id="an_3:50">3:50</span> deri sa Zoti të mos vështrojë nga qielli
dhe të mos shikojë.

<span id="an_3:51">3:51</span> Syri im i sjell dhembje shpirtit tim për
të gjitha bijat e qytetit tim.

<span id="an_3:52">3:52</span> Ata që më urrejnë pa shkak më kanë
gjuajtur si të isha zog.

<span id="an_3:53">3:53</span> Kanë shkatërruar jetën time në gropë, më
kanë hedhur gurë.

<span id="an_3:54">3:54</span> Ujrat rrjedhin mbi kokën time, unë thoja:
"Ka marrë fund për mua".

<span id="an_3:55">3:55</span> Përmenda emrin tënd, o Zot, nga thellësia
e gropës.

<span id="an_3:56">3:56</span> Ti e dëgjove zërin tim; mos ia fshih
veshin tënd psherëtimës sime, thirrjes time për ndihmë.

<span id="an_3:57">3:57</span> Kur të kam thirrur ti je afruar; ke
thënë: "Mos ki frikë!"

<span id="an_3:58">3:58</span> O Zot ti ke mbrojtur çështjen e shpirtit
tim, ti ke çliruar jetën time.

<span id="an_3:59">3:59</span> O Zot, ti ke parë dëmin që kam pësuar,
prandaj mbro çështjen time!

<span id="an_3:60">3:60</span> Ti ke parë tërë frymën e tyre të
hakmarrjes, intrigat e tyre kundër meje.

<span id="an_3:61">3:61</span> Ti ke dëgjuar fyerjet e tyre, o Zot, tërë
intrigat e tyre kundër meje,

<span id="an_3:62">3:62</span> fjalimet e tyre që ngrihen kundër meje,
atë që mendojnë kundër meje tërë ditën.

<span id="an_3:63">3:63</span> Vër re kur ulen dhe kur ngrihen, unë jam
kënga e tyre.

<span id="an_3:64">3:64</span> Shpërbleji, o Zot, sipas veprës së duarve
të tyre.

<span id="an_3:65">3:65</span> Bëji zemërgur, mallkimi yt qoftë mbi ta.

<span id="an_3:66">3:66</span> Ndiqi në zemërimin tënd dhe shkatërroi
poshtë qiejve të Zotit.

<span id="an_4:1">4:1</span> Si u nxi ari, si u prish ari më i mirë!
Gurët e shenjtërores u shpërndanë në hyrje të të gjitha rrugëve.

<span id="an_4:2">4:2</span> Bijtë e çmuar të Sionit që çmoheshin si ar
i kulluar, vallë si u konsideruan si enë prej balte, si punë e kryer nga
duart e poçarit?

<span id="an_4:3">4:3</span> Edhe çakejtë japin gjirin për të ushqyer të
vegjëlit e tyre, por bija e popullit tim është bërë mizore si strucët e
shkretëtirës.

<span id="an_4:4">4:4</span> Gjuha e foshnjës në gji ngjitet, në
qiellzën e tij nga etja; fëmijët kërkojnë bukë, por nuk ka njeri që t'ua
japë atyre.

<span id="an_4:5">4:5</span> Ata që hanin ushqime të shijshme lëngojnë
nëpër rrugë; ata që ishin rritur në purpur përqafojnë plehërishten.

<span id="an_4:6">4:6</span> Ndëshkimi i paudhësisë të vajzës së
popullit tim është më i madh se ndëshkimi i mëkatit të Sodomës, që u
shkatërrua në një çast, pa ndërhyrjen e dorës së njeriut kundër saj.

<span id="an_4:7">4:7</span> Princat e saj ishin më të shkëlqyeshëm se
bora, më të bardhë se qumështi; e kishin trupin më të kuq se koralet,
fytyra e tyre ishte si një safir.

<span id="an_4:8">4:8</span> Tani pamja e tyre është më e zezë se terri;
nuk njihen dot më nëpër rrugë; lëkura e tyre bashkohet me kockat e tyre,
është tharë, është bërë si dru.

<span id="an_4:9">4:9</span> Të vrarët nga shpata janë më mirë se ata që
vdesin nga uria, sepse këta të fundit mbarojnë të rraskapitur nga
mungesa e prodhimeve të fushës.

<span id="an_4:10">4:10</span> Duart e grave të mëshirëshme kanë pjekur
vetë fëmijët e tyre, të cilët u kanë shërbyer si ushqim, në shkatërrimin
e bijës së popullit tim.

<span id="an_4:11">4:11</span> Zoti i dha fund tërbimit të tij, ka
derdhur zemërimin e tij të zjarrtë, ka ndezur në Sion një zjarr, që ka
gllabëruar themelet e tij.

<span id="an_4:12">4:12</span> Mbretërit e dheut dhe tërë banorët e
botës nuk do të kishin besuar kurrë që kundërshtari dhe armiku do të
hynin në portat e Jeruzalemit.

<span id="an_4:13">4:13</span> Por kjo ndodhi për shkak të mëkateve të
profetëve të tij dhe për shkak të paudhësive të priftërinjve të tij, që
kanë derdhur në mes të saj gjakun e njerëzve të drejtë.

<span id="an_4:14">4:14</span> Ata endeshin si të verbër nëpër rrugë, të
ndotur me gjak, në mënyrë që askush nuk mund të prekte veshjet e tyre.

<span id="an_4:15">4:15</span> Sapo dukeshin njerëzit bërtisnin:
"Largohuni, një i papastër! Largohuni, largohuni mos e prekni!". Kur
iknin dhe shkonin duke u endur midis kombeve thonin: "Nuk do të mund të
rrijnë më këtu".

<span id="an_4:16">4:16</span> Fytyra e Zotit i ka shpërndarë, nuk do të
kthejë mbi ta shikimin e tij; nuk kanë pasur respekt për priftërinjtë
dhe as kanë treguar dhembshuri për pleqtë.

<span id="an_4:17">4:17</span> Përveç kësaj sytë tona konsumoheshin në
pritjen e një ndihme të kotë. Nga vendi ynë i vëzhgimit prisnim më kot
një komb që nuk mund të na shpëtonte.

<span id="an_4:18">4:18</span> Na gjuanin në çdo hap, duke na penguar të
ecnim nëpër sheshet tona. Fundi ynë është i afërt, ditët tona janë
plotësuar, fundi ynë ka mbërritur.

<span id="an_4:19">4:19</span> Përndjekësit tanë kanë qenë më të shpejtë
se shqiponjat e qiellit, na kanë ndjekur në malet, na kanë ngritur prita
në shkretëtirë.

<span id="an_4:20">4:20</span> Fryma e flegrave tona, i vajosuri i Zotit
është marrë në gropat e tyre, ai për të cilin thoshim: "Në hijen e tij
do të jemi midis kombeve".

<span id="an_4:21">4:21</span> Gëzohu dhe kënaqu, o bijë e Edomit, që
banon në vendin e Utsit. Edhe ty do të të vijë kupa; do të dehesh dhe do
të zbulosh lakuriqësinë tënde.

<span id="an_4:22">4:22</span> Ndëshkimi i paudhësisë sate u krye, o
bijë e Sionit. Ai nuk do të të çojë më në robëri; por do të ndëshkojë
paudhësinë tënde, o bijë e Edomit, do të nxjerrë në shesh mëkatet e tua.

<span id="an_5:1">5:1</span> Kujto, o Zot, atë që na ka ndodhur, shiko
dhe vër re turpin tonë.

<span id="an_5:2">5:2</span> Trashëgimia jonë u ka kaluar të huajve,
shtëpitë tona njerëzve që nuk janë tanët.

<span id="an_5:3">5:3</span> Ne u bëmë jetimë, pa etër, nënat tona janë
si të veja.

<span id="an_5:4">5:4</span> Duhet të paguajmë për ujët që pimë, drutë
tona i kemi vetëm me pagesë.

<span id="an_5:5">5:5</span> Na ndjekin me një zgjedhë mbi qafë, jemi të
rraskapitur dhe nuk kemi fare pushim.

<span id="an_5:6">5:6</span> I kemi shtrirë dorën Egjiptit dhe Asirisë
për t'u ngopur me bukë.

<span id="an_5:7">5:7</span> Etërit tanë kanë mëkatuar dhe nuk janë më,
dhe ne mbajmë ndëshkimin për paudhësitë e tyre.

<span id="an_5:8">5:8</span> Skllevërit sundojnë mbi ne, askush nuk mund
të na çlirojë nga duart e tyre.

<span id="an_5:9">5:9</span> E nxjerrim bukën duke rrezikuar jetën tonë,
përpara shpatës së shkretëtirës.

<span id="an_5:10">5:10</span> Lëkura jonë është ngrohur si në një furrë
për shkak të valës së urisë.

<span id="an_5:11">5:11</span> Kanë dhunuar gratë në Sion, virgjëreshat
në qytetet e Judës.

<span id="an_5:12">5:12</span> Krerët janë varur nga duart e tyre,
personi i pleqëve nuk është respektuar.

<span id="an_5:13">5:13</span> Të rinjtë i vunë të bluajnë, të vegjëlit
u rrëzuan nën barrën e druve.

<span id="an_5:14">5:14</span> Pleqtë nuk mblidhen më te porta, të
rinjtë nuk u bien më veglave të tyre.

<span id="an_5:15">5:15</span> Gëzimi i zemrave tona është pakësuar,
vallja jonë është shndërruar në zi.

<span id="an_5:16">5:16</span> Kurora ka rënë nga koka jonë; mjerë ne,
sepse kemi mëkatuar!

<span id="an_5:17">5:17</span> Prandaj u sëmur zemra jonë, për këto
gjëra na janë errësuar sytë:

<span id="an_5:18">5:18</span> për malin e Sionit që është i shkretuar
dhe në të cilin sillen dhelprat.

<span id="an_5:19">5:19</span> Por ti, o Zot, mbetesh për jetë, dhe
froni yt brez pas brezi.

<span id="an_5:20">5:20</span> Pse do të na harroje për jetë dhe do të
na braktisje për një kohë të gjatë?

<span id="an_5:21">5:21</span> Na bëj që të rikthehemi te ti, o Zot, dhe
ne do të kthehemi; rivendos ditët tona si në të kaluarën.

<span id="an_5:22">5:22</span> Mos vallë na hodhe poshtë fare apo je
zemëruar me të madhe kundër nesh?

------------------------------------------------------------------------

[Next: Ezekiel](eze.md)
