[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](neh)  [Next](job.md) 

------------------------------------------------------------------------

### Albanian Bible: Esther

<span id="an_1:1">1:1</span> Në kohën e Asueros, (ai Asuero që
mbretëronte nga Indija deri në Etiopi mbi njëqind e njëzet e shtatë
krahina),

<span id="an_1:2">1:2</span> në atë kohë, kur mbreti Asuero rrinte në
fronin e mbretërisë së tij që ishte në kështjellën e Suzës,

<span id="an_1:3">1:3</span> në vitin e tretë të mbretërimit të tij
shtroi një banket për të gjithë princat dhe shërbëtorët e tij;
komandantët e ushtrisë së Persisë dhe të Medisë, fisnikët dhe princat e
krahinave u mblodhën para tij.

<span id="an_1:4">1:4</span> Atëherë ai tregoi pasuritë dhe lavdinë e
mbretërisë së tij, madhështinë dhe epërsinë e saj për shumë ditë,
njëqind e tetëdhjetë ditë.

<span id="an_1:5">1:5</span> Mbasi kaluan këto ditë, mbreti shtroi një
banket tjetër prej shtatë ditësh, në oborrin e kopshtit të pallatit
mbretëror, për tërë popullin që ndodhej në kështjellën e Suzës, nga më i
madhi deri te më i vogli.

<span id="an_1:6">1:6</span> Kishte çadra të bardha dhe ngjyrë vjollce,
që vareshin me kordonë të kuq flakë në unaza prej argjendi dhe në
shtylla prej mermeri. Kishte divanë prej ari dhe prej argjendi mbi një
dysheme prej mermeri të kuq dhe të bardhë, prej sedefi dhe alabastri.

<span id="an_1:7">1:7</span> Jepej për të pirë në enë ari, njëra e
ndryshme nga tjetra, dhe kishte verë mbretërore me shumicë për hir të
bujarisë së mbretit.

<span id="an_1:8">1:8</span> Në bazë të ligjit, askush nuk ishte i
detyruar të pinte; në fakt mbreti kishte udhëruar tërë funksionarët e
shtëpisë së tij t'i shërbenin secilit atë që dëshironte.

<span id="an_1:9">1:9</span> Edhe mbretëresha Vashti shtroi një banket
për gratë në pallatin e mbretit Asuero.

<span id="an_1:10">1:10</span> Ditën e shtatë, kur zemra e mbretit ishte
e gëzuar për shkak të verës, ai urdhëroi Mehumanin, Bizthan, Harbonan,
Bigthan, Abagthan, Zetharin dhe Karkasin, të shtatë eunukët që shërbënin
në prani të mbretit Asuero,

<span id="an_1:11">1:11</span> të sillnin para mbretit mbretëreshën
Vashti me kurorën mbretërore, për t'i treguar popullit dhe princave
bukurinë e saj; në të vërtetë ajo kishte një pamje të hijshme.

<span id="an_1:12">1:12</span> Por mbretëresha Vashti nuk pranoi të
vinte sipas urdhrit të mbretit që iu njoftua me anë të eunukëve; mbreti
u pezmatua shumë dhe zemërimi i tij i ziente përbrenda.

<span id="an_1:13">1:13</span> Atëherë mbreti pyeti dijetarët që njihnin
kohërat (kjo ishte në fakt mënyra e veprimit të mbretit me gjithë ata që
njihnin ligjin dhe drejtësinë;

<span id="an_1:14">1:14</span> me të afërt për të ishin Karshena,
Shethari, Admatha, Tarshishi, Meresi, Marsena dhe Memukani, shtatë
princa të Persisë dhe të Medisë që pranoheshin të rrinin para mbretit
dhe zinin postet e para në mbretëri):

<span id="an_1:15">1:15</span> "Simbas ligjit çfarë duhet t'i bëhet
mbretëreshës Vashti, që nuk zbatoi urdhrin e mbretit Asuero që iu
transmetua me anë të eunukëve?".

<span id="an_1:16">1:16</span> Memukami u përgjigj para mbretit dhe
princave: "Mbretëresha Vashti nuk ka vepruar drejt vetëm ndaj mbretit,
por edhe ndaj gjithë princave dhe tërë popujve që janë në të gjitha
krahinat e mbretit Asuero.

<span id="an_1:17">1:17</span> Sjellja e mbretëreshës do të merret vesh
nga të gjitha gratë që do të nxiten të përçmojnë burrat e tyre dhe të
thonë: "Mbreti Asuero kishte urdhëruar që të sillnin para tij
mbretëreshën Vashti, por ajo nuk i vajti".

<span id="an_1:18">1:18</span> Madje që sot princeshat e Persisë dhe të
Medisë që kanë marrë vesh sjelljen e mbretëreshës, do t'u flasin gjithë
princave të mbretit dhe nga kjo do të lindë shumë përçmim dhe zemërim.

<span id="an_1:19">1:19</span> Në qoftë se mbretit i duket me vend, le
të nxjerrë ai një udhëresë mbretërore që të përfshihet në ligjet e
Persisë dhe të Medisë dhe të jetë e parevokueshme, në bazë të së cilës
Vashti të mos dalë më në prani të mbretit Asuero; mbreti ti japë pastaj
pozitën e saj mbretërore një tjetre më të mirë se ajo.

<span id="an_1:20">1:20</span> Kur urdhëresa e nxjerrë nga mbreti do të
njoftohet në tërë mbretërinë e tij, që është e gjerë, tërë gratë do të
nderojnë bashkëshortët e tyre, nga më i madhi deri te më i vogli".

<span id="an_1:21">1:21</span> Ky propozim i pëlqeu mbretit dhe
princave, dhe mbreti bëri ashtu si kishte thënë Memukani;

<span id="an_1:22">1:22</span> dërgoi letra në të gjitha krahinat e
mbretërisë, çdo krahine sipas shkrimit të saj dhe, çdo populli sipas
gjuhës së tij, në mënyrë që çdo burrë të ishte zot në shtëpinë e tij dhe
të fliste gjuhën e popullit të tij.

<span id="an_2:1">2:1</span> Mbas këtyre ngjarjeve, kur zemërimi i
mbretit Asuero u qetësua, atij iu kujtua Vashti, atë që kishte bërë ajo
dhe çfarë kishte vendosur lidhur me të.

<span id="an_2:2">2:2</span> Atëherë shërbëtorët e mbretit që ishin në
shërbim të tij i thanë: "Të kërkohen për mbretin vajza të virgjëra dhe
të hijshme;

<span id="an_2:3">2:3</span> mbreti le të caktojë në tërë krahinat e
mbretërisë së tij komisarë, të cilët të mbledhin tërë vajzat e virgjëra
të hijshme në qytetin e Suzës, në shtëpinë e grave nën mbikqyrjen e
Hegait, eunukut të mbretit dhe rojtar i grave, që do t'u japë atyre
melhemet për t'u pastruar.

<span id="an_2:4">2:4</span> Vajza që do t'i pëlqejë mbretit të bëhet
mbretëreshë në vend të Vashtit". Ky propozim u pëlqye nga mbreti dhe
kështu u veprua.

<span id="an_2:5">2:5</span> Në qytetin e Suzës ishte një jude i quajtur
Mardoke, bir i Jairit, bir i Shimeit, bir i Kishit, një Beniaminit,

<span id="an_2:6">2:6</span> që e kishin internuar nga Jeruzalemi bashkë
me mërgimtarët e sjellë në robëri me Jekoniahun, mbretin e Judës, nga
Nebukadnetsari, mbret i Babilonisë.

<span id="an_2:7">2:7</span> Ai e kishte rritur Hadasahun, domethënë
Esterin, bijën e ungjit të tij, sepse ajo nuk kishte as baba as nënë.
Vajza ishte e hijshme dhe kishte trup të bukur; pas vdekjes së atit dhe
të nënes së saj, Mardokeu e mori si bijën e tij.

<span id="an_2:8">2:8</span> Kur urdhëri i mbretit dhe dekreti i tij u
përhapën, dhe shumë vajza u mblodhën në qytetin e Suzës nën mbikqyrjen e
Hegait, edhe Esterin e çuan në pallatin e mbretit nën mbikëqyrjen e
Hegait, rojtarit të grave.

<span id="an_2:9">2:9</span> Vajza i pëlqeu dhe fitoi simpatinë e tij;
kështu ai u shpejtua t'i japë melhemet për pastrimin dhe ushqimin e saj;
i dha gjithashtu shtatë vajza të reja të zgjedhura në pallatin e mbretit
dhe e zhvendosi bashkë me to në apartamentin më të mirë të shtëpisë së
grave.

<span id="an_2:10">2:10</span> Esteri nuk kishte treguar asgjë as për
popullin e saj as për vendin e prejardhjes së saj, sepse Mardokeu e
kishte urdhëruar të mos tregonte.

<span id="an_2:11">2:11</span> Çdo ditë Mardokeu shëtiste përpara
oborrit të shtëpisë së grave për të marrë vesh si ishte Esteri dhe ç'po
bëhej me të.

<span id="an_2:12">2:12</span> Kur i vinte radha çdo vajzë të hynte te
mbreti Asuero, mbasi kishte bërë dymbëdhjetë muaj përgatitjesh, sipas
rregulloreve të grave, sepse kështu plotësoheshin ditët e pastrimit të
tyre; gjashtë muaj për t'u lyer me vaj të mirrës dhe gjashtë muaj me
aroma dhe melheme të grave për t'u pastruar,

<span id="an_2:13">2:13</span> vajza shkonte te mbreti; i lejohej të
merrte me vete nga shtëpia e grave në pallatin e mbretit tërë ato që
donte.

<span id="an_2:14">2:14</span> Atje ajo shkonte në mbrëmje dhe të
nesërmen në mëngjes kalonte në shtëpinë e dytë të grave, nën mbikëqyrjen
e Shaashgazit, eunukut të mbretit dhe rojtar i konkubinave. Ajo nuk
kthehej më te mbreti, veçse po ta kërkonte mbreti dhe ta thërrisnin me
emër.

<span id="an_2:15">2:15</span> Kur i erdhi radha për të shkuar te mbreti
Esterit, bijës së Abihailit, ungji i Mardokeut, që e kishte marrë me
vete si bijën e tij, ajo nuk kërkoi asgjë veç asaj që i tregoi Hegai,
eunuku i mbretit, rojtari i grave. Dhe Esteri fitoi simpatinë e të
gjithë atyre që e shihnin.

<span id="an_2:16">2:16</span> Esterin e çuan te mbreti Asuero në
pallatin e tij mbretëror muajin e dhjetë, domethënë në muajin e
Tebethit, në vitin e shtatë të mbretërimit të tij.

<span id="an_2:17">2:17</span> Mbreti e dashuroi Esterin më tepër se
gjithë gratë e tjera, dhe ajo gjeti hir dhe mirëdashje në sytë e tij më
tepër se tërë vajzat e tjera. Kështu ai i vuri mbi kokë kurorën
mbretërore dhe e bëri mbretëreshë në vend të Vashtit.

<span id="an_2:18">2:18</span> Pastaj mbreti shtroi një banket të madh
për tërë princat dhe shërbëtorët e tij, banketin e Esterit; përveç kësaj
ai u dha një ditë pushimi krahinave dhe bëri dhurata me bujari
mbretërore.

<span id="an_2:19">2:19</span> Kur vajzat u mblodhën herën e dytë,
Mardokeu rrinte ulur te porta e mbretit.

<span id="an_2:20">2:20</span> Esteri, sipas urdhrit që Mardokeu i
kishte dhënë, nuk kishte treguar asgjë as për vendin e prejardhjes së
saj, as për popullin e saj. Në të vërtetë Esteri zbatonte urdhërat e
Mardokeut, ashtu si në kohën kur ishte nën kujdestarinë e tij.

<span id="an_2:21">2:21</span> Në ato ditë, ndërsa Mardokeu rrinte ulur
te porta e mbretit, Bigtani dhe Tereshi, dy eunukë të mbretit dhe
rojtarë të pragut, u zemëruan dhe kërkuan të shtrinin dorën kundër
mbretit Asuero.

<span id="an_2:22">2:22</span> I njoftuar për këtë gjë, Mardokeu
lajmëroi mbretëreshën Ester, dhe Esteri informoi mbretin në emër të
Mardokeut.

<span id="an_2:23">2:23</span> U bënë hetime dhe u provua se gjëja ishte
e vërtetë, të dy eunukët u varën në trekëmbësh; pastaj kjo ngjarje u
regjistrua në librin e Kronikave, në prani të mbretit.

<span id="an_3:1">3:1</span> Mbas këtyre ngjarjeve, mbreti Asuero e
gradoi Hamanin, birin e Hamedathas, Agagitit, e ngriti në rang dhe e
vuri karrigen e tij mbi atë të të gjithë princave që ishin me të.

<span id="an_3:2">3:2</span> Tërë shërbëtorët e mbretit që rrinin te
porta e mbretit përkuleshin dhe binin përmbys para Hamanit, sepse kështu
kishte urdhëruar mbreti për të. Por Mardokeu as përkulej, as binte
përmbys.

<span id="an_3:3">3:3</span> Atëherë shërbëtorët e mbretit që rrinin te
porta e tij i thanë Mardokeut: "Pse e shkel urdhrin e mbretit?".

<span id="an_3:4">3:4</span> Por, me gjithë se ia përsërsnin çdo ditë
këtë urdhër, ai nuk i dëgjonte; prandaj ata ia njoftuan këtë gjë
Hamanit, për të parë në se Mardokeu do të ngulte këmbë në qëndrimin e
tij. Ai në fakt u kishte thënë atyre së ishte jude.

<span id="an_3:5">3:5</span> Kur Hamani pa që Mardokeu nuk përkulej as
binte përmbys para tij, u zemërua shumë;

<span id="an_3:6">3:6</span> por nuk denjoi të shtrijë dorën e tij vetëm
kundër Mardokeut, sepse e kishin njoftuar cilit popull i përkiste
Mardokeu; kështu Hamani vendosi të shkatërrojë tërë Judejtë, popullin e
Mardokeut, që gjendeshin në tërë mbretërinë e Asueros.

<span id="an_3:7">3:7</span> Në muajin e parë, që është muaji i Nisanit,
në vitin e dymbëdhjetë të mbretit Asuero, në prani të Hamanit, u hodh
Puri (domethënë u hodh shorti), për të vendosur ditën dhe muajin; dhe
shorti ra mbi

<span id="an_3:8">3:8</span> Atëherë Hamani i tha mbretit Asuero: "Ka
një popull të shpërndarë dhe të veçuar nga popujt e të gjitha krahinave
të mbretërisë sate, ligjet e të cilit ndryshojnë nga ato të cilitdo
populli tjetër dhe që nuk respekton ligjet e mbretit; prandaj mbreti nuk
ka asnjë përfitim t'i lërë të gjallë.

<span id="an_3:9">3:9</span> Në rast se kjo i pëlqen mbretit, të
përpilohet një dekret për shkatërimin e tyre; dhe unë do të paguaj
dhjetë mijë talenta argjendi në duart e atyre që kryejnë punën, me
qëllim që të derdhen në thesaret e mbretit".

<span id="an_3:10">3:10</span> Atëherë mbreti hoqi nga dora unazën me
vulën dhe ia dha Hamanit, Agagitit, birit të Hamedathas dhe armikut të
Judejve.

<span id="an_3:11">3:11</span> Pastaj mbreti i tha Hamanit: "Paratë t'u
dhanë, po kështu të jepet populli; bëj me të çfarë të duash".

<span id="an_3:12">3:12</span> Ditën e trembëdhjetë të muajit të parë u
thirrën sekretarët e mbretit dhe u redaktua një dekret, në bazë të të
gjitha gjërave që kishte urdhëruar Hamani, për t'ua dërguar satrapëve të
mbretit, qeveritarëve të çdo krahine dhe krerëve të çdo populli, çdo
krahine sipas shkrimit të saj dhe çdo populli sipas gjuhës së tij.
Dekreti u redaktua në emër të mbretit Asuero dhe u vulos me vulën e
mbretit.

<span id="an_3:13">3:13</span> Këto dokumente u dërguan me anë korierësh
në të gjitha krahinat e mbretit, me qëllim që të shkatërroheshin, të
vriteshin dhe të shfaroseshin tërë Judejtë, të rinj dhe pleq, fëmijë dhe
gra, në një ditë të vetme, më trembëdhjetë të muajit të dymbëdhjetë, që
është muaji i Adarit, dhe të plaçkiteshin pasuritë e tyre.

<span id="an_3:14">3:14</span> Një kopje e dekretit duhet të nxirrej si
ligj në çdo krahinë dhe të shpallej për të gjithë popujt, me qëllim që
të ishin gati për atë ditë.

<span id="an_3:15">3:15</span> Korierët u nisën me të shpejtë sipas
urdhrit të mbretit, dhe dekreti u shpall në qytetin e Suzës. Mbreti dhe
Hamani ishin ulur dhe pinin, por qyteti i Suzës ishte tmerruar.

<span id="an_4:1">4:1</span> Kur Mardokeu mësoi të gjitha ato që kishin
ndodhur, grisi rrobat e tij, u mbulua me një thes dhe me hi dhe doli
nëpër qytet, duke lëshuar britma të forta dhe plot hidhërim;

<span id="an_4:2">4:2</span> dhe arriti deri te porta e mbretit, sepse
nuk lejohej që asnjeri i mbuluar me thes të hynte te porta e mbretit.

<span id="an_4:3">4:3</span> Në çdo krahinë, ku arritën urdhëri i
mbretit dhe dekreti i tij, pati një keqardhje të madhe për Judejtë, me
agjerime, me të qara dhe vajtime; dhe shumë njerëz u mbuluan me një thes
dhe me hi.

<span id="an_4:4">4:4</span> Vajzat e Esterit dhe eunukët e saj erdhën
t'ia njoftojnë ngjarjen, dhe mbretëresha u angështua shumë; pastaj i
dërgoi rroba Mardokeut, që t'i vishte dhe të hiqte nga trupi i tij
thesin, por ai nuk i pranoi.

<span id="an_4:5">4:5</span> Atëherë Esteri thirri Hathakun, njerin nga
eunukët e mbretit të caktuar prej tij t'i shërbenin asaj dhe e urdhëroi
të shkonte te Mardokeu për të mësuar se çfarë gjë e brengoste dhe për
ç'arësye.

<span id="an_4:6">4:6</span> Kështu Hathaku shkoi te Mardokeu në sheshin
e qytetit, që ndodhej përballë portës së mbretit.

<span id="an_4:7">4:7</span> Mardokeu i tregoi tërë ato që i kishin
ndodhur dhe përmëndi gjithashtu shumën e parave që Hamani kishte
premtuar të derdhte në thesarin mbretëror për të siguruar shkatërrimin e
Judejve;

<span id="an_4:8">4:8</span> i dha gjithashtu një kopje të tekstit të
dekretit që ishte shpallur në Suzë për shfarosjen e tyre, me qëllim që
t'ia tregonte Esterit, t'ia shpjegonte asaj dhe ta urdhëronte të shkonte
te mbreti për ta lutur me të madhe dhe për të ndërhyrë pranë tij në
favor të popullit të tij.

<span id="an_4:9">4:9</span> Kështu Hathaku u kthye tek Esteri dhe i
njoftoi fjalët e Mardokeut.

<span id="an_4:10">4:10</span> Atëherë Esteri i foli Hathakut dhe e
urdhëroi të shkonte e t'i thoshte Mardokeut:

<span id="an_4:11">4:11</span> "Tërë shërbëtorët e mbretit dhe populli i
krahinave të tij e dinë që cilido burrë ose grua që hyn në oborrin e
brendshëm për të shkuar te mbreti, pa qenë i thirrur, duhet të dënohet
me vdekje, në bazë të një ligji të veçantë, veç po të jetë se mbreti
shtrin ndaj tij skeptrin e tij prej ari; vetëm kështu ai do të shpëtojë
jetën e tij. Dhe kaluan tanimë tridhjetë ditë që nuk jam thirrur për të
shkuar te mbreti".

<span id="an_4:12">4:12</span> Kështu ia njoftuan Mardokeut fjalët e
Esterit,

<span id="an_4:13">4:13</span> dhe Mardokeu iu përgjigj Esterit: "Mos
mendo se do të shpëtosh vetëm ti nga gjithë Judejtë, sepse ndodhesh në
pallatin e mbretit.

<span id="an_4:14">4:14</span> Sepse po të jetë se ti hesht në këtë
moment, ndihma dhe çlirimi do të vijnë për Judejtë nga një anë tjetër;
por ti dhe shtëpia e atit tënd do të shuheni. Përveç kësaj, kush e di
nëse është pikërisht për një kohë të tillë që ti ke arritur në pozitë
mbretërore?".

<span id="an_4:15">4:15</span> Atëherë Esteri urdhëroi t'i përgjigjeshin
Mardokeut kështu:

<span id="an_4:16">4:16</span> "Shko, mblidh tërë Judejtë që ndodhen në
Suzë, dhe agjeroni për mua; rrini pa ngrënë dhe pa pirë tri ditë, natë e
ditë. Edhe unë me vajzat e mia do të agjerojmë në të njëjtën mënyrë;
pastaj do të hyj te mbreti; megjithëse një gjë e tillë është kundër
ligjit; dhe në qoftë se duhet të vdes, do të vdes".

<span id="an_4:17">4:17</span> Mardokeu iku dhe bëri të gjitha gjërat që
Esteri kishte urdhëruar.

<span id="an_5:1">5:1</span> Ditën e tretë, Esteri veshi rrobën
mbretërore dhe u paraqit në oborrin e brendshëm të pallatit të mbretit,
përballë apartamentit të mbretit. Mbreti ishte ulur mbi fronin mbretëror
në pallatin mbretëror, përballë hyrjes së pallatit.

<span id="an_5:2">5:2</span> Sa e pa mbreti mbretëreshën Ester më këmbë
në oborr, ajo fitoi simpatinë e tij. Kështu mbreti zgjati në drejtim të
Esterit skeptrin prej ari që mbante në dorë, dhe Esteri u afrua dhe
preku majën e skeptrit.

<span id="an_5:3">5:3</span> Atëherë mbreti i tha: "Çfarë do,
mbretëreshë Ester? Cila është kërkesa jote? Edhe sikur të jetë gjysma e
mbretërisë sime, do të të jepet".

<span id="an_5:4">5:4</span> Esteri u përgjigj: "Në qoftë se kështu i
pëlqen mbretit, le të vijë sot mbreti me Hamanin në banketin që i kam
përgatitur".

<span id="an_5:5">5:5</span> Atëherë mbreti tha: "Silleni shpejt
Hamanin, që të bëhet ç'ka thënë Esteri". Kështu mbreti dhe Hamani shkuan
në banketin që Esteri kishte përgatitur.

<span id="an_5:6">5:6</span> Ndërsa po shërbehej vera gjatë banketit,
mbreti i tha Esterit: "Cila është kërkesa jote? Do të të plotësohet.
Çfarë kërkon? Qoftë edhe gjysma e mbretërisë sime, do të bëhet".

<span id="an_5:7">5:7</span> Esteri u përgjigj dhe tha: "Ja, kërkesa ime
ajo që po kërkoj:

<span id="an_5:8">5:8</span> Në qoftë se kam gjetur hir në sytë e
mbretit dhe në qoftë se mbretit i pëlqen të plotësojë kërkesën time dhe
të më japë atë që kërkoj, le të vijë mbreti me Hamanin në banketin që
unë do t'u përgatis atyre, dhe nesër kam për të bërë ashtu si ka thënë
mbreti".

<span id="an_5:9">5:9</span> Atë ditë Hamani doli gjithë qejf dhe me
zemër të kënaqur, por kur Hamani në portën e mbretit pa Mardokeun që as
ngrihej as lëvizte para tij, u zemërua shumë me të.

<span id="an_5:10">5:10</span> Megjithatë Hamani e mbajti veten, shkoi
në shtëpi dhe dërgoi të thërrasin miqtë e tij dhe Zereshin,
bashkëshorten e tij.

<span id="an_5:11">5:11</span> Pastaj Hamani u foli atyre mbi shkëlqimin
e pasurive të tij, mbi numrin e madh të bijve të tij, mbi të gjitha
gjërat me të cilat mbreti e kishte nderuar, dhe si e kishte ngritur mbi
princat dhe shërbëtorët e mbretit.

<span id="an_5:12">5:12</span> Hamani shtoi gjithashtu: "Edhe
mbretëresha Ester nuk ka sjellë bashkë me mbretin në banket askënd
tjetër veç meje; edhe nesër më ka ftuar ajo bashkë me mbretin.

<span id="an_5:13">5:13</span> Por tërë kjo nuk më mjafton deri sa do të
shoh Mardokeun Judeun të ulur para portës së mbretit".

<span id="an_5:14">5:14</span> Aëherë bashkëshortja e tij Zeresh dhe
tërë miqtë e tij i thanë: "Të përgatitet një trekëmbësh i lartë
pesëdhjetë kubitë; nesër në mëngjes i thuaj mbretit që aty të varet
Mardokeu; pastaj shko i kënaqur në banket me mbretin". Kjo gjë i pëlqeu
Hamanit, që bëri të përgatitet trekëmbëshi.

<span id="an_6:1">6:1</span> Atë natë mbretin nuk e zinte gjumi. Atëherë
urdhëroi që t'i sillnin librin e ngjarjeve për t'u mbajtur mend,
Kronikat; dhe u lexua para mbretit.

<span id="an_6:2">6:2</span> U gjet e shkruar që Mardokeu kishte
denoncuar Bigthanan dhe Tereshin, dy eunukët e mbretit midis derëtarëve,
që kishin kërkuar të shtrinin dorën kundër mbretit Asuero.

<span id="an_6:3">6:3</span> Atëherë mbreti pyeti: "Çfarë nderimi dhe
shpërblimi iu dha Mardokeu për këtë?". Shërbëtorët e mbretit që i
shërbenin u përgjigjën: "Nuk u bë asgjë për të".

<span id="an_6:4">6:4</span> Atëherë mbreti tha: "Kush është në oborr?".
(Hamani sapo kishte hyrë në oborrin e jashtëm të pallatit të mbretit,
për t'i kërkuar mbretit që ta varte Mardokeun në trekëmbëshin që kishte
përgatitur për të).

<span id="an_6:5">6:5</span> Shërbëtorët e mbretit iu përgjigjën: "Ja,
Hamani është në oborr". Mbreti tha: "Lëreni të hyjë".

<span id="an_6:6">6:6</span> Atëherë Hamani hyri dhe mbreti i tha:
"Çfarë duhet t'i bëhet një njeriu që mbreti dëshiron ta nderojë?".
Hamani mendoi në zemër të vet: "Cilin do të donte të nderonte mbretin më
shumë se mua?".

<span id="an_6:7">6:7</span> Hamani iu përgjigj mbretit: "Për njeriun që
mbreti dëshiron të nderojë,

<span id="an_6:8">6:8</span> të merret rroba mbretërore që ka veshur
mbreti dhe kali mbi të cilin ka hipur dhe të vihet mbi kokën e tij një
kurorë mbretërore.

<span id="an_6:9">6:9</span> T'i dorëzohet rrobja dhe kali njerit prej
princave më fisnikë të mbretit dhe t'i vishen rrobat njeriut që mbreti
dëshiron të nderojë; pastaj të çohet me kalë nëpër rrugët e qytetit dhe
të shpallet para tij: "Kështu veprohet me njeriun që mbreti dëshëron të
nderojë!"".

<span id="an_6:10">6:10</span> Atëherë mbreti i tha Hamanit: "Shpejto,
merr rroben dhe kalin, siç e the, dhe vepro kështu me Judeun Mardoke, që
rri ulur pranë portës së mbretit, mos lër pa kryer asgjë nga ato që ke
thënë".

<span id="an_6:11">6:11</span> Hamani mori, pra, rroben dhe kalin, ia
veshi Mardokeut rroben dhe e çoi me kalë nëpër rrugët e qytetit, duke
shpallur para tij: "Kështu veprohet me njeriun që mbreti dëshëron të
nderojë!".

<span id="an_6:12">6:12</span> Pastaj Mardokeu u kthye te porta e
mbretit, por Hamani nxitoi të kthehet në shtëpinë e vet, i pikëlluar dhe
kokëmbuluar.

<span id="an_6:13">6:13</span> Hamani i tregoi bashkëshortes së tij
Zeresh dhe gjithë miqve të tij të gjitha sa i kishin ngjarë. Atëherë
njerëzit e urtë dhe gruaja e tij Zeresh i thanë: "Në qoftë se Mardokeu
para të cilit ke filluar të biesh është nga fisi i Judejve, ti nuk do të
arrish të fitosh kundër tij, por do të rrëzohesh plotësisht para tij".

<span id="an_6:14">6:14</span> Ata po flisnin akoma me të, kur arritën
eunukët e mbretit, të cilët nxituan ta çonin Hamanin në banketin që
Ester i kishte përgatitur.

<span id="an_7:1">7:1</span> Mbreti dhe Hamani shkuan, pra, në banketin
bashkë me mbretëreshën Ester.

<span id="an_7:2">7:2</span> Edhe ditën e dytë, ndërsa gjatë banketit po
shërbehej vera, mbreti i tha Esterit: "Cila është kërkesa jote, o
mbretëreshë Ester? Do të të plotësohet. Çfarë kërkon? Edhe sikur të jetë
gjysma e mbretërisë sime, do të bëhet".

<span id="an_7:3">7:3</span> Atëherë mbretëresha Ester u përgjigj: "Në
rast se kam gjetur hir në sytë e tu, o mbret, dhe në qoftë se kështu i
pëlqen mbretit, kërkesa ime është që të më jepet jeta; dhe kërkoj që
populli im të falet.

<span id="an_7:4">7:4</span> Sepse unë dhe populli im kemi qenë të
shitur për t'u prishur, për t'u vrarë dhe për t'u shfarosur. Po të ishim
shitur për t'u bërë skllevër dhe skllave do të kisha heshtur; por armiku
nuk mund ta kompensojë kurrë dëmin që do t'i shkaktohej mbretit".

<span id="an_7:5">7:5</span> Mbreti Asuero i tha mbretëreshës Ester:
"Kush është dhe ku ndodhet ai që ka guximin të bëjë një gjë të tillë?".

<span id="an_7:6">7:6</span> Esteri u përgjigj: Armiku dhe kundërshtari
është ai i keqi Haman". Atëherë Hamanit i hyri tmerri në prani të
mbretit dhe të mbretëreshës.

<span id="an_7:7">7:7</span> Mbreti u ngrit shumë i zemëruar nga banketi
në të cilin shërbehej vera dhe shkoi në kopshtin e pallatit, ndërsa
Hamani qëndroi për t'iu lutur me të madhe mbretëreshës Ester për jetën e
tij, sepse

<span id="an_7:8">7:8</span> Pastaj mbreti u kthye nga kopshti i
pallatit, në vendin e banketit ku shërbehej vera; ndërkaq Hamani kishte
rënë mbi divanin në të cilin rrinte Esteri. Atëherë mbreti thirri:
"Dashke gjithashtu të dhunosh mbretëreshën, ndërsa unë vetë jam në
shtëpi?". Sa dolën këto fjalë nga goja e mbretit, ia mbuluan fytyrën
Hamanit.

<span id="an_7:9">7:9</span> Pastaj Harbonahu, një nga eunukët, tha
përpara mbretit: "Ja, në shtëpinë e vetë Hamanit është ngritur një
trekëmbësh, i lartë pesëdhjetë kubitë, që Hamani kishte përgatitur për
Mardokeun, i cili kishte folur për të mirën e mbretit". Mbreti tha:
"Vareni aty këtë!".

<span id="an_7:10">7:10</span> Kështu Hamanin e varën në trekëmbëshin që
kishte përgatitur për Mardokeun. Dhe zemërimi i mbretit u qetësua.

<span id="an_8:1">8:1</span> Po atë ditë mbreti Asuero i dha
mbretëreshës Ester shtëpinë e Hamanit, armikut të Judejve; dhe Mardokeu
erdhi para mbretit, të cilit Esteri i kishte shpjeguar se ç'ishte ai për
të.

<span id="an_8:2">8:2</span> Kështu mbreti hoqi unazën që i kishte
rimarrë Hamanit dhe ia dhe Mardokeut. Pastaj Esteri e caktoi Mardokeun
mbi shtëpinë e Hamanit.

<span id="an_8:3">8:3</span> Esteri foli akoma para mbretit, ra në
këmbët e tij dhe iu lut me lot ndër sy që të pengonte komplotin e keq të
Hamanit, Agagitit, dhe planin që ai kishte menduar kundër Judejve.

<span id="an_8:4">8:4</span> Atëherë mbreti zgjati skeptrin prej ari në
drejtim të Esterit; kështu Esteri u ngrit, mbeti në këmbë para mbretit

<span id="an_8:5">8:5</span> dhe tha: "Në se i duket mirë mbretit, në
rast se kam gjetur hir në sytë e tij, në rast se çështja i duket
gjithashtu e drejtë mbretit dhe në rast se gjej pëlqim nga sytë e tij,
të shkruhet për të revokuar dokumentet e hartuara nga Hamani, bir i
Hamedathas, Agagitit, që ai shkroi për të shkatërruar Judejtë që janë në
të gjitha krahinat e mbretit.

<span id="an_8:6">8:6</span> Si do të mund të rezistoja në fakt duke
parë fatkeqësinë që do të godiste popullin tim? Ose si do të mund të
rezistoja duke parë shkatërrimin e fisit tim?".

<span id="an_8:7">8:7</span> Atëherë mbreti Asuero i tha mbretëreshës
Ester dhe Judeut Mardoke: "Ja, unë i dhashë Esterit shtëpinë e Hamanit,
dhe këtë e varën në trekëmbësh, sepse kishte dashur të shtrinte dorën e
tij mbi Judejtë.

<span id="an_8:8">8:8</span> Ju vetë shkruani një dekret në favor të
Judejve në emër të mbretit, si t'ju duket më mirë, dhe vuloseni me
unazën mbretërore, sepse vendimi i shkruar në emër të mbretit dhe i
vulosur me unazën mbretërore është i prerë".

<span id="an_8:9">8:9</span> Atëherë, më njëzet e tre të muajit të
tretë, që është muaji i Sivanit, u thirrën sekretarët e mbretit dhe
sipas gjithë atyre që Mardokeu kishte urdhëruar, u dërguan shkrime
Judejve, satrapëve, qeveritarëve dhe krerëve të njëqind e njëzet e
shtatë krahinave, nga India deri në Etiopi, çdo krahine sipas shkrimit
të saj, çdo populli sipas gjuhës së tij, dhe Judejve sipas shkrimit dhe
gjuhës së tyre.

<span id="an_8:10">8:10</span> Kështu ai shkroi në emër të mbretit
Asuero, duke vënë vulën me unazën mbretërore, dhe i dërgoi dokumentet me
anë të korierëve që ngisnin kuaj të shpejtë, të lindur nga kuaj të
racës.

<span id="an_8:11">8:11</span> Me anë të këtyre dokumenteve u jepej
Judejve, në çfarëdo qyteti që të ndodheshin, e drejta të bashkoheshin
dhe të mbronin jetën e tyre, duke shkatërruar, duke vrarë dhe duke
shfarosur tërë njerëzit e armatosur të çfarëdo populli o krahine që t'i
sulmonin, duke përfshirë fëmijët dhe gratë, dhe të plaçkisnin pasuritë e
tyre,

<span id="an_8:12">8:12</span> në një ditë të vetme, në të gjitha
krahinat e mbretit Asuero: ditën e trembëdhjetë të muajit të
dymbëdhjetë, që është muaji i Adarit.

<span id="an_8:13">8:13</span> Një kopje e dekretit, i shpallur si ligj
në çdo krahinë, duhet të nxirrej për të gjithë popujt, me qëllim që
Judejtë të ishin gati për atë ditë të hakmerreshin kundër armiqve të
tyre.

<span id="an_8:14">8:14</span> Kështu korierët të hipur mbi kuaj të
shpejtë u nisën të nxitur dhe të shtypur nga urdhri i mbretit; dhe
dekreti u nxuar në qytetin e Suzës.

<span id="an_8:15">8:15</span> Mardokeu doli nga prania e mbretit me një
rrobe mbretërore të purpurt dhe prej liri të bardhë, me një kurorë të
madhe prej ari dhe një mantel prej pëlhure liri në ngjyrë të kuqe flakë;
në qytetin

<span id="an_8:16">8:16</span> Për Judejtë ishte dritë, gëzim, gaz dhe
lavdi.

<span id="an_8:17">8:17</span> Në çdo krahinë dhe në çdo qytet, kudo që
arrinte urdhri i mbretit dhe dekreti i tij, për Judejtë kishte gëzim dhe
ngazëllim, bankete dhe ditë të lumtura. Dhe shumë nga pjestarët e
popujve të vendit u bënë Judej, sepse tmerri i Judejve i kishte zënë.

<span id="an_9:1">9:1</span> Muajin e dymbëdhjetë, që është muaji i
Adarit, ditën e trembëdhjetë të muajit, kur duhet të zbatoheshin urdhri
dhe dekreti i mbretit, dita në të cilën armiqtë e Judejve shpresonin të
sundonin mbi

<span id="an_9:2">9:2</span> Judejtë u mblodhën në qytetet e tyre, në të
gjitha krahinat e mbretit Asuero, për të shtrirë dorën kundër atyre që
kërkonin t'u bënin keq; dhe askush nuk mundi t'u rezistonte atyre, sepse
tmerri i Judejve i kishte zënë tërë popujt.

<span id="an_9:3">9:3</span> Tërë krerët e krahinave, satrapët,
qeveritarët dhe ata që merreshin me punët e mbretit i përkrahën Judejtë,
sepse tmerri i Mardokeut i kishte zënë.

<span id="an_9:4">9:4</span> Në fakt Mardokeu ishte i madh në pallatin e
mbretit, dhe fama e tij përhapej në të gjitha krahinat, sepse ky njeri,
Mardokeu, bëhej gjithnjë më i madh.

<span id="an_9:5">9:5</span> Kështu Judejtë goditën tërë armiqtë e tyre,
duke i kaluar në tehun e shpatës dhe duke kryer një kërdi dhe një
shkatërrim të madh; u sollën si deshën me armiqtë e tyre.

<span id="an_9:6">9:6</span> Në qytetin e Suzës Judejtë vranë dhe
shfarosën pesëqind njerëz;

<span id="an_9:7">9:7</span> vranë edhe Parshandathan, Dalfonin,
Aspathan,

<span id="an_9:8">9:8</span> Porathan, Adalian, Aridathan,

<span id="an_9:9">9:9</span> Parmashtan, Arisain, Aridain dhe
Vajezathan,

<span id="an_9:10">9:10</span> dhjetë bijtë e Hamanit, birit të
Hamedathas, armiku i Judejve, por nuk u dhanë pas plaçkitjes.

<span id="an_9:11">9:11</span> Po atë ditë numri i atyre që ishin vrarë
në qytetin e Suzës iu njoftua mbretit.

<span id="an_9:12">9:12</span> Mbreti i tha atëherë mbretëreshës Ester:
"Në qytetin e Suzës Judejte kanë vrarë dhe shfarosur pesëqind njerëz dhe
dhjetë bij të Hamanit; çfarë kanë bërë vallë në krahinat e tjera të
mbretit? Tani cila është kërkesa jote? Do të të plotësohet. Çfarë tjetër
kërkon? Do të bëhet".

<span id="an_9:13">9:13</span> Atëherë Esteri tha: "Në qoftë se kështu i
pëlqen mbretit, le të lejohen Judejtë që janë në Suzë të bëjnë edhe
nesër atë që është dekretuar për sot; dhe të varen në trekëmbësh të
dhjetë bijtë e Hamanit".

<span id="an_9:14">9:14</span> Mbreti urdhëroi që të veprohej pikërisht
kështu. Dekreti u nxuarr në Suza dhe dhjetë bijtë e Hamanit u varën në
trekëmbësh.

<span id="an_9:15">9:15</span> Judejtë që ishin në Suza u mblodhën edhe
ditën e katërmbëdhjetë të muajit të Adarit dhe vranë në Suza treqind
njerëz; por nuk u dhanë pas plaçkitjes.

<span id="an_9:16">9:16</span> Edhe Judejtë e tjerë që ishin në krahinat
e mbretit u mblodhën, për të mbrojtur jetën e tyre dhe për të qenë të
sigurt nga sulmet e armiqve të tyre; vranë shtatëdhjetë e pesë mijë nga
ata që i urrenin, por nuk u dhanë pas plaçkitjes.

<span id="an_9:17">9:17</span> Kjo ndodhi ditën e trembëdhjetë të muajit
të Adarit; ditën e katërmbëdhjetë u çlodhën dhe e kthyen në një ditë
banketi e gëzimi.

<span id="an_9:18">9:18</span> Judejtë që ishin në Suza u grumbulluan
përkundrazi ditën e trembëdhjetë dhe të katërmbëdhjetë; ditën e
pesëmbëdhjetë të muajit u çlodhën, e bënë ditë banketi dhe gëzimi.

<span id="an_9:19">9:19</span> Për këtë arësye Judejtë e fushës, që
banojnë në qytete pa mure, e kanë bërë ditën e katërmbëdhjetë të muajit
të Adarit një ditë gëzimi, banketesh dhe feste, dhe në këtë ditë i
dërgojnë dhurata njeri-tjetrit.

<span id="an_9:20">9:20</span> Mardokeu i shkroi tërë këto gjëra dhe u
dërgoi letra tërë Judejve që ishin në të gjitha krahinat e mbretit
Asuero, afër dhe larg,

<span id="an_9:21">9:21</span> për t'i urdhëruar të kremtonin çdo vit
ditën e katërmbëdhjetë dhe të pesëmbëdhjetë të muajit të Adarit,

<span id="an_9:22">9:22</span> si ditët gjatë të cilave Judejtë patën
pushim nga sulmet e armiqve të tyre, dhe si muaji në të cilin dhembja e
tyre u kthye në gëzim dhe zia në festë, dhe kështu ato t'i bënin ditë
banketi e gëzimi, gjatë të cilave t'i dërgonin dhurata njeri-tjetrit dhe
t'u bënin dhurata të varfërve.

<span id="an_9:23">9:23</span> Judejtë u zotuan të respektonin atë që
kishin filluar të bënin, ashtu si u kishte shkruar atyre Mardokeu.

<span id="an_9:24">9:24</span> Në fakt Hamani, bir i Hamedathas,
Agagitit, armiku i të gjithë Judejve, kishte komplotuar kundër Judejve
për t'i shkatërruar dhe kishte hedhur Purin (domethënë kishte hedhur
shortin), për t'i shfarosur dhe për t'i shkatërruar.

<span id="an_9:25">9:25</span> Por kur Esteri u paraqit para mbretit, ky
urdhëroi me shkrim që komploti i keq që Hamani kishte kurdisur kundër
Judejve të binte mbi kryet e tij dhe që ai dhe bijtë e tij të vareshin
në trekëmbësh.

<span id="an_9:26">9:26</span> Prandaj ato ditë u quajtën Purim, nga
fjala Pur. Në përshtatje, pra, me të gjitha ato që ishin shkruar në atë
letër, me të gjitha ato që kishin parë lidhur me këtë dhe me ato që
kishin ndodhur,

<span id="an_9:27">9:27</span> Judejtë vendosën të zotoheshin pa iu
shmangur për vete, për pasardhësit e tyre dhe për të gjithë ata që do të
bashkoheshin me ta, të kremtonin çdo vit këto dy ditë sipas udhëzimeve
të shkruara dhe kohës së caktuar.

<span id="an_9:28">9:28</span> Ato ditë duhet të kujtoheshin dhe të
kremtoheshin brez pas brezi, në çdo familje, në çdo krahinë, në çdo
qytet; në asnjë mënyrë Judejtë nuk duhet të hiqnin dorë nga kremtimi i
këtyre ditëve të Purimit, dhe kujtimi i tyre nuk duhet të zhdukej te
pasardhësit e tyre.

<span id="an_9:29">9:29</span> Mbretëresha Ester, bijë e Abihailit, dhe
Judeu Mardoke shkruan me autoritet të plotë letrën e tyre të dytë lidhur
me Purimin.

<span id="an_9:30">9:30</span> Mardokeu u dërgoi letra tërë Judejve në
njëqind e njëzet e shtatë krahina të mbretërisë së Asueros, me fjalë
paqeje dhe të së vërtetës.

<span id="an_9:31">9:31</span> për t'i vendosur ato ditë të Purimit në
kohën e caktuar, siç i kishin vendosur atyre Judeu Mardoke dhe
mbretëresha Ester ashtu si kishin vendosur ata vetë për vete dhe për
pasardhësit e tyre me rastin e agjerimit të tyre dhe të britmës së tyre.

<span id="an_9:32">9:32</span> Kështu dekreti i Esterit fiksoi caktimin
e Purimit dhe u shkrua në një libër.

<span id="an_10:1">10:1</span> Mbreti Asuero i vuri një haraç vendit dhe
ishujve të detit.

<span id="an_10:2">10:2</span> Gjithë faktet e forcës dhe fuqisë së tij
dhe përshkrimi i kujdesshëm i Mardokeut, i cili u ngrit nga mbreti, a
nuk janë vallë të shkruara në librin e Kronikave të mbretërve të Medisë
dhe të Persisë?

<span id="an_10:3">10:3</span> Judeu Mardoke vinte i dyti në fakt mbas
mbretit Asuero, i madh midis Judejve dhe i dashur nga moria e vëllezërve
të tij; ai kërkonte të mirën e popullit të tij dhe kishte fjalë paqeje
për gjithë fisin e tij.

------------------------------------------------------------------------

[Next: Job](job.md)
