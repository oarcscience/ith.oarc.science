[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](pro)  [Next](sol.md) 

------------------------------------------------------------------------

### Albanian Bible: Ecclesiastes

<span id="an_1:1">1:1</span> Fjalët e Predikuesit, e birit të Davidit,
mbretit të Jeruzalemit.

<span id="an_1:2">1:2</span> "Kotësi e kotësive", thotë Predikuesi;

<span id="an_1:3">1:3</span> "Kotësi e kotësive; gjithçka është kotësi".
Çfarë përfitimi ka njeriu nga gjithë mundi i tij, kur mundohet nën
rrezet e diellit?

<span id="an_1:4">1:4</span> Një brez shkon, një brez vjen, por toka
mbetet përjetë.

<span id="an_1:5">1:5</span> Edhe dielli lind e pastaj perëndon, dhe
shpejtohet në drejtim të vendit nga del përsëri.

<span id="an_1:6">1:6</span> Era fryn në drejtim të jugut, pastaj
kthehet nga veriu; kthehet dhe rikthehet vazhdimisht dhe bën po ato
rrotullime.

<span id="an_1:7">1:7</span> Gjithë lumenjtë derdhen në det, por deti
nuk mbushet kurrë; nga vendi prej të cilit lumenjtë vijnë, aty kthehen,
përsëri.

<span id="an_1:8">1:8</span> Tërë gjërat kërkojnë mund, më tepër nga sa
mund të thotë njeriu; syri nuk ngopet kurrë duke parë, po kështu veshi
nuk ngopet kurrë duke dëgjuar.

<span id="an_1:9">1:9</span> Ajo që ka qenë është ajo që do të jetë; ajo
që është bërë është ajo që do të bëhet; nuk ka asgjë të re nën diell.

<span id="an_1:10">1:10</span> A ka diçka për të cilën mund të thuhet:
"Shiko, kjo është e re!". Kjo gjë ekzistonte që në shekujt që na kanë
pararendur.

<span id="an_1:11">1:11</span> Nuk mbetet asnjë kujtim nga gjërat e
kaluara, dhe kështu nuk do të mbetet asnjë kujtim nga gjërat që do të
ndodhin midis atyre që do të vijnë më pas.

<span id="an_1:12">1:12</span> Unë, Predikuesi, kam qenë mbret i
Izraelit në Jeruzalem,

<span id="an_1:13">1:13</span> dhe kam kërkuar me zemër të zbuloj dhe të
hetoj me dituri çdo gjë që ndodh nën qiell; kjo është një punë e rëndë
që Perëndia u ka dhënë bijve të njerëzve që ata të lodhen.

<span id="an_1:14">1:14</span> Unë i kam parë tërë gjërat që bëhen nën
diell; dhe ja, të gjitha janë gjëra të kota dhe një kërkim për të kapur
erën.

<span id="an_1:15">1:15</span> Ajo që është e shtrëmbër nuk mund të
drejtohet dhe ajo që mungon nuk mund të numërohet.

<span id="an_1:16">1:16</span> Unë kam folur me zemrën time, duke thënë:
"Ja, kam fituar madhështi dhe dituri më të madhe se të gjithë ata që
kanë mbretëruar para meje në Jeruzalem dhe zemra ime ka parë shumë
dituri dhe njohuri".

<span id="an_1:17">1:17</span> Dhe ia kushtova zemrën time për të
njojtur diturinë si dhe njohjes së marrëzisë dhe budallallëkut; dhe
kuptova që edhe kjo është një kërkim për të kapur erën.

<span id="an_1:18">1:18</span> Sepse aty ku ka shumë dituri ka edhe
shumë shqetësim dhe kush shton diturinë shton dhembjen.

<span id="an_2:1">2:1</span> Unë thashë në zemrën time: "Eja tani, dua
të të vë në provë me gëzimin, dhe ti do të gëzosh ëndjen". Por ja, edhe
kjo është kotësi.

<span id="an_2:2">2:2</span> Për të qeshurit kam thënë: "Éshtë një
marrëzi, dhe për gëzimin: "Kujt i shërben?".

<span id="an_2:3">2:3</span> Kërkova në zemrën time si ta kënaq trupin
tim me verë, duke e nxitur njëkohësisht zemrën time drejt diturisë dhe
t'i qepet marrëzisë, deri sa të shoh cila është e mira që bijtë e
njerëzve do të duhej të bënin nën qiell tërë ditët e jetës së tyre.

<span id="an_2:4">2:4</span> Kështu kreva punime të mëdha për vete;
ndërtova shtëpi, mbolla vreshta,

<span id="an_2:5">2:5</span> bëra kopshte dhe parqe, duke mbjellë drurë
frutorë të çdo lloji;

<span id="an_2:6">2:6</span> ndërtova pellgje për ujin me të cilat të
mund të vadis pyllin që të rriten drurët.

<span id="an_2:7">2:7</span> Bleva shërbëtorë dhe shërbëtore dhe u bëra
me shërbëtorë që lindën në shtëpi; pata pasuri të mëdha në kope me
bagëti të trashë dhe të imët më tepër se ata që kishin qenë para meje në
Jeruzalem.

<span id="an_2:8">2:8</span> Grumbullova për vete edhe argjend, ar dhe
pasuritë e mbretërve dhe të krahinave; gjeta këngëtarë dhe këngëtare,
kënaqësitë e bijve të njerëzve, dhe vegla muzikore të çdo lloji.

<span id="an_2:9">2:9</span> Kështu u bëra i madh dhe u begatova më
tepër se ata që kishin qenë para meje në Jeruzalem; edhe dituria më
mbeti mua.

<span id="an_2:10">2:10</span> Tërë ato që sytë e mi dëshironin, nuk ua
mohova atyre; nuk i refuzova zemrës sime asnjë qejf, sepse zemra ime
kënaqej me çdo punë timen; dhe ky ka qenë shpërblimi për çdo punë të
bërë nga unë.

<span id="an_2:11">2:11</span> Pastaj u ktheva të shikoj tërë veprat që
kishin bërë duart e mia dhe mundin tim për t'i kryer; dhe ja, të gjitha
ishin kotësi dhe një kërkim për të kapur erën; nuk kishte asnjë përfitim
nën diell.

<span id="an_2:12">2:12</span> Atëherë u ktheva të rrah me mend
diturinë, marrëzinë dhe budallallëkun. "Çfarë do të bëjë njeriu që do të
zërë vendin e mbretit, në mos atë që është bërë?".

<span id="an_2:13">2:13</span> Pastaj kuptova që dituria ka një epërsi
mbi budallallëkun, ashtu si drita ka një epërsi mbi errësirën.

<span id="an_2:14">2:14</span> I urti i ka sytë në kokë, kurse budallai
ecën në errësirë; por kuptova gjithashtu që të dyve u është rezervuar i
njëjti fat.

<span id="an_2:15">2:15</span> Kështu thashë në zemrën time: "Po ai fat
që i takon budallait më takon edhe mua". Ç'përfitim ke se ke qenë më i
urtë?". Prandaj thashë në zemrën time: "Edhe kjo është kotësi".

<span id="an_2:16">2:16</span> Nuk mbetet në fakt asnjë kujtim jetëgjatë
si i njeriut të urtë ashtu edhe i njeriut budalla, sepse në ditët e
ardhme gjithçka do të harrohet. Dhe ashtu si vdes budallai, në të
njëjtën mënyrë vdes i urti.

<span id="an_2:17">2:17</span> Prandaj fillova të urrej jetën, sepse të
gjitha ato që bëhen nën diell më janë bërë të neveritshme, sepse të
gjitha janë kotësi dhe një përpjekje për të kapur erën.

<span id="an_2:18">2:18</span> Kështu kam urryer çdo mundim që kam kryer
nën diell, sepse duhet t'i lë të gjitha atij që do të vijë pas meje.

<span id="an_2:19">2:19</span> Dhe kush e di në se do të jetë i urtë ose
budalla? Sidoqoftë ai do të jetë zot i gjithë punës që kam kryer me mund
dhe për të cilën kam përdorur diturinë nën diell. Edhe kjo është kotësi.

<span id="an_2:20">2:20</span> Kështu arrita të dëshpërohem në zemrën
time për gjithë mundin që kam bërë nën diell.

<span id="an_2:21">2:21</span> Sepse këtu ka një njeri që ka punuar me
dituri, me zgjuarësi dhe me sukses, por që duhet t'ia lërë trashëgiminë
e tij një tjetri, që nuk është munduar fare! Edhe kjo është një kotësi
dhe një e keqe e madhe.

<span id="an_2:22">2:22</span> Çfarë i mbetet në të vërtetë njeriut për
tërë mundin e tij dhe për shqetësimin e zemrës së tij, me të cilën është
munduar nën diell?

<span id="an_2:23">2:23</span> Tërë ditët e tij nuk janë veçse dhembje
dhe puna e tij është e rëndë. Zemra e tij nuk pushon as natën. Edhe kjo
është kotësi.

<span id="an_2:24">2:24</span> Për njeriun nuk ka gjë më të mirë se sa
të hajë e të pijë dhe të gëzohet në mundin e tij; por kam vënë re se
edhe kjo vjen nga dora e Perëndisë.

<span id="an_2:25">2:25</span> Kush mund të hajë ose të gëzohet më shumë
se unë?

<span id="an_2:26">2:26</span> Sepse Perëndia i jep njeriut që i pëlqen
dituri, njohje dhe gëzim; por mëkatarit i ngarkon detyrën të mbledhë dhe
të grumbullojë, për t'ia lënë pastaj të gjitha atij që pëlqehet nga sytë
e Perëndisë. Edhe kjo është kotësi dhe përpjekje për të kapur erën.

<span id="an_3:1">3:1</span> Çdo gjë ka stinën e vet, çdo situatë ka një
kohë nën qiell;

<span id="an_3:2">3:2</span> një kohë për të lindur dhe një kohë për të
vdekur, një kohë për të mbjellë dhe një kohë për të shkulur atë që është
mbjellë,

<span id="an_3:3">3:3</span> një kohë për të vrarë dhe një kohë për të
shëruar, një kohë për të shembur dhe një kohë për të ndërtuar,

<span id="an_3:4">3:4</span> një kohë për të qarë dhe një kohë për të
qeshur, një kohë për të mbajtur zi dhe një kohë për të hedhur valle,

<span id="an_3:5">3:5</span> një kohë për të flakur gurët dhe një kohë
për të mbledhur gurët, një kohë për të përqafuar dhe një kohë për të mos
përqafuar,

<span id="an_3:6">3:6</span> një kohë për të kërkuar dhe një kohë për të
humbur, një kohë për të ruajtur dhe një kohë për të hedhur tutje,

<span id="an_3:7">3:7</span> një kohë për të grisur dhe një kohë për të
qepur, një kohë për të heshtur dhe një kohë për të folur,

<span id="an_3:8">3:8</span> një kohë për të dashuruar dhe një kohë për
të urryer, një kohë për luftën dhe një kohë për paqen.

<span id="an_3:9">3:9</span> Çfarë përfitimi ka ai që punon nga të
gjitha gjërat për të cilat mundohet?

<span id="an_3:10">3:10</span> Pashë punën që Perëndia u jep bijve të
njerëzve, me qëllim që të mundohen.

<span id="an_3:11">3:11</span> Ai e ka bërë të bukur çdo gjë në kohën
vet; ka vënë madje përjetësinë në zemrat e tyre, pa i dhënë mundësinë
asnjë njeriu të zbulojë veprën që Perëndia ka bërë nga fillimi deri në
fund.

<span id="an_3:12">3:12</span> Kështu kuptova që nuk ka gjë më të mirë
se sa të gëzohesh dhe të bësh të mirë sa je gjallë;

<span id="an_3:13">3:13</span> dhe që çdo njeri që ha, pi dhe gëzon
mirëqënie në gjithë mundin e tij, kjo është një dhuratë e Perëndisë.

<span id="an_3:14">3:14</span> E kuptova që tërë ato që bën Perëndia
janë përjetë; nuk mund t'u shtosh dhe t'u heqësh asgjë; dhe Perëndia
vepron kështu me qëllim që njerëzit të kenë frikë prej tij.

<span id="an_3:15">3:15</span> Ajo që është, ka qenë më parë; dhe ajo që
do të vijë ka qenë më parë, dhe Perëndia heton atë që ka kaluar.

<span id="an_3:16">3:16</span> Kam parë gjithashtu nën diell që në vend
të arsyes kishte paudhësi, që në vend të drejtësisë kishte paudhësi.

<span id="an_3:17">3:17</span> Kështu thashë në zemrën time: "Perëndia
do të gjykojë të drejtin dhe të pabesin, sepse ka një kohë të caktuar
për çdo gjë dhe për çdo vepër".

<span id="an_3:18">3:18</span> Thashë në zemrën time: "Përsa u përket
kushteve në të cilat ndodhen bijtë e njerëzve, Perëndia i vë në provë,
që ata vetë të kuptojnë që janë si kafshë".

<span id="an_3:19">3:19</span> Në fakt të gjitha ato që u ndodhin bijve
të njerëzve u ndodhin kafshëve; të dy palëve u ndodh e njëjta gjë. Ashtu
si vdes njeri, kështu vdes tjetri. Po, të gjithë kanë po atë frymë; dhe
njeriu nuk ka asnjë epërsi mbi kafshën, sepse gjithçka është kotësi.

<span id="an_3:20">3:20</span> Të gjithë shkojnë në po atë vend; të
gjithë vijnë nga pluhuri dhe kthehen në pluhur.

<span id="an_3:21">3:21</span> Kush e di në se fryma e bijve të njerëzve
ngjitet lart dhe në se fryma e kafshës zbret poshtë në tokë?

<span id="an_3:22">3:22</span> Kështu e kuptova që nuk ka gjë më të mirë
për njeriun se sa të gëzohet në punën e tij, sepse kjo është pjesa e
tij. Kush do ta çojë në fakt të shohë atë që ka për të ndodhur pas tij?

<span id="an_4:1">4:1</span> Kështu u ktheva dhe mendova për gjithë
shtypjen që ndodhin nën diell; dhe ja, lotët e të shtypurve, të cilët
nuk kanë njeri që t'i ngushëllojë; nga ana e shtypësve të tyre ishte
forca, por as ata nuk kanë njeri që t'i ngushëllojë.

<span id="an_4:2">4:2</span> Prandaj i konsiderova të vdekurit, ata që
tashmë kanë vdekur, më të lumtur se të gjallët që jetojnë akoma;

<span id="an_4:3">4:3</span> por edhe më i lumtur se njera dhe tjetra
palë është ai që nuk ka ekzistuar kurrë dhe ende nuk ka parë veprimet e
këqija që kryhen nën diell.

<span id="an_4:4">4:4</span> Pashë gjithashtu që çdo mund dhe çdo sukses
në punë ngjallin smirën njerit kundër tjetrit. Edhe kjo është kotësi dhe
një përpjekje për të kapur erën.

<span id="an_4:5">4:5</span> Budallai rri me duar të kryqezuara dhe ha
mishin e vet.

<span id="an_4:6">4:6</span> Vlen më tepër një grusht me pushim se sa dy
grushte, me mundim, duke u përpjekur të kapësh erën.

<span id="an_4:7">4:7</span> Kam parë edhe një kotësi tjetër nën diell;

<span id="an_4:8">4:8</span> dikush është krejt vetëm dhe nuk ka as bir
as vëlla, megjithatë mundi i tij nuk ka të sosur dhe sytë e tij nuk janë
ngopur me pasuri. Por nuk e pyet veten: "Për kë po lodhem dhe e lë veten
pa asnjë të mirë?". Edhe kjo është kotësi dhe një mundim i rëndë.

<span id="an_4:9">4:9</span> Dy vlejnë më mirë se një i vetëm, sepse
kanë një shpërblim të mirë për mundin e tyre.

<span id="an_4:10">4:10</span> Në fakt në se rrëzohen, njeri ngre
tjetrin; por mjerë ai që është vetëm dhe rrëzohet, sepse nuk ka njeri që
ta ngrerë!

<span id="an_4:11">4:11</span> Kështu gjithashtu në se dy veta flenë
bashkë, ata kanë mundësi të ngrohen; por ai që është vetëm si do t'ia
bëjë të ngrohet?

<span id="an_4:12">4:12</span> Në rast se dikush mund të mposhtë atë që
është vetëm, dy veta mund t'i rezistojnë; një litar tresh nuk këputet aq
shpejt.

<span id="an_4:13">4:13</span> Éshtë më mirë një i ri i varfër dhe i
urtë se sa një mbret plak dhe budalla, që nuk di më të pranojë qortime.

<span id="an_4:14">4:14</span> Sepse i riu ka dalë nga burgu për të
mbretëruar, megjithëse kishte lindur i varfër në mbretërinë e tij.

<span id="an_4:15">4:15</span> I pashë tërë të gjallët që ecnin nën
diell për t'u bashkuar me të riun, që shkon të zërë vendin e tjetrit.

<span id="an_4:16">4:16</span> Ishte i panumërt gjithë populli, gjithë
ata që kishin qenë para tyre. Megjithatë ata që do të vijnë më pas nuk
do të jenë të kënaqur prej tij! Edhe kjo është kotësi dhe një përpjekje
për të kapur erën.

<span id="an_5:1">5:1</span> Ki kujdes hapat e tua kur shkon te shtëpia
e Perëndisë; afrohu për të dëgjuar në vend që të ofrosh flijimin e
budallenjve, të cilët as nuk dinë që veprojnë keq.

<span id="an_5:2">5:2</span> Mos u nxito me gojën tënde, dhe zemra jote
të mos shpejtohet të thotë asnjë fjalë përpara Perëndisë, sepse Perëndia
është në qiell dhe ti mbi tokë; prandaj fjalët e tua të jenë të pakta.

<span id="an_5:3">5:3</span> Sepse nga punët e shumta vijnë ëndrrat, dhe
nga fjalët e shumta zëri i budallait.

<span id="an_5:4">5:4</span> Kur i ke bërë një zotim Perëndisë mos humb
kohë ta plotësosh, sepse ai nuk kënaqet me budallenjtë; plotëso zotimin
që ke marrë.

<span id="an_5:5">5:5</span> Më mirë të mos marrësh zotime se sa t'i
bësh dhe të mos i plotësosh.

<span id="an_5:6">5:6</span> Mos lejo që goja jote ta çojë trupin tënd
të mëkatojë dhe mos thuaj para lajmëtarit të Perëndisë: "Ka qenë gabim".
Pse Perëndia duhet të zemërohej me fjalët e tua dhe të shkatërronte
veprën e duarve të tua?

<span id="an_5:7">5:7</span> Sepse në ëndrrat e shumta dhe në fjalët e
shumta ka kotësi; por ti ke frikë nga Perëndia.

<span id="an_5:8">5:8</span> Në rast se në provincë sheh shtypjen e të
varfërit dhe shkeljen me dhunë të së drejtës dhe të drejtësisë, mos u
habit nga kjo gjë; sepse mbi një pushtet të lartë ndodhet një më i lartë
dhe mbi ta disa pushtete akoma më të larta.

<span id="an_5:9">5:9</span> Toka ofron përfitime më të mëdha se çdo gjë
tjetër, dhe vetë mbreti shërbehet nga fusha.

<span id="an_5:10">5:10</span> Kush është i dhënë pas parasë, nuk ngopet
kurrë me para, dhe kush dëshiron pasuritë nxjerr përfitim prej tyre.
Edhe kjo është kotësi.

<span id="an_5:11">5:11</span> Kur rritet pasuria, shtohen edhe ata që e
përpijnë; dhe çfarë përfitimi kanë prej saj pronarët, veç asaj që e
shohin me sytë e tyre?

<span id="an_5:12">5:12</span> I ëmbël është gjumi i punonjësit, qoftë
edhe kur ha pak ose shumë; por velitja e të pasurit nuk e lë atë të
flerë.

<span id="an_5:13">5:13</span> Éshtë një e keqe tjetër e vajtueshme që
kam parë nën diell: pasuritë e ruajtura për pronarin e tyre në dëm të
tij.

<span id="an_5:14">5:14</span> Këto pasuri humbasin për shkak të një
pune të keqe, dhe kështu në duart e birit që ka lindur nuk mbetet më
asgjë.

<span id="an_5:15">5:15</span> Ashtu si ka dalë nga barku i nënës,
kështu lakuriq do të kthehet për të shkuar si pati ardhur, pa marrë gjë
nga mundi i tij që mund ta marrë me vete.

<span id="an_5:16">5:16</span> Edhe kjo është një e keqe e vajtueshme që
duhet të shkojë pikërisht ashtu si ka ardhur; dhe çfarë përfitimi ka se
është munduar për erën?

<span id="an_5:17">5:17</span> Përveç kësaj ai ha çdo ditë të jetës së
tij në errësirrë, dhe ka shumë hidhërime, sëmundje dhe telashe.

<span id="an_5:18">5:18</span> Ja çfarë kuptova: është mirë dhe e
përshtatshme për njeriun të hajë, të pijë dhe të gëzojë të mirën e
gjithë mundit të tij nën diell, tërë ditët e jetës që Perëndia i jep,
sepse kjo është pjesa e tij.

<span id="an_5:19">5:19</span> Çdo njeriu të cilit Perëndia i jep pasuri
dhe të mira dhe të cilit i jep gjithashtu mundësinë t'i gëzojë ato, të
marrë pjesën e vet dhe të gëzojë mundin e tij, kjo është një dhuratë e
Perëndisë.

<span id="an_5:20">5:20</span> Në fakt ai nuk do të kujtojë shumë ditët
e jetës së tij, sepse Perëndia i përgjigjet me gëzimin e zemrës së tij.

<span id="an_6:1">6:1</span> Éshtë një e keqe tjetër që kam parë nën
diell dhe që është e përhapur midis njerëzve:

<span id="an_6:2">6:2</span> dikujt Perëndia i ka dhënë pasuri, të mira
dhe lavdi, dhe nuk i mungon asgjë nga gjithë ato që mund të dëshirojë,
por Perëndia nuk i jep mundësinë t'i gëzojë, por i gëzon një i huaj. Kjo
është kotësi dhe një e keqe e madhe.

<span id="an_6:3">6:3</span> Në qoftë se dikujt i lindin njëqind bij dhe
jeton shumë vite dhe të shumta janë ditët e viteve të tij, por shpirti i
tij nuk ngopet me të mira dhe nuk ka as varr unë them se një dështim
është më i lumtur se ai;

<span id="an_6:4">6:4</span> sepse ka ardhuar më kot dhe po ikën në
terr, dhe emri i tij është mbuluar nga terri.

<span id="an_6:5">6:5</span> Edhe sikur të mos e ketë parë as njohur
diellin, megjithatë ka më shumë pushim se tjetri.

<span id="an_6:6">6:6</span> Po, edhe sikur të duhej të jetonte dy herë
një mijë vjet, por pa mundur të gëzojë të mirat e tij. A nuk mbarojnë të
gjitha në po atë vend?

<span id="an_6:7">6:7</span> Tërë mundi i njeriut është për gojën e tij,
megjithatë oreksi i tij nuk ngopet kurrë.

<span id="an_6:8">6:8</span> Ç'përfitim ka i urti mbi budallanë?
Ç'përfitim ka i varfëri në rast se di të ecë përpara njerëzve të gjallë?

<span id="an_6:9">6:9</span> Éshtë më mirë të shikosh me sy se sa të
endesh me dëshirën. Edhe kjo është kotësi dhe një përpjekje për të kapur
erën.

<span id="an_6:10">6:10</span> Ajo që është, prej kohe është quajtur me
emrin e vet dhe dihet se ç'është njeriu, dhe që nuk mund të hahet me atë
që është më i fortë se ai.

<span id="an_6:11">6:11</span> Duke qenë se ka shumë gjëra që e shtojnë
kotësinë, çfarë përfitimi ka prej tyre njeriu?

<span id="an_6:12">6:12</span> Kush e di në fakt ç'është e mirë për
njeriun në këtë jetë, gjatë tërë ditëve të jetës së tij të kotë që ai i
kalon si një hije? Kush mund t'i thotë njeriut çfarë ka për të ndodhur
pas tij nën diell?

<span id="an_7:1">7:1</span> Një emër i mirë pëlqehet më tepër se një
vaj i parfumuar, dhe dita e vdekjes është më e mirë se dita e lindjes.

<span id="an_7:2">7:2</span> Éshtë më mirë të shkosh në një shtëpi ku
mbahet zi se sa të shkosh në një shtëpi ku ka festë, sepse ky është
fundi i çdo njeriu, dhe kush rron ka për të vënë mend.

<span id="an_7:3">7:3</span> Trishtimi është më i mirë nga gazi, sepse
përpara një fytyre të trishtuar zemra bëhet më e mirë.

<span id="an_7:4">7:4</span> Zemra e të urtit është në shtëpinë ku
mbahet zi, por zemra e budallenjve është në një shtëpi të gëzuar.

<span id="an_7:5">7:5</span> Éshtë më mirë për dikë të dëgjojë qortimin
e të urtit se sa të dëgjojë këngën e budallenjve,

<span id="an_7:6">7:6</span> sepse ashtu siç është kërcitja e shkurreve
nën një tenxhere, kështu është e qeshura e budallait. Edhe kjo është
kotësi.

<span id="an_7:7">7:7</span> Me siguri shtypja e bën të pamend njeriun e
urtë, dhe dhurata bën që të humbasë arsyen.

<span id="an_7:8">7:8</span> Më mirë fundi i një gjëje se fillimi i saj,
dhe më mirë ai që ka frymë të durueshëm se ai që ka frymë krenar.

<span id="an_7:9">7:9</span> Mos u nxito në frymën tënd të zemërohesh,
sepse zemërimi gjen strehë në gji të budallenjve.

<span id="an_7:10">7:10</span> Mos thuaj: "Si është e mundur që ditët e
kaluara ishin më të mira nga këto?", sepse nuk është urtësi të bësh një
pyetje të tillë.

<span id="an_7:11">7:11</span> Dituria është e mirë bashkë me një pasuri
dhe u sjell përfitime atyre që shohin diellin.

<span id="an_7:12">7:12</span> Sepse dituria është një mbrojtje ashtu si
është paraja; por epërsia e diturisë qëndron në këtë; dituria i bën të
jetojnë ata që e zotërojnë.

<span id="an_7:13">7:13</span> Konsideroje veprën e Perëndisë: kush mund
të drejtojë atë që ai ka bërë të shtrëmbër?

<span id="an_7:14">7:14</span> Në ditën e bollëkut ji i gëzuar, por në
ditën e fatkqësisë mendohu thellë. Perëndia ka bërë si njerën ashtu dhe
tjetrën, me qëllim që njeriu të mos zbulojë asgjë nga ato që do të
ndodhin pas tij.

<span id="an_7:15">7:15</span> Pashë gjithçka në ditët e kotësisë sime.
Ndodh që i drejti të vdesë në drejtësinë e vet dhe që i pabesi të jetojë
gjatë në ligësinë e tij.

<span id="an_7:16">7:16</span> Mos ji tepër i drejtë as i urtë jashtë
mase. Pse kërkon të shkatërohesh?

<span id="an_7:17">7:17</span> Mos ji tepër i keq dhe mos u trego
budalla. Pse kërkon të vdesësh para kohës sate?

<span id="an_7:18">7:18</span> Éshtë mirë që ti të kapesh pas kësaj
gjëje dhe të mos heqësh dorë prej saj, sepse ai që ka frikë Perëndinë do
t'u shmanget tërë këtyre gjërave.

<span id="an_7:19">7:19</span> Dituria e bën të urtin më të fortë se
dhjetë të fuqishëm në një qytet.

<span id="an_7:20">7:20</span> Nuk ka në fakt asnjë njeri të drejtë mbi
tokë që bën të mirën dhe të mos mëkatojë.

<span id="an_7:21">7:21</span> Përveç kësaj mos u vër veshin tërë
fjalëve që thuhen, që të mos mallkohesh nga shërbëtori yt,

<span id="an_7:22">7:22</span> sepse zemra jote gjithashtu e di që ti
vet i ke mallkuar shumë herë të tjerët.

<span id="an_7:23">7:23</span> Unë i hetova të gjitha këto gjëra me
dituri. Thashë: "Do të bëhem i urtë", por dituria është mjaft larg nga
unë.

<span id="an_7:24">7:24</span> Një gjë që është kaq larg dhe kaq e
thellë, kush mund ta gjejë?

<span id="an_7:25">7:25</span> Atëherë e vura zemrën time të njohë, të
hetojë dhe të kërkojë diturinë dhe shkakun e gjërave dhe të njohë
ligësinë e marrëzisë dhe budallallëkun e marrëzisë;

<span id="an_7:26">7:26</span> dhe gjeta një gjë më të hidhur se vdekja;
gruan zemra e së cilës është kurth dhe grackë dhe duart e së cilës janë
pranga. Kush i pëlqen Perëndisë i shpëton asaj; por mëkatari do të kapet
nga ajo.

<span id="an_7:27">7:27</span> Ja ajo që gjeta", thotë Predikuesi, "duke
i shqyrtuar një për një gjërat, për të gjetur shkakun e tyre.

<span id="an_7:28">7:28</span> Atë që unë po kërkoj ende, por nuk e kam
gjetur; një burrë ndër një mijë e gjeta, por një grua në mes gjithë
atyre nuk e gjeta.

<span id="an_7:29">7:29</span> Ja, vetëm këtë gjeta: Perëndia e ka bërë
njeriun të drejtë, por njerëzit kanë kërkuar shumë marifete.

<span id="an_8:1">8:1</span> Kush është si i urti? Kush e njeh
interpretimin e sendeve? Dituria e njeriut bën që të shkëlqejë fytyra e
tij dhe e ndryshon ashpërsinë e fytyrës së tij.

<span id="an_8:2">8:2</span> Unë të jap një këshillë: respekto urdhërin
e mbretit për shkak të betimit të bërë Perëndisë.

<span id="an_8:3">8:3</span> Mos u nxito të largohesh nga prania e tij
dhe mos ngul këmbë në një gjë të keqe, sepse ai bën të gjitha gjërat që
i pëlqen.

<span id="an_8:4">8:4</span> Në fakt fjala e mbretit është e fuqishme;
dhe kush mund t'i thotë: "Çfarë po bën?".

<span id="an_8:5">8:5</span> Kush respekton urdhërin e tij nuk do të
pësojë asnjë të keqe; zemra e njeriut të urtë di në fakt të dallojë
kohën dhe gjykimin,

<span id="an_8:6">8:6</span> sepse për çdo gjë ka një kohë dhe një
gjykim, dhe ligësia e njeriut rëndon shumë mbi të.

<span id="an_8:7">8:7</span> Sepse ai nuk e di çfarë ka për të ndodhur;
kush në fakt do t'i tregojë si do të venë gjërat?

<span id="an_8:8">8:8</span> Nuk ka njeri që të ketë pushtet mbi frymën
për ta përmbajtur, apo të ketë pushtet mbi ditën e vdekjes. Nuk ka leje
në betejë, dhe padrejtësia nuk mund të shpëtojë atë që e kryen.

<span id="an_8:9">8:9</span> E pashë tërë këtë gjë dhe vura mend për të
gjitha gjërat që bëhen nën diell; ka një kohë kur një njeri sundon mbi
një tjetër për ta dëmtuar.

<span id="an_8:10">8:10</span> Pastaj pashë të pabesët që u varrosën, të
cilët kishin hyrë dhe kishin dalë nga vendi i shenjtë; edhe ata ishin
harruar në qytetin ku kishin bërë këto gjëra. Edhe kjo është kotësi.

<span id="an_8:11">8:11</span> Sepse vendimi kundër një veprimi të keq
nuk zbatohet menjëherë, zemra e bijve të njerëzve është e mbushur nga
dëshira për të bërë të keqen.

<span id="an_8:12">8:12</span> Edhe në qoftë se mëkatari bën njëqind
herë të keqen dhe i zgjat ditët e tij, megjithatë, unë e di që do të
kenë të mirën ata që kanë frikë nga Perëndia, që kanë frikë para tij.

<span id="an_8:13">8:13</span> Por nuk ka të mirë për të pabesin, dhe
nuk ka për t'i zgjatur ditët e tij si hija sepse nuk ka frikë përpara
Perëndisë.

<span id="an_8:14">8:14</span> Éshtë një kotësi që ndodh mbi tokë; ka
njerëz të drejtë që trajtohen ashtu sikur i përket veprës të të
pabesëve, dhe ka të pabesë që trajtohen sikur i përket veprës të të
drejtëve. Kam thënë që edhe kjo është kotësi.

<span id="an_8:15">8:15</span> Kështu lëvdova harenë, sepse nuk ka gjë
më të mirë për njeriun nën diell se të hajë, të pijë dhe të jetë i
gëzuar, sepse kjo i mbetet në mundin e tij gjatë ditëve të jetës që
Perëndia i ka dhënë nën diell.

<span id="an_8:16">8:16</span> Kur unë e vura zemrën time të njohë
diturinë dhe të mendojë përpjekjet që bëhen mbi tokë (edhe kur dikush
nuk i lë të pushojnë sytë e tij as ditën as natën),

<span id="an_8:17">8:17</span> atëherë pashë gjithë veprën e Perëndisë,
që njeriu nuk mund të arrijë të zbulojë të gjitha ato që bëhen nën diell
sepse, edhe sikur njeriu të mundohet duke kërkuar, nuk arrin t'i
zbulojë; edhe sikur i urti të thotë që e di, nuk është në gjendje t'i
zbulojë.

<span id="an_9:1">9:1</span> Kështu unë e mendova gjithë këtë në zemrën
time për të kërkuar ta qartësoj; që të drejtët dhe të urtët dhe veprat e
tyre janë në duart e Perëndisë. Njeriu nuk njeh as dashurinë as
urrejtjen; gjithçka është para tij.

<span id="an_9:2">9:2</span> Çdo gjë u ndodh në mënyrë të njëllojtë të
gjithëve: i njëjti fat pret të drejtin dhe të pabesin, të mirin, të
pastrin dhe të papastrin, atë që ofron flijime dhe atë që nuk i ofron.
Si i miri është edhe mëkatari, dhe ai që betohet si ai që ka frikë të
betohet.

<span id="an_9:3">9:3</span> Kjo është një e keqe që bëhet nën diell; të
gjithë kanë të njëjtin fat, dhe përveç kësaj zemra e bijve të njerëzve
është plot ligësi dhe marrëzia qëndron në zemrën e tyre për deri sa
jetojnë; pastaj shkojnë te të vdekurit.

<span id="an_9:4">9:4</span> Për deri sa njeriu është i bashkuar me
gjithë të gjallët e tjerë ka shpresë, sepse një qen i gjallë vlen më
tepër se një luan i ngordhur.

<span id="an_9:5">9:5</span> Të gjallët në fakt e dinë se kanë për të
vdekur, por të vdekurit nuk dinë asgjë; për ta nuk ka më asnjë
shpërblim, sepse kujtimi i tyre harrohet.

<span id="an_9:6">9:6</span> Edhe dashuria e tyre, urrejtja e tyre dhe
smira e tyre janë zhdukur tashmë, dhe ata nuk do të kenë asnjë pjesë në
të gjitha ato që bëhet nën diell.

<span id="an_9:7">9:7</span> Shko, ha bukën tënde me gëzim dhe pi verën
tënde me zemër të gëzuar, sepse Perëndia i ka pëlqyer veprat e tua.

<span id="an_9:8">9:8</span> Rrobat e tua qofshin të bardha në çdo kohë
dhe vaji mos mungoftë kurrë mbi kokën tënde.

<span id="an_9:9">9:9</span> Gëzoje jetën me gruan që do për të gjitha
ditët e jetës tënde të kotësisë, që ai të ka dhënë nën diell për të
gjitha ditët e kotësisë, sepse kjo është pjesa që të takon në jetë dhe
në mundin që kryen nën diell.

<span id="an_9:10">9:10</span> Tërë ato që dora jote gjen për të bërë,
bëji me gjithë forcën tënde, sepse në Sheol ku po shkon nuk ka më as
punë, as mendim, as njohuri dhe as dituri.

<span id="an_9:11">9:11</span> Gjithashtu pashë nën diell që vrapimi nuk
fitohet nga ai që është i shpejtë as beteja nga të fortët; as buka nuk u
shkon të urtëve, as pasuritë njerëzve të zgjuar, as favori atyre që janë
të shkathët,

<span id="an_9:12">9:12</span> Sepse njeriu nuk e njeh orën e tij; ashtu
si peshqit që kapen në një rjetë mizore dhe si zogjtë që kapen në një
kurth, kështu bijtë e njerëzve kapen në kurth në kohën e fatkeqësisë,
kur ajo bie papritur mbi ta.

<span id="an_9:13">9:13</span> E pashë edhe këtë shembull të diturisë
nën diell dhe m'u duk i madh.

<span id="an_9:14">9:14</span> Ishte një qytet i vogël me pak njerëz
brenda; një mbret i madh doli kundra, e rrethoi dhe ndërtoi bastione të
mëdha.

<span id="an_9:15">9:15</span> Por gjendej në të një njeri i varfër dhe
i urtë, i cili me diturinë e tij e shpëtoi qytetin. Megjithatë asnjeri
nuk u kujtua për këtë njeri të varfër.

<span id="an_9:16">9:16</span> Atëherë unë thashë: "Dituria vlen më
shumë se forca; por dituria e të varfërit përbuzet dhe fjalët e tij nuk
dëgjohen".

<span id="an_9:17">9:17</span> Fjalët e të urtëve që thuhen shtruar
dëgjohen më mirë se britmat e atij që sundon mbi budallenjtë.

<span id="an_9:18">9:18</span> Dituria vlen më tepër se armët e luftës,
por një mëkatar i vetëm shkatërron një të mirë të madhe.

<span id="an_10:1">10:1</span> Mizat e ngordhura e qelbin vajin e
parfumierit; kështu pak marrëzi prish vlerën e diturisë dhe të lavdisë.

<span id="an_10:2">10:2</span> Zemra e të urtit është në të djathtë të
tij, por zemra e budallait është në të majtë të tij.

<span id="an_10:3">10:3</span> Edhe kur budallai ecën rrugës, arsyeja i
mungon dhe u tregon të gjithëve se është budalla.

<span id="an_10:4">10:4</span> Në qoftë se zemërimi i një mbreti ndizet
kundër teje, mos e lër vendin tënd, sepse gjakftohtësia i fashit fyerjet
edhe kur janë të rënda;

<span id="an_10:5">10:5</span> Éshtë një e keqe që kam parë nën diell,
një gabim që vjen nga ai që qeveris;

<span id="an_10:6">10:6</span> marrëzia është vënë në detyra të larta,
ndërsa të pasurit ulen në vënde të ulëta.

<span id="an_10:7">10:7</span> Kam parë shërbëtorë mbi kuaj dhe princa
të ecin më këmbë si shërbëtorë.

<span id="an_10:8">10:8</span> Kush çel një gropë mund të bjerë brënda
dhe kush rrëzon një mur mund të kafshohet nga një gjarpër.

<span id="an_10:9">10:9</span> Kush zhvendos gurë mund të plagoset dhe
kush çan drutë vihet në rrezik.

<span id="an_10:10">10:10</span> Në qoftë se sëpata topitet dhe nuk
mprehet, duhet të përdoret me më tepër forcë; por dituria ka epërsinë
t'ia dalë gjithnjë mbarë.

<span id="an_10:11">10:11</span> Në qoftë se gjarpëri kafshon sepse nuk
është magjepsur, magjistari bëhet i kotë.

<span id="an_10:12">10:12</span> Fjalët e gojës të të urtit janë plot
hir, por buzët e budallait e shkatërrojnë.

<span id="an_10:13">10:13</span> Fillimi i ligjëratës së tij është
budallallëk dhe fundi është marrëzi e dëmshme.

<span id="an_10:14">10:14</span> Edhe sikur budallai t'i shumojë fjalët
e tij, njeriu nuk di se çfarë do të ndodhë; kush mund t'i thotë çfarë do
të ndodhë pas tij?

<span id="an_10:15">10:15</span> Lodhja e budallait e rraskapit, sepse
ai nuk di as si të shkojë në qytet.

<span id="an_10:16">10:16</span> Mjerë ti, o vend, mbreti i të cilit
është një fëmijë dhe princat e tij ia shtrojnë që në mëngjes!

<span id="an_10:17">10:17</span> Lum ti, o vend, që ke mbret nga një soj
fisnik, dhe princa që hanë në kohën e duhur për të vënë në vend forcat e
tyre dhe jo për t'u dehur!

<span id="an_10:18">10:18</span> Për shkak të përtacisë trarët e
shtëpisë rrëzohen dhe gjerbon për shkak të plogështisë së duarve.

<span id="an_10:19">10:19</span> Një banket shtrohet për t'u dëfryer dhe
vera i jep gaz jetës, por paraja i përgjigjet çdo nevojtari.

<span id="an_10:20">10:20</span> Mos mallko mbretin as me mend dhe mos
mallko të pasurin në dhomën tënde të fjetjes, sepse një zog i qiellit
mund ta çojë larg zërin tënd, dhe një zog që fluturon mund ta bëjë të
ditur këtë gjë.

<span id="an_11:1">11:1</span> Hidh bukën tënde mbi ujërat, sepse pas
shumë kohe do ta gjesh përsëri.

<span id="an_11:2">11:2</span> Jepu pjesë shtatë, madje edhe tetë
vetave, sepse ti nuk e di se çfarë fatkeqësie mund të të ndodhë mbi
tokë.

<span id="an_11:3">11:3</span> Në rast se retë janë plot me shi, e
derdhin mbi tokë; dhe në rast se një dru bie në jug apo në veri, ai
mbetet aty ku bie.

<span id="an_11:4">11:4</span> Kush e ka mendjen te era nuk ka për të
mbjellë dhe kush rri e shikon retë nuk ka për të korrur.

<span id="an_11:5">11:5</span> Ashtu si ti nuk njeh rrugën e erës dhe
mënyrën si formohen kockat në barkun e gruas me barrë, kështu ti nuk e
njeh veprën e Perëndisë që bën gjithçka.

<span id="an_11:6">11:6</span> Mbille farën tënde në mëngjes dhe në
mbrëmje mos lër dorën tënde të pushojë, sepse ti nuk e di se cili nga të
dy do të dalë më mirë; ky apo ai, apo do të jenë të mirë që të dy.

<span id="an_11:7">11:7</span> Drita është e ëmbël dhe është diçka e
këndshme për sytë që shohin diellin.

<span id="an_11:8">11:8</span> Edhe kur një njeri të jetojë shumë vjet,
le t'i gëzojë të gjitha, por le të mendojë edhe për ditët e territ që do
të jenë të shumta; të gjitha ato që do të ndodhin janë kotësi.

<span id="an_11:9">11:9</span> Gëzohu, pra, o i ri, në rininë tënde, le
të gëzohet zemra jote në ditët e rinisë sate; ndiq edhe rrugët e zemrës
sate dhe pamjen e syve të tu, por dije që për të gjitha këto gjëra
Perëndia do të të thërrasë në gjyq.

<span id="an_11:10">11:10</span> Elimino nga zemra jote trishtimin, dhe
largo nga trupi yt dhembjen, sepse rinia dhe mituria janë kotësi.

<span id="an_12:1">12:1</span> Por kujto Krijuesin tënd në ditët e
rinisë sate, para se të vijnë ditët e këqija dhe të arrijnë vitet për të
cilat ke për të thënë: "Nuk gjej asnjë kënaqësi në to",

<span id="an_12:2">12:2</span> para se të errësohet dielli, drita, hëna
dhe yjet, dhe të kthehen retë pas shiut;

<span id="an_12:3">12:3</span> në moshën gjatë së cilës rojtarët e
shtëpisë dridhen, njerëzit e fortë përkulen, ato që bluajnë nuk punojnë
më se kanë mbetur pak, ata që shikojnë nga dritaret errësohen

<span id="an_12:4">12:4</span> dhe portat mbi rrugë mbyllen; kur
pakësohet zhurma e mokrës, dikush çohet me këngën e një zogu, dhe gjithë
bijat e këngës dobësohen;

<span id="an_12:5">12:5</span> kur dikush ka frikë nga lartësitë dhe nga
tmerret e rrugës; kur bajamja lulëzon, karkaleci është një peshë, dhe
dëshira pakësohet, sepse njeriu shkon në banesën e tij të përjetshme dhe
qaramanët enden rrugëve.

<span id="an_12:6">12:6</span> Kujto Krijuesin tënd përpara se të
këputet kordoni prej argjendi, të thyhet vazoja prej ari, të thyhet
shtamba te burimi dhe të bëhet copë-copë çikriku në pus,

<span id="an_12:7">12:7</span> dhe pluhuri t'i kthehet tokës siç ishte
më parë dhe fryma t'i kthehet Perëndisë që e ka dhënë.

<span id="an_12:8">12:8</span> "Kotësi e kotësive", thotë Predikuesi,
"gjithçka është kotësi".

<span id="an_12:9">12:9</span> Predikuesi, përveç se ka qenë një i urtë,
i ka mësuar gjithashtu popullit dijen dhe ka peshuar, ka kërkuar dhe ka
renditur një numër të madh fjalësh të urta.

<span id="an_12:10">12:10</span> Predikuesi është përpjekur të gjejë
fjalë të këndshme; dhe gjërat e shkruara janë të drejta dhe të vërteta.

<span id="an_12:11">12:11</span> Fjalët e të urtëve janë si hostenë dhe
ato që mbledhin njerëzit e ditur janë si gozhda të ngulura mirë; ato
jepen nga një Bari i vetëm.

<span id="an_12:12">12:12</span> Biri im, ruhu nga çdo gjë që del jashtë
kësaj. Shkruhen shumë libra, por nuk mbarohet kurrë kjo punë, dhe
studimi i tepërt e lodh trupin.

<span id="an_12:13">12:13</span> Të dëgjojmë, pra, përfundimin e gjithë
ligjëratës: "Ki frikë nga Perëndia dhe respekto urdhërimet e tij, sepse
kjo është tërësia e njeriut".

<span id="an_12:14">12:14</span> Sepse Perëndia do të vërë të gjykohet
çdo vepër, edhe çdo gjë që është fshehur, qoftë e mirë apo e keqe.

------------------------------------------------------------------------

[Next: Song of Solomon](sol.md)
