[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](eph)  [Next](col.md) 

------------------------------------------------------------------------

### Albanian Bible: Philippians

<span id="an_1:1">1:1</span> paçi hir e paqe nga Perëndia, Ati ynë, dhe
nga Zoti Jezu Krisht.

<span id="an_1:2">1:2</span> E falënderoj Perëndinë tim, sa herë që ju
kujtoj,

<span id="an_1:3">1:3</span> duke iu lutur gjithmonë me gëzim për ju të
gjithë në çdo lutje që bëj,

<span id="an_1:4">1:4</span> për pjesëmarrjen tuaj në ungjillin që nga
dita e parë e deri tani,

<span id="an_1:5">1:5</span> duke qënë i bindur për këtë, se ai që nisi
një punë të mirë në ju, do ta përfundojë deri në ditën e Jezu Krishtit.

<span id="an_1:6">1:6</span> Dhe është e drejtë që unë të ndjej këto për
ju të gjithë, sepse ju kam në zemër, sepse ju si në vargonjtë e mi ashtu
edhe në mbrojtjen dhe në vërtetimin e ungjillit jeni të gjithë pjestarë
me mua të hirit.

<span id="an_1:7">1:7</span> Sepse Perëndia, është dëshmitari im, si ju
dua të gjithë me dashuri të zjarrtë në Jezu Krisht.

<span id="an_1:8">1:8</span> Dhe për këtë lutem që dashuria juaj të
teprojë gjithnjë e më shumë në njohuri dhe në çdo dallim,

<span id="an_1:9">1:9</span> që të dalloni gjërat më të mira dhe të mund
të jeni të pastër dhe panjollë për ditën e Krishtit,

<span id="an_1:10">1:10</span> të mbushur me fryte drejtësie që arrihen
me anë të Jezu Krishtit, për lavdi e për lëvdim të Perëndisë.

<span id="an_1:11">1:11</span> Tani, vëllezër dua ta dini, se gjërat që
më kanë ndodhur ndihmuan më shumë për përhapjen e ungjillit,

<span id="an_1:12">1:12</span> aq sa gjithë pretoriumi dhe të tjerët
mbarë e dinë se unë jam në vargonj për Krishtin;

<span id="an_1:13">1:13</span> dhe pjesa më e madhe e vëllezërve në
Zotin, të inkurajuar nga vargonjtë e mia, kanë marrë me shumë guxim në
shpalljen e fjalës së Perëndisë pa frikë.

<span id="an_1:14">1:14</span> Disa me të vërtetë predikojnë Krishtin
edhe për smirë dhe për grindje, por disa të tjerë me vullnet të mirë.

<span id="an_1:15">1:15</span> Këta e predikojnë Krishtin për grindje,
me qëllime jo të pastra, duke menduar që t'u shtojnë pikëllimin
vargonjve të mia.

<span id="an_1:16">1:16</span> kurse ata e bëjnë nga dashuria, duke
ditur se unë jam vënë për mbrojtjen e ungjillit.

<span id="an_1:17">1:17</span> Ç'rëndësi ka? Sido që të jetë, me shtirje
o sinqerisht, Krishti shpallet; dhe për këtë unë gëzohem, dhe do të
gëzohem.

<span id="an_1:18">1:18</span> E di në fakt, se kjo do të dalë për
shpëtimin tim, me anë të lutjes suaj dhe me ndihmën e Frymës së Jezu
Krishtit,

<span id="an_1:19">1:19</span> sipas të priturit tim me padurim dhe me
shpresë, se unë nuk do të turpërohem në asnjë gjë, por me çdo guxim,
tani si gjithmonë, Krishti do të madhërohet në trupin tim, ose me jetën
ose me vdekjen.

<span id="an_1:20">1:20</span> Sepse për mua të jetuarit është Krishti
dhe të vdekurit fitim.

<span id="an_1:21">1:21</span> Por nuk e di se jeta në mish të jetë për
mua një punë e frytshme, as mund të them çfarë duhej të zgjedh,

<span id="an_1:22">1:22</span> sepse unë jam i shtrënguar nga dy anë,
sepse kam dëshirë të iki nga kjo çadër dhe të jem bashkë me Krishtin,
gjëja më e mirë,

<span id="an_1:23">1:23</span> por të qëndruarit në mish është më i
nevojshëm për ju.

<span id="an_1:24">1:24</span> Këtë e di me siguri, që do të rri dhe
qëndroj me ju të gjithë për përparimin tuaj dhe për gëzimin e besimit
tuaj.

<span id="an_1:25">1:25</span> që mburrja tuaj për mua të teprojë në
Jezu Krishtin, për praninë time sërish midis jush.

<span id="an_1:26">1:26</span> Ju veç, silluni në mënyrë të denjë në
ungjillin e Krishtit, që, kur të vij e t'ju shoh, ose nga larg kur s'jam
aty, të dëgjoj për ju se qëndroni fort në një frymë të përbashkët, duke
luftuar bashkë me një shpirt për besimin e ungjillit,

<span id="an_1:27">1:27</span> duke mos u lënë të trembeni në asnjë gjë
nga kundërshtarët; kjo është për ta një provë humbjeje, kurse për ju
shpëtimi, edhe kjo nga ana e Perëndisë.

<span id="an_1:28">1:28</span> Sepse juve ju është dhënë hiri për hir të
Krishtit, jo vetëm që të besoni në të, por edhe të vuani për të,

<span id="an_1:29">1:29</span> duke patur të njejtën beteje që e patë në
mua, dhe tani po dëgjoni që është në mua.

<span id="an_1:30">1:30</span> Pra, në qofte se ka ndonjë ngushëllim në
Krisht, ndonjë ngushëllim dashurie, ndonjë pjesëmarrje të Frymës, ndonjë
mallëngjim e dhembshuri,

<span id="an_2:1">2:1</span> atëherë e bëni të plotë gëzimin tim, duke
pasur të njejtin mendim, të njëjtën dashuri, një unanimitet dhe një
mendje të vetme.

<span id="an_2:2">2:2</span> Mos bëni asgjë për rivalitet as për
mendjemadhësi, por me përulësi, secili ta çmojë tjetrin më shumë se
vetveten.

<span id="an_2:3">2:3</span> Mos mendojë secili për interesin e vet, por
edhe atë të të tjerëve.

<span id="an_2:4">2:4</span> Kini në ju po atë ndjenjë që ishte në Jezu
Krishtin,

<span id="an_2:5">2:5</span> i cili, edhe pse ishte në trajtë Perëndie,
nuk e çmoi si një gjë ku të mbahej fort për të qenë barabar me
Perëndinë,

<span id="an_2:6">2:6</span> por e zbrazi veten e tij, duke marrë trajtë
shërbëtori, e u bë i ngjashëm me njerëzit;

<span id="an_2:7">2:7</span> dhe duke u gjetur nga pamja e jashtme posi
njeri, e përuli vetveten duke u bërë i bindur deri në vdekje, deri në
vdekje të kryqit.

<span id="an_2:8">2:8</span> Prandaj edhe Perëndia e lartësoi madhërisht
dhe i dha një emër që është përmbi çdo emër,

<span id="an_2:9">2:9</span> që në emër të Jezusit të përkulet çdo gju i
krijesave (ose gjërave) qiellore, tokësore dhe nëntokësore,

<span id="an_2:10">2:10</span> dhe çdo gjuhë të rrëfejë se Jezu Krishti
është Zot, për lavdi të Perëndisë Atë.

<span id="an_2:11">2:11</span> Prandaj, të dashurit e mi, ashtu sikur
keni qenë gjithnjë të bindur jo vetëm kur isha i pranishëm, por edhe më
shumë tani që jam larg, punoni për shpëtimin tuaj me frikë e me dridhje,

<span id="an_2:12">2:12</span> sepse Perëndia është ai që vepron në ju
vullnetin dhe veprimtarinë, sipas pëlqimit të tij.

<span id="an_2:13">2:13</span> Bëni çdo gjë pa u ankuar dhe pa
kundërshtime,

<span id="an_2:14">2:14</span> që të jeni të paqortueshëm dhe të pastër,
bij të Perëndisë pa të meta në mes të një brezi të padrejtë dhe të
çoroditur, në mes të të cilit ju ndriçoni si pishtarë në botë, duke e
mbajtur lart fjalën e jetës,

<span id="an_2:15">2:15</span> që unë të kem me se të krenohem në ditën
e Krishtit, se nuk vrapova kot dhe as nuk u mundova kot.

<span id="an_2:16">2:16</span> Por, edhe sikur unë të jem derdhur si
flijim dhe shërbesë të besimit tuaj, gëzohem dhe ngazëlloj me ju të
gjithë.

<span id="an_2:17">2:17</span> Po ashtu edhe ju gëzohuni dhe
ngazëllohuni me mua.

<span id="an_2:18">2:18</span> Por shpresoj, në Zotin Jezus, t'ju dërgoj
së shpejti Timoteun, që edhe unë duke njohur kushtet tuaja të
inkurajohem,

<span id="an_2:19">2:19</span> sepse nuk kam asnjë në një mendje me mua,
që të kujdeset sinqerisht për gjërat tuaja.

<span id="an_2:20">2:20</span> Sepse në fakt të gjithë kërkojnë
interesin e vet dhe jo gjërat e Jezu Krishtit.

<span id="an_2:21">2:21</span> Por ju e njihni provën e tij se si
shërbeu bashkë me mua për ungjillin, si një bir i shërben të atit.

<span id="an_2:22">2:22</span> Shpresoj, pra, t'jua dërgoj atë, posa të
kem sistemuar kompletisht gjërat e mia.

<span id="an_2:23">2:23</span> Dhe kam besim te Zoti që edhe unë vetë do
të vij së shpejti.

<span id="an_2:24">2:24</span> Por m'u duk e nevojshme t'ju dërgoj
Epafroditin, vëllanë tim dhe bashkëpunëtorin e bashkëluftëtarin tim, që
ma patët dërguar si shërbenjës në nevojat e mia,

<span id="an_2:25">2:25</span> sepse kishte shumë mall për ju të gjithë
dhe ishte shumë i vrarë sepse kishit dëgjuar se ishte i sëmurë.

<span id="an_2:26">2:26</span> Edhe vërtetë ai qe i sëmurë, gati për
vdekje, por Perëndia pati mëshirë për të dhe jo vetëm për të, por edhe
për mua, që të mos kisha trishtim mbi trishtim.

<span id="an_2:27">2:27</span> Për këtë arsye jua dërgova me aq më shumë
ngut, që ju, kur ta shihni përsëri, të gëzoheni dhe unë të kem më pak
trishtim.

<span id="an_2:28">2:28</span> Priteni, pra, me gëzim të madh në Zotin
dhe nderoni të tillë njerëz si ai,

<span id="an_2:29">2:29</span> sepse për veprën e Krishtit ai qe shumë
afër vdekjes, duke e vënë në rrezik jetën e vet, për të përmbushur
zbrazëtitë e shërbesës tuaj ndaj meje.

<span id="an_2:30">2:30</span> Së fundi, o vëllezërit e mi, gëzohuni në
Zotin; për mua nuk është e rëndë t'ju shkruaj të njëjtat gjëra, po për
ju është siguri.

<span id="an_3:1">3:1</span> Ruhuni nga qentë, ruhuni nga punëtorët e
këqij, ruhuni nga të prerët.

<span id="an_3:2">3:2</span> Sepse rrethprerja e vërtetë jemi ne, që i
shërbejmë Perëndisë në Frymë dhe që mburremi në Krishtin Jezus pa besuar
në mish,

<span id="an_3:3">3:3</span> megjithëse unë kam përse të besoj edhe në
mishin; nëse ndonjë mendon se ka përse të besojë, unë kam akoma më
shumë:

<span id="an_3:4">3:4</span> u rrethpreva të tetën ditë, jam nga kombi i
Izraelit, nga fisi i Beniaminit, Hebre nga Hebrenj, dhe sipas ligjit
farise,

<span id="an_3:5">3:5</span> sa për zellin, përndjekës i kishës; për sa
i përket drejtësisë, që është në ligj, i pa qortueshëm.

<span id="an_3:6">3:6</span> Por gjërat që më ishin fitim, i
konsiderova, për shkak të Krishtit, humbje.

<span id="an_3:7">3:7</span> Dhe me të vërtetë i konsideroj të gjitha
këto një humbje në krahasim me vlerën e lartë të njohjes së Jezu
Krishtit, Zotit tim, për shkak të të cilit i humba të gjitha këto dhe i
konsideroj si pleh, që unë të fitoj Krishtin,

<span id="an_3:8">3:8</span> dhe që të gjendem në të, duke pasur jo
drejtësinë time që është nga ligji, por atë që është nga besimi në
Krishtin: drejtësia që është nga Perëndia, me anë të besimit,

<span id="an_3:9">3:9</span> që të njoh atë dhe fuqinë e ringjalljes së
tij dhe pjesëmarrjen në mundimet e tij, duke u bërë vetë i ngjashëm me
të në vdekjen e tij,

<span id="an_3:10">3:10</span> që në ndonjë mënyrë të mund t'ia arrij
ringjalljes prej së vdekurish.

<span id="an_3:11">3:11</span> Jo se unë tashmë e fitova çmimin ose jam
bërë i përsosur, por po vazhdoj të rend për ta zënë, sepse edhe unë u
zura nga Jezu Krishti.

<span id="an_3:12">3:12</span> Vëllezër, sa për vete, nuk mendoj se e
kam zënë, por bëj këtë: duke harruar ato që kam lënë pas dhe duke u
prirur drejt atyre që kam përpara,

<span id="an_3:13">3:13</span> po rend drejt synimit, drejt çmimit të
thirrjes së lartme të Perëndisë në Krishtin Jezus.

<span id="an_3:14">3:14</span> Pra, të gjithë ne që jemi të përsosur, le
të kemi këto mendime; dhe në qoftë se ju mendoni ndryshe për ndonjë gjë,
Perëndia do t'jua zbulojë edhe këtë.

<span id="an_3:15">3:15</span> Por në pikën ku kemi arritur, le të ecim
sipas së njëjtës rregull me të njejtën mendje.

<span id="an_3:16">3:16</span> Bëhuni imituesit e mi, vëllezër, dhe
vëreni ata që ecin kështu, sipas shëmbullin që keni në ne.

<span id="an_3:17">3:17</span> Sepse shumë nga ata, për të cilët ju kam
folur shpesh, edhe tani po jua them duke qarë, ecin si armiq të kryqit
të Krishtit,

<span id="an_3:18">3:18</span> dhe fundi i tyre është humbje, perëndia i
tyre është barku dhe lavdia e tyre është në turp të tyre; ata mendojnë
vetëm për gjërat tokësorë.

<span id="an_3:19">3:19</span> Sepse qytetëria jonë është në qiejt, prej
nga edhe presim Shpëtimtarin, Zotin Jezu Krisht,

<span id="an_3:20">3:20</span> i cili do ta transformojë trupin tonë të
përunjur, që të bëhet i ngjashëm me trupin e tij të lavdishëm, sipas
fuqisë së tij që t'i nënshtrojë ndaj vetes të gjitha gjërat.

<span id="an_3:21">3:21</span> Prandaj, o vëllezër të dashur dhe fort të
dëshiruar, gëzimi dhe kurora ime, qëndroni kështu në Zotin, o shumë të
dashur.

<span id="an_4:1">4:1</span> Bëj thirrje Evodisë, bëj thirrje gjithashtu
Sintikës, të jenë të një mendje në Zotin.

<span id="an_4:2">4:2</span> Të lutem edhe ty, shok i vërtetë, ndihmoji
ato, që kanë luftuar me mua në ungjill, edhe me Klementin dhe me
bashkëpunëtorët e mi të tjerë, emrat e të cilëve janë në librin e jetës.

<span id="an_4:3">4:3</span> Gëzohuni gjithnjë në Zotin; po jua them
përsëri: Gëzohuni!

<span id="an_4:4">4:4</span> Zemërbutësia juaj le të njihet nga të
gjithë njerëzit; Zoti është afër.

<span id="an_4:5">4:5</span> Mos u shqetësoni për asgjë, por, në çdo
gjë, ia parashtroni kërkesat tuaja Perëndisë me anë lutjesh dhe
përgjërimesh, me falënderim.

<span id="an_4:6">4:6</span> Dhe paqja e Perëndisë, që ia tejkalon çdo
zgjuarësie, do të ruajë zemrat tuaja dhe mendjet tuaja në Krishtin
Jezus.

<span id="an_4:7">4:7</span> Së fundi, vëllezër, të gjitha gjërat që
janë të vërteta, të gjitha gjërat që janë të ndershme, të gjitha gjërat
që janë të drejta, të gjitha gjërat që janë të pastra, të gjitha gjërat
që janë të dashura, të gjitha gjërat që janë me famë të mirë, nëse ka
ndonjë virtyt dhe nëse ka ndonjë lëvdim, këto mendoni.

<span id="an_4:8">4:8</span> Ato gjëra që keni mësuar, marrë dhe dëgjuar
nga mua dhe patë në mua, i bëni, dhe Perëndia i paqes do të jetë me ju.

<span id="an_4:9">4:9</span> Dhe u gëzova shumë në Zotin, sepse më në
fund kujdesi juaj për mua u rigjallërua; në realitet ju edhe e kishit në
mendje, por nuk kishit rast.

<span id="an_4:10">4:10</span> Nuk e them këtë se jam në nevojë, sepse
unë jam mësuar të kënaqem në gjëndjen që jam.

<span id="an_4:11">4:11</span> Unë di të jem i përunjur dhe di të jetoj
edhe në bollëk; në çdo vend dhe për çdo gjë jam mësuar të nginjem dhe të
kem uri, të kem me tepri dhe të vuaj në ngushticë.

<span id="an_4:12">4:12</span> Unë mund të bëj gjithçka me anë të
Krishtit që më forcon.

<span id="an_4:13">4:13</span> Po ju bëtë mirë që morët pjesë në
pikëllimin tim.

<span id="an_4:14">4:14</span> Edhe ju, o Filipianë, e dini se, në
fillim të predikimit të ungjillit, kur u nisa nga Maqedonia, asnjë kishë
nuk ndau me mua gjë për të dhënë a për të marrë, veç jush,

<span id="an_4:15">4:15</span> sepse edhe në Thesaloniki më dërguat jo
vetëm një herë por dy, përkujdesje kur isha në nevojë.

<span id="an_4:16">4:16</span> Jo se unë po kërkoj dhurata, por kërkoj
fryt që tepron për dobinë tuaj.

<span id="an_4:17">4:17</span> Tani i kam të gjitha dhe më teprojnë; jam
përplot, mbasi mora nga Epafroditi atë që më ishte dërguar nga ju, një
parfum erëmirë, një fli i pranueshëm, i pëlqyeshëm nga Perëndia.

<span id="an_4:18">4:18</span> Dhe Perëndia im do të plotësojë të gjitha
nevojat tuaja sipas pasurisë së tij në lavdi, në Jezu Krisht.

<span id="an_4:19">4:19</span> Perëndisë tonë e Atit tonë lavdi në
shekuj të shekujve. Amen.

<span id="an_4:20">4:20</span> Përshëndetni të gjithë shenjtorët në Jezu
Krishtin.

<span id="an_4:21">4:21</span> Vëllezërit që janë me mua ju
përshëndesin; të gjithë shenjtorët ju përshëndesin, sidomos ata të
shtëpisë së Cezarit.

<span id="an_4:22">4:22</span> Hiri i Zotit tonë Jezu Krisht qoftë me ju
të gjithë. Amen.

<span id="an_4:23">4:23</span> Pali, apostulli i Jezu Krishtit me anë të
vullnetit të Perëndisë, dhe vëllai Timote,

------------------------------------------------------------------------

[Next: Colossians](col.md)
