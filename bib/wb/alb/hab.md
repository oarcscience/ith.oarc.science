[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](nah)  [Next](zep.md) 

------------------------------------------------------------------------

### Albanian Bible: Habakkuk

<span id="an_1:1">1:1</span> Profecia që pati në vegim profeti Habakuk.

<span id="an_1:2">1:2</span> Deri kur, o Zot, do të bërtas dhe ti nuk do
të më dëgjosh? Unë këlthas: "Dhunë!", por ti nuk jep shpëtim.

<span id="an_1:3">1:3</span> Përse më bën të shikoj paudhësinë dhe më
bën të shoh çoroditjen? Përpara meje qëndron grabitja dhe dhuna, ka
grindje dhe përçarja po shtohet.

<span id="an_1:4">1:4</span> Prandaj ligji nuk ka forcë dhe drejtësia
nuk ia del të fitojë, sepse i pabesi e mashtron të drejtin dhe drejtësia
shtrëmbërohet.

<span id="an_1:5">1:5</span> "Shikoni midis kombeve dhe këqyrni, do të
mbeteni të habitur dhe të shastisur, sepse unë do të kryej në ditët
tuaja një vepër, që ju nuk do ta besonit edhe sikur t'jua tregonin.

<span id="an_1:6">1:6</span> Sepse ja, unë do t'i nxis Kaldeasit, komb
mizor dhe i furishëm, që përshkon dheun në gjerësinë e tij për të shtënë
në dorë banesa jo të vetat.

<span id="an_1:7">1:7</span> Éshtë i tmerrshëm, i llahtarshëm; gjykimi i
tij dhe dinjiteti i tij dalin nga ai vetë.

<span id="an_1:8">1:8</span> Kuajt e tij janë më të shpejtë se
leopardët, më të egër se ujqërit e mbrëmjes. Kalorësit e tyre përhapen
kudo, kalorësit e tyre vijnë nga larg, fluturojnë si shqiponja që sulet
mbi gjahun për ta gllabëruar.

<span id="an_1:9">1:9</span> Vijnë të gjithë për të bërë dhunë, fytyrat
e tyre shtyhen përpara dhe grumbullojnë robër si rëra.

<span id="an_1:10">1:10</span> Ai tallet me mbretërit dhe princat janë
për të objekt talljeje; përqesh çfarëdo fortese, sepse mbledh pak dhe,
dhe e pushton.

<span id="an_1:11">1:11</span> Pastaj përparon shpejt si era, kalon
tutje dhe e bën veten fajtor, duke ia atribuar këtë forcë të tij
perëndisë së vet".

<span id="an_1:12">1:12</span> A nuk je që nga fillimet, o Zot, Perëndia
im, i shenjti im? Ne nuk do të vdesim, o Zot, sepse ti e ke caktuar për
të bërë drejtësi dhe e ke caktuar, o Shkëmb, për të ndëshkuar.

<span id="an_1:13">1:13</span> Ti i ke sytë tepër të pastër për të parë
të keqen dhe nuk e shikon dot paudhësinë. Pse rri dhe shikon ata që
veprojnë me hile, dhe hesht kur i ligu gllabëron atë që është më i
drejtë se ai?

<span id="an_1:14">1:14</span> Pse i bën njerëzit si peshqit e detit dhe
si rrëshqanorët, që nuk kanë zot?

<span id="an_1:15">1:15</span> Ai i zë të gjithë me grep, i zë me
rrjetën e tij dhe i mbledh me rrjetën e tij të peshkimit; pastaj kënaqet
dhe ngazëllon.

<span id="an_1:16">1:16</span> Prandaj i bën flijime rrjetës së tij dhe
djeg temjan për rrjetën e tij, sepse me to pjesa e tij është e madhe dhe
ushqimi i tij i bollshëm.

<span id="an_1:17">1:17</span> A do të vazhdojë ai, pra, të zbrazë
rrjetën e tij dhe të masakrojë kombet pa mëshirë?

<span id="an_2:1">2:1</span> Unë do të rri në vendrojën time, do të zë
vend mbi kullë dhe do t'i hap sytë për të parë atë që do të më thotë dhe
çfarë do të duhet t'i përgjigjem lidhur me ankesën e bërë.

<span id="an_2:2">2:2</span> Pastaj Zoti m'u përgjigj dhe tha: "Shkruaje
vegimin tënd dhe gdhende mbi rrasa, që të mund të lexohet shpejt.

<span id="an_2:3">2:3</span> Sepse vegimi është për një kohë të caktuar,
por në fund ai do të flasë dhe nuk do të gënjejë; në se vonon, prite,
sepse me siguri do të vijë dhe nuk do të vonojë.

<span id="an_2:4">2:4</span> Ja, shpirti i është krenuar, nuk është i
drejtë, por i drejti do të rrojë për shkak të besimit të tij.

<span id="an_2:5">2:5</span> Përveç kësaj vera e tradhëton njeriun
krenar dhe kështu ai nuk rri në shtëpi. Ai, pra, e shton lakminë e tij
si Sheoli dhe është si vdekja, sepse kurrë nuk është i kënaqur, por
mbledh rreth vetes tërë kombet dhe tërë popujt.

<span id="an_2:6">2:6</span> Tërë këta a nuk do të fillojnë vallë të
përdorin një proverb kundër tij dhe një gjëzë tallëse kundër tij? Ata do
të thonë: "Mjerë ai që grumbullon gjëra që nuk janë të tijat (por deri
kur?) dhe kush ngarkohet me pengje!".

<span id="an_2:7">2:7</span> A nuk do të ngrihen vallë papritur
kreditorët e tu dhe nuk do të zgjohen torturuesit e tu? Dhe ti do të
bëhesh preja e tyre.

<span id="an_2:8">2:8</span> Duke qenë se ti ke plaçkitur shumë kombe,
tërë kusuri i popujve do të të plaçkitë ty për shkak të gjakut njerëzor
të derdhur dhe të dhunës që i është bërë vendit, qyteteve dhe tërë
banorëve të tij.

<span id="an_2:9">2:9</span> Mjerë ai që është i pangopur për fitime të
mbrapshta për shtëpinë e tij, për të vendosur folenë e tij lart dhe për
t'i shpëtuar fuqisë së fatkeqësisë.

<span id="an_2:10">2:10</span> Ti ke programuar turpin e shtëpisë sate,
duke shfarosur shumë popuj, dhe ke mëkatuar kundër vetvetes.

<span id="an_2:11">2:11</span> Sepse guri do të këlthasë nga muri dhe
trari do të përgjigjet nga dyshemeja.

<span id="an_2:12">2:12</span> Mjerë ai që ndërton një qytet me gjak dhe
themelon një qytet me paudhësi!

<span id="an_2:13">2:13</span> Ja, a nuk vjen vallë nga Zoti i ushtrive
që popujt të lodhen për zjarrin dhe kombet të lodhen për asgjë?

<span id="an_2:14">2:14</span> Sepse dheu do të mbushet me diturinë e
lavdisë të Zotit, ashtu si ujërat mbushin detin.

<span id="an_2:15">2:15</span> Mjerë ai që i jep të pijë të afërmit të
tij, duke i dhënë shishen e vet, dhe e deh për të parë lakuriqësinë e
tij!

<span id="an_2:16">2:16</span> Ti do të ngopesh me turp dhe jo me lavdi;
pi edhe ti dhe mosrrethprerja jote le të zbulohet lakuriq. Kupa në të
djathtë të Zotit do të drejtohet nga ti dhe poshtërsia do të mbulojë
lavdinë tënde.

<span id="an_2:17">2:17</span> Sepse dhuna e ushtruar në Liban do të të
mbulojë, dhe shkatërrimi i kafshëve do të të mbushë me tmerr, për shkak
të gjakut njerëzor të derdhur dhe të dhunës së ushtruar mbi vendin,
qytetet dhe tërë banorët e tij.

<span id="an_2:18">2:18</span> Çfarë dobie sjell figura e gdhendur, kur
gdhendësi që e ka bërë, apo një figurë e shkrirë që të mëson
gënjeshtrën, që punuesi i saj të ketë besim te puna e tij, duke
fabrikuar idhuj të heshtur?

<span id="an_2:19">2:19</span> Mjerë ai që i thotë drurit: "Zgjohu!",
apo gurit të heshtur: "Çohu!". A mund t'ju mësojë ai diçka? Ja, është i
mbuluar me ar dhe me argjend, por në të nuk ka asnjë frymë jete.

<span id="an_2:20">2:20</span> Por Zoti është në tempullin e tij të
shenjtë; tërë dheu le të heshtë përpara tij.

<span id="an_3:1">3:1</span> Lutja e profetit Habakuk mbi Shigionothin.

<span id="an_3:2">3:2</span> "O Zot, unë dëgjova të folurën tënde dhe
kam frikë; o Zot, bëj që të ringjallet vepra jote gjatë viteve, bëje të
njohur gjatë viteve. Në zemërim e sipër, kujtoje mëshirën.

<span id="an_3:3">3:3</span> Perëndia vinte nga Temani, i Shenjti nga
mali Paran. Lavdia e tij mbulonte qiejt dhe toka ishte plot me lëvdimin
e tij.

<span id="an_3:4">3:4</span> Shkëlqimi i tij ishte si drita, rreze si
shkëndi dilnin nga dora e tij dhe aty fshihej fuqia e tij.

<span id="an_3:5">3:5</span> Para tij ecte murtaja dhe murtaja e ethshme
ndiqte hapat e tij.

<span id="an_3:6">3:6</span> Ai ndalej dhe maste tokën, shikonte dhe i
bënte kombet të dridheshin; malet e përjetshëm zhdukeshin, kodrat e
lashta uleshin; rrugët e tij janë të përjetshme.

<span id="an_3:7">3:7</span> Unë i shikoja në dëshpërim çadrat e
Kushanit, pavijonet e vendit të Madianit dridheshin.

<span id="an_3:8">3:8</span> O Zot, a merrte zjarr vallë zemërimi yt
kundër lumenjve? A ishte zemërimi yt kundër lumenjve ose tërbimi yt
kundër detit, kur shkoje hipur mbi kuajt e tu, mbi qerret e tua të
fitores?

<span id="an_3:9">3:9</span> Ti e ke zbuluar plotësisht harkun tënd,
sipas betimeve që ke bërë mbi shigjetat e tua. Ti e ke ndarë tokën me
lumenjtë.

<span id="an_3:10">3:10</span> Malet të panë dhe u drodhën; uragani i
ujit kaloi, humnera ka bërë të dëgjohet zëri i saj dhe ka ngritur duart
lart.

<span id="an_3:11">3:11</span> Dielli dhe hëna kanë mbetur në banesën e
tyre; në dritën e shigjetave të tua lëvizën me të shpejtë, në vetëtimën
e ushtës sate flakëruese.

<span id="an_3:12">3:12</span> Ti e ke përshkuar dheun i indinjuar, i ke
shkelur kombet i zemëruar.

<span id="an_3:13">3:13</span> Ke dalë për të shpëtuar popullin tënd,
për të shpëtuar të vajosurin tënd; ti ke goditur kokën e shtëpisë së të
pabesit, duke e nxjerrë lakuriq nga themelet e deri lart.

<span id="an_3:14">3:14</span> Ti ke shpuar me shigjetat e tua kokën e
fshatrave të tij; ata kishin ardhur si një uragan për t'i shpërndarë,
duke lëshuar britma gëzimi, sikur po gllabëronin të mjerin në fshehtësi.

<span id="an_3:15">3:15</span> Me kuajt e tu ke ecur përmes detit,
nëpërmjet një mase të madhe ujërash.

<span id="an_3:16">3:16</span> Kam dëgjuar dhe të përbrendshmet e mia u
drodhën dhe buzët e mia u drodhën në atë zë; një krimb hyri në kockat e
mia dhe një frikë e madhe më pushtoi përbrenda. Megjithatë do të rri i
qetë ditën

<span id="an_3:17">3:17</span> Ndonëse fiku nuk do të lulëzojë dhe nuk
do të ketë asnjë fryt te hardhitë, ndonëse punimi i ullirit do të jetë
zhgënjyes dhe arat nuk do të japin më ushqim, ndonëse kopetë do të
zhduken nga vathat dhe nuk do të ketë më qe në stalla,

<span id="an_3:18">3:18</span> unë do të ngazëllohem tek Zoti dhe do të
gëzohem te Perëndia i shpëtimit tim.

<span id="an_3:19">3:19</span> Zoti, Zoti, është forca ime; ai do t'i
bëjë këmbët e mia si ato të durëve dhe do të më bëjë të ecë mbi
lartësitë e mia". Mjeshtrit të korit. Për veglat me tela.

------------------------------------------------------------------------

[Next: Zephaniah](zep.md)
