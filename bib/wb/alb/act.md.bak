[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](joh)  [Next](rom.md) 

------------------------------------------------------------------------

### Albanian Bible: Acts

<span id="an_1:1">1:1</span> Tregimin e parë e bëra, o Teofil, mbi të
gjitha gjërat që Jezusi nisi të bëjë dhe të mësojë,

<span id="an_1:2">1:2</span> deri në ditën në të cilën u muarr në qiell,
pasi u kishte dhënë urdhërime nëpërmjet Frymës së Shenjtë apostujve që
ai kishte zgjedhur.

<span id="an_1:3">1:3</span> Atyre, pasi pati vuajtur, iu paraqit i
ngjallur me shumë prova bindëse, duke u parë prej tyre për dyzet ditë
dhe duke folur për gjërat e mbretërisë së Perëndisë.

<span id="an_1:4">1:4</span> Dhe, duke u gjendur bashkë me ta, i
urdhëroi ata që të mos largoheshin nga Jeruzalemi, por të prisnin
premtimin e Atit: ''Që, tha ai, e keni dëgjuar nga unë,

<span id="an_1:5">1:5</span> sepse Gjoni pagëzoi me ujë, por ju do të
pagëzoheni me Frymën e Shenjtë, mbas jo shumë ditësh''.

<span id="an_1:6">1:6</span> Kështu ata që ishin mbledhur bashkë e
pyetën, duke thënë: ''Zot, a do ta rivendosësh në këtë kohë mbretërinë e
Izraelit?''.

<span id="an_1:7">1:7</span> Por ai u tha atyre: ''Nuk ju takon juve të
dini kohët dhe momentet e përshtatshme, që ka përcaktuar Ati me
autoritetin e vet.

<span id="an_1:8">1:8</span> Ju do të merrni fuqi kur Fryma e Shenjtë do
të vijë mbi ju dhe do të bëheni dëshmitarët e mi në Jeruzalem dhe në
gjithë Judenë, në Samari dhe deri në skajin e dheut''.

<span id="an_1:9">1:9</span> Mbasi i tha këto gjëra, ndërsa ata po e
vështronin, u ngrit lart; dhe një re e përfshiu dhe ua hoqi prej syve të
tyre.

<span id="an_1:10">1:10</span> Dhe, si ata po i mbanin sytë e ngulitur
në qiell, ndërsa ai po largohej, ja dy burra në rroba të bardha iu
paraqitën atyre,

<span id="an_1:11">1:11</span> dhe thanë: ''Burra Galileas, pse qëndroni
e shikoni drejt qiellit? Ky Jezus, që u është marrë në qiell nga mesi
juaj, do të kthehet në të njëjtën mënyrë, me të cilën e keni parë të
shkojë në qiell''.

<span id="an_1:12">1:12</span> Atëherë ata u kthyen në Jeruzalem, nga
mali që quhet i Ullinjve, që është afër Jeruzalemit sa një ecje e së
shtunës.

<span id="an_1:13">1:13</span> Dhe, si u kthyen në qytet, u ngjitën në
sallën e sipërme, ku rrinin Pjetri dhe Jakobi, Gjoni dhe Andrea, Filipi
dhe Thomai, Bartolomeu dhe Mateu, Jakobi i Alfeut dhe Simon Zellshmi,
dhe Juda i Jakobit.

<span id="an_1:14">1:14</span> Të gjithë këta ngulmonin me një mendje të
vetme në lutje dhe përgjërim së bashku me gratë, me Marinë, nënën e
Jezusit, dhe me vëllezërit e tij.

<span id="an_1:15">1:15</span> Në ato ditë Pjetri u çua në mes të
dishepujve (dhe numri i emrave të mbledhur ishte rreth njëqind e njëzet)
dhe tha:

<span id="an_1:16">1:16</span> ''Vëllezër, ishte e nevojshme që të
përmbushej ky Shkrim, të cilin Fryma e Shenjtë e parafoli me anë të
gojës së Davidit në lidhje me Judën, i cili u bë prijës i atyre që e
kapën Jezusin.

<span id="an_1:17">1:17</span> Sepse ai ishte i numëruar bashkë me ne
dhe kishte pjesë në këtë shërbesë.

<span id="an_1:18">1:18</span> Ai, pra, fitoi një arë, me shpërblimin e
paudhësisë, dhe duke rënë kokëposhtë, plasi në mes dhe të gjitha të
brendshmet e tij iu derdhën.

<span id="an_1:19">1:19</span> Kjo iu bë e njohur të gjithë banorëve të
Jeruzalemit, sa që ajo arë në dialektin e tyre është quajtur Akeldama,
që do të thotë: "Ara e gjakut".

<span id="an_1:20">1:20</span> Në fakt, në librin e Psalmeve, është
shkruar: ''Shtëpia e tij u bëftë e shkretë dhe askush mos banoftë në
të!'', dhe: ''Tjetërkush e zëntë detyrën e tij!''.

<span id="an_1:21">1:21</span> Duhet, pra, që ndër burrat që kanë qenë
në shoqërinë tonë gjithë kohën në të cilën Zoti Jezus ka hyrë dhe ka
dalë midis nesh,

<span id="an_1:22">1:22</span> duke filluar që nga pagëzimi i Gjonit e
deri në atë ditë kur u muarr në qiell nga mesi ynë, një prej tyre të
bëhet dëshmitar me ne, i ringjalljes së tij''.

<span id="an_1:23">1:23</span> Dhe u paraqitën dy: Jozefi, i quajtur
Barsaba, që ishte i mbiquajtur Just, dhe Matia.

<span id="an_1:24">1:24</span> Dhe, duke u lutur, thanë: ''Ti, o Zot, që
i njeh zemrat e të gjithëve, trego cilin nga këta të dy ke zgjedhur,

<span id="an_1:25">1:25</span> për të marrë shortin e kësaj shërbese dhe
apostullimin, nga i cili Juda u largua për të shkuar në vendin e tij''.

<span id="an_1:26">1:26</span> Atëherë hodhën short, dhe shorti ra mbi
Matian; dhe ai iu shtua të njëmbëdhjetë apostujve.

<span id="an_2:1">2:1</span> Kur erdhi dita e Rrëshajëve, ata ishin të
gjithë bashkë, në një mendje të vetme, në të njëjtin vend.

<span id="an_2:2">2:2</span> Dhe befas nga qielli erdhi një ushtimë, si
ajo e një ere që fryn furishëm, dhe e mbushi gjithë shtëpinë ku ata po
rrinin.

<span id="an_2:3">2:3</span> Dhe atyre u dukën gjuhë, si prej zjarri, të
cilat ndaheshin dhe zinin vend mbi secilin prej tyre.

<span id="an_2:4">2:4</span> Kështu të gjithë u mbushën me Frymën e
Shenjtë dhe filluan të flasin në gjuhë të tjera, ashtu si Fryma e
Shenjtë ua jepte të shpreheshin.

<span id="an_2:5">2:5</span> Por në Jeruzalem banonin disa Judenj,
njerëz të perëndishëm, nga të gjitha kombet nën qiell.

<span id="an_2:6">2:6</span> Kur u dëgjua ajo ushtimë, turma u mblodh
dhe u hutua, sepse secili nga ata i dëgjonte të flisnin në gjuhën e vet.

<span id="an_2:7">2:7</span> Dhe të gjithë habiteshin dhe mrekulloheshin
dhe i thoshnin njëri-tjetrit: ''Ja, a nuk janë të gjithë Galileas këta
që flasin?

<span id="an_2:8">2:8</span> Si vallë secili nga ne i dëgjon të flasin
në gjuhën e vet amtare?

<span id="an_2:9">2:9</span> Ne Partët, Medët, Elamitët dhe banorët e
Mesopotamisë, të Judesë dhe të Kapadokisë, të Pontit dhe të Azisë,

<span id="an_2:10">2:10</span> të Frigjisë e të Pamfilisë, të Egjiptit
dhe të pjesëve të Libisë përballë Kirenës, dhe ne të ardhur nga Roma,
Judenj dhe prozelitë,

<span id="an_2:11">2:11</span> Kretas dhe Arabë, i dëgjojmë të flasin
për gjërat e mëdha të Perëndisë në gjuhët tona!''.

<span id="an_2:12">2:12</span> Dhe të gjithë habiteshin dhe ishin hutuar
dhe i thonin njëri-tjetrit: ''Ç'do të thotë kjo?''.

<span id="an_2:13">2:13</span> Kurse të tjerë i përqeshnin dhe thonin:
''Janë plot me verë të ëmbël!''.

<span id="an_2:14">2:14</span> Por Pjetri u çua në këmbë bashkë me të
njëmbëdhjetët dhe u foli atyre me zë të lartë: ''Judenj dhe ju të gjithë
që banoni në Jeruzalem, merrni njoftim për këtë dhe dëgjoni me vëmendje
fjalët e mia.

<span id="an_2:15">2:15</span> Këta nuk janë të dehur, siç po mendoni
ju, sepse është vetëm ora e tretë e ditës.

<span id="an_2:16">2:16</span> Por kjo është ajo që ishte thënë
nëpërmjet profetit Joel:

<span id="an_2:17">2:17</span> "Dhe në ditët e fundit do të ndodhë,
thotë Perëndia, që unë do të përhap nga Fryma ime mbi çdo mish; dhe
bijtë tuaj e bijat tuaja do të profetizojnë, të rinjtë tuaj do të shohin
vegime dhe të moshuarit tuaj do të shohin ëndrra.

<span id="an_2:18">2:18</span> Në ato ditë do të përhap nga Fryma im mbi
shërbëtorët e mi dhe mbi shërbëtoret e mia, dhe do të profetizojnë.

<span id="an_2:19">2:19</span> Dhe do të bëj mrekulli lart në qiell dhe
shenja poshtë mbi tokë: gjak, zjarr e avull tymi.

<span id="an_2:20">2:20</span> Dielli do të kthehet në errësirë dhe hëna
në gjak, para se të vijë dita e madhe dhe e lavdishme e Zotit.

<span id="an_2:21">2:21</span> Dhe do të ndodhë që kush ta ketë thirrur
emrin e Zotit, do të shpëtohet".

<span id="an_2:22">2:22</span> Burra të Izraelit, dëgjoni këto fjalë:
Jezusi Nazareas, njeriu i dëftuar nga Perëndia ndër ju me vepra të
fuqishme, me mrekulli dhe shenja që Perëndia bëri ndër ju me anë të ti
tij, siç edhe vet e dini,

<span id="an_2:23">2:23</span> ai, pra, sipas këshillit të caktuar dhe
të paranjohur të Perëndisë, ju dorëzua juve dhe ju e zutë dhe, me duart
e të padrejtëve, e gozhduat në kryq dhe e vratë.

<span id="an_2:24">2:24</span> Por Perëndia e ka ringjallur, pasi e
zgjidhi nga ankthet e vdekjes, sepse nuk ishte e mundur që vdekja ta
mbante atë.

<span id="an_2:25">2:25</span> Në fakt Davidi thotë për të: "E pata
vazhdimisht Zotin para meje, sepse ai është në të djathtën time, që unë
të mos hiqem.

<span id="an_2:26">2:26</span> Për këtë u gëzua zemra ime dhe ngazëlloi
gjuha ime, dhe edhe mishi im do të qëndrojë në shpresë.

<span id="an_2:27">2:27</span> Sepse ti nuk do ta lësh shpirtin tim në
Hades dhe nuk do të lejosh që i Shenjti yt të shohë kalbjen.

<span id="an_2:28">2:28</span> Ti më ke bërë të njoh udhët e jetës, ti
do të më mbushësh me gëzim në praninë tënde".

<span id="an_2:29">2:29</span> Vëllezër, mund të thuhet haptas për
Davidin patriark që ai vdiq dhe u varros; dhe varri i tij është ndër ne
deri ditën e sotme.

<span id="an_2:30">2:30</span> Ai, pra, duke qenë profet, e dinte se
Perëndia i kishte premtuar me betim se nga fryti i belit të tij, sipas
mishit, do të ngjallet Krishti për t'u ulur mbi fronin e tij;

<span id="an_2:31">2:31</span> dhe, duke parashikuar këtë, foli për
ringjalljen e Krishtit, duke thënë se shpirti i tij nuk do të lihej në
Hades dhe se mishi i tij nuk do të shihte kalbjen.

<span id="an_2:32">2:32</span> Këtë Jezus, Perëndia e ka ringjallur; dhe
për këtë të gjithë ne jemi dëshmitarë!

<span id="an_2:33">2:33</span> Ai, pra, duke qenë i ngritur në të
djathtë të Perëndisë dhe duke marrë nga Ati premtimin e Frymës së
Shenjtë, ka përhapur atë që ju tani shihni dhe dëgjoni.

<span id="an_2:34">2:34</span> Sepse Davidi nuk është ngritur në qiell,
madje ai vetë thotë: "Zoti i ka thënë Zotit tim: Ulu në të djathtën
time,

<span id="an_2:35">2:35</span> derisa unë t'i vë armiqtë e tu si stol të
këmbëve të tua!".

<span id="an_2:36">2:36</span> Ta dijë, pra, me siguri, gjithë shtëpia e
Izraelit se atë Jezus që ju e keni kryqëzuar, Perëndia e ka bërë Zot e
Krisht''.

<span id="an_2:37">2:37</span> Kur ata i dëgjuan këto gjëra, u pikëlluan
në zemër dhe pyetën Pjetrin dhe apostujt: ''Vëllezër, ç'duhet të
bëjmë?''.

<span id="an_2:38">2:38</span> Atëherë Pjetri u tha atyre: ''Pendohuni
dhe secili nga ju le të pagëzohet në emër të Jezu Krishtit për faljen e
mëkateve, dhe ju do të merrni dhuratën e Frymës së Shenjtë.

<span id="an_2:39">2:39</span> Sepse premtimi është për ju dhe për bijtë
tuaj dhe për gjithë ata që janë larg, për ata që Zoti, Perëndia ynë, do
t'i thërrasë''.

<span id="an_2:40">2:40</span> Dhe me shumë fjalë të tjera u përbetohej
dhe i nxiste, duke thënë: ''Shpëtoni veten nga ky brez i çoroditur!''.

<span id="an_2:41">2:41</span> Dhe ata që e pranuan fjalën e tij me
gëzim, u pagëzuan; atë ditë u shtuan rreth tre mijë veta.

<span id="an_2:42">2:42</span> Ata ishin ngulmues në zbatimin e mësimit
të apostujve, në bashkësi, në thyerjen e bukës dhe në lutje.

<span id="an_2:43">2:43</span> Dhe të gjithëve u kishte hyrë druajtja;
dhe shumë shenja e mrekulli bëheshin nga dora e apostujve.

<span id="an_2:44">2:44</span> Por gjithë ata që besonin rrinin bashkë
dhe çdo gjë e kishin të përbashkët.

<span id="an_2:45">2:45</span> Dhe i shisnin pronat e pasuritë dhe ua
ndanin të gjithëve, sipas nevojës së çdonjërit.

<span id="an_2:46">2:46</span> Dhe ngulmonin me një mendje të vetme çdo
ditë në tempull dhe, duke e thyer bukën nga shtëpia në shtëpi, merrnin
ushqimin me gëzim dhe me thjeshtësi zemre,

<span id="an_2:47">2:47</span> duke lavdëruar Perëndinë dhe duke gëzuar
simpatinë e gjithë popullit. Dhe Zoti i shtonte kishës çdo ditë ata që
ishin shpëtuar.

<span id="an_3:1">3:1</span> Por Pjetri dhe Gjoni po ngjiteshin bashkë
për në tempull, rreth orës së nëntë, në orën e lutjes.

<span id="an_3:2">3:2</span> Dhe aty ishte një njeri i çalë që prej
lindjes, të cilin e sillnin çdo ditë dhe e linin afër derës së
tempullit, e t'u quajtur "E bukura", për t'u kërkuar lëmoshë atyre që
hynin në tempull.

<span id="an_3:3">3:3</span> Ai, kur pa se Pjetri dhe Gjoni po hynin në
tempull, u kërkoi lëmoshë.

<span id="an_3:4">3:4</span> Atëherë Pjetri, me Gjonin, duke i ngulur
sytë mbi të, i tha: ''Na shiko''.

<span id="an_3:5">3:5</span> Dhe ai po i shikonte me kujdes, duke
shpresuar se do të merrte ndonjë gjë prej tyre.

<span id="an_3:6">3:6</span> Por Pjetri tha: ''Unë nuk kam as argjend,
as ar, por atë që kam po ta jap: në emër të Jezu Krishtit Nazarenas,
çohu dhe ec!''.

<span id="an_3:7">3:7</span> Dhe, si e kapi nga dora e djathtë, e ngriti
në këmbë; dhe në atë çast iu forcuan këmbët dhe nyjet.

<span id="an_3:8">3:8</span> Dhe me një të hovur u ngrit në këmbë dhe
filloi të ecë; dhe hyri me ta në tempull, duke ecur, duke u hedhur dhe
duke lavdëruar Perëndinë.

<span id="an_3:9">3:9</span> Dhe gjithë populli e pa duke ecur dhe duke
lavdëruar Perëndinë,

<span id="an_3:10">3:10</span> dhe e njohën se ishte ai që rrinte ulur
para derës së Bukur të tempullit për të kërkuar lëmoshë; dhe u mbushën
me habi dhe çudi për atë që i kishte ndodhur atij.

<span id="an_3:11">3:11</span> Atëherë, ndërsa i çali që ishte shëruar
rrinte ngjitur pas Pjetrit dhe Gjonit, gjithë populli, i çuditur, rendi
drejt tyre te portiku të quajtur i Salomonit.

<span id="an_3:12">3:12</span> Dhe Pjetri, duke parë këtë gjë, i foli
popullit duke thënë: ''Burra të Izraelit, pse po mrrekulloheni për këtë?
Ose pse po na i ngulni sytë sikur ne me fuqinë tonë të vetme ose me
perëndishmëri të kishim bërë që ky njeri të ecë?

<span id="an_3:13">3:13</span> Perëndia e Abrahamit, e Isakut dhe e
Jakobit, Perëndia e etërve tanë e ka përlëvduar Birin e tij Jezusin, të
cilin ju ia dorëzuat Pilatit dhe e mohuat përpara tij, megjithëse ai
kishte vendosur ta lironte.

<span id="an_3:14">3:14</span> Por ju e mohuat të Shenjtin, të Drejtin,
dhe kërkuat që t'ju jepej një vrasës,

<span id="an_3:15">3:15</span> dhe vratë princin e jetës, që Perëndia e
ka ringjallur prej së vdekuri dhe për të cilin ne jemi dëshmitarë!

<span id="an_3:16">3:16</span> Dhe për besimin në emër të Jezusit, ky
njeri, të cilin ju po e shihni dhe e njihni, u fortesua nga emri i tij;
dhe besimi, që është nëpërmjet tij, i ka dhënë shërimin e plotë të
gjymtyrëve, në praninë e të gjithëve ju.

<span id="an_3:17">3:17</span> Por tani, o vëllezër, unë e di që e keni
bërë nga padija, ashtu siç kanë bërë edhe krerët tuaj.

<span id="an_3:18">3:18</span> Por kështu Perëndia i ka përmbushur ato
që kishte parathënë me gojën e të gjithë profetëve të vet, se Krishti i
tij do të vuante.

<span id="an_3:19">3:19</span> Pendohuni, pra, dhe kthehuni, që të
shlyhen mëkatet tuaja, dhe që të vijnë kohët e flladit nga prania e
Zotit,

<span id="an_3:20">3:20</span> dhe ai të dërgojë Jezu Krishtin që ju
ishte predikuar më parë juve,

<span id="an_3:21">3:21</span> të cilin qielli duhet ta mbajë deri në
kohën e ripërtëritjes të të gjitha gjërave, për të cilën Perëndia ka
folur nëpërmjet gojës së gjithë profetëve të tij të shenjtë, që nga
fillimi i botës.

<span id="an_3:22">3:22</span> Vetë Moisiu, në fakt, u tha etërve:
"Zoti, Perëndia juaj do të ngjallë për ju një profet si unë nga mesi i
vëllezërve tuaj; dëgjojeni në të gjitha gjërat që ai do t'ju thotë!

<span id="an_3:23">3:23</span> Dhe do të ndodhë që kushdo që nuk do ta
dëgjojë atë profet, do të shkatërrohet në mes të popullit".

<span id="an_3:24">3:24</span> Gjithashtu të gjithë profetët, të gjithë
ata që kanë folur qysh nga Samueli e këtej, i kanë shpallur këto ditë.

<span id="an_3:25">3:25</span> Ju jeni bij të profetëve dhe të
besëlidhjes që bëri Perëndia me etërit tanë, duke i thënë Abrahamit:
"Dhe në pasardhësit e tu do të bekohen të gjitha kombet e dheut".

<span id="an_3:26">3:26</span> Perëndia më së pari, mbasi e ringjalli
Birin e tij Jezusin, jua ka dërguar juve që t'ju bekojë, duke larguar
secilin nga ju nga paudhësitë e tij''.

<span id="an_4:1">4:1</span> Ndërsa ata po i flisnin popullit,
priftërinjtë, komandanti i tempullit dhe saducenjtë u turrën mbi ta,

<span id="an_4:2">4:2</span> të zemëruar sepse e mësonin popullin dhe
shpallnin në Jezusin ringjalljen e të vdekurve.

<span id="an_4:3">4:3</span> Dhe i shtinë në dorë dhe i futën në burg
deri të nesërmen, sepse ishte ngrysur.

<span id="an_4:4">4:4</span> Por shumë nga ata që ua kishin dëgjuar
fjalën besuan; dhe numri i burrave u bë rreth pesë mijë.

<span id="an_4:5">4:5</span> Të nesërmen krerët, pleqtë dhe skribët u
mblodhën në Jeruzalem,

<span id="an_4:6">4:6</span> bashkë me kryepriftin Anan dhe me Kajafën,
Gjonin, Aleksandrin dhe të gjithë ata që i përkisnin farefisit të
kryepriftërinjve.

<span id="an_4:7">4:7</span> Dhe, si i nxorën aty në mes, i pyetën: ''Me
ç'pushtet ose në emër të kujt e keni bërë këtë?''.

<span id="an_4:8">4:8</span> Atëherë Pjetri, i mbushur me Frymën e
Shenjtë, u tha atyre: ''Krerë të popullit dhe pleq të Izraelit!

<span id="an_4:9">4:9</span> Nëse ne sot gjykohemi për një mirësi që iu
bë një njeriu të sëmurë, për të ditur si u shërua ai,

<span id="an_4:10">4:10</span> le ta njihni të gjithë ju dhe mbarë
populli i Izraelit se kjo u bë në emër të Jezu Krishtit Nazareas, që ju
e kryqëzuat dhe që Perëndia e ringjalli prej së vdekuri; me anë të tij
ky njeri del para jush i shëruar plotësisht.

<span id="an_4:11">4:11</span> Ky është guri që ju, ndërtuesit, e hodhët
poshtë dhe që u bë guri i qoshes.

<span id="an_4:12">4:12</span> Dhe në asnjë tjetër nuk ka shpëtim, sepse
nuk ka asnjë emër tjetër nën qiell që u është dhënë njerëzve dhe me anë
të të cilit duhet të shpëtohemi''.

<span id="an_4:13">4:13</span> Ata, kur e panë çiltërsinë e Pjetrit dhe
të Gjonit dhe duke kuptuar se ishin njerëz të pamësuar dhe pa arsim, u
mrrekulluan dhe i njihnin se kishin qenë me Jezusin.

<span id="an_4:14">4:14</span> Duke parë pastaj në këmbë pranë tyre,
njeriun që u shërua, nuk mund të thoshnin asgjë kundër.

<span id="an_4:15">4:15</span> Dhe, mbasi i urdhëruan të dalin jashtë
sinedrit, u konsultuan me njëri tjetrin,

<span id="an_4:16">4:16</span> duke thënë: ''Ç't'u bëjmë këtyre
njerëzve? Sepse u është njohur të gjithë banorëve të Jeruzalemit se
është bërë një mrekulli e dukshme prej tyre, dhe ne nuk mund ta mohojmë;

<span id="an_4:17">4:17</span> por, që kjo të mos përhapet më shumë në
popull, t'i shtrëngojmë me kërcënime të rrepta të mos i flasin më
asnjeriu në këtë emër''.

<span id="an_4:18">4:18</span> Dhe, si i thirrën, u dhanë urdhër atyre
të mos flasin fare dhe as të mësojnë në emër të Jezusit.

<span id="an_4:19">4:19</span> Por Pjetri dhe Gjoni, duke iu përgjigjur
atyre, thanë: ''Gjykoni ju, nëse është e drejtë para Perëndisë t'ju
bindemi më shumë juve sesa Perëndisë.

<span id="an_4:20">4:20</span> Sepse ne nuk mund të mos flasim për ato
që kemi parë dhe dëgjuar''.

<span id="an_4:21">4:21</span> Ata pasi i kërcënuan përsëri, i lanë të
shkojnë duke mos gjetur mënyrë se si t'i ndëshkojnë për shkak të
popullit, sepse të gjithë përlëvdonin Perëndinë për atë që kishte
ndodhur.

<span id="an_4:22">4:22</span> Sepse njeriu në të cilin kishte ndodhur
ajo mrekulli e shërimit ishte më shumë se dyzet vjeç.

<span id="an_4:23">4:23</span> Kur u liruan, ata u kthyen tek të vetët
dhe u treguan gjithçka që krerët e priftërinjve dhe pleqtë u kishin
thënë.

<span id="an_4:24">4:24</span> Kur i dëgjuan këto, ata unanimisht e
ngritën zërin te Perëndia dhe thanë: ''O Zot, ti je Perëndia që ke bërë
qiellin, tokën, detin dhe gjithçka që është në ta,

<span id="an_4:25">4:25</span> dhe që me anë të Frymës së Shenjtë ke
thënë, nëpërmjet gojës së Davidit, shërbëtorit tënd: "Përse u zemëruan
kombet, dhe popujt kurdisin gjëra të kota?

<span id="an_4:26">4:26</span> Mbretërit e dheut ngritën krye dhe
princat u mblodhën bashkë kundër Zotit dhe kundër Krishtit të tij".

<span id="an_4:27">4:27</span> Sepse pikërisht kundër Birit tënd të
shenjtë, që ti e vajose, u mblodhën Herodi dhe Ponc Pilati me
johebrenjtë dhe me popullin e Izraelit,

<span id="an_4:28">4:28</span> për të bërë të gjitha ato që dora jote
dhe këshilli yt kishin paracaktuar se do të ndodhnin.

<span id="an_4:29">4:29</span> Dhe tani, Zot, shqyrto kërcënimet e tyre
dhe lejo që shërbëtorët e tu të kumtojnë fjalën tënde me plot çiltërsi,

<span id="an_4:30">4:30</span> duke e shtrirë dorën tënde për të shëruar
dhe që të kryhen shenja dhe mrekulli në emër të Birit tënd të shenjtë
Jezusit''.

<span id="an_4:31">4:31</span> Dhe, mbasi qenë lutur, vendi ku ishin
mbledhur u drodh; dhe të gjithë u mbushën me Frymën e Shenjtë, dhe e
shpallnin fjalën e Perëndisë me çiltersi.

<span id="an_4:32">4:32</span> Dhe numri i madh i atyre që besuan ishte
me një zemër të vetme dhe me një shpirt të vetëm; askush nuk thoshte se
ç'kishte ishte e vet, por të gjitha gjërat i kishin të përbashkëta.

<span id="an_4:33">4:33</span> Dhe apostujt me fuqi të madhe jepnin
dëshmi të ringjalljes së Zotit Jezus; dhe hir i madh ishte mbi të gjithë
ata.

<span id="an_4:34">4:34</span> Sepse midis tyre nuk kishte asnjë
nevojtar, sepse të gjithë ata që zotëronin ara ose shtëpi i shisnin dhe
sillnin fitimin nga gjërat e shitura,

<span id="an_4:35">4:35</span> dhe i vinin te këmbët e apostujve; pastaj
secilit i jepej, sipas nevojës së tij.

<span id="an_4:36">4:36</span> Kështu Iose, i mbiquajtur nga apostujt
Barnaba (që do të thotë "biri i ngushëllimit"), Levit, me prejardhje nga
Qipro,

<span id="an_4:37">4:37</span> kishte një arë, e shiti dhe solli fitimin
dhe i vuri te këmbët e apostujve.

<span id="an_5:1">5:1</span> Kurse një farë burri, me emër Anania, me
gruan e vet Safira, shiti një arë,

<span id="an_5:2">5:2</span> por mbajti për vete një pjesë të parave, me
miratimin e gruas, dhe e çoi mbetjen te këmbët e apostujve.

<span id="an_5:3">5:3</span> Por Pjetri i tha: ''Anania, pse Satani ta
mbushi zemrën që të gënjesh Frymën e Shenjtë dhe të mbash një pjesë të
çmimit të arës?

<span id="an_5:4">5:4</span> Po të mbetej e pashitur, a nuk do të ngelte
e jotja? Dhe ato që more nga shitja a nuk ishin vallë në dispozicionin
tënd? Pse e shtive në zemër këtë gjë? Ti nuk ke gënjyer njerëzit, por
Perëndinë!''.

<span id="an_5:5">5:5</span> Kur i dëgjoi këto fjalë, Anania ra përtokë
dhe dha shpirt. Dhe një frikë e madhe i zuri të gjithë ata që i dëgjuan
këto gjëra.

<span id="an_5:6">5:6</span> Atëherë u ngritën disa të rinj, e
mbështollën, e mbartën jashtë dhe e varrosën.

<span id="an_5:7">5:7</span> Dhe afërsisht tre orë më vonë hyri dhe
gruaja e tij, e cila nuk dinte ç'kishte ndodhur.

<span id="an_5:8">5:8</span> Dhe Pjetri i drejtoi fjalën, duke thënë:
''Më thuaj, a e shitët arën për kaq?''. Dhe ajo u përgjigj: ''Po, për
aq''.

<span id="an_5:9">5:9</span> Atëherë Pjetri i tha: ''Pse u morët vesh që
ta tundoni Frymën e Zotit? Ja, këmbët e atyre që e varrosën burrin tënd
janë në prag të derës dhe do të të mbartin jashtë edhe ty!''.

<span id="an_5:10">5:10</span> Në moment ajo ra te këmbët e tij dhe dha
shpirt. Dhe të rinjtë, si hynë, e gjetën të vdekur, e mbartën jashtë dhe
e varrosën pranë burrit të saj.

<span id="an_5:11">5:11</span> Kështu një frikë e madhe e zuri gjithë
kishën dhe gjithë ata që i dëgjonin këto gjëra.

<span id="an_5:12">5:12</span> Dhe shumë shenja dhe mrekulli bëheshin në
mes të popullit nëpërmjet duarve të apostujve. Të gjithë me një mendje
të vetme mblidheshin nën portikun e Salomonit.

<span id="an_5:13">5:13</span> Dhe asnjeri nga të tjerët nuk guxonte të
bashkohej me ta; por populli i lartësonte.

<span id="an_5:14">5:14</span> Kështu Zotit i shtohej një numër gjithnjë
e më i madh besimtarësh, turma burrash dhe grash,

<span id="an_5:15">5:15</span> aq sa i binin të sëmurët në sheshe, i
vinin në shtretër e në shtroja, që kur kalonte Pjetri, të paktën hija e
tij të mbulonte ndonjë nga ata.

<span id="an_5:16">5:16</span> Edhe një turmë nga qytetet përreth turrej
në Jeruzalem, duke sjellë të sëmurët dhe ata që mundoheshin nga frymëra
të ndyra dhe të gjithë shëroheshin.

<span id="an_5:17">5:17</span> Atëherë u ngritën kryeprifti dhe të
gjithë ata që ishin me të, domethënë sekti i saducenjve, plot smirë,

<span id="an_5:18">5:18</span> dhe vunë dorë mbi apostujt dhe i futën në
burgun publik.

<span id="an_5:19">5:19</span> Por një engjëll i Zotit, natën, i hapi
dyert e burgut dhe, si i nxori jashtë, tha:

<span id="an_5:20">5:20</span> ''Shkoni, paraqituni në tempull dhe i
shpallni popullit të gjitha fjalët e kësaj jete''.

<span id="an_5:21">5:21</span> Dhe ata, si i dëgjuan këto, hynë në
tempull kur zbardhte dita dhe mësonin. Por kryeprifti dhe ata që ishin
me të, erdhën dhe thirrën bashkë sinedrin dhe të gjithë pleqtë e bijve
të Izraelit; pastaj dërguan rojet në burg për t'i sjellë apostujt.

<span id="an_5:22">5:22</span> Por rojet, kur arritën në burg, nuk i
gjetën; dhe kur u kthyen bënë raportimin e tyre,

<span id="an_5:23">5:23</span> duke thënë: ''Ne e gjetëm burgun të
mbyllur me kujdes dhe rojet në këmbë përpara dyerve; por kur i hapëm,
nuk gjetëm asnjeri brenda''.

<span id="an_5:24">5:24</span> Por kryeprifti, komandanti i rojeve të
tempullit dhe krerët e priftërinjve, kur i dëgjuan këto gjëra, mbetën të
habitur lidhur me këtë, sepse nuk dinin ç'donte të thoshte gjithë kjo
punë.

<span id="an_5:25">5:25</span> Por erdhi dikush që u raportoi atyre duke
thënë: ''Ja, këta njerëz që ju i futët në burg janë në tempull dhe po
mësojnë popullin''.

<span id="an_5:26">5:26</span> Atëherë komandanti shkoi me rojet dhe i
solli, pa dhunë, nga frika se mos populli i vriste me gurë.

<span id="an_5:27">5:27</span> Kështu, pra, i sollën dhe i paraqitën
përpara sinedrit; dhe kryeprifti i pyeti,

<span id="an_5:28">5:28</span> duke thënë: ''Po a nuk ju kemi ndaluar
rreptësisht të mësoni në atë emër? Dhe ja, ju e keni mbushur Jeruzalemin
me doktrinën tuaj dhe doni që të bjerë mbi ne gjaku i atij njeriu''.

<span id="an_5:29">5:29</span> Por Pjetri dhe apostujt, duke u
përgjigjur, thanë: ''Duhet t'i bindemi Perëndisë më shumë sesa njerëzve.

<span id="an_5:30">5:30</span> Perëndia e etërve tanë e ka ringjallur
Jezusin, që ju e vratë, duke e varur në dru.

<span id="an_5:31">5:31</span> Perëndia e lartësoi me të djathtën e vet
dhe e bëri princ dhe shpëtimtar për t'i dhënë Izraelit pendimin dhe
faljen e mëkateve.

<span id="an_5:32">5:32</span> Dhe për këto gjëra ne jemi dëshmitarë të
tij, si edhe Fryma e Shenjtë, që Perëndia ua ka dhënë atyre që i binden
atij''.

<span id="an_5:33">5:33</span> Kur i dëgjuan këto gjëra, ata u tërbuan
dhe vendosën t'i vrasin.

<span id="an_5:34">5:34</span> Por një farise, me emër Gamaliel, mësues
i ligjit dhe i nderuar nga gjithë populli, u ngrit në këmbë në sinedër
dhe urdhëroi të nxirren jashtë apostujt për një moment.

<span id="an_5:35">5:35</span> Pastaj u tha atyre të sinedrit: ''Burra
të Izraelit, mendohuni mirë për atë që do t'u bëni këtyre njerëzve.

<span id="an_5:36">5:36</span> Sepse pak kohë më parë u ngrit Teuda që
thoshte se ishte dikush; rreth tij u mblodhën afro katërqind burra; por
ai u vra dhe të gjithë ata që e kishin ndjekur u shpërndanë dhe u
asgjësuan.

<span id="an_5:37">5:37</span> Pas tij, në kohën e regjistrimit të
popullsisë, u ngrit Juda Galileas që tërhoqi pas vetes shumë njerëz;
edhe ai humbi, dhe të gjithë ata që e kishin ndjekur u shpërndanë.

<span id="an_5:38">5:38</span> Tani unë po ju them t'u rrini larg këtyre
njerëzve dhe t'i lironi, sepse në qoftë se ky plan ose kjo vepër është
prej njerëzve, ajo do të prishet,

<span id="an_5:39">5:39</span> por nëse është prej Perëndisë, ju nuk
mund ta prishni, sepse do të gjendeshit në luftë kundër vetë
Perëndisë!''.

<span id="an_5:40">5:40</span> Dhe ata ia vunë veshin. Dhe, mbasi i
thirrën apostujt, i rrahën dhe u dhanë urdhër të mos flasin në emër të
Jezusit; pastaj i lanë të shkojnë.

<span id="an_5:41">5:41</span> Kështu ata u larguan nga sinedri, duke u
gëzuar sepse qenë çmuar të denjë të fyhen për emrin e Jezusit.

<span id="an_5:42">5:42</span> Dhe çdo ditë, në tempull e nëpër shtëpi,
nuk pushonin duke mësuar dhe duke shpallur lajmin e mirë: që Jezusi
është Krishti.

<span id="an_6:1">6:1</span> Por në ato ditë, duke u shumuar numri i
dishepujve, lindi një murmuritje nga ana e Helenistëve kundër Hebrenjve,
sepse vejushat e tyre po liheshin pas dore në shërbimin e përditshëm.

<span id="an_6:2">6:2</span> Atëherë të dymbëdhjetët, pasi mblodhën
numrin e madh të dishepujve, thanë: ''Nuk është mirë që ne të lëmë
fjalën e Perëndisë për të shërbyer nëpër tryeza.

<span id="an_6:3">6:3</span> Prandaj, vëllezër, kërkoni midis jush
shtatë burra, me dëshmi të mirë, të mbushur me Frymën e Shenjtë dhe me
urtësi, të cilëve do t'ua besojmë këtë detyrë.

<span id="an_6:4">6:4</span> Kurse ne do të vazhdojmë t'i kushtohemi
lutjes dhe shërbesës së fjalës''.

<span id="an_6:5">6:5</span> Ky propozim u pëlqeu gjithë dishepujve. Dhe
zgjodhën Stefanin, njeri plot besim dhe Frymë të Shenjtë, Filipin,
Prohorin, Nikanorin, Timonin, Parmenin dhe Nikollën, një prozelit nga
Antiokia.

<span id="an_6:6">6:6</span> I paraqitën pastaj përpara apostujve, të
cilët, mbasi u lutën, vunë duart mbi ta.

<span id="an_6:7">6:7</span> Ndërkaq fjala e Perëndisë po përhapej, dhe
numri i dishepujve po shumohej fort në Jeruzalem, edhe një numër i madh
priftërinjsh i bindej besimit.

<span id="an_6:8">6:8</span> Dhe Stefani, plot besim dhe fuqi, bënte
mrekulli dhe shenja të mëdha nëpër popull.

<span id="an_6:9">6:9</span> Dhe disa nga sinagoga, që quhej e
Libertinëve, të Kirenarëve, të Aleksandrinëve dhe të atyre të Kilikisë
dhe të Azisë u ngritën që të grindeshin me Stefanin;

<span id="an_6:10">6:10</span> por nuk mund t'i bënin ballë urtësisë dhe
frymës me anë të së cilës ai fliste.

<span id="an_6:11">6:11</span> Atëherë nxitën disa njerëz të thoshnin:
''Ne e kemi dëgjuar duke folur fjalë blasfemie kundër Moisiut dhe kundër
Perëndisë''.

<span id="an_6:12">6:12</span> Edhe e ngacmuan popullin, pleqtë dhe
skribët; dhe, iu sulën, e kapën dhe e çuan te sinedri.

<span id="an_6:13">6:13</span> Pastaj paraqitën dëshmitarë të rremë që
thoshnin: ''Ky njeri nuk pushon së foluri fjalë blasfemie kundër këtij
vendi të shenjtë dhe kundër ligjit.

<span id="an_6:14">6:14</span> E kemi dëgjuar, në fakt, duke thënë se ky
Jezusi, Nazareasi, do ta rrënojë këtë vend dhe do të ndryshojë ritet që
na ka dhënë Moisiu''.

<span id="an_6:15">6:15</span> Dhe të gjithë ata që rrinin në sinedër i
ngulën sytë në të, dhe panë fytyrën e tij posi fytyra e një engjëlli.

<span id="an_7:1">7:1</span> Atëherë kryeprifti i tha: ''A janë këto
gjëra pikërisht kështu?''.

<span id="an_7:2">7:2</span> Ai tha: ''Vëllezër dhe etër, dëgjoni.
Perëndia i lavdisë iu shfaq Abrahamit, atit tonë, kur ai ishte në
Mesopotami, përpara se të banonte në Haran,

<span id="an_7:3">7:3</span> dhe i tha: "Dil prej vendit tënd e prej
farefisit tënd dhe shko në vendin që unë do të të tregoj".

<span id="an_7:4">7:4</span> Atëherë ai doli nga vendi i Kaldeasve dhe
banoi në Haran; prej andej, mbasi i vdiq i ati, Perëndia e bëri të vijë
në këtë vend, ku banoni ju tani.

<span id="an_7:5">7:5</span> Ai nuk i dha kurrfarë trashëgimie, as edhe
vend për të vënë një këmbë. Por i premtoi t'ia japë për pronë atij dhe
pasardhësve të tij, pas tij, kur ai ende s'kishte asnjë fëmijë.

<span id="an_7:6">7:6</span> Dhe Perëndia foli kështu: "Pasardhësit e
tij do të banonin si të huaj në një vend të huaj, dhe atje do të
mbaheshin në skllavëri dhe do të të keqtrajtoheshin për katërqind vjet.

<span id="an_7:7">7:7</span> Por Perëndia shtoi: "Unë do ta gjykoj atë
komb të cilit ata do t'i shërbejnë; dhe pas kësaj ata do të dalin dhe do
të më shërbejnë në këtë vend".

<span id="an_7:8">7:8</span> Pastaj i dha atij besëlidhjen e
rrethprerjes. Dhe kështu Abrahamit i lindi Isaku dhe e rrethpreu të
tetën ditë; Isakut i lindi Jakobi, dhe Jakobit dymbëdhjetë patriarkë.

<span id="an_7:9">7:9</span> Patriarkët, duke pasur smirë Jozefin, e
shitën në Egjipt, por Perëndia ishte me të;

<span id="an_7:10">7:10</span> dhe e shpëtoi nga të gjitha mundimet e
tij dhe i dha hir e urtësi para Faraonit, mbretit të Egjiptit, i cili e
caktoi guvernator të Egjiptit dhe të mbarë shtëpisë së tij.

<span id="an_7:11">7:11</span> Por ra një zi buke dhe u bë një
shtrëngesë në gjithë vendin e Egjiptit dhe të Kanaanit, dhe etërit tanë
nuk gjenin ushqime.

<span id="an_7:12">7:12</span> Por Jakobi dëgjoi se në Egjipt kishte
grurë, dhe dërgoi atje herën e parë etërit tanë.

<span id="an_7:13">7:13</span> Herën e dytë Jozefi u tregoi që ta
njihnin vëllezërit e tij dhe Faraonit iu njoftua farefisnia e Jozefit.

<span id="an_7:14">7:14</span> Atëherë Jozefi dërgoi ta thërresin atin e
vet Jakobin dhe gjithë farefisin e vet, gjithsej shtatëdhjetë e pesë
veta.

<span id="an_7:15">7:15</span> Jakobi zbriti në Egjipt, ku vdiq ai dhe
etërit tanë.

<span id="an_7:16">7:16</span> Ata pastaj i mbartën në Sikem dhe i
varrosën në varrin që Abrahami pati blerë me argjend nga bijtë e Emorit,
ati i Sikemit.

<span id="an_7:17">7:17</span> Por, ndërsa po afrohej koha e premtimit
që Perëndia i ishte betuar Abrahamit, populli u shtua dhe u shumua në
Egjipt,

<span id="an_7:18">7:18</span> derisa doli në Egjipt një mbret tjetër që
nuk e kishte njohur Jozefin.

<span id="an_7:19">7:19</span> Ky, duke vepruar me ligësi kundër skotës
sonë, i keqtrajtoi etërit tanë deri sa t'i ekspozojnë foshnjat e tyre,
që të mos mbeteshin gjallë.

<span id="an_7:20">7:20</span> Në atë kohë lindi Moisiu, dhe ishte i
bukur në sytë e Perëndisë; ai u ushqye për tre muaj në shtëpinë e të
atit.

<span id="an_7:21">7:21</span> Dhe kur u ekspozua, e mori e bija e
faraonit dhe e rriti si birin e vet.

<span id="an_7:22">7:22</span> Kështu Moisiu u arsimua me gjithë
diturinë e Egjiptasve dhe ishte i pushtetshëm në fjalë e në vepra.

<span id="an_7:23">7:23</span> Po kur arriti në moshën dyzet vjeçare, i
erdhi në zemër të shkojë e të vizitojë vë-llezërit e tij: bijtë e
Izraelit.

<span id="an_7:24">7:24</span> Kur pa se dikujt po i bëhej një
padrejtësi, e mbrojti dhe ia mori hakun të shtypurit, duke vrarë
Egjiptasin.

<span id="an_7:25">7:25</span> Dhe ai mendonte se vëllezërit e tij do ta
kuptonin se Perëndia do t'u jepte çlirimin me anë të tij, por ata nuk e
kuptuan.

<span id="an_7:26">7:26</span> Të nesërmen ai u duk në mes tyre, ndërsa
po ziheshin dhe i këshilloi për paqe, duke thënë: "O burra, ju jeni
vëllezër, pse ia bëni me të padrejtë njëri-tjetrit?".

<span id="an_7:27">7:27</span> Por ai që ia bënte me të padrejtë fqinjit
të vete shtyu, duke thënë: "Kush të ka vënë ty të parë dhe gjykatës mbi
ne?

<span id="an_7:28">7:28</span> Don të më vrasësh mua, ashtu si vrare dje
Egjiptasin?".

<span id="an_7:29">7:29</span> Për shkak të këtyre fjalëve Moisiu iku
dhe banoi si i huaj në vendin e Madianit, ku i lindën dy bij.

<span id="an_7:30">7:30</span> Si kaluan dyzet vjet, engjëlli i Zotit iu
shfaq në shkretëtirën e malit Sinai, në flakën e zjarrit të një
ferrishteje.

<span id="an_7:31">7:31</span> Kur e pa, Moisiu mbeti i habitur nga sa
shihte; dhe, kur po afrohej për të vërejtur, dëgjoi zërin e Zotit,

<span id="an_7:32">7:32</span> që thoshte: "Unë jam Perëndia e etërve të
tu, Perëndia e Abrahamit, Perëndia e Isakut dhe Perëndia e Jakobit". Por
Moisiu, që dridhej i tëri, nuk guxonte të shikonte.

<span id="an_7:33">7:33</span> Atëherë Perëndia i tha: "Hiqi sandalet
nga këmbët e tua, sepse vendi ku ti po qëndron është tokë e shenjtë.

<span id="an_7:34">7:34</span> Unë e kam parë qartë pikëllimin e
popullit tim në Egjipt dhe i dëgjova psherëtimat e tyre, dhe kam zbritur
për t'i çliruar; tani, pra, eja, unë do të të dërgoj në Egjipt!".

<span id="an_7:35">7:35</span> Atë Moisiun që e kishin refuzuar, duke
thënë: "Kush të vuri ty të parë dhe gjykatës?", po atë u dërgoi Perëndia
si kryetar dhe çlirues me anë të engjëllit që i ishte shfaqur në
ferrishte.

<span id="an_7:36">7:36</span> Ai i nxori jashtë, duke kryer shenja e
mrekulli në vendin e Egjiptit, në Detin e Kuq dhe në shkretirë për dyzet
vjet.

<span id="an_7:37">7:37</span> Ky është ai Moisi që u tha bijve të
Izraelit: "Zoti, Perëndia juaj do të nxjerrë për ju, nga mesi i
vëllezërve tuaj, një profet si mua. Dëgjojeni!".

<span id="an_7:38">7:38</span> Ky është ai që në kuvend, në shkretëtirë,
ishte me engjëllin që i fliste mbi malin Sinai dhe me etërit tanë; dhe
mori fjalët e jetës për të na e përçuar neve.

<span id="an_7:39">7:39</span> Etërit tanë nuk deshën t'i binden atij;
madje e hodhën poshtë dhe me zemrat e tyre u kthyen nga Egjipti,

<span id="an_7:40">7:40</span> duke i thënë Aaronit: "Na bëj disa
perëndi që të na prijnë, sepse nuk dimë ç'i ka ndodhur këtij Moisiu që
na nxori nga vendi i Egjiptit".

<span id="an_7:41">7:41</span> Dhe në ato ditë ata bënë një viç, i
ofruan flijim idhullit dhe u gëzuan me veprën e duarve të tyre.

<span id="an_7:42">7:42</span> Atëherë Perëndia u tërhoq dhe i la t'i
shërbejnë ushtrisë së qiellit, ashtu siç është shkruar në librin e
profetëve: "O shtëpi e Izraelit, a më keni kushtuar flijime dhe
olokauste për dyzet vjet në shkretëtirë?

<span id="an_7:43">7:43</span> Apo më shumë mbartët çadrën e Molokut dhe
yllin e perëndisë suaj Remfan, imaxhe që i bëtë vetë për t'i adhuruar;
për këtë arsye unë do t'ju shpërngul përtej Babilonisë".

<span id="an_7:44">7:44</span> Etërit tuaj në shkretëtirë kishin
tabernakullin e dëshmisë, ashtu siç kishte urdhëruar ai që i pati thënë
Moisiut ta bëjë sipas modelit që kishte parë.

<span id="an_7:45">7:45</span> Dhe etërit tanë, pasi e morën, e mbartën
me Jozueun në vendin që e kishin pushtuar johebrenjtë, të cilët Perëndia
i dëboi para etërve tanë; dhe aty qëndroi deri në ditët e Davidit,

<span id="an_7:46">7:46</span> i cili gjeti hir përpara Perëndisë dhe
kërkoi të mund të gjente një banesë për Perëndinë e Jakobit.

<span id="an_7:47">7:47</span> Por qe Salomoni ai që ia ndërtoi një
shtëpi.

<span id="an_7:48">7:48</span> Por Shumë i Larti nuk banon në tempuj të
ndërtuar nga dora e njeriut, sikurse thotë profeti:

<span id="an_7:49">7:49</span> ''Qielli është froni im dhe toka stoli i
këmbëve të mia; çfarë shtëpie do të më ndërtonit ju, thotë Zoti, ose
cili do të qe vendi i pushimit tim?

<span id="an_7:50">7:50</span> A nuk i bëri të gjitha këto gjëra dora
ime?''.

<span id="an_7:51">7:51</span> O njerëz qafëfortë dhe me zemër e veshë
të parrethprerë, ju gjithnjë e kundërshtoni Frymën e Shenjtë; ashtu siç
bënin etërit tuaj, ashtu bëni edhe ju.

<span id="an_7:52">7:52</span> Cilin nga profetët nuk e përndoqën etërit
tuaj? Ata vranë edhe ata që paralajmeronin ardhjen e të Drejtit, për të
cilin tani ju jeni bërë tradhtarë dhe vrasës;

<span id="an_7:53">7:53</span> ju, që e morët ligjin të shpallur nga
engjëjt dhe nuk e keni respektuar!''.

<span id="an_7:54">7:54</span> Kur i dëgjuan këto fjalë, ata thereshin
në zemër të tyre dhe kërcëllonin dhëmbët kundër tij.

<span id="an_7:55">7:55</span> Por ai, mbushur me Frymë të Shenjtë, i
nguli sytë nga qielli, pa lavdinë e Perëndisë dhe Jezusin që rrinte në
këmbë në të djathtën e Perëndisë,

<span id="an_7:56">7:56</span> dhe tha: ''Ja, unë po shoh qiejt e hapur
dhe Birin e njeriut që rri në këmbë në të djathtën e Perëndisë''.

<span id="an_7:57">7:57</span> Por ata, duke lëshuar britma të forta, i
zunë veshët dhe të gjithë tok u sulën mbi të;

<span id="an_7:58">7:58</span> dhe, si e nxorën jashtë qytetit, e vranë
me gurë. Dëshmitarët i vunë rrobat e tyre te këmbët e një djaloshi, të
quajtur Saul.

<span id="an_7:59">7:59</span> Kështu e vranë me gurë Stefanin, që i
thërriste Jezusit dhe thoshte: ''O Zoti Jezus, pranoje frymën time!''.

<span id="an_7:60">7:60</span> Atëherë ra në gjunjë dhe bërtiti me zë të
lartë: ''O Zot, mos ua ngarko atyre këtë mëkat!''. Dhe, si tha këtë,
fjeti.

<span id="an_8:1">8:1</span> Por Sauli e kishte miratuar vrasjen e tij.
Në atë kohë u bë një përndjekje e madhe kundër kishës që ishte në
Jeruzalem; dhe të gjithë u shpërndanë nëpër krahinat e Judesë dhe të
Samarisë, me përjashtim të apostujve.

<span id="an_8:2">8:2</span> Disa njerëz të përshpirtshëm e varrosën
Stefanin dhe bënë gjëmë të madhe për të.

<span id="an_8:3">8:3</span> Por Sauli po shkatërronte kishën: hynte
shtëpi më shtëpi, merrte me vete burra dhe gra dhe i fuste në burg.

<span id="an_8:4">8:4</span> Ata, pra, që ishin shpërndarë shkonin rreth
e përqark, duke shpallur fjalën.

<span id="an_8:5">8:5</span> Dhe Filipi zbriti në qytetin e Samarisë dhe
u predikoi atyre Krishtin.

<span id="an_8:6">8:6</span> Dhe turmat, me një mendje të vetme,
dëgjonin me vëmendje gjërat që thoshte Filipi, duke dëgjuar dhe duke
parë mrekullitë që ai bënte.

<span id="an_8:7">8:7</span> Frymëra të ndyra, pra, dilnin nga shumë të
idemonizuar, duke bërtitur me zë të lartë; dhe shumë të paralizuar e të
çalë shëroheshin.

<span id="an_8:8">8:8</span> Dhe në atë qytet u bë gëzim i madh.

<span id="an_8:9">8:9</span> Prej kohësh në atë qytet ishte një njeri që
quhej Simon, i cili merrej me magji dhe i bënte të çuditeshin njerëzit e
Samarisë, gjoja sikur ishte njeri i madh.

<span id="an_8:10">8:10</span> Dhe të gjithë, nga më i madhi te më i
vogli, ia vinin veshin, duke thënë: ''Ky është fuqia e madhe e
Perëndisë''.

<span id="an_8:11">8:11</span> Dhe e dëgjonin, sepse prej një kohe të
gjatë ai i kishte mahnitur me mjeshtrinë e tij prej magjistari.

<span id="an_8:12">8:12</span> Por, kur i besuan Filipit, që shpalli
lajmin e mirë të gjërave të mbretërisë së Perëndisë dhe emrin e Jezu
Krishtit, burra dhe gra u pagëzuan.

<span id="an_8:13">8:13</span> Besoi edhe Simoni dhe, mbasi u pagëzua,
rrinte vazhdimisht me Filipin; dhe, duke parë veprat e fuqishme dhe
shenjat që ishin bërë, mbeti i çuditur.

<span id="an_8:14">8:14</span> Por kur apostujt dëgjuan në Jeruzalem se
Samaria kishte pranuar fjalën e Perëndisë, i dërguan atyre Pjetrin dhe
Gjonin.

<span id="an_8:15">8:15</span> Kur këta arritën, u lutën për ta, që të
merrnin Frymën e Shenjtë,

<span id="an_8:16">8:16</span> sepse ende nuk kishte zbritur mbi asnjë
prej tyre, por ata vetëm ishin pagëzuar në emër të Zotit Jezus.

<span id="an_8:17">8:17</span> Atëherë vunë duart mbi ta dhe ata morën
Frymën e Shenjtë.

<span id="an_8:18">8:18</span> Dhe Simoni, kur pa se me vënien e duarve
të apostujve jepej Fryma e Shenjtë, u ofroi atyre para,

<span id="an_8:19">8:19</span> duke thënë: ''Ma jepni edhe mua këtë
pushtet, që ai të cilit do t'i vë duart, të marrë Frymën e Shenjtë''.

<span id="an_8:20">8:20</span> Por Pjetri i tha: ''Le të humbasë paraja
jote dhe ti bashkë me të, sepse ti mendove se mund ta blesh me para
dhuratën e Perëndisë.

<span id="an_8:21">8:21</span> Ti nuk ke as pjesë as short në këtë gjë,
sepse zemra jote nuk është e drejtë përpara Perëndisë.

<span id="an_8:22">8:22</span> Pendohu, pra, për këtë ligësi që ke dhe
lutju Perëndisë që, po të jetë e mundur, të të falet mendimi i zemrës
sate.

<span id="an_8:23">8:23</span> Sepse unë të shoh se je në vrerin e
hidhësisë dhe në prangat e paudhësisë''.

<span id="an_8:24">8:24</span> Dhe Simoni, duke u përgjigjur, tha:
''Lutjuni ju Zotit për mua, që të mos më ndodhë asgjë nga ato që
thatë''.

<span id="an_8:25">8:25</span> Ata, pra, pasi dhanë dëshmi dhe predikuan
fjalën e Zotit, u kthyen në Jeruzalem, mbasi ungjillzuan shumë fshatra
të Samaritanëve.

<span id="an_8:26">8:26</span> Dhe një engjëll i Zotit i foli Filipit,
duke i thënë: ''Çohu dhe shko drejt jugut, në rrugën që nga Jeruzalemi
zbret në Gaza; ajo është e shkretë''.

<span id="an_8:27">8:27</span> Ai u ngrit dhe u nis; dhe ja, një njeri
Etiopas, eunuk, një zyrtar i lartë i Kandaces, mbretëreshës së Etiopisë,
përgjegjës i të gjitha thesareve të saj, i cili kishte ardhur në
Jeruzalem për të adhuruar.

<span id="an_8:28">8:28</span> Tani ai po kthehej dhe, i ulur në
karrocën e vet, lexonte profetin Isaia.

<span id="an_8:29">8:29</span> Dhe Fryma i tha Filipit: ''Afrohu dhe
arrije atë karrocë!''.

<span id="an_8:30">8:30</span> Filipi iu turr afër dhe, duke dëgjuar se
po lexonte profetin Isaia, i tha: ''A e kupton atë që lexon?''.

<span id="an_8:31">8:31</span> Ai tha: ''E si do të mundja, po s'pata
një që të më udhëzojë?''. Pastaj iu lut Filipit të hipë dhe të ulet
pranë tij.

<span id="an_8:32">8:32</span> Por pjesa e Shkrimit që ai po lexonte
ishte kjo: ''Atë e çuan si delja në thertore; dhe ashtu si qengji është
memec përpara qethtarit, kështu ai nuk e hapi gojën e vet.

<span id="an_8:33">8:33</span> Në përuljen e tij iu mohua çfarëdolloj
drejtësie; po kush do të mund ta përshkruajë brezin e tij? Sepse jeta e
tij u hoq nga toka''.

<span id="an_8:34">8:34</span> Dhe eunuku iu kthye Filipit dhe tha: ''Të
lutem, për kë e thotë profeti këtë? Për veten e vet apo për ndonjë
tjetër?''.

<span id="an_8:35">8:35</span> Atëherë e mori fjalën Filipi dhe, duke
filluar nga ky Shkrim, i shpalli Jezusin.

<span id="an_8:36">8:36</span> Dhe, ndërsa po vazhdonin rrugën, arritën
në një vend me ujë. Dhe eunuku tha: ''Ja uji! Çfarë më pengon të
pagëzohem?''.

<span id="an_8:37">8:37</span> Dhe Filipi tha: ''Nëse ti beson me gjithë
zemër, mund ta bësh''. Dhe ai u përgjigj duke thënë: ''Unë besoj se Jezu
Krishti është Biri i Perëndisë''.

<span id="an_8:38">8:38</span> Urdhëroi atëherë të ndalet karroca, dhe
të dy, Filipi dhe eunuku, zbritën në ujë dhe ai e pagëzoi.

<span id="an_8:39">8:39</span> Kur dolën nga uji, Fryma e Zotit e
rrëmbeu Filipin dhe eunuku nuk e pa më; por e vazhdoi rrugën e tij me
plot gëzim.

<span id="an_8:40">8:40</span> Por Filipi u gjet në Azot; dhe, duke
vazhduar, ungjillëzoi të gjitha qytetet, derisa arriti në Cezare.

<span id="an_9:1">9:1</span> Ndërkaq Sauli, duke shfryrë akoma kërcënime
dhe kërdi kundër dishepujve të Zotit, shkoi te kryeprifti,

<span id="an_9:2">9:2</span> dhe kërkoi nga ai letra për sinagogat e
Damaskut, me qëllim që, po të gjente ndonjë ithtar të Udhës, burra o
gra, të mund t'i sillte të lidhur në Jeruzalem.

<span id="an_9:3">9:3</span> Por ndodhi që, ndërsa po udhëtonte dhe po i
afrohej Damaskut, befas rreth tij vetëtiu një dritë nga qielli.

<span id="an_9:4">9:4</span> Dhe, si u rrëzua përtokë, dëgjoi një zë që
i thoshte: ''Saul, Saul, përse më përndjek?''.

<span id="an_9:5">9:5</span> Dhe ai tha: ''Kush je, Zot?''. Dhe Zoti
tha: ''Unë jam Jezusi, që ti e përndjek; është e rëndë për ty të
godasësh me shkelm kundër gjembave''.

<span id="an_9:6">9:6</span> Atëherë ai, duke u dridhur i tëri dhe i
trembur, tha: ''Zot, ç'don ti të bëj unë?''. Dhe Zoti: ''Çohu dhe hyr në
qytet, dhe do të të thuhet ç'duhet të bësh''.

<span id="an_9:7">9:7</span> Dhe njerëzit që udhëtonin me të ndaluan të
habitur, sepse dëgjonin tingullin e zërit, por nuk shikonin njeri.

<span id="an_9:8">9:8</span> Pastaj Sauli u çua nga toka, por, kur i
çeli sytë, nuk shihte asnjeri; atëherë e morën për dore dhe e çuan në
Damask.

<span id="an_9:9">9:9</span> Dhe mbeti tri ditë pa të parit, as hëngri
as piu.

<span id="an_9:10">9:10</span> Në Damask ishte një dishepull me emër
Anania, të cilit Zoti i tha në vegim: ''Anania!''. Dhe ai u përgjigj:
''Ja ku jam, Zot!''.

<span id="an_9:11">9:11</span> Dhe Zoti i tha: ''Çohu dhe shko në rrugën
e quajtur E drejtë, dhe kërko në shtëpinë e Judës një njeri nga Tarsi me
emër Saul, i cili po lutet;

<span id="an_9:12">9:12</span> ai ka parë në vegim një njeri, me emër
Anania, duke hyrë dhe duke i vënë duart për t'ia kthyer dritën e syve''.

<span id="an_9:13">9:13</span> Atëherë Anania u përgjigj: ''O Zot, nga
shumë veta kam dëgjuar për këtë njeri se sa të këqija u ka bërë
shenjtorëve të tu në Jeruzalem.

<span id="an_9:14">9:14</span> Dhe ai ka këtu një autorizim nga krerët e
priftërinjve për të burgosur të gjithë ata që thërrasin emrin tënd''.

<span id="an_9:15">9:15</span> Por Zoti i tha: ''Shko, sepse ai është
vegla që unë kam zgjedhur për ta sjellë emrin tim përpara johebrenjve,
mbretërve dhe bijve të Izraelit.

<span id="an_9:16">9:16</span> Sepse unë do t'i tregoj atij sa shumë i
duhet të vuajë për emrin tim''.

<span id="an_9:17">9:17</span> Atëherë Anania shkoi dhe hyri në atë
shtëpi; dhe, duke i vënë duart, tha: ''Vëlla Saul, Zoti Jezus, që të
është shfaqur në rrugën nëpër të cilën ti po vije, më ka dërguar që të
kesh përsëri dritën e syve dhe të mbushesh me Frymën e Shenjtë''.

<span id="an_9:18">9:18</span> Në këtë çast i ranë nga sytë disa si
luspa, dhe ai fitoi përsëri të parit; pastaj u ngrit dhe u pagëzua.

<span id="an_9:19">9:19</span> Dhe, mbasi mori ushqim, ai u ripërtëri në
forcë. Pastaj Sauli qëndroi disa ditë me dishepujt që ishin në Damask.

<span id="an_9:20">9:20</span> Dhe filloi menjëherë të predikojë
Krishtin në sinagoga se ai është Biri i Perëndisë.

<span id="an_9:21">9:21</span> Dhe të gjithë ata që e dëgjonin
çuditeshin dhe thoshnin: ''Po a nuk është ky ai që në Jeruzalem
përndiqte të gjithë ata që e thërrisnin këtë emër, dhe ka ardhur këtu me
synim që t'i çojë si robër te krerët e priftërinjve?''.

<span id="an_9:22">9:22</span> Por Sauli bëhej gjithnjë e më i fortë dhe
i hutonte Judenjtë që banonin në Damask, duke ua vërtetuar se Jezusi
është Krishti.

<span id="an_9:23">9:23</span> Pas shumë ditësh, Judenjtë u konsultuan
bashkë që ta vrasin.

<span id="an_9:24">9:24</span> Por komploti i tyre u mor vesh nga Sauli.
Dhe ditë e natë ata i ruanin portat e qytetit që të mund ta vrisnin;

<span id="an_9:25">9:25</span> atëherë dishepujt e morën natën dhe e
zbritën poshtë nga muri, në një shportë.

<span id="an_9:26">9:26</span> Si arriti në Jeruzalem, Sauli u përpoq të
bashkohej me dishepujt, por të gjithë kishin frikë nga ai, sepse nuk
mund të besonin se ai ishte dishepull.

<span id="an_9:27">9:27</span> Atëherë Barnaba e mori dhe e çoi tek
apostujt, dhe u tregoi se si ai, gjatë udhëtimit, e kishte parë Zotin që
i kishte folur, dhe si kishte folur në Damask lirshëm në emër të
Jezusit.

<span id="an_9:28">9:28</span> Kështu ai qëndroi me ta në Jeruzalem, dhe
shkonte e vinte, dhe fliste lirshëm në emër të Zotit Jezus.

<span id="an_9:29">9:29</span> Ai u fliste dhe diskutonte me helenistët,
por ata kërkonin ta vrisnin.

<span id="an_9:30">9:30</span> Por vëllezërit, kur e morën vesh, e çuan
në Cezare dhe që andej e nisën për në Tars.

<span id="an_9:31">9:31</span> Kështu në mbarë Judenë, në Galile dhe në
Samari kishat kishin paqe dhe ndërtoheshin. Dhe duke ecur në druajtjen e
Zotit dhe në ngushëllimin e Frymës së Shenjtë, shumoheshin.

<span id="an_9:32">9:32</span> Por ndodhi që, ndërsa Pjetri po e
përshkonte gjithë vendin, erdhi edhe te shenjtorët që banonin në Lida.

<span id="an_9:33">9:33</span> Aty ai gjeti një njeri me emër Enea, i
cili tashmë prej tetë vjetësh dergjej në shtrat, sepse ishte i
paralizuar.

<span id="an_9:34">9:34</span> Pjetri i tha: ''Enea, Jezusi, Krishti, të
shëron; çohu dhe ndreqe shtratin''. Dhe ai u ngrit menjëherë.

<span id="an_9:35">9:35</span> Dhe të gjithë banorët e Lidës dhe të
Saronit e panë dhe u kthyen te Zoti.

<span id="an_9:36">9:36</span> Por në Jopë ishte një dishepull me emër
Tabitha, që do të thotë Gazelë; ajo bënte shumë vepra të mira dhe jepte
shumë lëmoshë.

<span id="an_9:37">9:37</span> Por në ato ditë ndodhi që ajo u sëmur dhe
vdiq. Pasi e lanë, e vunë në një dhomë në katin e sipërm.

<span id="an_9:38">9:38</span> Dhe, duke qenë se Lida është afër Jopës,
dishepujt, kur morën vesh se Pjetri ndodhej atje, i dërguan dy burra që
ta lutnin të vijë tek ata pa vonesë.

<span id="an_9:39">9:39</span> Atëherë Pjetri u ngrit dhe u nis bashkë
me ta. Sapo arriti, e çuan në dhomën lart; të gjitha gratë e veja i
dolën atij duke qarë dhe i treguan tunikat dhe veshjet që kishte punuar
Gazela, sa ishte bashkë me to.

<span id="an_9:40">9:40</span> Atëherë Pjetri, mbasi i nxori jashtë të
gjithë, u ngjunjëzua dhe u lut. Pastaj iu kthye trupit dhe tha:
''Tabitha, çohu!''. Dhe ajo i hapi sytë dhe, si pa Pjetrin, u ngrit
ndenjur.

<span id="an_9:41">9:41</span> Ai i dha dorën dhe e ndihmoi të ngrihet;
dhe, si thirri shenjtorët dhe gratë e veja, ua tregoi të gjallë.

<span id="an_9:42">9:42</span> Kjo u muar vesh në mbarë Jopën, dhe shumë
veta besuan në Zotin.

<span id="an_9:43">9:43</span> Dhe Pjetri qëndroi disa ditë në Jopë, në
shtëpinë e njëfarë Simoni, regjës lëkurësh.

<span id="an_10:1">10:1</span> Por në Cezare ishte njëfarë njeriu me
emër Kornel, centurion i kohortës, që quhej Italik;

<span id="an_10:2">10:2</span> ai ishte njeri i perëndishëm dhe që e
druante Perëndinë me gjithë shtëpinë e tij; i jepte shumë lëmoshë
popullit dhe vazhdimisht i lutej Perëndisë.

<span id="an_10:3">10:3</span> Ai pa qartë në një vegim, aty nga ora e
nëntë e ditës, një engjëll të Perëndisë që hyri tek ai dhe i tha:
''Kornel!''.

<span id="an_10:4">10:4</span> dhe ai, duke ia ngulur sytë dhe shumë i
trembur, i tha: ''Ç'është, Zot?''. Atëherë engjëlli i tha: ''Lutjet e
tua dhe lëmoshat e tua, janë ngjitur para Perëndisë, si një kujtesë;

<span id="an_10:5">10:5</span> tani, pra, dërgo disa njerëz në Jopë dhe
thirre Simonin, që e thërrasin Pjetër.

<span id="an_10:6">10:6</span> Ai gjendet pranë njëfarë Simoni, regjës
lëkurësh, që e ka shtëpinë afër detit; ai do të të thotë çfarë duhet të
bësh''.

<span id="an_10:7">10:7</span> Sapo u largua engjëlli që i foli, Korneli
thirri dy nga shërbëtorët e tij dhe një ushtar besnik, nga ata që ishin
në shërbimin e tij personal,

<span id="an_10:8">10:8</span> u tregoi çdo gjë dhe i nisi për në Jope.

<span id="an_10:9">10:9</span> Të nesërmen, ndërsa ata po udhëtonin dhe
po i afroheshin qytetit, Pjetri u ngjit në tarracë, rreth orës së
gjashtë për t'u lutur.

<span id="an_10:10">10:10</span> E mori uria dhe donte të hante; dhe,
ndërsa ata të shtëpisë po i përgatitnin ushqimin, u rrëmbye në ekstazë;

<span id="an_10:11">10:11</span> dhe pa qiellin e hapur dhe një send që
i përngjante një çarçafi të madh që po zbriste drejt tij; ishte lidhur
në të katër cepat dhe kishte zbritur në tokë,

<span id="an_10:12">10:12</span> dhe brenda tij ishin të gjitha llojet e
katërkëmbësheve, bisha, zvarranikë të tokës dhe shpendë qielli.

<span id="an_10:13">10:13</span> Dhe një zë i tha: ''Pjetër, çohu, ther
dhe ha!''.

<span id="an_10:14">10:14</span> Por Pjetri u përgjigj: ''Kurrsesi, o
Zot, sepse unë nuk kam ngrënë kurrë asgjë të papastër ose të ndotur!''.

<span id="an_10:15">10:15</span> Dhe zëri i tha për të dytën herë:
''Gjërat që Perëndia i ka pastruar, ti mos i bëj të papastra''.

<span id="an_10:16">10:16</span> Kjo ndodhi tri herë; pastaj ai send u
ngrit sërish në qiell.

<span id="an_10:17">10:17</span> Dhe ndërsa Pjetri po mendohej me
mëdyshje ç'kuptim mund të kishte vegimi që kishte parë, ja që njerëzit e
dërguar nga Korneli, mbasi pyetën për shtëpinë e Simonit, u paraqitën te
dera.

<span id="an_10:18">10:18</span> Dhe thirrën e pyetën nëse Simoni, i
mbiquajtur Pjetër, ndodhej aty.

<span id="an_10:19">10:19</span> Ndërsa Pjetri po mendohej lidhur me
vegimin, Fryma i tha: ''Ja, po të kërkojnë tre burra.

<span id="an_10:20">10:20</span> Çohu, pra, zbrit e shko me ta pa asnjë
ngurrim, sepse unë jam ai që t'i kam dërguar''.

<span id="an_10:21">10:21</span> Atëherë Pjetri zbriti te njerëzit që i
ishin dërguar nga Korneli dhe u tha atyre: ''Ja, unë jam ai që kërkoni;
cila është arsyeja për të cilën jeni këtu?''.

<span id="an_10:22">10:22</span> Dhe ata i thanë: ''Centurioni Kornel,
njeri i drejtë dhe që e druan Perëndinë, për të cilin gjithë kombi i
Judenjve dëshmon, është lajmëruar në mënyrë hyjnore nga një engjëll i
shenjtë të të thërrasë ty në shtëpinë e tij për të dëgjuar fjalët që ke
për t'i thënë''.

<span id="an_10:23">10:23</span> Atëherë Pjetri i ftoi të hyjnë dhe i
përbujti; pastaj, të nesërmen, shkoi me ta; dhe disa nga vëllezërit e
Jopes e shoqëruan.

<span id="an_10:24">10:24</span> Një ditë më pas hynë në Cezare. Por
Korneli po i priste dhe kishte mbledhur farefisin e tij dhe miqtë e tij
të ngushtë.

<span id="an_10:25">10:25</span> Kur hyri Pjetri, Korneli i doli para, i
ra ndër këmbë dhe e adhuroi.

<span id="an_10:26">10:26</span> Por Pjetri e ngriti duke thënë: ''Çohu,
edhe unë jam një njeri!''.

<span id="an_10:27">10:27</span> Dhe, duke biseduar me të, hyri dhe
gjeti mbledhur shumë njerëz.

<span id="an_10:28">10:28</span> Dhe ai u tha atyre: ''Ju e dini se nuk
është e ligjshme që një Jude të shoqërohet me një të huaj ose të hyjë në
shtëpinë e tij; por Perëndia më dëftoi që të mos e quaj asnjë njeri të
papastër a të ndotur.

<span id="an_10:29">10:29</span> Prandaj, sapo më ftuat të vij, erdha pa
kundërshtuar. Tani po ju pyes: për ç'arsye më keni dërguar ftesë?''.

<span id="an_10:30">10:30</span> Dhe Korneli u përgjigj: ''Para katër
ditësh kisha agjëruar deri në këtë orë, dhe në orën e nëntë po lutesha
në shtëpinë time, kur ja, një njeri me rroba të shndritshme qëndroi para
meje,

<span id="an_10:31">10:31</span> dhe tha: "Kornel, lutja jote t'u
plotësua dhe lëmoshat e tua u kujtuan para Perëndisë.

<span id="an_10:32">10:32</span> Dërgo, pra, ndonjë njeri në Jope dhe
thirre Simonin, të mbiquajtur Pjetër; ai ndodhet në shtëpinë e Simonit,
regjës lëkurësh, pranë detit; dhe, kur të vijë, ai do të të flasë".

<span id="an_10:33">10:33</span> Kështu dërgova menjëherë të të
thërrasin, dhe ti bëre mirë që erdhe; tani ne këtu jemi të gjithë në
prani të Perëndisë për të dëgjuar gjithçka që Perëndia të ka
urdhëruar''.

<span id="an_10:34">10:34</span> Atëherë Pjetri hapi gojën dhe tha: ''Në
të vërtetë unë po e marr vesh se Perëndia nuk tregohet i anshëm;

<span id="an_10:35">10:35</span> por, në çfarëdo kombi, ai që ka frikë
prej tij dhe që vepron drejtësisht, është i pranuar nga ai,

<span id="an_10:36">10:36</span> sipas fjalës që ai u ka dhënë bijve të
Izraelit, duke u shpallur paqen me anë të Jezu Krishtit, që është Zoti i
të gjithëve.

<span id="an_10:37">10:37</span> Ju e dini se ç'ka ndodhur në mbarë
Judenë, duke filluar nga Galilea, pas pagëzimit që predikoi Gjoni:

<span id="an_10:38">10:38</span> se si Perëndia vajosi me Frymën e
Shenjtë dhe me fuqi Jezusin prej Nazareti, i cili e përshkoi vendin duke
bërë mirë dhe duke shëruar të gjithë ata që ishin të pushtuar nga
djalli, sepse Perëndia ishte me të.

<span id="an_10:39">10:39</span> Dhe ne jemi dëshmitarë për të gjitha
ato që ai bëri në vendin e Judesë dhe në Jeruzalem; dhe se si ata e
vranë, duke e varur në një dru.

<span id="an_10:40">10:40</span> Por Perëndia e ringjalli të tretën ditë
dhe e bëri që ai të dëftohet,

<span id="an_10:41">10:41</span> jo mbarë popullit, por dëshmitarëve të
paracaktuar nga Perëndia, neve, që hëngrëm dhe pimë me të, mbasi ai u
ngjall së vdekuri.

<span id="an_10:42">10:42</span> Tani ai na urdhëroi t'i predikojmë
popullit dhe të dëshmojmë se ai është ai që Perëndia e ka caktuar si
gjykatës të të gja-llëve dhe të të vdekurve.

<span id="an_10:43">10:43</span> Për të bëjnë dëshmi të gjithë profetët,
që kushdo që beson në të merr faljen e mëkateve me anë të emrit të
tij''.

<span id="an_10:44">10:44</span> Ndërsa Pjetri ende po i thoshte këto
fjalë, Fryma e Shenjtë zbriti mbi të gjithë ata që po e dëgjonin fjalën.

<span id="an_10:45">10:45</span> Dhe të gjithë besimtarët që ishin të
rrethprerë, të cilët kishin ardhur me Pjetrin, u mrekulluan që dhurata e
Frymës se Shenjtë u shpërnda edhe mbi johebrenjtë,

<span id="an_10:46">10:46</span> sepse i dëgjonin duke folur gjuhë të
tjera dhe duke madhëruar Perëndinë. Atëherë Pjetri filloi të thotë:

<span id="an_10:47">10:47</span> ''A mund ta ndalojë dikush ujin, që të
mos pagëzohen këta që kanë marrë Frymën e Shenjtë pikërisht si ne?''.

<span id="an_10:48">10:48</span> Kështu ai urdhëroi që ata të
pagëzoheshin në emër të Zotit Jezus. Ata pastaj iu lutën të qëndronte
disa ditë me ta.

<span id="an_11:1">11:1</span> Ndërkaq apostujt dhe vëllezërit që ishin
në Jude morën vesh se edhe johebrenjtë kishin pranuar fjalën e
Perëndisë.

<span id="an_11:2">11:2</span> Dhe, kur Pjetri u ngjit në Jeruzalem, ata
që ishin rrethprerë haheshin me të,

<span id="an_11:3">11:3</span> duke thënë: ''Ti hyre në shtëpi të
njerëzve të parrethprerë dhe hëngre me ta!''.

<span id="an_11:4">11:4</span> Por Pjetri, duke nisur nga fillimi, u
shpjegoi atyre me radhë ngjarjet duke thënë:

<span id="an_11:5">11:5</span> ''Unë po lutesha në qytetin e Jopes, kur
u rrëmbeva në ekstazë dhe pashë një vegim: një send, që i ngjante një
çarçafi të madh të kapur në të katër cepat, po zbriste si të ulej poshtë
prej qiellit dhe arriti deri tek unë.

<span id="an_11:6">11:6</span> Duke shikuar me vëmendje brenda, dallova
dhe pashë katërkëmbësha, bisha, zvarranikë të tokës dhe shpendë të
qiellit.

<span id="an_11:7">11:7</span> Dhe dëgjova një zë që më thoshte:
"Pjetër, çohu, ther dhe ha!".

<span id="an_11:8">11:8</span> Por unë thashë: "Kurrsesi, o Zot, sepse
nuk më ka hyrë kurrë në gojë asgjë e papastër ose e ndotur".

<span id="an_11:9">11:9</span> Por zëri m'u përgjigj për të dytën herë
nga qielli: "Gjërat që Perëndia i ka pastruar, ti mos i bëj të
papastra!".

<span id="an_11:10">11:10</span> Dhe kjo ndodhi tri herë; pastaj
gjithçka u tërhoq përsëri në qiell.

<span id="an_11:11">11:11</span> Në po atë moment tre njerëz, që i pata
dërguar në Cezare, u paraqitën në shtëpinë ku ndodhesha unë.

<span id="an_11:12">11:12</span> Dhe Fryma më tha të shkoj me ta, pa
pasë kurrfarë ngurrimi. Me mua erdhën edhe këta gjashtë vëllezër, dhe
kështu hymë në shtëpinë e atij njeriu.

<span id="an_11:13">11:13</span> Ai na tregoi se si kishte parë një
engjëll që u paraqit në shtëpinë e tij dhe i tha: "Dërgo njerëz në Jope
dhe thirre Simonin, të mbiquajtur Pjetër.

<span id="an_11:14">11:14</span> Ai do të të thotë fjalët, me anë të të
cilave do të shpëtohesh ti dhe gjithë shtëpia jote".

<span id="an_11:15">11:15</span> Sapo kisha filluar të flas, kur Fryma e
Shenjtë zbriti mbi ta, sikurse kishte zbritur në fillim mbi ne.

<span id="an_11:16">11:16</span> Atëherë m'u kujtua fjala e Zotit që
thoshte: "Gjoni pagëzoi me ujë, por ju do të pagëzoheni me Frymën e
Shenjtë".

<span id="an_11:17">11:17</span> Në qoftë se Perëndia, pra, u dha atyre
të njëjtën dhuratë që kemi marrë ne, që besuam në Zotin Jezu Krisht,
kush isha unë që të mund t'i kundërvihesha Perëndisë?''.

<span id="an_11:18">11:18</span> Si i dëgjuan këto fjalë, ata u qetësuan
dhe përlëvdonin Perëndinë, duke thënë: ''Perëndia, pra, edhe johebrenjve
u dha pendesën për t'u dhënë jetën!''.

<span id="an_11:19">11:19</span> Ndërkaq ata që ishin shpërndarë për
shkak të përndjekjes që nisi me Stefanin, arritën deri në Feniki, në
Qipro dhe në Antioki, duke mos ia shpallur fjalën asnjë tjetri, përveç
Judenjve.

<span id="an_11:20">11:20</span> Por disa prej tyre me origjinë nga
Qipro dhe nga Kirenea, kur arritën në Antioki, filluan t'u flasin
Grekëve, duke shpallur Zotin Jezus.

<span id="an_11:21">11:21</span> Dhe dora e Zotit ishte me ta; dhe një
numër i madh besoi dhe u kthye te Zoti.

<span id="an_11:22">11:22</span> Lajmi i kësaj arriti në vesh të kishës
që ishte në Jeruzalem; dhe ata dërguan Barnabën, që të shkonte deri në
Antioki.

<span id="an_11:23">11:23</span> Kur ai arriti, shikoi hirin e
Perëndisë, u gëzua dhe i nxiti të gjithë t'i qëndrojnë besnikë Zotit, me
dëshirën e zemrës,

<span id="an_11:24">11:24</span> sepse ai ishte njeri i mirë, plot me
Frymë të Shenjtë dhe besim. Dhe një numër i madh personash iu shtua
Zotit.

<span id="an_11:25">11:25</span> Pastaj Barnaba u nis për në Tars për të
kërkuar Saulin dhe, si e gjeti, e çoi në Antioki.

<span id="an_11:26">11:26</span> Dhe plot një vit ata u bashkuan me atë
kishë dhe mësuan një numër të madh njerëzish; dhe, për të parën herë në
Antioki, dishepujt u quajtën të Krishterë.

<span id="an_11:27">11:27</span> Në ato ditë disa profetë zbritën nga
Jeruzalemi në Antioki.

<span id="an_11:28">11:28</span> Dhe një nga ata, me emër Agab, u ngrit
dhe nëpërmjet Frymës parathoshte se do të ndodhte në mbarë botën një zi
e madhe buke; dhe kjo ndodhi më vonë në kohën nën Klaud Cezarit.

<span id="an_11:29">11:29</span> Atëherë dishepujt, secili sipas
mundësive të tij, vendosën t'u çojnë një ndihmë vëllezërve që banonin në
Jude.

<span id="an_11:30">11:30</span> Dhe këtë ata e bënë, duke ua dërguar
pleqve me anë të Barnabës dhe të Saulit.

<span id="an_12:1">12:1</span> Dhe në atë kohë mbreti Herod filloi të
përndjekë disa nga kisha.

<span id="an_12:2">12:2</span> Dhe e vrau me shpatë Jakobin, vëllain e
Gjonit.

<span id="an_12:3">12:3</span> Dhe, duke parë se kjo u pëlqente
Judenjve, urdhëroi të arrestohet edhe Pjetri (ishin ditët e të
Ndormëve).

<span id="an_12:4">12:4</span> Mbasi e arrestoi, e futi në burg dhe ua
besoi ruajtjen e tij katër skuadrave, me nga katër ushtarë secila, duke
menduar ta nxjerrë para popullit mbas Pashkës.

<span id="an_12:5">12:5</span> Por, ndërsa Pjetrin e ruanin në burg, nga
ana e kishës bënin lutje të vazhdueshme te Perëndia për të.

<span id="an_12:6">12:6</span> Dhe natën, para se ta nxirrte Herodi
përpara popullit, Pjetri po flinte në mes dy ushtarëve, i lidhur me dy
zinxhirë; dhe rojet para portës ruanin burgun.

<span id="an_12:7">12:7</span> Dhe ja, një engjëll i Zotit u duk dhe një
dritë e ndriçoi qelinë; dhe ai i ra Pjetrit në ijë, e zgjoi duke thënë:
''Çohu shpejt!''. Dhe zinxhirët i ranë nga duart.

<span id="an_12:8">12:8</span> Pastaj engjëlli i tha: ''Ngjishu dhe
lidhi sandalet!''. Dhe ai bëri kështu. Pastaj i tha: ''Mbështillu me
mantelin dhe ndiqmë!''.

<span id="an_12:9">12:9</span> Dhe Pjetri, mbasi doli, e ndiqte pa e
kuptuar se ç'po i ndodhte me anë të engjëllit ishte e vërtetë; sepse ai
pandehte se kishte një vegim.

<span id="an_12:10">12:10</span> Dhe, si kaluan vendrojën e parë dhe të
dytë, arritën te dera e hekurt që të çonte në qytet, dhe ajo u hap
përpara tyre vetvetiu; dhe, mbasi dolën, përshkuan një rrugë dhe
papritmas engjëlli e la atë.

<span id="an_12:11">12:11</span> Kur Pjetri erdhi në vete, tha: ''Tani
me të vërtetë po e di se Zoti ka dërguar engjëllin e vet dhe më liroi
nga duart e Herodit duke e bërë të kotë gjithë atë që priste populli i
Judenjve''.

<span id="an_12:12">12:12</span> Kur e kuptoi situatën, ai u nis për në
shtëpinë e Marisë, nënës së Gjonit, të mbiquajtur Mark, ku shumë
vëllezër ishin mbledhur dhe po luteshin.

<span id="an_12:13">12:13</span> Sapo Pjetri i ra derës së hyrjes, një
shërbëtore që quhej Rode u afrua me kujdes për të dëgjuar.

<span id="an_12:14">12:14</span> Dhe, kur njohu zërin e Pjetrit, nga
gëzimi nuk e hapi derën, por rendi brenda dhe njoftoi se Pjetri ndodhej
para derës.

<span id="an_12:15">12:15</span> Por ata i thanë: ''Ti flet përçart''.
Por ajo pohonte se ashtu ishte. Dhe ata thoshnin: ''Éshtë engjëlli i
tij!''.

<span id="an_12:16">12:16</span> Ndërkaq Pjetri vazhdonte të trokiste.
Ata, kur e hapën, e panë atë dhe u mahnitën.

<span id="an_12:17">12:17</span> Por ai u bëri shenjë me dorë të
heshtnin dhe u tregoi se si Zoti e kishte nxjerrë nga burgu. Pastaj tha:
''Ua tregoni këto Jakobit dhe vëllezërve!''. Pastaj doli dhe shkoi në
një vend tjetër.

<span id="an_12:18">12:18</span> Kur zbardhi dita, u bë një pështjellim
i madh në mes të ushtarëve, sepse nuk dinin ç'kishte ndodhur me Pjetrin.

<span id="an_12:19">12:19</span> Dhe Herodi nisi ta kërkojë, por nuk e
gjeti, dhe, mbasi i mori në pyetje rojet, urdhëroi që të vriten. Pastaj
zbriti nga Judeja në Cezare dhe atje qëndroi për pak kohë.

<span id="an_12:20">12:20</span> Por Herodi ishte i zemëruar kundër
tirasve dhe sidonasve; por ata, si u morën vesh midis tyre, u paraqitën
para tij dhe, mbasi ia mbushën mendjen Blastit, kamarierit të mbretit,
kërkuan paqe, sepse

<span id="an_12:21">12:21</span> Ditën e caktuar Herodi, i veshur me
mantelin mbretëror dhe i ulur mbi fron, u mbajti një fjalim.

<span id="an_12:22">12:22</span> Populli e brohoriste, duke thënë: ''Zë
e Perëndisë dhe jo e njeriut!''.

<span id="an_12:23">12:23</span> Në atë çast një engjëll i Zotit e
goditi, sepse nuk i kishte dhënë lavdi Perëndisë; dhe, i brejtur nga
krimbat, vdiq.

<span id="an_12:24">12:24</span> Ndërkaq fjala e Perëndisë rritej dhe
përhapej.

<span id="an_12:25">12:25</span> Dhe Barnaba dhe Sauli, mbasi e
përfunduan misionin e tyre, u kthyen nga Jeruzalemi në Antioki duke e
marrë me vete Gjonin, të mbiquajtur Mark.

<span id="an_13:1">13:1</span> Por në kishën e Antiokisë ishin profetë
dhe mësues: Barnaba, Simeoni, i quajtur Niger, Luci nga Kireneas,
Manaeni, që ishte rritur bashkë me Herodin tetrark, dhe Sauli.

<span id="an_13:2">13:2</span> Dhe, ndërsa po kryenin shërbesën e Zotit
dhe po agjëronin, Fryma e Shenjtë tha: ''M'i ndani veç Barnabën dhe
Saulin për veprën për të cilën i kam thirrur''.

<span id="an_13:3">13:3</span> Atëherë, pasi agjëruan dhe u lutën, vunë
duart mbi ta dhe i nisën.

<span id="an_13:4">13:4</span> Ata, pra, të dërguar nga Fryma e Shenjtë,
zbritën në Seleuki dhe që andej lundruan për në Qipro.

<span id="an_13:5">13:5</span> Kur arritën në Salaminë, shpallën fjalën
e Perëndisë në sinagogat e Judenjve; dhe ata kishin me vete edhe Gjonin
si ndihmës.

<span id="an_13:6">13:6</span> Pastaj, mbasi e përshkuan ishullin deri
në Pafo, gjetën aty një magjistar, një profet të rremë jude, me emër
Bar-Jezus,

<span id="an_13:7">13:7</span> i cili ishte me prokonsullin Sergj Pal,
njeri i zgjuar. Ky thirri pranë vetes Barnabën dhe Saulin dhe kërkoi të
dëgjonte fjalën e Perëndisë,

<span id="an_13:8">13:8</span> por Elimas, magjistari (ky në fakt është
kuptimi i emrit të tij) u kundërshtoi atyre, duke kërkuar ta largojë
prokonsullin nga besimi.

<span id="an_13:9">13:9</span> Atëherë Sauli, i quajtur edhe Pal, i
mbushur me Frymën e Shenjtë, i nguli sytë mbi të dhe tha:

<span id="an_13:10">13:10</span> ''O njeri plot me çdo mashtrim dhe çdo
farë ligësie, bir i djallit, armik i çdo drejtësie, a nuk do të heqësh
dorë nga shtrembërimi i rrugëvë të drejta të Zotit?

<span id="an_13:11">13:11</span> Tani, pra, ja, dora e Zotit është mbi
ty, dhe do të verbohesh dhe nuk do ta shohësh më diellin për një farë
kohe''. Menjëherë mbi të ra mjegull dhe terr: dhe ai shkonte rreth e
qark duke kërkuar ndonjë që ta mbante për dore.

<span id="an_13:12">13:12</span> Atëherë prokonsulli, kur pa çfarë
kishte ndodhur, besoi, i mrekulluar nga doktrina e Zotit.

<span id="an_13:13">13:13</span> Dhe Pali dhe shokët e vet hipën në
anije nga Pafo dhe arritën nëpër det në Pergë të Panfilisë; por Gjoni u
nda prej tyre dhe u kthye në Jeruzalem.

<span id="an_13:14">13:14</span> Por ata, duke vazhduar rrugën nga
Perga, arritën në Antioki të Pisidisë; dhe, mbasi hynë në sinagogë ditën
e shtunë, u ulën.

<span id="an_13:15">13:15</span> Mbas leximit të ligjit dhe të
profetëve, krerët e sinagogës dërguan atyre për t'u thënë: ''Vëllezër,
në qoftë se keni ndonjë fjalë këshilluese për popullin, ia thoni''.

<span id="an_13:16">13:16</span> Atëherë Pali u ngrit dhe, mbasi bëri
shenjë me dorë, tha: ''Izraelitë dhe ju që druani Perëndinë, dëgjoni!

<span id="an_13:17">13:17</span> Perëndia e këtij populli të Izraelit i
zgjodhi etërit tanë, dhe e bëri të madh popullin gjatë qëndrimit në
vendin e Egjiptit; pastaj, me krahë të fuqishëm, e nxori që andej.

<span id="an_13:18">13:18</span> Dhe për afro dyzet vjet i duroi në
shkretëtirë.

<span id="an_13:19">13:19</span> Pastaj shkatërroi shtatë kombe në
vendin e Kanaanit dhe ua shpërndau atyre në trashëgimi vendin e tyre.

<span id="an_13:20">13:20</span> Dhe pastaj, për afro katërqind e
pesëdhjetë vjet, u dha Gjyqtarë deri te profeti Samuel.

<span id="an_13:21">13:21</span> Më pas ata kërkuan një mbret; dhe
Perëndia u dha atyre Saulin, birin e Kisit, një burrë nga fisi i
Beniaminit, për dyzet vjet.

<span id="an_13:22">13:22</span> Pastaj Perëndia e hoqi dhe u ngjalli
atyre si mbret Davidin, për të cilin dha dëshmi duke thënë: "Kam gjetur
Davidin, birin e Jeseut, njeri sipas zemrës sime, i cili do të zbatojë
të gjitha vullnetet e mia".

<span id="an_13:23">13:23</span> Prej farës së këtij Perëndia, sipas
premtimit të vet, i ka ngjallur Izraelit Shpëtimtarin Jezus.

<span id="an_13:24">13:24</span> Para ardhjes së tij, Gjoni predikoi një
pagëzim pendimi për gjithë popullin e Izraelit.

<span id="an_13:25">13:25</span> Dhe, kur Gjoni po e përfundonte
misionin e tij, tha: "Cili pandehni se jam unë? Unë nuk jam Krishti; por
ja, pas meje vjen një, të cilit unë nuk jam i denjë t'i zgjidh sandalet
e këmbëve".

<span id="an_13:26">13:26</span> Vëllezër, bij të pasardhësve të
Abrahamit, dhe ata prej jush që druajnë Perëndinë, juve ju është dërguar
fjala e këtij shpëtimi.

<span id="an_13:27">13:27</span> Sepse banorët e Jeruzalemit dhe krerët
e tyre, duke mos e njohur Këtëjezus, duke e dënuar, kanë përmbushur
fjalët e profetëve që lexohen çdo të shtunë.

<span id="an_13:28">13:28</span> Dhe, ndonëse nuk i gjetën asnjë faj që
të meritonte vdekjen, i kërkuan Pilatit që ai të vritet.

<span id="an_13:29">13:29</span> Dhe mbasi u kryen të gjitha gjërat që
janë shkruar për të, atë e zbritën nga druri dhe e vunë në varr.

<span id="an_13:30">13:30</span> Por Perëndia e ringjalli prej të
vdekurve;

<span id="an_13:31">13:31</span> dhe ai u pa për shumë ditë nga ata që
ishin ngjitur me të nga Galilea në Jeruzalem, të cilët tani janë
dëshmitarë të tij para popullit.

<span id="an_13:32">13:32</span> Dhe ne po ju shpallim lajmin e mirë të
premtimit që u qe bërë etërve,

<span id="an_13:33">13:33</span> duke ju thënë se Perëndia e ka
përmbushur për ne, bij të tyre, duke ringjallur Jezusin, ashtu si dhe
është shkruar në psalmin e dytë: "Ti je Biri im, sot më linde".

<span id="an_13:34">13:34</span> Dhe mbasi e ka ringjallur prej të
vdekurve për të mos e kthyer në kalbje, ai ka thënë kështu: "Unë do t'ju
jap premtimet e sigurta të bëra Davidit".

<span id="an_13:35">13:35</span> Për këtë ai thotë edhe në një psalm
tjetër: "Ti nuk do të lejosh që i Shenjti yt të shohë kalbje".

<span id="an_13:36">13:36</span> Sepse Davidi, mbasi zbatoi këshillën e
Perëndisë në brezin e tij, vdiq dhe u bashkua me etërit e vet dhe pa
kalbje,

<span id="an_13:37">13:37</span> por ai, që e ka ringjallur Perëndia,
nuk ka parë kalbje.

<span id="an_13:38">13:38</span> Le ta dini, pra, o vëllezër, se
nëpërmjet tij ju është shpallur falja e mëkateve,

<span id="an_13:39">13:39</span> dhe se, me anë të tij, ai që beson
është shfajësuar nga të gjitha gjërat, që nuk mund të shfajsohej me anë
të ligjit të Moisiut.

<span id="an_13:40">13:40</span> Kini kujdes, pra, që të mos ju ndodhë
ajo që është thënë në profetët:

<span id="an_13:41">13:41</span> "Shikoni, o përbuzës, mrekullohuni dhe
do të treteni, sepse unë po kryej një vepër në ditët tuaja, një vepër,
të cilën ju nuk do ta besonit, po t'jua tregonte dikush"''.

<span id="an_13:42">13:42</span> Dhe kur Judenjtë dolën nga sinagoga,
johebrenjtë u lutën që të shtunën e ardhshme t'u flisnin përsëri për
këto gjëra.

<span id="an_13:43">13:43</span> Dhe, mbasi u shpërnda mbledhja, shumë
nga Judenjtë dhe nga prozelitët e perëndishëm i ndiqnin Palin dhe
Barnabën, të cilët, duke u folur atyre, i bindën të ngulmojnë në hir të
Perëndisë.

<span id="an_13:44">13:44</span> Të shtunën tjetër gati gjithë qyteti u
mblodh për të dëgjuar fjalën e Perëndisë.

<span id="an_13:45">13:45</span> Por Judenjtë, duke parë turmën, u
mbushën me smirë dhe u kundërviheshin thënieve të Palit, duke
kundërshtuar dhe duke blasfemuar.

<span id="an_13:46">13:46</span> Atëherë Pali dhe Barnaba, duke folur
lirisht, thanë: ''Ishte e nevojshme që fjala e Perëndisë t'ju shpallej
ju më së pari; por, ngaqë ju e hidhni poshtë dhe nuk e çmoni veten të
denjë për jetën e përjetshme, ja, ne po u drejtohemi johebrenjve.

<span id="an_13:47">13:47</span> Sepse kështu na ka urdhëruar Zoti: "Unë
të vura si dritë të johebrenjve, që ti ta çosh shpëtimin deri në skajin
e dheut"''.

<span id="an_13:48">13:48</span> Johebrenjtë, kur dëgjuan, u gëzuan dhe
lëvdonin fjalën e Zotit; dhe të gjithë sa ishin të paracaktuar për jetën
e pasosur besuan.

<span id="an_13:49">13:49</span> Dhe fjala e Zotit përhapej në mbarë atë
vend.

<span id="an_13:50">13:50</span> Por Judenjtë i nxitën disa gra të
perëndishme të shtresës së lartë, si dhe parinë e qytetit, dhe ngjallën
një përndjekje kundër Palit dhe Barnabës dhe i dëbuan jashtë kufijve të
tyre.

<span id="an_13:51">13:51</span> Atëherë ata, mbasi shkundën pluhurin e
këmbëve të tyre kundër tyre, shkuan në Ikon.

<span id="an_13:52">13:52</span> Dhe dishepujt ishin mbushur me gëzim
dhe me Frymën e Shenjtë.

<span id="an_14:1">14:1</span> Ndodhi që edhe në Antioki ata hynë në
sinagogën Ejudenjve dhe folën në mënyrë të tillë, sa një turmë e madhe
Judenjsh dhe Grekësh besuan,

<span id="an_14:2">14:2</span> Porjudenjtë që nuk besuan i nxitën dhe i
acaruan shpirtrat e johebrenjve kundër vëllezërve.

<span id="an_14:3">14:3</span> Ata, pra, qëndruan shumë kohë atje, duke
folur lirisht në Zotin, i cili jepte dëshmi fjalës së hirit të tij, duke
lejuar që me anë të duarve të tyre të bëheshin shenja dhe mrekulli.

<span id="an_14:4">14:4</span> Por popullsia e qytetit u nda: disa
mbanin anën e Judenjve dhe të tjerë atë të apostujve.

<span id="an_14:5">14:5</span> Por kur u bë një orvatje nga ana e
johebrenjve dhe e Judenjve me krerët e tyre për t'i keqtrajtuar apostujt
dhe për t'i vrarë me gurë,

<span id="an_14:6">14:6</span> ata e morën vesh dhe ikën në qytetet e
Likaonisë: në Listra, në Derbë dhe në krahinën përreth,

<span id="an_14:7">14:7</span> dhe atje vazhduan të ungjillëzonin.

<span id="an_14:8">14:8</span> Dhe në Listra ishte një njeri me këmbë të
paralizuara, që rrinte gjithnjë ndenjur dhe nuk kishte ecur kurrë, sepse
ishte sakat që nga barku i së ëmës.

<span id="an_14:9">14:9</span> Ky e dëgjoi duke folur Palin, i cili
nguli sytë mbi të dhe pa se ai kishte besim për t'u shëruar,

<span id="an_14:10">14:10</span> dhe tha me zë të lartë: ''Çohu në
këmbë!''. Dhe ai hovi lart dhe nisi të ecë.

<span id="an_14:11">14:11</span> Turma, kur pa ç'kishte bërë Pali, e
ngriti zërin duke thënë në gjuhën likaonike: ''Perënditë zbritën ndër
ne, në trajtë njeriu''.

<span id="an_14:12">14:12</span> Dhe e quanin Barnabën Jupiter, Palin
Mërkur, sepse ai fliste më shumë.

<span id="an_14:13">14:13</span> Atëherë prifti i Jupiterit, që e kishte
tempullin në hyrje të qytetit të tyre, solli dema me kurora pranë
portave dhe donte të ofronte një flijim bashkë me turmën.

<span id="an_14:14">14:14</span> Por apostujt Barnaba dhe Pal, kur
dëgjuan këtë, i grisën rrobat e tyre dhe u turrën në mes të turmës, duke
thirrur e duke thënë:

<span id="an_14:15">14:15</span> ''O burra, pse bëni këto gjëra? Edhe ne
jemi njerëz me të njëjtën natyrë si ju, dhe po ju shpallim lajmin e
mirë, që ju nga këto gjëra të kota të ktheheni te Perëndia e gjallë që
ka bërë qiellin, dheun, detin dhe të gjitha gjërat që janë në ta.

<span id="an_14:16">14:16</span> Në brezat që shkuan ai la që të gjitha
kombet të ndjekin rrugët e tyre;

<span id="an_14:17">14:17</span> por nuk e la veten e vet pa dëshmi,
duke bërë mirë, duke na dhënë shira prej qiellit dhe stinë të frytshme
dhe duke i mbushur zemrat tona me ushqim dhe gëzim''.

<span id="an_14:18">14:18</span> Duke thënë këto gjëra, mundën t'i
ndalin me vështirësi turmat që të mos u bëjnë flijim.

<span id="an_14:19">14:19</span> Por në atë kohë erdhën disa Judenj nga
Antiokia dhe nga Ikoni; ata, mbasi ia mbushën mendjen turmës, e gjuajtën
me gurë Palin dhe, duke menduar se kishte vdekur, e tërhoqën zvarrë
jashtë qytetit.

<span id="an_14:20">14:20</span> Por, kur dishepujt u mblodhën rreth
tij, ai u ngrit dhe hyri në qytet; dhe të nesërmen u nis me Barnabën për
në Derbë.

<span id="an_14:21">14:21</span> Dhe, mbasi ungjillëzuan atë qytet dhe
bënë shumë dishepuj, u kthyen në Listra, në Ikon dhe në Antioki,

<span id="an_14:22">14:22</span> duke fuqizuar shpirtërat e dishepujve
dhe duke i këshilluar që të ngulmojnë në besim, dhe duke thënë se me
shumë pikëllime duhet të hyjmë në mbretërinë e Perëndisë.

<span id="an_14:23">14:23</span> Dhe mbasi caktuan për ta pleqtë në çdo
kishë, u lutën dhe agjëruan, i lanë në dorën e Zotit, në të cilin kishin
besuar.

<span id="an_14:24">14:24</span> Dhe, mbasi e përshkuan Pisidinë, ardhën
në Panfili.

<span id="an_14:25">14:25</span> Dhe, mbasi e shpallën fjalën në Pergë,
zbritën në Atali.

<span id="an_14:26">14:26</span> Pastaj që andej lundruan për në
Antioki, prej nga ishin rekomanduar në hir të Perëndisë për veprën që
posa kishin kryer.

<span id="an_14:27">14:27</span> Si arritën atje, mblodhën kishën dhe
treguan ç'gjëra të mëdha kishte kryer Perëndia me anë të tyre dhe si u
kishte hapur johebrenjve derën e besimit.

<span id="an_14:28">14:28</span> Dhe qëndruan atje me dishepujt mjaft
kohë.

<span id="an_15:1">15:1</span> Dhe disa, që zbritën nga Judeja, mësonin
vëllezërit: ''Nëse nuk jeni rrethprerë sipas ritit të Moisiut, nuk mund
të shpëtoheni''.

<span id="an_15:2">15:2</span> Duke qenë se u bë një grindje jo e vogël
dhe një diskutim nga ana e Palit dhe e Barnabës me ata, u dha urdhër që
Pali, Barnaba dhe disa të tjerë nga ata të ngjiten në Jeruzalem tek
apostujt dhe te pleqtë për këtë çështje.

<span id="an_15:3">15:3</span> Ata, pra, si u përcollën nga kisha,
kaluan nëpër Feniki dhe Samari, duke treguar kthimin e johebrenjve dhe
duke u sjellë gëzim të madh mbarë vëllezërve.

<span id="an_15:4">15:4</span> Kur arritën në Jeruzalem, u pritën nga
kisha, nga apostujt dhe nga pleqtë dhe treguan për gjërat e mëdha që
Perëndia kishte bërë me anën e tyre.

<span id="an_15:5">15:5</span> Por u ngritën disa nga sekti i
farisenjve, që kishin besuar dhe thanë: ''Duhen rrethprerë johebrenjtë
dhe të urdhërohen të zbatojnë ligjin e Moisiut''.

<span id="an_15:6">15:6</span> Atëherë apostujt dhe pleqtë u mblodhën
për ta shqyrtuar këtë problem.

<span id="an_15:7">15:7</span> Dhe duke qenë se lindi një diskutim i
madh, Pjetri u çua në këmbë dhe u tha atyre: ''Vëllezër, ju e dini se që
në kohët e para Perëndia midis nesh më zgjodhi mua, që me anë të gojës
sime johebrenjtë të dëgjojnë fjalën e ungjillit dhe të besojnë.

<span id="an_15:8">15:8</span> Perëndia, që i njeh zemrat, u ka dhënë
atyre dëshmi, duke u dhënë Frymën e Shenjtë, sikurse edhe neve;

<span id="an_15:9">15:9</span> dhe ai nuk bëri asnjë dallim midis nesh
dhe atyre, duke i pastruar zemrat e tyre me anë të besimit.

<span id="an_15:10">15:10</span> Tani, pra, pse e tundoni Perëndinë,
duke u vënë mbi qafën e dishepujve një zgjedhë që as etërit tanë e as ne
nuk mund ta mbajmë?

<span id="an_15:11">15:11</span> Po ne besojmë se do të shpëtohemi me
anë të hirit të Zotit Jezu Krishtit, dhe në të njëjtën mënyrë edhe
ata''.

<span id="an_15:12">15:12</span> Atëherë e gjithë turma heshti, dhe
rrinte e dëgjonte Barnabën dhe Palin, që tregonin ç'shenja e mrekulli
kishte bërë Perëndia me anë të tyre ndër johebrenj.

<span id="an_15:13">15:13</span> Dhe si heshtën ata, Jakobi e mori
fjalën dhe tha: ''Vëllezër, më dëgjoni!

<span id="an_15:14">15:14</span> Simoni ka treguar si i ka vizituar për
herë të parë Perëndia johebrenjtë, që të zgjedhë nga ata një popull për
emrin e tij.

<span id="an_15:15">15:15</span> Me këtë gjë pajtohen fjalët e
profetëve, sikundër është shkruar:

<span id="an_15:16">15:16</span> "Pas këtyre gjerave, unë do të kthehem
dhe do ta rindërtoj tabernakullin e Davidit që është rrëzuar, do t'i
restauroj gërmadhat e tij dhe do ta ngre përsëri më këmbë,

<span id="an_15:17">15:17</span> që mbetja e njerëzve dhe të gjitha
johebrenjtë mbi të cilat thirret emri im, të kërkojnë Zotin, thotë Zoti
që i bën të gjitha këto".

<span id="an_15:18">15:18</span> Prej kohësh janë të njohura te Perëndia
të gjitha veprat e tij.

<span id="an_15:19">15:19</span> Prandaj unë gjykoj që të mos i bezdisim
ata nga johebrenjtë që kthehen te Perëndia,

<span id="an_15:20">15:20</span> por t'u shkruhet atyre që të heqin dorë
nga ndotjet e idhujve, nga kurvëria, nga gjërat e mbytura dhe nga gjaku.

<span id="an_15:21">15:21</span> Sepse Moisiu që nga kohët e lashta ka
njerëz të cilët në çdo qytet e predikojnë atë, duke qënë i lexuar çdo të
shtunë në sinagoga''.

<span id="an_15:22">15:22</span> Atëherë iu duk e mirë apostujve dhe
pleqve me gjithë kishën të dërgojnë në Antioki, me Palin dhe Barnabën,
disa njerëz të zgjedhur nga ata: Judën, mbiquajtur Barsaba, dhe Silën,
njerëz me autoritet ndër vëllezërit,

<span id="an_15:23">15:23</span> me një letër të shkruar nga dora e tyre
që thoshte: ''Apostujt, pleqtë dhe vëllezërit, vëllezërve nga
johebrenjtë që janë në Antioki, Siri dhe Kiliki, përshëndetje.

<span id="an_15:24">15:24</span> Duke qenë se morëm vesh se disa që
erdhën prej nesh, por të cilëve ne nuk u kishim dhënë asnjë porosi, ju
kanë shqetësuar me fjalë duke trazuar shpirtrat tuaj, duke thënë se ju
duhet të rrethpriteni dhe të zbatoni ligjin,

<span id="an_15:25">15:25</span> na u duk e mirë neve, të mbledhur tok
me një zemër, të zgjedhim disa njerëz dhe t'i dërgojmë bashkë me të
dashurit tanë Barnaba dhe Pal,

<span id="an_15:26">15:26</span> njerëz që kanë përkushtuar jetën e tyre
për emrin e Zotit tonë Jezu Krishtit.

<span id="an_15:27">15:27</span> Kemi dërguar, pra, Judën dhe Silën;
edhe ata do t'ju tregojnë me gojë të njëjtat gjëra.

<span id="an_15:28">15:28</span> Në fakt na u duk mirë Frymës së Shenjtë
dhe neve që të mos ju ngarkojmë asnjë barrë tjetër përveç këtyre gjërave
të nevojshme:

<span id="an_15:29">15:29</span> që ju të hiqni dorë nga gjërat e
flijiuara idhujve, nga gjaku, nga gjërat e mbytura dhe nga kurvëria; do
të bëni mirë të ruheni nga këto. Qofshi mirë''.

<span id="an_15:30">15:30</span> Ata, pra, mbasi u ndanë, zbritën në
Antiokia dhe, si mblodhën kuvendin, e dorëzuan letrën.

<span id="an_15:31">15:31</span> Dhe ata, mbasi e lexuan, u gëzuan për
ngushëllimin.

<span id="an_15:32">15:32</span> Dhe Juda e Sila, që ishin edhe ata
profetë, me shumë fjalë i nxitën vëllezërit dhe i forcuan.

<span id="an_15:33">15:33</span> Mbasi ndenjën atje ca kohë, u dërguan
prapë me paqtim nga vëllezërit tek apostujt.

<span id="an_15:34">15:34</span> Por Silës iu duk mirë të mbetej aty.

<span id="an_15:35">15:35</span> Edhe Pali e Barnaba qëndruan në
Antioki, duke mësuar dhe duke shpallur me shumë të tjerë fjalën e Zotit.

<span id="an_15:36">15:36</span> Pas disa ditësh Pali i tha Barnabës:
''Le të kthehemi të shohim vëllezërit tanë në çdo qytet, ku kemi
shpallur fjalën e Perëndisë, për të parë si janë''.

<span id="an_15:37">15:37</span> Dhe Barnaba donte të merrte me vete
Gjonin, të quajtur Mark.

<span id="an_15:38">15:38</span> Por Pali mendonte se nuk duhej marrë me
vete atë që ishte ndarë prej tyre në Pamfili, dhe nuk kishte shkuar me
ata në punë.

<span id="an_15:39">15:39</span> Atëherë lindi një grindje saqë ata u
ndanë njëri nga tjetri; pastaj Barnaba, mbasi mori Markun, lundroi për
në Qipro.

<span id="an_15:40">15:40</span> Por Pali zgjodhi Silën dhe u nis, pasi
vëllezërit e lanë në hir të Perëndisë.

<span id="an_15:41">15:41</span> Dhe përshkoi Sirinë dhe Kilikinë, duke
i forcuar kishat.

<span id="an_16:1">16:1</span> Dhe ai arriti në Derbë dhe në Listra;
këtu ishte një dishepull me emër Timote, biri i një gruaje judease
besimtare, por me baba grek,

<span id="an_16:2">16:2</span> për të cilin jepnin dëshmi të mirë
vëllezërit e Listrës dhe të Ikonit.

<span id="an_16:3">16:3</span> Pali deshi që të dilte me të; kështu e
mori, e rrethpreu për shkak të Judenjve që ishin në ato vende, sepse të
gjithë e dinin se babai i tij ishte grek.

<span id="an_16:4">16:4</span> Dhe, duke kaluar nëpër qytete, i
urdhëronin ata të zbatojnë vendimet që ishin marrë nga apostujt dhe nga
pleqtë në Jeruzalem.

<span id="an_16:5">16:5</span> Kishat, pra, po forcoheshin në besim dhe
rriteshin në numër përditë.

<span id="an_16:6">16:6</span> Kur ata po kalonin nëpër Frigji dhe në
krahinën e Galatisë, u penguan nga Fryma e Shenjtë që të shpallin fjalën
në Azi.

<span id="an_16:7">16:7</span> Si arritën në kufijtë e Misisë, ata
kërkuan të shkojnë në Bitini, por Fryma nuk i lejoi.

<span id="an_16:8">16:8</span> Kështu, pasi e përshkuan Misinë, zbritën
në Troas.

<span id="an_16:9">16:9</span> Gjatë natës Palit iu shfaq një vegim. I
rrinte para një burrë Maqedonas, që i lutej dhe i thoshte: ''Kalo në
Maqedoni dhe na ndihmo''.

<span id="an_16:10">16:10</span> Mbasi e pa vegimin, kërkuam menjëherë
të shkojmë në Maqedoni, të bindur se Zoti na kishte thirrur që t'ua
shpallim atyre ungjillin.

<span id="an_16:11">16:11</span> Prandaj, duke lundruar nga Troasi, u
drejtuam për në Samotrakë, dhe të nesërmen në Neapolis,

<span id="an_16:12">16:12</span> dhe prej andej në Filipi, që është
qyteti i parë i asaj ane të Maqedonisë dhe koloni romake; dhe qëndruam
disa ditë në atë qytet.

<span id="an_16:13">16:13</span> Ditën e së shtunës dolëm jashtë qytetit
anës lumit, ku ishte vendi i zakonshëm për lutje; dhe, si u ulëm, u
flisnim grave që ishin mbledhur atje.

<span id="an_16:14">16:14</span> Dhe një grua, me emër Lidia, që ishte
tregtare të purpurtash, nga qyteti i Tiatirës dhe që e adhuronte
Perëndinë, po dëgjonte. Dhe Zoti ia hapi zemrën për të dëgjuar gjërat që
thoshte Pali.

<span id="an_16:15">16:15</span> Pasi ajo u pagëzua me familjen e saj,
na u lut duke thënë: ''Në qoftë se më keni gjykuar se jam besnike ndaj
Zotit, hyni në shtëpinë time dhe rrini''. Dhe na detyroi të pranojmë.

<span id="an_16:16">16:16</span> Dhe, kur po shkonim për lutje, na doli
para një skllave e re që kishte një frymë falli, e cila, duke u treguar
fatin njerëzve, u sillte shumë fitime zotërinjve të saj.

<span id="an_16:17">16:17</span> Ajo u vu të ndjekë Palin dhe ne, dhe
bërtiste duke thënë: ''Këta njerëz janë shërbëtorë të Perëndisë Shumë të
Lartë dhe ju shpallën udhën e shpëtimit''.

<span id="an_16:18">16:18</span> Dhe ajo e bëri këtë shumë ditë me
radhë, por Pali, i mërzitur, u kthye dhe i tha frymës: ''Unë të urdhëroj
në emër të Jezu Krishtit të dalësh prej saj''. Dhe fryma doli që në atë
çast.

<span id="an_16:19">16:19</span> Por zotërinjtë e saj, kur panë se u
humbi shpresa e fitimit të tyre, i kapën Palin dhe Silën dhe i tërhoqën
te sheshi i tregut përpara arkondëve;

<span id="an_16:20">16:20</span> dhe si ua paraqitën pretorët, thanë:
''Këta njerëz, që janë Judenj, e turbullojnë qytetin tonë,

<span id="an_16:21">16:21</span> dhe predikojnë zakone që për ne, që
jemi Romakë, nuk është e ligjshme t'i pranojmë dhe t'i zbatojmë''.

<span id="an_16:22">16:22</span> Atëherë turma u lëshua e gjitha bashkë
kundër tyre: dhe pretorëve, ua grisën atyre rrobat dhe urdhëruan t'i
rrahin me kamxhik.

<span id="an_16:23">16:23</span> Dhe si i rrahën me shumë goditje, i
futën në burg duke urdhëruar rojtarin e burgut t'i ruajë me kujdes.

<span id="an_16:24">16:24</span> Ky, si mori një urdhër të tillë, i futi
në pjesën më të brendshme të burgut dhe ua shtrëngoi këmbët në dru.

<span id="an_16:25">16:25</span> Aty nga mesnata Pali dhe Sila po
luteshin dhe i këndonin himne Perëndisë; dhe të burgosurit i dëgjonin.

<span id="an_16:26">16:26</span> Befas u bë një tërmet i madh, saqë u
tundën themelet e burgut; dhe në atë çast u hapën të gjitha dyert dhe të
gjithëve iu zgjidhën prangat.

<span id="an_16:27">16:27</span> Rojtari i burgut, kur u zgjua dhe pa
dyert e burgut të hapura, nxori shpatën dhe donte të vriste veten, duke
menduar se të burgosurit kishin ikur.

<span id="an_16:28">16:28</span> Por Pali thirri me zë të lartë: ''Mos i
bëj ndonjë të keqe vetes, sepse ne të gjithë jemi këtu''.

<span id="an_16:29">16:29</span> Atëherë ai kërkoi një dritë, u turr
brenda dhe duke u dridhur i tëri u ra ndër këmbë Palit dhe Silës;

<span id="an_16:30">16:30</span> pastaj i nxori jashtë dhe tha:
''Zotërinj, ç'duhet të bëj unë që të shpëtohem?''.

<span id="an_16:31">16:31</span> Dhe ata i thanë: ''Beso në Zotin Jezu
Krisht dhe do të shpëtohesh ti dhe shtëpia jote''.

<span id="an_16:32">16:32</span> Pastaj ata i shpallën fjalën e Zotit
atij dhe gjithë atyre që ishin në shtëpinë e tij.

<span id="an_16:33">16:33</span> Dhe ai i mori që në atë orë të natës
dhe ua lau plagët. Dhe ai dhe të gjithë të tijtë u pagëzuan menjëherë.

<span id="an_16:34">16:34</span> Mbasi i çoi në shtëpinë e vet, ua
shtroi tryezën dhe u gëzua me gjithë familjen e tij që kishte besuar në
Perëndinë.

<span id="an_16:35">16:35</span> Kur u gdhi, pretorët dërguan liktorët
t'i thonë rojtarit të burgut: ''Lëri të lirë ata njerëz''.

<span id="an_16:36">16:36</span> Dhe rojtari i burgut i tregoi Palit
këto fjalë: ''Pretorët kanë dërguar fjalë që të liroheni; dilni, pra,
dhe shkoni në paqe''.

<span id="an_16:37">16:37</span> Por Pali u tha atyre: ''Mbasi na kanë
rrahur botërisht pa qenë të dënuar në gjyq, ne që jemi qytetarë romakë,
na futën në burg dhe tani na nxjerrin fshehtas? Jo, kurrsesi! Le të
vijnë vetë ata të na nxjerrin jashtë''.

<span id="an_16:38">16:38</span> Liktorët ua tregon këto fjalë
pretorëve; dhe ata, kur dëgjuan se ishin qytetarë romakë, u frikësuan.

<span id="an_16:39">16:39</span> Atëherë erdhën dhe iu lutën atyre, dhe
si i nxorën, iu lutën që të largohen nga qyteti.

<span id="an_16:40">16:40</span> Atëherë ata, si dolën nga burgu, hynë
në shtëpinë e Lidias dhe, kur panë vëllezërit, i ngushëlluan; dhe ikën.

<span id="an_17:1">17:1</span> Dhe mbasi kishin kaluar nëpër Amfipoli
dhe nëpër Apoloni, arritën në Thesaloniki, ku ishte sinagoga e Judenjve.

<span id="an_17:2">17:2</span> Dhe Pali, sipas zakonit të vet, hyri tek
ata dhe tri të shtuna me radhë u paraqiti argumente nga Shkrimet,

<span id="an_17:3">17:3</span> duke deklaruar dhe duke treguar atyre se
Krishti duhej të vuante dhe të ringjallej prej së vdekurish dhe duke
thënë: ''Ky Jezusi që unë ju shpall është Krishti''.

<span id="an_17:4">17:4</span> Disa nga ata besuan dhe u bashkuan me
Palin dhe Silën, si dhe një numër i madh Grekësh të përshpirtshëm dhe jo
pak gra të rëndësishme.

<span id="an_17:5">17:5</span> Por Judenjtë, të cilët nuk kishin besuar,
patën smirë dhe morën me vete disa njerëz të këqij nga ata të rrugëve të
tregut dhe, si mblodhën një turmë, e bënë rrëmujë qytetin; edhe sulmuan
shtëpinë e Jasonit dhe kërkonin ata për t'i nxjerrë përpara popullit.

<span id="an_17:6">17:6</span> Por, mbasi nuk i gjetën, e hoqën zvarrë
Jasonin dhe disa vëllezër përpara krerëve të qytetit, duke thirrur:
''Ata që e kanë bërë rrëmujë botën, kanë ardhur edhe këtu,

<span id="an_17:7">17:7</span> dhe Jasoni këta i priti; të gjithë këta
veprojnë kundër statuteve të Cezarit, duke thënë se është një mbret
tjetër, Jezusi''.

<span id="an_17:8">17:8</span> Edhe nxitën popullin dhe krerët e
qytetit, që i dëgjonin këto gjëra.

<span id="an_17:9">17:9</span> Por ata, mbasi morën një dorëzani nga
Jasoni dhe nga të tjerët, i lejuan të shkojnë.

<span id="an_17:10">17:10</span> Atëherë vëllezërit menjëherë natën i
nisën Palin dhe Silën për në Berea dhe ata, sapo arritën atje, hynë në
sinagogën e Judenjve.

<span id="an_17:11">17:11</span> Por këta ishin më fisnikë nga ndjenjat
se ata të Thesalonikit dhe e pranuan fjalën me gatishmëri të madhe, duke
i shqyrtuar çdo ditë Shkrimet për të parë nëse këto gjëra ishin ashtu.

<span id="an_17:12">17:12</span> Shumë nga ata, pra, besuan bashkë me
një numër jo të vogël grash fisnike greke dhe burrash.

<span id="an_17:13">17:13</span> Por, kur Judenjtë e Thesalonikit morën
vesh se fjala e Perëndisë ishte shpallur nga Pali edhe në Berea, shkuan
edhe atje dhe e turbulluan turmën.

<span id="an_17:14">17:14</span> Atëherë vëllezërit e nisën menjëherë
Palin në drejtim të detit, por Sila dhe Timoteu qëndruan atje.

<span id="an_17:15">17:15</span> Ata që i prinin Palit e çuan deri në
Athinë; pastaj, mbasi morën porosi për Silën dhe Timoteun që të arrijnë
sa më parë tek ai, u kthyen prapa.

<span id="an_17:16">17:16</span> Ndërsa Pali po i priste në Athinë, po i
ziente fryma përbrenda, kur pa qytetin plot me idhuj.

<span id="an_17:17">17:17</span> Ai, pra, po diskutonte në sinagogë me
Judenjtët dhe me njerëz të përshpirtshëm dhe çdo ditë në sheshin e
tregut me ata që takonte.

<span id="an_17:18">17:18</span> Diskutonin me të edhe disa filozofë
epikurianë dhe stoikë. Disa thoshnin: ''Vallë ç'do të thotë ky
llafazan''. Dhe të tjerë thoshnin: ''Ai duket se është një kasnec i
perëndivë të huaja'', sepse u shpall atyre Jezusin dhe ringjalljen.

<span id="an_17:19">17:19</span> Dhe e zunë dhe e çuan në Areopag, duke
thënë: ''A mund ta marrim vesh ç'është kjo doktrinë e re për të cilën ti
flet?

<span id="an_17:20">17:20</span> Sepse ti sjell disa gjëra të huaja në
veshët tanë, prandaj duam të dimë ç'kuptim kanë ato.

<span id="an_17:21">17:21</span> Atëherë gjithë Athinasit dhe të huajt
që banonin atje nuk e kalonin kohën më mirë sesa duke folur ose duke
dëgjuar ndonjë fjalë të re.

<span id="an_17:22">17:22</span> Atëherë Pali, duke qëndruar në këmbë në
mes të Areopagut, tha: ''O burra athinas, unë shoh se në të gjitha
gjërat ju jeni shumë fetarë''.

<span id="an_17:23">17:23</span> Sepse, duke ecur e duke vënë re
objektet e kultit tuaj, gjeta edhe një altar mbi të cilin është shkruar:
"PERÉNDISÉ SÉ PANJOHUR". Atë, pra, që ju e adhuroni pa e njohur, unë po
jua shpall.

<span id="an_17:24">17:24</span> Perëndia që bëri botën dhe të gjitha
gjërat që janë në të, duke qenë Zot i qiellit dhe i tokës, nuk banon në
tempuj të bërë nga duart e njeriut,

<span id="an_17:25">17:25</span> dhe as shërbehet nga duart e njerëzve,
sikur të kishte nevojë për ndonjë gjë, sepse ai u jep të gjithëve jetë,
hukatje dhe çdo gjë;

<span id="an_17:26">17:26</span> dhe ai ka bërë nga një gjak i vetëm të
gjitha racat e njerëzve, që të banojnë në mbarë faqen e dheut, dhe
caktoi kohërat me radhë dhe caqet e banimit të tyre,

<span id="an_17:27">17:27</span> që të kërkojnë Zotin, mbase mund ta
gjejnë duke prekur, ndonëse ai nuk është larg nga secili prej nesh.

<span id="an_17:28">17:28</span> Sepse në të ne jetojmë, lëvizim dhe
jemi, sikurse kanë thënë edhe disa nga poetët tuaj: "Sepse jemi edhe ne
pasardhës të tij".

<span id="an_17:29">17:29</span> Duke qenë, pra, se ne jemi pasardhës të
Perëndisë, nuk duhet të mendojmë që natyra e perëndishme është e
ngjashme me arin ose me argjendin, ose me gurin ose me një vepër arti të
latuar dhe të shpikur nga njeriu.

<span id="an_17:30">17:30</span> Perëndia, pra, duke kaluar përmbi
kohërat e padijes, i urdhëron të gjithë njerëzit dhe kudo që të
pendohen.

<span id="an_17:31">17:31</span> Sepse ai ka caktuar një ditë në të
cilën do të gjykojë me drejtësi botën me anë të atij njeriu të cilin ai
e ka caktuar; dhe për këtë u ka dhënë të gjithëve një provë të sigurt,
duke e ringjallur prej të vdekurit''.

<span id="an_17:32">17:32</span> Kur dëgjuan të flitej për ringjalljen e
të vdekurve, disa e përqeshën dhe të tjerë thoshnin: ''Do të të dëgjojmë
përsëri për këtë gjë''.

<span id="an_17:33">17:33</span> Kështu Pali doli nga mesi i tyre.

<span id="an_17:34">17:34</span> Por disa u bashkuan me të dhe besuan,
ndër këta edhe Dionis areopagiti, një grua që quhej Damaris dhe ca të
tjerë me ta.

<span id="an_18:1">18:1</span> Pas këtyre gjërave Pali u nis nga Athina
dhe erdhi në Korint.

<span id="an_18:2">18:2</span> Dhe si gjeti një farë Judeu, me emër
Akuila, lindur në Pont, i ardhur rishtas nga Italia bashkë me gruan e
tij Priskilën (sepse Klaudi kishte urdhëruar që të gjithë Judenjtë të
largohen nga Roma), shkoi tek ata.

<span id="an_18:3">18:3</span> Dhe duke qenë se kishin të njëjtën
mjeshtëri, shkoi të banojë me ta dhe punonte; se mjeshtëria e tyre ishte
të bënin çadra.

<span id="an_18:4">18:4</span> Çdo të shtunë mësonte në sinagogë dhe
bindte Judenj dhe Grekë.

<span id="an_18:5">18:5</span> Kur Sila dhe Timoteu zbritën nga
Maqedonia, Pali shtyhej nga Fryma për t'u dëshmuar Judenjve se Jezusi
ishte Krishti.

<span id="an_18:6">18:6</span> Por duke qenë se ata kundërshtonin dhe
blasfemonin, ai i shkundi rrobat e tij dhe u tha atyre: ''Gjaku juaj
qoftë mbi kokën tuaj, unë jam i pastër; që tashti e tutje do të shkoj te
johebrenjtë''.

<span id="an_18:7">18:7</span> Dhe, mbasi u largua prej andej, hyri në
shtëpinë e një farë njeriu me emër Just, i cili i shërbente Perëndisë
dhe e kishte shtëpinë ngjtur me sinagogën.

<span id="an_18:8">18:8</span> Dhe Krispi, kreu i sinagogës, besoi te
Zoti me gjithë shtëpinë e tij; edhe shumë Korintas, duke dëgjuar Palin,
besuan dhe u pagëzuan.

<span id="an_18:9">18:9</span> Një natë Zoti i tha Palit në vegim: ''Mos
druaj, por fol dhe mos pusho,

<span id="an_18:10">18:10</span> sepse unë jam me ty dhe askush nuk do
të vërë dorë mbi ty që të të bëjë keq, sepse unë kam një popull të madh
në këtë qytet''.

<span id="an_18:11">18:11</span> Kështu ai qëndroi atje një vit e
gjashtë muaj, duke mësuar ndër ta fjalën e Perëndisë.

<span id="an_18:12">18:12</span> Por, kur Galioni ishte prokonsull i
Akaisë, Judenjtë u ngritën me një mendje kundër Palit dhe e çuan në
gjykatë,

<span id="an_18:13">18:13</span> duke thënë: ''Ky ua mbush mendjen
njerëzve t'i shërbejnë Perëndisë, në kundërshtim me ligjin''.

<span id="an_18:14">18:14</span> Dhe kur Pali donte të hapte gojën,
Galioni u tha Judenjve: ''Po të qe puna për ndonjë padrejtësi ose
keqbërje, o Judenj, do t'ju dëgjoja me durim, sipas arsyes;

<span id="an_18:15">18:15</span> por nëse janë çështje për fjalë, për
emra dhe ligjin tuaj, shikojeni ju vetë, sepse unë nuk dua të jem
gjykatës i këtyre gjërave''.

<span id="an_18:16">18:16</span> Dhe i përzuri ata nga gjykata.

<span id="an_18:17">18:17</span> Atëherë të gjithë Grekët zunë Sostenin,
kreun e sinagogës, dhe e rrahën para gjykatës. Por Galioni nuk donte
t'ia dinte fare për këto gjëra.

<span id="an_18:18">18:18</span> Dhe Pali, mbasi qëndroi atje edhe shumë
ditë, u nda nga vëllezërit dhe lundroi për në Siri me Priskilën dhe
Akuilën, pasi e qethi kokën në Kenkrea, sepse kishte bërë një premtim
solemn.

<span id="an_18:19">18:19</span> Dhe, kur arriti në Efes, i la aty, po
vetë hyri në sinagogë dhe filloi të diskutojë me Judenjtë.

<span id="an_18:20">18:20</span> Ata iu lutën të rrinte me ta më gjatë,
por ai nuk pranoi;

<span id="an_18:21">18:21</span> por u nda prej tyre duke thënë: ''Më
duhet gjithsesi ta kaloj festën e ardhshme në Jeruzalem, por, në dashtë
Perëndia, do të kthehem përsëri te ju''. Dhe u nis nga Efesi nëpër det.

<span id="an_18:22">18:22</span> Si zbarkoi në Cezari, u ngjit në
Jeruzalem, dhe si u përshëndet me kishën, zbriti në Antioki.

<span id="an_18:23">18:23</span> Dhe, mbasi qëndroi atje pak kohë, u nis
dhe përshkoi me radhë rrethinat e Galatisë dhe të Frigjisë, duke forcuar
gjithë dishepujt.

<span id="an_18:24">18:24</span> Por një Jude, me emër Apollo, lindur në
Aleksandri, njeri orator dhe njohës i Shkrimit, arriti në Efes.

<span id="an_18:25">18:25</span> Ai ishte i mësuar në udhën e Zotit dhe,
i zjarrtë në frymë, fliste dhe mësonte me zell gjërat e Zotit, por
njihte vetëm pagëzimin e Gjonit.

<span id="an_18:26">18:26</span> Ai filloi të flasë lirisht në sinagogë.
Dhe, kur Akuila dhe Priskila e dëgjuan, e morën me vete dhe ia
shtjelluan më thellë udhën e Perëndisë.

<span id="an_18:27">18:27</span> Pastaj, mbasi ai donte të shkonte në
Akai, vëllezërit i dhanë zemër dhe u shkruan dishepujve që ta prisnin.
Mbasi arriti atje, ai i ndihmoi shumë ata që kishin besuar me anë të
hirit.

<span id="an_18:28">18:28</span> Ai në fakt, i kundërshtonte botërisht
me forcë të madhe Judenjtë, duke treguar me anë të Shkrimeve se Jezusi
është Krishti.

<span id="an_19:1">19:1</span> Dhe ndërsa Apollo ishte ende në Korint,
Pali, mbasi shkoi në vendet më të larta, arriti në Efes dhe, si gjeti
disa dishepuj, u tha atyre:

<span id="an_19:2">19:2</span> ''A e keni marrë Frymën e Shenjtë, kur
besuat?''. Ata iu përgjigjën: ''Ne as që kemi dëgjuar se paska Frymë të
Shenjtë''.

<span id="an_19:3">19:3</span> Dhe ai u tha atyre: ''Me se, pra, u
pagëzuat?''. Ata u përgjigjën: ''Me pagëzimin e Gjonit''.

<span id="an_19:4">19:4</span> Atëherë Pali tha: ''Gjoni pagëzoi me
pagëzimin e pendimit, duke i thënë popullit se duhet t'i besonte atij që
do të vinte pas tij, domethënë Jezu Krishtit.

<span id="an_19:5">19:5</span> Dhe ata, si dëgjuan, u pagëzuan në emër
të Zotit Jezus.

<span id="an_19:6">19:6</span> Dhe, kur Pali vuri duart mbi ta, Fryma e
Shenjtë zbriti mbi ta dhe ata folën në gjuhë të tjera dhe profetizuan.

<span id="an_19:7">19:7</span> Dhe gjithsej ishin rreth dymbëdhjetë
burra.

<span id="an_19:8">19:8</span> Pastaj ai hyri në sinagogë dhe u foli
lirisht njerëzve tre muaj me radhë, duke diskutuar dhe duke i bindur për
gjërat e mbretërisë së Perëndisë.

<span id="an_19:9">19:9</span> Por, duke qenë se disa ngurtësoheshin dhe
nuk besonin dhe flisnin keq për Udhën përpara turmës, ai u shkëput prej
tyre, i ndau dishepujt dhe vazhdoi të diskutojë çdo ditë në shkollën e
njëfarë Tirani.

<span id="an_19:10">19:10</span> Dhe kjo vazhdoi dy vjet me radhë,
kështu që të gjithë banorët e Azisë, Judenj dhe Grekë, e dëgjuan fjalën
e Zotit Jezus.

<span id="an_19:11">19:11</span> Dhe Perëndia bënte mrekulli të
jashtëzakonshme me anë të duarve të Palit,

<span id="an_19:12">19:12</span> aq sa mbi të sëmurët sillnin peshqirë
dhe përparëse që kishin qenë mbi trupin e tij, dhe sëmundjet largoheshin
prej tyre dhe frymërat e liga dilnin prej tyre.

<span id="an_19:13">19:13</span> Dhe disa yshtës shëtitës Judenj u
orvatën të thërrasin emrin e Zotit Jezus mbi ata që kishin frymërat e
liga, duke thënë: ''Ju përbetohemi për Jezusin, që Pali predikon!''.

<span id="an_19:14">19:14</span> Ata që bënin këtë ishin shtatë bijtë e
njëfarë Skevi, kryeprift jude.

<span id="an_19:15">19:15</span> Por fryma e ligë u përgjigj dhe tha:
''Unë e njoh Jezusin dhe e di kush është Pali, po ju cilët jeni?''.

<span id="an_19:16">19:16</span> Atëherë ai njeri që kishte frymën e
ligë u hodh mbi ta dhe si i mundi, ushtroi një dhunë aq të madhe sa ata
ikën nga ajo shtëpi, lakuriq e të plagosur.

<span id="an_19:17">19:17</span> Kjo u muar vesh nga të gjithë Judenjtë
dhe Grekët që banonin në Efes, dhe të gjithë i zuri frika, dhe emri i
Zotit Jezus ishte madhëruar.

<span id="an_19:18">19:18</span> Dhe shumë nga ata që kishin besuar
vinin të rrëfeheshin dhe të tregonin gjërat që kishin bërë.

<span id="an_19:19">19:19</span> Shumë nga ata që ishin marrë me magji i
sollën librat dhe i dogjën përpara të gjithëve; dhe, mbasi e llogaritën
çmimin e tyre, gjetën se ishin pesëdhjetë mijë pjesë argjendi.

<span id="an_19:20">19:20</span> Kështu fjala e Perëndisë shtohej dhe
forcohej.

<span id="an_19:21">19:21</span> Mbas këtyre ngjarjeve, Pali kishte
vendosur në mendje të shkojë në Jeruzalem, duke kaluar nëpër Maqedoni
dhe nëpër Akai, dhe thoshte: ''Mbasi të kem qenë atje, më duhet të shoh
edhe Romën''.

<span id="an_19:22">19:22</span> Atëherë dërgoi në Maqedoni dy nga ata
që i shërbenin, Timoteun dhe Erastin, dhe vetë ndenji edhe ca kohë në
Azi.

<span id="an_19:23">19:23</span> Dhe në atë kohë u bë një trazirë e
madhe lidhur me Udhën,

<span id="an_19:24">19:24</span> sepse një farë njeriu, me emër
Dhimitër, argjendar, i cili bënte tempuj të Dianës në argjend, u sillte
artizanëve jo pak fitim.

<span id="an_19:25">19:25</span> Ai i mblodhi këta bashkë me punëtorët
që kishin një aktivitet të përafërt, dhe tha: ''O burra, ju e dini se
fitimi ynë vjen nga kjo veprimtari.

<span id="an_19:26">19:26</span> Dhe ju shihni dhe dëgjoni se ky Pali ua
ka mbushur mendjen dhe ktheu një numër të madh njerëzish jo vetëm në
Efes, por gati në mbarë Azinë, duke thënë se nuk janë perëndi ata që
janë bërë me duar.

<span id="an_19:27">19:27</span> Dhe jo vetëm që është rreziku për ne që
kjo mjeshtria jonë të diskreditohet, por që edhe tempulli i perëndeshës
së madhe Diana të mos vlerësohet më aspak dhe që t'i hiqet madhështia
asaj, që gjithë Azia, madje gjithë bota, e nderon''.

<span id="an_19:28">19:28</span> Ata, kur i dëgjuan këto gjëra, u
mbushën me inat dhe bërtisnin, duke thënë: ''E madhe është Diana e
Efesianëve!''.

<span id="an_19:29">19:29</span> Dhe gjithë qyteti u mbush me rrëmujë;
dhe si i morën me forcë Gain dhe Aristarkun, Maqedonas, bashkudhëtarë të
Palit, rendën të gjithë, me një mendje, në teatër.

<span id="an_19:30">19:30</span> Dhe Pali donte t'i dilte popullit, por
dishepujt nuk e lejonin.

<span id="an_19:31">19:31</span> Edhe disa Aziarkë, që ishin miq të tij,
i çuan për ta lutur të mos dilte në teatër.

<span id="an_19:32">19:32</span> Ndërkaq disa bërtisnin një gjë, të
tjerë një tjetër, saqë mbledhja ishte trazuar dhe më të shumtët nuk
dinin përse ishin mbledhur.

<span id="an_19:33">19:33</span> Atëherë nga turma nxorën Aleksandrin,
të cilin e shtynin Judenjtë. Dhe Aleksandri, mbasi bëri shenjë me dorë,
donte të paraqiste një apologji para popullit.

<span id="an_19:34">19:34</span> Por, kur e morën vesh se ishte Jude, të
gjithë me një zë filluan të bërtasin për gati dy orë: ''E madhe është
Diana e Efesianëve!''.

<span id="an_19:35">19:35</span> Kancelari i qytetit, mbasi e qetësoi
turmën, tha: ''O Efesianë, cili është vallë ai njeri që nuk e di se
qyteti i Efesianëve është mbrojtësi i tempullit të perëndeshës së madhe
Diana dhe i imazhit të saj që ra nga Zeusi?

<span id="an_19:36">19:36</span> Duke qenë, pra, se këto janë të
pakundërshtueshme, ju duhet të rrini urtë dhe të mos bëni asgjë të
nxituar.

<span id="an_19:37">19:37</span> Sepse i prutë këta njerëz që nuk janë
as sacrileghi as blasfemues të perëndeshës suaj.

<span id="an_19:38">19:38</span> Pra, në qoftë se Dhimitri dhe mjeshtrit
që janë me të kanë diçka kundër dikujt, gjykatat janë hapur dhe
prokonsuj ka; le të padisin njëri-tjetrin.

<span id="an_19:39">19:39</span> Dhe nëse keni ndonjë kërkesë tjetër për
të bërë, të zgjidhet në kuvendin sipas ligjit.

<span id="an_19:40">19:40</span> Ne në fakt jemi në rrezik të akuzohemi
si kryengritës për ngjarjen e sotme, sepse nuk ka asnjë arsye me të
cilën të përligjet ky grumbullim''.

<span id="an_19:41">19:41</span> Dhe, si i tha këto, e shpërndau
mbledhjen.

<span id="an_20:1">20:1</span> Si pushoi trazira, Pali i thirri
dishepujt pranë vetes, i përqafoi dhe u nis për të vajtur në Maqedoni.

<span id="an_20:2">20:2</span> Dhe si i përshkoi ato krahina dhe u dha
shumë këshilla, shkoi në Greqi.

<span id="an_20:3">20:3</span> Dhe mbasi kaloi atje tre muaj, duke qenë
se Judenjtë kishin kurdisur një komplot kundër tij kur përgatitej të
lundronte për në Siri, vendosi të kthehet nga ana e Maqedonisë.

<span id="an_20:4">20:4</span> Dhe deri në Azi e përcollën Sopatri nga
Berea, Aristarku dhe Sekundi nga Thesaloniki, Gai nga Derba dhe Timoteu,
dhe Tikiku e Trofimi nga Azia.

<span id="an_20:5">20:5</span> Këta ishin nisur para nesh dhe na prisnin
në Troas.

<span id="an_20:6">20:6</span> Kurse ne u nisëm nga Filipi, pas ditëve
të të Ndormëve, dhe për pesë ditë i arritëm në Troas, ku qëndruam shtatë
ditë.

<span id="an_20:7">20:7</span> Ditën e parë të javës, kur ishin mbledhur
dishepujt për të thyer bukën, Pali, i cili duhet të nisej të nesërmen,
bisedonte me ta dhe e zgjati fjalën deri në mesnatë.

<span id="an_20:8">20:8</span> Dhe në sallën ku ishim mbledhur kishte
shumë llamba.

<span id="an_20:9">20:9</span> Një djalosh me emër Eutik, që ishte ulur
në parvazin e dritares, e zuri një gjumë i rëndë; dhe, ndërsa Pali e çoi
fjalën gjatë, e zuri gjumi, ra nga kati i tretë poshtë dhe e ngritën të
vdekur.

<span id="an_20:10">20:10</span> Por Pali, si zbriti, ra mbi të, e
përqafoi dhe tha: ''Mos u shqetësoni, se shpirti i tij është në të''.

<span id="an_20:11">20:11</span> Atëherë u ngjit përsëri lart, e theu
bukën dhe hëngri; dhe, pasi foli gjatë deri në të gdhirë, u nis.

<span id="an_20:12">20:12</span> Ndërkaq e prunë djalin të gjallë, dhe u
ngushëlluan jo pak.

<span id="an_20:13">20:13</span> Kurse ne, që kishim hipur tashmë në
anije, lundruam për në Asos, ku kishim ndër mend të merrnim Palin, sepse
kështu kishte caktuar, mbasi donte vetë të shkonte më këmbë.

<span id="an_20:14">20:14</span> Kur na arriti në Asos, e morëm dhe
arritëm në Mitilinë.

<span id="an_20:15">20:15</span> Lundruam prej andej dhe të nesërmen
arritëm përballë Hiosit; një ditë më pas arritëm në Samo dhe, pas një
ndalese në Trogjili, arritëm të nesërmen në Milet.

<span id="an_20:16">20:16</span> Sepse Pali kishte vendosur të lundronte
pa u ndalur në Efes, që të mos humbiste kohë në Azi; sepse nxitonte që
të ndodhej, po të ishte e mundur, në Jeruzalem ditën e Rrëshajëve.

<span id="an_20:17">20:17</span> Nga Mileti dërgoi në Efes për të
thirrur pleqtë e kishës.

<span id="an_20:18">20:18</span> Kur ata erdhën tek ai, ai u tha atyre:
''Ju e dini dita e parë që hyra në Azi si kam jetuar midis jush për të
gjithë këtë kohë,

<span id="an_20:19">20:19</span> duke i shërbyer Zotit me gjithë
përulësi e me shumë lot e me prova që m'u bënë nga tinëzitë e Judenjve;

<span id="an_20:20">20:20</span> dhe si unë nuk fsheha asnjë nga ato
gjëra që ishin të dobishme për ju, por jua shpalla juve dhe jua mësova
botërisht dhe nëpër shtëpi,

<span id="an_20:21">20:21</span> duke u deklaruar solemnisht Judenjve
dhe Grekëve mbi pendimin te Perëndi dhe për besimin në Zotin tonë Jezu
Krisht.

<span id="an_20:22">20:22</span> Dhe ja, tani, i shtyrë nga Fryma, po
shkoj në Jeruzalem pa ditur se ç'do të më ndodhë atje,

<span id="an_20:23">20:23</span> përveçse Fryma e Shenjtë dëshmon për
mua në çdo qytet, duke thënë se më presin pranga dhe mundime.

<span id="an_20:24">20:24</span> Por unë nuk dua t'ia di fare për jetën
time që nuk e çmoj aq, sa ta kryej me gëzim vrapimin tim dhe shërbesën
që mora nga Zoti Jezus, të dëshmoj plotësisht ungjillin e hirit të
Perëndisë.

<span id="an_20:25">20:25</span> Dhe ja, tani e di se të gjithë ju, në
mes të të cilëve kam vajtur dhe ardhur duke predikuar mbretërinë e
Perëndisë, nuk do të shihni më fytyrën time.

<span id="an_20:26">20:26</span> Prandaj sot po ju deklaroj se unë jam i
pastër nga gjaku i të gjithëve;

<span id="an_20:27">20:27</span> sepse nuk u tërhoqa prapa për të mos ju
treguar gjithë këshillën e Perëndisë.

<span id="an_20:28">20:28</span> Tregoni kujdes, pra, për veten tuaj dhe
për gjithë tufën, në mes të së cilës Fryma e Shenjtë ju ka vënë ju
kujdestarë që të kullotni kishën e Perëndisë, të cilën ai e ka fituar me
gjakun e tij.

<span id="an_20:29">20:29</span> Në fakt unë e di se, pas largimit tim,
do të hyjnë midis jush ujqër grabitqarë, që nuk do ta kursejnë tufën,

<span id="an_20:30">20:30</span> edhe vetë midis jush do të dalin njerëz
që do të flasin gjëra të çoroditura që të tërheqin pas vetes dishepujt.

<span id="an_20:31">20:31</span> Prandaj rrini zgjuar, dhe mbani mend se
për tre vjet me radhë, ditë e natë, nuk pushova kurrë të paralajmëroj
secilin me lot.

<span id="an_20:32">20:32</span> Dhe tani, o vëllezër, unë po ju lë te
Perëndia dhe te fjala e hirit të tij, që është në gjendje t'ju ndërtojë
dhe t'ju japë trashëgimin në mes të të gjithë të shenjtëruarve.

<span id="an_20:33">20:33</span> Unë nuk kam dashur as argjend, as ar,
as rrobat e ndonjërit.

<span id="an_20:34">20:34</span> Dhe ju vetë e dini se këto duar kanë
punuar për nevojat e mia dhe për ata që ishin bashkë me mua.

<span id="an_20:35">20:35</span> Dhe në çdo gjë ju kam treguar se, duke
u munduar në këtë mënyrë, duhet të ndihmohen të lëngatët dhe të kujtohen
fjalët e Zotit Jezus, i cili tha: "Ka më shumë lumturi të japësh sesa të
marrësh!"''.

<span id="an_20:36">20:36</span> Dhe, si kishte thënë këto gjëra, u ul
mbi gjunjë dhe u lut me ata të gjithë.

<span id="an_20:37">20:37</span> Atëherë të gjithë qanë me të madhe, e
rroknin në qafë Palin dhe e puthnin,

<span id="an_20:38">20:38</span> të hidhëruar sidomos për fjalën që
kishte thënë, se nuk do ta shihnin më fytyrën e tij. Pastaj e përcollën
në anije.

<span id="an_21:1">21:1</span> Mbasi u ndamë nga ta, lundruam dhe, duke
shkuar drejt, arritëm në Koos, ditën tjetër në Rodos dhe që andej në
Patara.

<span id="an_21:2">21:2</span> Edhe, si gjetëm një anije që shkonte për
Feniki, hipëm dhe lundruam.

<span id="an_21:3">21:3</span> Pamë nga larg Qipron dhe e lamë në të
majtë, vazhduam lundrimin për në Siri dhe dolëm në Tiro, sepse atje
anija kishte për të shkarkuar.

<span id="an_21:4">21:4</span> Dhe, si i gjetëm dishepujt, qëndruam atje
shtatë ditë; të shtyrë nga Fryma, ata i thoshin Palit të mos ngjitej në
Jeruzalem.

<span id="an_21:5">21:5</span> Kur i plotësuam ato ditë, u nisëm dhe
shkuam; dhe na përcollën të gjithë, me gra e me fëmijë, deri jashtë
qytetit; dhe si u ulëm në gjunjë në breg, u lutëm.

<span id="an_21:6">21:6</span> Dhe, mbasi u përshëndetëm, hipëm në
anije, kurse ata u kthyen në shtëpitë e veta.

<span id="an_21:7">21:7</span> Kur mbaruam lundrimin, nga Tiro erdhëm në
Ptolemaidë dhe, si përshëndetëm vëllezërit, kaluam një ditë me ta.

<span id="an_21:8">21:8</span> Të nesërmen u nisëm (ne që ishim shokë me
Palin), arritëm në Cezare dhe hymë në shtëpinë e Filip ungjilltarit, që
ishte një nga të shtatët, dhe ndenjëm tek ai.

<span id="an_21:9">21:9</span> Por ai kishte katër bija virgjëresha, që
profetizonin.

<span id="an_21:10">21:10</span> Dhe, pasi qëndruam ne atje shumë ditë,
zbriti nga Judeja një farë profeti me emër Agabo.

<span id="an_21:11">21:11</span> Si erdhi te ne, ai mori brezin e Palit,
lidhi duart dhe këmbët e veta dhe tha: ''Këtë thotë Fryma e Shenjtë:
Kështu do ta lidhin Judenjtë në Jeruzalem burrin, të cilit i përket ky
brez dhe do t'a dorëzojnë johebrenjve''.

<span id="an_21:12">21:12</span> Kur i dëgjuam këto gjëra, ne dhe
vendësit iu lutëm që të mos ngjitej në Jeruzalem.

<span id="an_21:13">21:13</span> Por Pali u përgjigj: ''Ç'po bëni ju,
duke qarë e duke ma copëtuar zemrën? Sepse unë jam gati jo vetëm për të
qenë i lidhur, por edhe për të vdekur në Jeruzalem për emrin e Zotit
Jezus''.

<span id="an_21:14">21:14</span> Dhe, mbasi nuk i mbushej mendja, ne
pushuam duke thënë: ''U bëftë vullneti i Zotit!''.

<span id="an_21:15">21:15</span> Dhe pas atyre ditëve, bëmë gati gjërat
tona, dhe u ngjitëm në Jeruzalem.

<span id="an_21:16">21:16</span> Me ne erdhën edhe disa dishepuj nga
Cezareja dhe prunë me ta njëfarë Mnasoni, lindur në Qipro, një dishepull
i vjetër, tek i cili do të bujtnim.

<span id="an_21:17">21:17</span> Kur arritëm në Jeruzalem, vëllezërit na
pritën me gëzim.

<span id="an_21:18">21:18</span> Të nesërmen Pali u tërhoq me ne te
Jakobi, dhe erdhën të gjithë pleqtë.

<span id="an_21:19">21:19</span> Mbasi i përshëndeti, Pali u tregoi
atyre, një për një, të gjitha sa kishte bërë Zoti ndër johebrenjtë me
anë të shërbesës së tij.

<span id="an_21:20">21:20</span> Dhe ata, kur dëgjuan këtë, përlëvduan
Perëndinë dhe i thanë Palit: ''Vëlla, ti po sheh sa mijëra Judenj ka që
kanë besuar; dhe të gjithë i përbahen me zell ligjit.

<span id="an_21:21">21:21</span> Tani ata morën vesh për ty se ti i
mëson të gjithë Judenjtës që jetojnë midis johebrenjve të shkëputen nga
Moisiu, duke thënë që të mos i rrethpresin djemtë dhe të mos ndjekin më
zakonet.

<span id="an_21:22">21:22</span> Po atëherë, ç'duhet të bëhet? Duhet
patjetër që të mblidhet populli, sepse do ta marrin vesh se ke ardhur.

<span id="an_21:23">21:23</span> Bëje, pra, atë që të themi: ne kemi
katër burra, që kanë bërë një premtim solemn;

<span id="an_21:24">21:24</span> merri dhe pastrohu me ta, dhe paguaj
për ta që të rruajnë kokën; kështu të gjithë do ta mësojnë se s'janë gjë
ato që kanë dëgjuar për ty, por se edhe ti ecën duke respektuar ligjin.

<span id="an_21:25">21:25</span> Dhe sa për johebrenjtë që kanë besuar,
ne u kemi shkruar atyre, mbasi vendosëm që ata nuk kanë ç'të respektojnë
lidhur me këtë, por se të ruhen nga gjërat që u flijohen idhujve, nga
gjaku, nga gjërat e mbytura dhe nga kurvëria''.

<span id="an_21:26">21:26</span> Atëherë Pali i mori me vete ata burra
dhe, të nesërmen, pasi u pastrua bashkë me ta, hyri në tempull dhe
deklaroi plotësimin e ditëve të pastrimit, dhe kur do të paraqitej
oferta për secilin nga ata.

<span id="an_21:27">21:27</span> Por, kur po mbusheshin shtatë ditët,
Judenjtë e Azisë, duke e parë në tempull, e nxitën turmën dhe vunë duart
mbi të,

<span id="an_21:28">21:28</span> duke bërtitur: ''O burra të Izraelit,
na ndihmoni! Ky është ai njeri që u mëson të gjithëve dhe kudo kundër
popullit, kundër ligjit dhe kundër këtij vendi; përveç kësaj ai i ka
sjellë Grekët në tempull dhe e ka ndotur këtë vend të shenjtë''.

<span id="an_21:29">21:29</span> Sepse ata kishin parë më përpara
Trofimin nga Efesi bashkë me Palin në qytet, dhe mendonin se ai e kishte
sjellë në tempull.

<span id="an_21:30">21:30</span> Dhe gjithë qyteti ziente, dhe u
mblodhën njerëzit; dhe, si e kapën Palin, e nxorrën jashtë tempullit dhe
dyert u mby-llën menjëherë.

<span id="an_21:31">21:31</span> Dhe, ndërsa kërkonin ta vrisnin,
tribunit të kohortës i shkoi lajmi se gjithë Jeruzalemi ishte
turbulluar.

<span id="an_21:32">21:32</span> Ai mori menjëherë ushtarë dhe
centurionë dhe u sul kundër tyre. Dhe këta, kur panë tribunin dhe
ushtarët, pushuan së rrahuri Palin.

<span id="an_21:33">21:33</span> Atëherë tribuni u afrua, e zuri dhe
urdhëroi që ta lidhnin me dy zinxhirë, pastaj pyeti cili ishte dhe
ç'kishte bërë.

<span id="an_21:34">21:34</span> Në turmë disa bërtisnin një gjë, të
tjerë një tjetër; dhe, mbasi nuk mori vesh dot të vërtetën për trazirën,
urdhëroi që ta sillnin në fortesë.

<span id="an_21:35">21:35</span> Dhe kur arriti te shkallaret, ndodhi
që, për shkak të dhunës së turmës, duhej të bartej nga ushtarët,

<span id="an_21:36">21:36</span> sepse masa e popullit vinte pas duke
bërtitur: ''Vdekje!''.

<span id="an_21:37">21:37</span> Kur Pali do të hynte në fortesë, i tha
tribunit: ''A më lejohet të them diçka?''. Ai u përgjigj: ''A di
greqisht?

<span id="an_21:38">21:38</span> Mos je vallë ai Egjiptasi që disa ditë
më parë ngriti krye dhe nxori në shkretëtirë katër mijë gjakësorë?''.

<span id="an_21:39">21:39</span> Dhe Pali tha: ''Unë jam një Jude nga
Tarsi, qytetar i një qyteti të Kilikisë që s'është i padëgjuar; dhe të
lutem më lejo t'i flas popullit''.

<span id="an_21:40">21:40</span> Dhe, mbasi e lejoi, Pali, duke qëndruar
në këmbë mbi shkallarët, i bëri shenjë me dorë popullit. Dhe, si u bë
heshtje e madhe, i foli në gjuhën hebraike, duke thënë:

<span id="an_22:1">22:1</span> ''Vëllezër dhe etër, dëgjoni çfarë ju
them tani për mbrojtjen time''.

<span id="an_22:2">22:2</span> Kur dëgjuan se u fliste atyre në gjuhën
hebraike, heshtën edhe më shumë. Pastaj ai tha:

<span id="an_22:3">22:3</span> ''Në të vërtetë unë jam një Jude, lindur
në Tars të Kilikisë dhe rritur në këtë qytet te këmbët e Gamalielit,
edukuar me përpikërinë e ligjit të etërve tanë, plot me zell për
Perëndinë, sikurse jeni ju të gjithë sot;

<span id="an_22:4">22:4</span> unë kam përndjekur këtë Udhë deri në
vdekje, duke lidhur dhe duke futur në burg burra dhe gra,

<span id="an_22:5">22:5</span> sikurse jep dëshmi për mua kryeprifti dhe
gjithë sinedri i pleqve, prej të cilëve mora edhe letra për vëllezërit
dhe shkova në Damask për të sjellë të lidhur në Jeruzalem ata që ishin
atje, që të ndëshkoheshin.

<span id="an_22:6">22:6</span> Dhe më ndodhi që, kur isha duke udhëtuar
dhe po i afrohesha Damaskut, aty nga mesi i ditës, papritmas një dritë e
madhe nga qielli vetëtiu rreth meje.

<span id="an_22:7">22:7</span> Dhe unë rashë përdhe dhe dëgjova një zë
që po më thoshte: "Saul, Saul, përse më përndjek?".

<span id="an_22:8">22:8</span> Dhe unë u përgjigja: "Kush je ti, o Zot?"
Edhe ai më tha: "Unë jam Jezus Nazareasi, të cilin ti e përndjek".

<span id="an_22:9">22:9</span> Edhe ata që ishin me mua e panë dritën
dhe u trembën, por nuk dëgjuan zërin e atij që më fliste.

<span id="an_22:10">22:10</span> Unë thashë: "O Zot, ç'duhet të bëj?".
Zoti më tha: "Çohu dhe shko në Damask! Atje do të të thuhet çfarë të
është urdhëruar të bësh".

<span id="an_22:11">22:11</span> Dhe, mbasi unë nuk shihja asgjë për
shkak të shkëlqimit të asaj drite, më morën për dore ata që ishin me
mua; dhe hyra në Damask.

<span id="an_22:12">22:12</span> Dhe njëfarë Anania, njeri i perëndishëm
sipas ligjit, për të cilin jepnin dëshmi të gjithë Judenjtë që banonin
aty,

<span id="an_22:13">22:13</span> erdhi tek unë, dhe duke qëndruar pranë
meje, tha: "O vëlla Saul, shiko përsëri!". Dhe në atë çast unë fitova
përsëri dritën e syve dhe e shikova.

<span id="an_22:14">22:14</span> Pastaj vazhdoi: "Perëndia i etërve tanë
të ka paracaktuar të njohësh vullnetin e tij, ta shohësh të Drejtin dhe
të dëgjosh një zë nga goja e tij.

<span id="an_22:15">22:15</span> Sepse ti duhet të dëshmosh për të tek
të gjithë njerëzit për ato që ke parë dhe ke dëgjuar.

<span id="an_22:16">22:16</span> Dhe tani ç'pret? Çohu dhe ji i pagëzuar
dhe i larë nga mëkatet e tua, duke thirrur emrin e Zotit".

<span id="an_22:17">22:17</span> Dhe ndodhi që, kur u ktheva në
Jeruzalem dhe isha duke u lutur në tempull, u rrëmbeva në ekstazë,

<span id="an_22:18">22:18</span> dhe pashë Zotin që më thoshte: "Nxito
dhe dil shpejt nga Jeruzalemi, sepse ata nuk do ta pranojnë dëshminë
tënde për mua".

<span id="an_22:19">22:19</span> Atëherë unë thashë: "O Zot, ata e dinë
vetë se unë burgosja dhe rrihja nga një sinagogë te tjetra ata që
besonin në ty;

<span id="an_22:20">22:20</span> kur u derdh gjaku i Stefanit, dëshmorit
tënd, edhe unë isha i pranishëm, e miratoja vdekjen e tij dhe ruaja
rrobat e atyre që e vrisnin.

<span id="an_22:21">22:21</span> Por ai më tha: "Shko, sepse unë do të
të dërgoj larg midis johebrenjve"''.

<span id="an_22:22">22:22</span> Ata e dëgjuan deri në këtë pikë; pastaj
ngritën zërin duke thënë: ''Hiqe nga bota një njeri të tillë, sepse nuk
është i denjë të rrojë!''.

<span id="an_22:23">22:23</span> Duke qenë se ata bërtisnin, duke i
flakur rrobat e duke ngritur pluhurin në erë,

<span id="an_22:24">22:24</span> kryemijësi urdhëroi ta çonin Palin në
fortesë, duke urdhëruar që ta marrin në pyetje duke e rrahur me kamxhik,
që të merrej vesh për çfarë arsye ata bërtisnin kështu kundër tij.

<span id="an_22:25">22:25</span> Por, kur e shtrinë, të lidhur me rripa,
Pali i tha centurionit që ishte aty: ''A është e ligjshme për ju të
rrihni me kamxhik një qytetar romak, ende të pagjykuar?''.

<span id="an_22:26">22:26</span> Kur e dëgjoi, centurioni shkoi e i
tregoi kryemijësit duke thënë: ''Çfarë do të bësh? Ky njeri është një
qytetar romak!''.

<span id="an_22:27">22:27</span> Atëherë kryemijësi shkoi te Pali dhe e
pyeti: ''Më thuaj, a je një qytetar romak?''. Ai tha: ''Po, jam!''.

<span id="an_22:28">22:28</span> Kryemijësi u përgjigj: ''Unë e kam
fituar këtë qytetëri me një shumë të madhe''. Pali tha: ''Kurse unë e
kam qysh prej lindjes!''.

<span id="an_22:29">22:29</span> Menjëherë ata që duhet ta merrnin në
pyetje u larguan prej tij; dhe vetë kryemijësi, kur mori vesh se ai
ishte qytetar romak, pati frikë që e kishte lidhur.

<span id="an_22:30">22:30</span> Të nesërmen, duke dashur të marrë vesh
me saktësi përse ishte akuzuar nga Judenjtë, e zgjidhi nga prangat dhe
urdhëroi krerët e priftërinjve dhe gjithë sinedrin të vinin. Pastaj, si
e sollën poshtë Palin, e nxori përpara tyre.

<span id="an_23:1">23:1</span> Pali, duke shikuar nga sinedri, tha:
''Vëllezër, deri në këtë unë jam sjellë përpara Perëndisë me ndërgjegje
krejt të mirë''.

<span id="an_23:2">23:2</span> Kryeprifti Anania u dha urdhër atëherë
atyre që ishin pranë tij ta godisnin në gojë.

<span id="an_23:3">23:3</span> Atëherë Pali i tha: ''Perëndia do të të
godasë ty, o mur i zbardhur. Ti je ulur të më gjykosh sipas ligjit dhe,
duke e nëpërkëmbur atë, jep urdhër të më godasin''.

<span id="an_23:4">23:4</span> Dhe ata që ishin të pranishëm thanë: ''E
fyen ti kryepriftin e Perëndisë?''.

<span id="an_23:5">23:5</span> Pali u përgjigj: ''Nuk e dija, o
vëllezër, se është kryeprift, sepse është shkruar: "Ti nuk do të flasësh
keq për princin e popullit tënd"''.

<span id="an_23:6">23:6</span> Pali, pra, duke ditur se një pjesë ishte
nga saducenj dhe tjetra nga farisenj, i thirri sinedrit: ''Vëllezër, unë
jam farise, bir farisenjsh; për shkak të shpresës dhe të ringjalljes të
së vdekurve unë po gjykohem''.

<span id="an_23:7">23:7</span> Sapo tha këtë, lindi një grindje ndërmjet
farisenjve dhe saducenjve, dhe kuvendi u përça;

<span id="an_23:8">23:8</span> sepse saducenjtë thonë se nuk ka
ringjallje, as engjëll, as frymë, ndërsa farisenjtë pohojnë edhe njërën
dhe tjetrën.

<span id="an_23:9">23:9</span> Atëherë u bë një zhurmë e madhe. Skribët
e palës së farisenjve u çuan në këmbë dhe protestonin duke thënë: ''Ne
nuk gjejmë asgjë të keqe te ky njeri; dhe nëse i ka folur një frymë ose
një engjëll të mos luftojmë kundër Perëndisë''.

<span id="an_23:10">23:10</span> Dhe duke qenë se grindja po shtohej,
tribuni, nga druajtja se mos Pali bëhej copa-copa prej tyre, u dha
urdhër ushtarëve të zbresin dhe ta heqin nga mesi i tyre, dhe ta çojnë
përsëri në fortesë.

<span id="an_23:11">23:11</span> Një natë më pas, Zoti iu shfaq atij dhe
tha: ''Pal, kurajo, sepse sikurse ke dhënë dëshmi për mua në Jeruzalem,
ashtu duhet të dëshmosh edhe në Romë''.

<span id="an_23:12">23:12</span> Kur zbardhi dita, disa Judenj kurdisën
një komplot duke u lidhur me betim që të mos hanë dhe të mos pinë derisa
të kenë vrarë Palin.

<span id="an_23:13">23:13</span> Ata që kishin bërë këtë komplot ishin
më tepër se dyzet.

<span id="an_23:14">23:14</span> Ata u paraqitën para krerëve të
priftërinjve dhe para pleqve dhe thanë: ''Ne jemi lidhur me betim të mos
vëmë gjë në gojë, derisa të vrasim Palin.

<span id="an_23:15">23:15</span> Ju, pra, me sinedrin, i bëni një
kërkesë tribunit që t'jua sjellë nesër, gjoja se doni ta hetoni më
thellë çështjen e tij; dhe ne, para se të afrohet, do të jemi gati ta
vrasim''.

<span id="an_23:16">23:16</span> Por djali i motrës së Palit, si e mori
vesh kurthin, rendi në fortesë dhe, mbasi hyri, i tregoi Palit.

<span id="an_23:17">23:17</span> Atëherë Pali thirri një nga centurionët
pranë vetes dhe i tha: ''Çoje këtë djalë tek kryemijëshi, sepse ka diçka
për t'i thënë''.

<span id="an_23:18">23:18</span> Atëherë ai e mori dhe e çoi tek
kryemijëshi dhe tha: ''Pali, i burgosuri, më thirri dhe m'u lut të të
sjell këtë djalë, sepse ka diçka për të të thënë''.

<span id="an_23:19">23:19</span> Atëherë kryemijësi e kapi për dore, e
mori mënjanë dhe e pyeti: ''Çfarë ke për të më thënë?''.

<span id="an_23:20">23:20</span> Ai tha: ''Judenjtë janë marrë vesh që
të të kërkojnë që nesër ta nxjerrësh Palin poshtë, në sinedër, se gjoja
dashkan ta hetojnë më thellë çështjen e tij.

<span id="an_23:21">23:21</span> Prandaj ti mos ua vër veshin, sepse më
shumë se dyzet burra nga ata kanë ngritur kurth kundër tij, sepse janë
zotuar duke u lidhur me betim, të mos hanë e të mos pinë, derisa ta kenë
vrarë; dhe tani janë gati dhe presin që ti t'ua lejosh atyre''.

<span id="an_23:22">23:22</span> Tribuni, pra, e la të shkojë djalin,
duke e urdhëruar që të mos i tregojë kurrkujt se e kishte vënë në dijeni
për këto gjëra.

<span id="an_23:23">23:23</span> Pastaj thirri dy centurionë dhe u tha:
''Bëni gati që nga ora tre e natës dyqind ushtarë, shtatëdhjetë kalorës
dhe dyqind shtizëmbajtës, për të shkuar deri në Cezare''.

<span id="an_23:24">23:24</span> Dhe u tha të bëjnë gati kuajt që ta
hipte Pali dhe ta çonin shëndoshë e mirë te qeveritari Feliks.

<span id="an_23:25">23:25</span> Ai shkroi një letër me këtë përmbajtje:

<span id="an_23:26">23:26</span> ''Klaud Lisia, qeveritarit shumë të
shkëlqyeshëm Feliks, shëndet.

<span id="an_23:27">23:27</span> Ky njeri ishte kapur nga Judenjtë që
ishin gati ta vrisnin, kur ia mbërrita unë me ushtarët dhe e lirova,
sepse mora vesh se ishte qytetar romak.

<span id="an_23:28">23:28</span> Dhe, duke dashur të di fajin për të
cilin e akuzonin, e nxora para sinedrit të tyre.

<span id="an_23:29">23:29</span> Përfundova se e kishin akuzuar për
çështje që lidheshin me ligjin e tyre dhe që ai nuk kishte asnjë faj që
të meritonte vdekjen e as burgimin.

<span id="an_23:30">23:30</span> Dhe, kur më njoftuan për kurthin që
Judenjtë i ngritën këtij njeriu, ta nisa menjëherë, duke u dhënë urdhër
paditësve të parashtrojnë para teje ankimet që kanë kundër tij. Qofsh me
shëndet!''.

<span id="an_23:31">23:31</span> Ushtarët, pra, sipas urdhrit të dhënë,
morën në dorëzim Palin dhe e çuan natën në Antipatridë.

<span id="an_23:32">23:32</span> Të nesërmen, pasi ua lanë si detyrë
kalorësve të shkojnë me të, u kthyen në fortesë.

<span id="an_23:33">23:33</span> Ata, pasi arritën në Cezare dhe ia
dorëzuan letrën qeveritarit, i paraqitën edhe Palin.

<span id="an_23:34">23:34</span> Mbasi e lexoi letrën, qeveritari e
pyeti Palin nga ç'krahinë ishte; dhe, kur mori vesh se ishte nga
Kilikia,

<span id="an_23:35">23:35</span> i tha: ''Unë do të të dëgjoj kur të
mbrrijnë edhe paditësit e tu''. Dhe urdhëroi që ta ruanin në pretoriumin
e Herodit.

<span id="an_24:1">24:1</span> Por pas pesë ditësh erdhi kryeprifti
Anania bashkë me pleqtë dhe me një gojtar, një farë Tertuli; ata dolën
përpara qeveritarit për të akuzuar Palin.

<span id="an_24:2">24:2</span> Kur u thirr Pali, Tertuli filloi ta
akuzojë duke thënë:

<span id="an_24:3">24:3</span> ''Fort i shkëlqyeri Feliks, ne e pranojmë
në gjithçka e për gjithçka dhe me mirënjohje të thellë se paqja të cilën
gëzojmë dhe reformat dobiprurëse që janë zbatuar për këtë komb janë
vepër e masave të tua largpamëse.

<span id="an_24:4">24:4</span> Por, për të mos të shqetësuar më gjatë,
të lutem me mirësinë tënde, të na dëgjosh shkurtimisht.

<span id="an_24:5">24:5</span> Ne kemi gjetur se ky njeri është një
murtajë dhe shkakton trazira midis gjithë Judenjve që janë në botë dhe
është kryetari i sektit të Nazarenasve.

<span id="an_24:6">24:6</span> Ai, madje, u përpoq të përdhosë
tempullin; dhe ne e zumë dhe deshëm ta gjykonim sipas ligjit tonë.

<span id="an_24:7">24:7</span> Por erdhi tribuni Lisia dhe e mori me
forcë nga duart tona,

<span id="an_24:8">24:8</span> duke i urdhëruar paditësit e tij të vijnë
tek ti; duke e hetuar atë, do të mundësh ti vetë të marrësh vesh prej
tij të vërtetën e të gjitha gjërave, për të cilat ne e akuzojmë''.

<span id="an_24:9">24:9</span> Edhe Judenjtë u bashkuan, duke pohuar se
kështu qëndronin gjërat.

<span id="an_24:10">24:10</span> Atëherë Pali, mbasi qeveritari i bëri
shenjë të flasë, u përgjigj: ''Duke ditur se prej shumë vjetësh ti je
gjykatësi i këtij kombi, flas edhe më me guxim në mbrojtje të vetes.

<span id="an_24:11">24:11</span> Jo më shumë se dymbëdhjetë ditë më
parë, siç mund ta verifikosh, unë u ngjita në Jeruzalem për të adhuruar.

<span id="an_24:12">24:12</span> Dhe këta nuk më gjetën në tempull duke
u grindur me ndonjë, ose duke nxitur turmën as në sinagogat as edhe
nëpër qytet;

<span id="an_24:13">24:13</span> dhe as mund të provojnë gjërat për të
cilat tani më akuzojnë.

<span id="an_24:14">24:14</span> Por unë po të rrëfej këtë: sipas Udhës
që ata e quajnë sekt, unë i shërbej kështu Perëndisë së etërve, duke u
besuar të gjitha gjërave që janë shkruar në ligjin dhe në profetët,

<span id="an_24:15">24:15</span> duke pasur shpresë në Perëndinë, të
cilën edhe këta e kanë, se do të ketë një ringjallje të të vdekurve,
qoftë të të drejtëve, qoftë të të padrejtëve.

<span id="an_24:16">24:16</span> Prandaj unë përpiqem të kem vazhdimisht
një ndërgjegje të paqortueshme përpara Perëndisë dhe përpara njerëzve.

<span id="an_24:17">24:17</span> Tani, pas shumë vjetësh, unë erdha të
sjell lëmosha dhe oferta kombit tim.

<span id="an_24:18">24:18</span> Por, tek po bëja këtë, ata më gjetën të
pastruar në tempull, pa asnjë tubim ose trazirë.

<span id="an_24:19">24:19</span> Por ishin disa Judenj të Azisë, që
duhej të dilnin para teje për të më akuzuar, se kishin diçka kundër
meje.

<span id="an_24:20">24:20</span> Ose vetë këta le të thonë nëse kanë
gjetur ndonjë padrejtësi tek unë, kur rrija përpara sinedrit,

<span id="an_24:21">24:21</span> veç mos qoftë vetëm për atë fjalë që
unë thirra duke qëndruar në këmbë para tyre: "Për shkak të ringjalljes
së të vdekurve sot unë gjykohem prej jush!"''.

<span id="an_24:22">24:22</span> Kur i dëgjoi këto gjëra, Feliksi, që
ishte i mirinformuar për Udhën, e shtyu gjyqin, duke thënë: ''Kur të
vijë tribuni Lisia, do të marr në shqyrtim çështjen tuaj''.

<span id="an_24:23">24:23</span> Dhe i dha urdhër centurionit që Palin
ta ruanin, por të kishte njëfarë lirie, pa penguar asnjë nga të vetët
t'i kryejnin shërbime ose të vijnin ta takojnin.

<span id="an_24:24">24:24</span> Pas disa ditësh Feliksi, që kishte
ardhur me gruan e vet Druzila, që ishte jude, dërgoi ta thërresin Palin
dhe e dëgjoi lidhur me besimin në Jezu Krishtin.

<span id="an_24:25">24:25</span> Dhe, duke qenë se Pali fliste për
drejtësi, për vetëkontroll dhe për gjyqin e ardhshëm, Feliksi, shumë i
trembur, u përgjigj: ''Për tani shko, dhe kur të kem rast, do të dërgoj
të të thërrasin''.

<span id="an_24:26">24:26</span> Njëkohësisht ai shpresonte se Pali do
t'i jepte para që ta lironte; dhe prandaj e thërriste shpesh dhe
bisedonte me të.

<span id="an_24:27">24:27</span> Por pas dy vjetësh, Feliksit ia zuri
vendin Porc Festi; dhe Feliksi, duke dashur t'ua bëjë qejfin Judenjve, e
la Palin në burg.

<span id="an_25:1">25:1</span> Kur Festi arriti në krahinë, mbas tri
ditësh u ngjit nga Cezarea në Jeruzalem.

<span id="an_25:2">25:2</span> Kryeprifti dhe krerët e Judenjve i
paraqitën akuzat kundër Palit dhe i luteshin,

<span id="an_25:3">25:3</span> duke kërkuar t'u bënte favorin që Palin
ta binin në Jeruzalem; kështu ata do ta vrisnin në një pritë rrugës.

<span id="an_25:4">25:4</span> Por Festi u përgjigj që Pali ruhej në
Cezare dhe që ai vetë do të shkonte aty shpejt.

<span id="an_25:5">25:5</span> ''Prandaj njerëzit me influencë midis
jush'', tha ai, ''le të zbresin me mua; dhe, në qoftë se ka ndonjë faj
te ky njeri, le ta akuzojnë''.

<span id="an_25:6">25:6</span> Si qëndroi midis tyre jo më shumë se tetë
a dhjetë ditë, Festi zbriti në Cezare; të nesërmen zuri vend në gjykatë
dhe urdhëroi që të sillnin Palin.

<span id="an_25:7">25:7</span> Kur erdhi ai, Judenjtë që kishin zbritur
nga Jeruzalemi e rrethuan, dhe drejtuan kundër Palit shumë akuza të
rënda, të cilat nuk mund t'i vërtetonin.

<span id="an_25:8">25:8</span> Në mbrojtje të vet Pali thoshte: ''Unë
nuk kam mëkatuar as kundër ligjit të Judenjve, as kundër tempullit, as
kundër Cezarit''.

<span id="an_25:9">25:9</span> Por Festi, duke dashur t'u bëjë qejfin
Judenjve, iu përgjigj Palit e tha: ''A dëshiron të ngjitesh në Jeruzalem
për t'u gjykuar para meje për këto gjëra?''.

<span id="an_25:10">25:10</span> Atëherë Pali tha: ''Unë jam para
gjykatës së Cezarit, ku duhet të gjykohem; unë nuk u kam bërë asnjë të
padrejtë Judenjve, sikurse ti e di fare mirë.

<span id="an_25:11">25:11</span> Në qoftë se kam vepruar keq ose kam
kryer diçka që meriton vdekjen, nuk refuzoj që të vdes; por nëse s'ka
asgjë të vërtetë në gjërat për të cilat këta më akuzojnë, askush nuk
mund të më dorëzojë në duart e tyre. Unë i apelohem Cezarit''.

<span id="an_25:12">25:12</span> Atëherë Festi, pasi e bisedoi me
këshillin, u përgjigj: ''Ti i je apeluar Cezarit; te Cezari do të
shkosh''.

<span id="an_25:13">25:13</span> Pas disa ditësh mbreti Agripa dhe
Berenike erdhën në Cezare për të përshëndetur Festin.

<span id="an_25:14">25:14</span> Dhe, mbasi ata ndenjën disa ditë, Festi
ia parashtroi çështjen e Palit mbretit, duke thënë: ''Feliksi ka lënë të
burgosur njëfarë njeriu,

<span id="an_25:15">25:15</span> kundër të cilit, kur isha në Jeruzalem,
krerët e priftërinjve dhe pleqtë e Judenjve, kishin paraqitur akuza,
duke kërkuar dënimin e tij.

<span id="an_25:16">25:16</span> Unë u dhashë përgjigje se nuk është
zakon i Romakëve të dorëzojnë dikë për vdekje para se i akuzuari të
ballafaqohet me paditësit e tij, dhe t'i jetë dhënë mundësia që të
mbrohet nga akuza.

<span id="an_25:17">25:17</span> Prandaj, kur ata u mblodhën këtu, pa e
shtyrë punën, u ula të nesërmen në gjykatë dhe urdhërova të ma sjellin
këtë njeri.

<span id="an_25:18">25:18</span> Kur u ngritën paditësit e tij, nuk
paraqitën kundër tij asnjë akuzë për gjërat që unë dyshoja.

<span id="an_25:19">25:19</span> Por kishin vetëm disa pika mospajtimi
për fenë e tyre dhe për njëfarë Jezusi, që ka vdekur, dhe për të cilin
Pali thoshte se është i gjallë.

<span id="an_25:20">25:20</span> Dhe duke qenë se unë mbeta ndërdyshas
përpara një konflikt i të këtij lloji, e pyeta nëse ai donte të shkonte
në Jeruzalem dhe të gjykohej atje lidhur me këto gjëra.

<span id="an_25:21">25:21</span> Por, mbasi Pali u apelua tek Augusti
për të marrë gjykimin e tij, dhashë urdhër që ta ruanin derisa të mundem
ta dërgoj te Cezari''.

<span id="an_25:22">25:22</span> Agripa i tha Festit: ''Do të doja edhe
unë ta dëgjoja këtë njeri''. Dhe ai u përgjigj: ''Do ta dëgjosh nesër''.

<span id="an_25:23">25:23</span> Kështu të nesërmen Agripa dhe Berenike
erdhën me shumë madhështi dhe, mbasi hynë në auditor me tribunët dhe me
parinë e qytetit, me urdhër të Festit, e sollën Palin aty.

<span id="an_25:24">25:24</span> Atëherë Festi tha: ''O mbret Agripa,
dhe ju të gjithë që jeni të pranishëm këtu me ne, ju po shihni atë
kundër të cilit gjithë turma e Judenjve m'u drejtua mua në Jeruzalem dhe
këtu, duke thirrur se nuk është më i denjë të jetojë.

<span id="an_25:25">25:25</span> Por unë, duke parë se s'ka bërë asnjë
gjë që të meritojë vdekjen, dhe duke qenë se ai vetë i është apeluar
Augustit, vendosa ta dërgoj.

<span id="an_25:26">25:26</span> Dhe duke qenë se s'kam asgjë konkrete
që t'i shkruaj perandorit për të, e solla këtu para jush, dhe kryesisht
para teje, o mbret Agripa, që pas kësaj seance të kem diçka për të
shkruar.

<span id="an_25:27">25:27</span> Sepse më duket e paarsyeshme të dërgosh
një të burgosur pa treguar akuzat kundër tij''.

<span id="an_26:1">26:1</span> Atëherë Agripa i tha Palit: ''Ke leje të
flasësh për të mbrojtur veten!''. Dhe Pali, si e shtriu dorën, nisi të
bëjë mbrojtjen e tij:

<span id="an_26:2">26:2</span> ''O mbret Agripa, e quaj veten të lumtur
që kam mundësi sot të shfajësohem para teje nga të gjitha ato që më kanë
akuzuar Judenjtë,

<span id="an_26:3">26:3</span> veçanërisht sepse ti i njeh të gjitha
zakonet dhe çështjet që janë midis Judenjve; prandaj të lutem të më
dëgjosh me durim.

<span id="an_26:4">26:4</span> Se cila ka qenë mënyra ime e të jetuarit
që nga rinia, të cilën e kalova tërësisht në Jeruzalem në mes të
popullit tim, të gjithë Judenjtë e dinë.

<span id="an_26:5">26:5</span> Ata më njohin qysh atëherë dhe mund të
dëshmojnë, po deshën, se kam jetuar si farise, sipas sektit më të drejtë
të fesë sonë.

<span id="an_26:6">26:6</span> Dhe tani ndodhem para qjyqit për shpresën
e premtimit që u ka bërë Perëndia etërve tanë,

<span id="an_26:7">26:7</span> premtim të cilin dymbëdhjetë fiset tona,
që i shërbejnë me zell ditë e natë Perëndisë, shpresojnë ta fitojnë; për
këtë shpresë, o mbret Agripa, unë jam akuzuar nga Judenjtë.

<span id="an_26:8">26:8</span> Përse vallë mendoni se është e
pabesueshme që Perëndia t'i ringjallë të vdekurit?

<span id="an_26:9">26:9</span> Unë vetë mendova se ishte detyra ime të
bëj shumë gjëra kundër emrit të Jezusit Nazarenas.

<span id="an_26:10">26:10</span> Dhe këtë kam bërë në Jeruzalem; mbasi
kam marrë pushtet nga krerët e priftërinjve, futa në burg shumë
shenjtorë dhe, kur i vrisnin, jepja miratimin tim.

<span id="an_26:11">26:11</span> Dhe shpesh, duke shkuar nga një
sinagogë te tjetra, i kam detyruar të blasfemojnë dhe, me zemërim të
madh kundër tyre, i kam përndjekur deri në qytetet e huaja.

<span id="an_26:12">26:12</span> Në kohën kur unë po merresha me këtë
punë dhe po shkoja në Damask me autorizim dhe me fuqi të plota nga
krerët e priftërinjve,

<span id="an_26:13">26:13</span> në mesditë, o mbret, në rrugë unë pashë
një dritë nga qielli që shkëlqente më shumë se dielli, e cila vetëtiu
rreth meje dhe rreth atyre që udhëtonin me mua.

<span id="an_26:14">26:14</span> Mbasi të gjithë ne ramë përtokë,
dëgjova një zë që po më fliste dhe më tha në gjuhën hebraike: "Saul,
Saul, pse më përndjek? Éshtë e rëndë për ty të godasësh me shkelm kundër
gjembave".

<span id="an_26:15">26:15</span> Unë thashë: "Kush je ti, Zot?". Ai tha:
"Unë jam Jezusi, të cilin ti e përndjek.

<span id="an_26:16">26:16</span> Por çohu dhe rri në këmbë, sepse
prandaj të jam shfaqur: që të të vë shërbyes dhe dëshmues për gjërat që
ke parë dhe për ato për të cilat unë do të shfaqem,

<span id="an_26:17">26:17</span> duke të zgjedhur ty nga populli dhe nga
johebrenjtë, tek të cilët po të dërgoj tani,

<span id="an_26:18">26:18</span> që t'u çelësh sytë atyre dhe t'i kthesh
nga errësira në dritë dhe nga pushteti i Satanit te Perëndia, që të
marrin me anë të besimit në mua faljen e mëkateve dhe një trashëgim
midis të shenjtëruarve".

<span id="an_26:19">26:19</span> Prandaj, o mbret Agripa, unë nuk kam
qenë i pabindur ndaj vegimit qiellor.

<span id="an_26:20">26:20</span> Por në fillim atyre në Damask, pastaj
në Jeruzalem, në mbarë krahinën e Judesë dhe johebrenjve, u kam shpallur
të pendohen dhe të kthehen te Perëndia, duke bërë vepra të denja
pendimi.

<span id="an_26:21">26:21</span> Për këto gjëra Judenjtë, mbasi më kapën
në tempull, u orvatën të më vrasin.

<span id="an_26:22">26:22</span> Por, për shkak të ndihmës që pata nga
Perëndia deri në këtë ditë, vazhdova t'u dëshmoj të vegjëlve dhe të
mëdhenjve, duke mos thënë tjetër përveç atyre që profetët dhe Moisiu
thanë se duhet të ndodhnin,

<span id="an_26:23">26:23</span> domethënë: që Krishti duhej të vuante
dhe që, duke qenë i pari i ringjallur prej së vdekuris, duhej t'i
shpallte dritën popullit dhe johebrenjve''.

<span id="an_26:24">26:24</span> Dhe, ndërsa Pali i thoshte këto gjëra
në mbrojtje të tij, Festi tha me zë të lartë: ''Pal, ti je tërbuar;
studimet e shumta të bënë të shkallosh".

<span id="an_26:25">26:25</span> Por ai tha: ''Unë nuk jam tërbuar,
shumë i shkëlqyeri Fest, por them fjalë të së vërtetës dhe të mendjes së
shëndoshë.

<span id="an_26:26">26:26</span> Sepse mbreti, të cilit unë po i flas
lirisht, është i mirinformuar për këto gjëra, sepse unë jam i bindur se
asnjë nga këto gjëra nuk është e panjohur për të, sepse e gjithë kjo nuk
është bërë në fshehtësi.

<span id="an_26:27">26:27</span> O mbret Agripa, a u beson profetëve?
Unë e di se ti beson''.

<span id="an_26:28">26:28</span> Atëherë Agripa i tha Palit: ''Për pak
dhe po ma mbush mendjen të bëhem i krishterë''.

<span id="an_26:29">26:29</span> Pali i tha: ''Dhëntë Perëndia që në pak
ose në shumë kohë jo vetëm ti, por edhe të gjithë ata që sot po më
dëgjojnë, të bëhen të tillë, sikurse jam unë, përveç këtyre
zinxhirëve''.

<span id="an_26:30">26:30</span> Mbasi tha këto gjëra, mbreti u ngrit
dhe me të qeveritari, Berenike dhe ata që ishin ulur me ta.

<span id="an_26:31">26:31</span> Mbasi u hoqën mënjanë, folën me
njëri-tjetrin dhe thanë: ''Ky njeri nuk ka bërë asgjë që të meritojë
vdekjen ose burgun''.

<span id="an_26:32">26:32</span> Atëherë Agripa i tha Festit: ''Ky njeri
mund të ishte liruar, po të mos i ishte apeluar Cezarit''.

<span id="an_27:1">27:1</span> Kur u vendos që ne të lundrojmë për në
Itali, Pali dhe disa të burgosur të tjerë iu dorëzuan një centurioni me
emër Jul, i kohortës Augusta.

<span id="an_27:2">27:2</span> Hipëm në një anije të Adramitit, që duhej
të kalonte nga portet e brigjeve të Azisë, dhe lundronim duke pasur me
vete Aristarkun, një maqedonas nga Thesaloniki.

<span id="an_27:3">27:3</span> Të nesërmen arritëm në Sidon; dhe Juli,
duke u treguar njerëzor me Palin, i dha leje të shkojë te miqtë e vet
dhe që të kujdesen për të.

<span id="an_27:4">27:4</span> Pastaj, si u nisëm prej andej, lundruam
të mbrojtur nga Qipro, sepse erërat ishin të kundërta.

<span id="an_27:5">27:5</span> Si e kaptuam detin e Kilikisë dhe të
Panfilisë, arritëm në Mirë të Likisë.

<span id="an_27:6">27:6</span> Centurioni gjeti atje një anije të
Aleksandrisë, që do të shkonte për në Itali, dhe na futi në të.

<span id="an_27:7">27:7</span> Duke lundruar ngadalë për shumë ditë,
arritëm me vështirësi deri përballë Knidit, sepse nuk na linte era;
pastaj filluam të lundrojmë të mbrojtur nga Kreta nga ana e Salmonit.

<span id="an_27:8">27:8</span> Dhe duke lundruar me shumë vështirësi
përbri brigjeve të saj, arritëm në një vend që quhet Limanet e Bukur,
pranë të cilit ishte qyteti Lasea.

<span id="an_27:9">27:9</span> Dhe, duke qenë se kishte kaluar mjaft
kohë dhe lundrimi ishte bërë i rrezikshëm, sepse edhe agjërimi tashmë
kishte kaluar, Pali i këshilloi ata të anijes,

<span id="an_27:10">27:10</span> duke thënë: ''O burra, unë po shoh se
lundrimi do të bëhet me rrezik dhe me dëm të madh jo vetëm për ngarkesën
dhe për anijen, por edhe për ne vetë.

<span id="an_27:11">27:11</span> Por centurioni kishte më shumë besim te
timonieri dhe te kapiteni i anijes sesa në ato që thoshte Pali.

<span id="an_27:12">27:12</span> Dhe duke qenë se ai liman nuk ishte i
përshtatshëm për të dimëruar, shumica qe e mendimit të lundronim prej
andej për t'u përpjekur të arrijnim në njëfarë mënyre në Fenike, një
liman i Kretës, që

<span id="an_27:13">27:13</span> Dhe kur filloi të fryjë lehtë juga,
duke menduar se mund të realizohej qëllimi i tyre, i ngritën spirancat
dhe filluan të lundrojnë afër brigjeve të Kretës.

<span id="an_27:14">27:14</span> Por, pak më vonë, shpërtheu mbi ishull
një erë e vrullshme, që e quajnë euroklidon.

<span id="an_27:15">27:15</span> Duke qenë se anija po ikte pa qenë në
gjendje t'i qëndronte erës, e lamë në mëshirë të fatit dhe kështu
filluam të shkojmë sa andej-këtej.

<span id="an_27:16">27:16</span> Si kaluam me të shpejtë pranë një
ishulli të vogël, që quhet Klauda, arritëm me vështirësi ta vëmë nën
kontroll sandallin.

<span id="an_27:17">27:17</span> Dhe, mbasi e ngritën në bordin, detarët
përdorën të gjitha mënyrat për ta ngjeshur nga poshtë anijen dhe, nga
frika se mos ngecnin në cekëtinat ranore të Sirtës, i ulën velat dhe
kështu shkonin andej-këtej.

<span id="an_27:18">27:18</span> Por mbasi furtuna na vuri përpara me
forcë, të nesërmen filluan ta hedhim në det ngarkesën.

<span id="an_27:19">27:19</span> Ditën e tretë, hodhën me duart e tyre,
pajisjet e anijes në det.

<span id="an_27:20">27:20</span> Dhe, duke qenë se prej shumë ditësh nuk
dukeshin as dielli as yjet, dhe furtuna po tërbohej, humbi tashmë çdo
shpresë shpëtimi.

<span id="an_27:21">27:21</span> Edhe, mbasi kishin mbetur shumë kohë pa
ushqim, Pali u çua në mes të tyre dhe tha: ''O burra, po të më kishit
dëgjuar dhe të mos ishit nisur nga Kreta, do t'i ishim shmangur këtij
rreziku dhe kësaj humbjeje.

<span id="an_27:22">27:22</span> Dhe tani ju këshilloj të mos e humbni
torruan sepse asnjë shpirt nga ne nuk do të humbasë, përveç anijes.

<span id="an_27:23">27:23</span> Sepse këtë natë m'u shfaq një engjëll i
Perëndisë, të cilit unë i përkas dhe të cilit unë i shërbej,

<span id="an_27:24">27:24</span> duke thënë: "Pal, mos druaj, ti duhet
të dalësh para Cezarit; dhe ja, Perëndia ty t'i ka dhënë të gjithë ata
që lundrojnë me ty".

<span id="an_27:25">27:25</span> Prandaj, o burra, kini zemër të gëzuar,
sepse unë besoj në Perëndinë se do të ndodhë pikërisht ashtu siç m'u
tha.

<span id="an_27:26">27:26</span> Edhe duhet të ngecim në një ishull''.

<span id="an_27:27">27:27</span> Kur erdhi nata e katërmbëdhjetë që po
kalonim andej e këndej në detin Adriatik, aty nga mesnata detarët patën
përshtypjen se po i afroheshin një toke.

<span id="an_27:28">27:28</span> Dhe, si hodhën matësin e thellësisë,
gjetën njëzet pashë thellësi; pastaj, pak më tutje e hodhën përsëri
matësin e thellësisë dhe gjetën pesëmbëdhjetë pashë.

<span id="an_27:29">27:29</span> Atëherë, nga frika se mos përplaseshin
kundër shkëmbinjve, hodhën nga kiçi katër spiranca, duke pritur me ankth
që të bëhej ditë.

<span id="an_27:30">27:30</span> Por, duke qenë se detarët kërkonin të
iknin prej anijes dhe po e ulnin sandallen në det gjoja për të hedhur
spirancat nga bashi,

<span id="an_27:31">27:31</span> Pali u tha centurionit dhe ushtarëve:
''Po nuk qëndruan këta në anije, ju nuk do të mund të shpëtoni''.

<span id="an_27:32">27:32</span> Atëherë ushtarët i prenë litarët e
sandallit dhe e lanë të bjerë jashtë.

<span id="an_27:33">27:33</span> Dhe në pritje që të bëhej ditë, Pali i
nxiti të gjithë të hanin diçka, duke thënë: ''Sot është e katërmbëdhjeta
ditë që, duke pritur, jeni të uritur, pa ngrënë asgjë.

<span id="an_27:34">27:34</span> Prandaj ju këshilloj të hani diçka,
sepse kjo është për shpëtimin tuaj; sepse as edhe një fije floku nga
kokat tona nuk do të bjerë''.

<span id="an_27:35">27:35</span> Si tha këto, mori bukë, iu falënderua
Perëndisë përpara të gjithëve, pastaj e theu dhe filloi të hajë.

<span id="an_27:36">27:36</span> Atëherë të gjithë, si morën zemër,
morën edhe ata nga ushqimi.

<span id="an_27:37">27:37</span> Dhe në anijen ne ishim gjithsej dyqind
e shtatëdhjetë e gjashtë veta.

<span id="an_27:38">27:38</span> Dhe mbasi hëngrën sa u ngopën, e
lehtësuan anijen duke hedhur grurin në det.

<span id="an_27:39">27:39</span> Dhe kur u gdhi, nuk e njihnin dot
vendin, por vunë re një gji me një breg dhe vendosën ta shtyjnë anijen
aty, po të mundnin.

<span id="an_27:40">27:40</span> I zgjidhën spirancat dhe i lanë të
fundosen në det, duke zgjidhur në të njëjtën kohë të lidhurat e timonit;
pastaj, si e ngritën velën kryesore nga era, u drejtuan për te bregu.

<span id="an_27:41">27:41</span> Por, mbasi ranë në një cekëtinë që
kishte deti nga të dy anët, anija ngeci dhe mbeti me bashin të zënë e të
palëvizshëm, ndërsa kiçi po shkallmohej nga furia e valëve.

<span id="an_27:42">27:42</span> Ushtarët ishin të mendimit t'i vritnin
robërit, që asnjë të mos ikte me not.

<span id="an_27:43">27:43</span> Por centurioni, duke dashur të shpëtojë
Palin, ua largoi mendimin për këtë propozim dhe u dha urdhër atyre që
dinin të notonin të hidheshin të parët në det dhe të dilnin në tokë;

<span id="an_27:44">27:44</span> pastaj të tjerët, kush mbi dërrasa,
kush mbi pjesë të anijes; dhe kështu ndodhi që të gjithë mundën të
shpëtojnë në tokë.

<span id="an_28:1">28:1</span> Dhe si shpëtuan, morën vesh atëherë se
ishulli quhej Maltë.

<span id="an_28:2">28:2</span> Barbarët treguan ndaj nesh një
mirësjellje të pazakontë, sepse ndezën një zjarr të madh dhe na morën të
gjithëve brenda, sepse binte shi dhe bënte ftohtë.

<span id="an_28:3">28:3</span> Dhe, ndërsa Pali mblidhte ca shkarpa dhe
i vinte mbi zjarr, nga të nxehtit doli një nepërkë dhe iu ngjit te dora.

<span id="an_28:4">28:4</span> Barbarët, kur panë gjarprin që i varej
nga dora, i thanë njëri-tjetrit: ''Me siguri ky njeri është një vrasës,
sepse, edhe pse shpëtoi nga deti, drejtësia hyjnore nuk e lë të rrojë''.

<span id="an_28:5">28:5</span> Por Pali, si e shkundi gjarprin në zjarr,
nuk pësoi ndonjë të keqe.

<span id="an_28:6">28:6</span> Dhe ata po prisnin që ai të fryhej ose të
binte i vdekur në çast; por, mbasi pritën gjatë dhe panë se nuk po i
ndodhte asgjë e pazakontë, ndryshuan mendim dhe thanë se ishte një
perëndi.

<span id="an_28:7">28:7</span> Edhe rreth atij vendi i kishte arat i
pari i ishullit me emër Publius; ai na priti dhe na mbajti në shtëpi tri
ditë miqësisht.

<span id="an_28:8">28:8</span> Dhe ndodhi që i ati i Publit dergjej në
shtrat, i sëmurë me ethe dhe me dizenteri; Pali i shkoi dhe, mbasi ishte
lutur, vuri duart mbi të dhe e shëroi.

<span id="an_28:9">28:9</span> Mbas kësaj edhe banorë të tjerë të
ishullit që kishin sëmundje vinin tek ai dhe u shëruan;

<span id="an_28:10">28:10</span> dhe këta na nderuan me shumë ndere dhe,
kur u nisëm për të lundruar, na furnizuan gjërat e nevojshme.

<span id="an_28:11">28:11</span> Pas tre muajsh u nisëm me një anije të
Aleksandrisë, që kishte dimëruar në ishull dhe që kishte si shenjë
Dioskurët.

<span id="an_28:12">28:12</span> Dhe, si arritëm në Sirakuzë, qëndruam
atje tri ditë.

<span id="an_28:13">28:13</span> Dhe, prej andej, duke lundruar afër
bregut, arritëm në Rexho. Të nesërmen fryu juga dhe për dy ditë arritëm
në Pocuoli.

<span id="an_28:14">28:14</span> Kur gjetëm atje vëllezër, na lutën të
rrimë tek ata shtatë ditë. Dhe kështu mbërritëm në Romë.

<span id="an_28:15">28:15</span> Dhe vëllezërit e atjeshëm, kur dëgjuan
për ne, na dolën para deri te Fori Apian dhe te Tri Tavernat; dhe Pali,
kur i pa, e falënderoi Perëndinë dhe mori zemër.

<span id="an_28:16">28:16</span> Kur arritëm në Romë, centurioni ia
dorëzoi robërit komandantit të kampit; por Palit iu dha leja të rrijë më
vete me një ushtar si roje.

<span id="an_28:17">28:17</span> Pas tri ditësh, Pali thirri krerët e
Judenjve. Kur ata u mblodhën, u tha atyre: ''Vëllezër, ndonëse nuk bëra
asgjë kundër popullit dhe kundër zakoneve të etërve, jam arrestuar në
Jeruzalem dhe më kanë dorëzuar në duart e Romakëve.

<span id="an_28:18">28:18</span> Ata, si më pyetën, donin të më
lëshonin, sepse tek unë nuk kishte asnjë faj që të meritonte vdekjen.

<span id="an_28:19">28:19</span> Por, duke qenë se Judenjtë
kundërshtonin, u detyrova t'i apelohem Cezarit, jo se kam ndonjë akuzë
kundër kombit tim.

<span id="an_28:20">28:20</span> Për këtë arsye, pra, ju kam thirrur, ë
t'ju shoh dhe t'ju flas, sepse për shpresën e Izraelit jam lidhur me
këta hekura''.

<span id="an_28:21">28:21</span> Edhe ata i thanë: ''Ne nuk kemi marrë
asnjë letër për ty nga Judeja, as nuk erdhi ndonjë nga vëllezërit të na
tregojë ose të thotë ndonjë të keqe për ty.

<span id="an_28:22">28:22</span> Por ne dëshirojmë të dëgjojmë prej teje
ç'mendon, sepse për këtë sekt ne dimë se kudo flitet kundra''.

<span id="an_28:23">28:23</span> Dhe, mbasi i caktuan një ditë, erdhën
shumë veta tek ai në banesën e tij; dhe ai shtjellonte dhe u dëshmonte
atyre për mbretërinë e Perëndisë dhe, me anë të ligjit të Moisiut dhe të
profetëve kërkonte

<span id="an_28:24">28:24</span> Disa bindeshin nga ato që u thoshte,
por të tjerë nuk besonin.

<span id="an_28:25">28:25</span> Dhe, duke qenë në mospajtim njëri me
tjetrin, u larguan, pasi Pali u tha pikërisht këto fjalë: ''Mirë u foli
Fryma e Shenjtë me anë të profetit Isaia etërve tanë,

<span id="an_28:26">28:26</span> duke thënë: "Shko tek ai popull dhe i
thuaj: "Do të dëgjoni, por nuk do të merrni vesh, do të vështroni, por
nuk do të shikoni;

<span id="an_28:27">28:27</span> në fakt zemra e këtij populli u bë e
ngurtë, dhe i janë rënduar veshët dhe kanë mbyllur sytë, që të mos
shohin me sy dhe të mos dëgjojnë me veshë dhe të mos kuptojnë me zemër
dhe të mos kthehen dhe unë të mos i shëroj.

<span id="an_28:28">28:28</span> Ta dini, pra, se ky shpëtim i Perëndisë
iu dërgua johebrenjve, dhe ata do ta dëgjojnë!''.

<span id="an_28:29">28:29</span> Dhe si i tha këto fjalë, Judenjve ikën
duke u ngrënë me shumë fjalë njëri me tjetrin.

<span id="an_28:30">28:30</span> Dhe Pali ndenji plot dy vjet në
shtëpinë që kishte marrë me qira dhe priste të gjithë ata që vinin tek
ai,

<span id="an_28:31">28:31</span> duke predikuar mbretërinë e Perëndisë
dhe duke mësuar gjërat e Zotit Jezu Krisht me shumë liri dhe pa ndalim.

------------------------------------------------------------------------

[Next: Romans](rom.md)
