[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](joe)  [Next](oba.md) 

------------------------------------------------------------------------

### Albanian Bible: Amos

<span id="an_1:1">1:1</span> Fjalë të Amosit, një nga barinjtë e Tekoas,
që pati vegime për Izraelin, në kohën e Uziahut, mbretit të Judës, dhe
në kohën e Jeroboamit, birit të Joasit, mbret i Izraelit, dy vjet para
tërmetit.

<span id="an_1:2">1:2</span> Ai tha: "Zoti bërtet nga Sioni dhe bën që
të dëgjohet zëri i tij në Jeruzalem; kullotat e barinjve janë të shkreta
dhe maja e Karmelit u tha".

<span id="an_1:3">1:3</span> Kështu flet Zoti: "Për tre krime të
Damaskut, madje për katër, unë nuk do ta revokoj ndëshkimin e tij, sepse
e kanë shirë Galaadin me shirëse prej hekuri.

<span id="an_1:4">1:4</span> Prandaj do të dërgoj zjarr në shtëpinë e
Hazaelit, që do të gllabërojë pallatet e Ben-hadadit.

<span id="an_1:5">1:5</span> Do të copëtoj edhe shufrat e Damaskut, do
të shfaros banorin e Bikath-avenit dhe atë që mban skeptrin e
Beth-edenit, dhe populli i Sirisë do të shkojë në robëri në Kir", thotë
Zoti.

<span id="an_1:6">1:6</span> Kështu thotë Zoti: "Për tre krime të Gazës,
madje për katër, unë nuk do ta revokoj ndëshkimin e saj, sepse kanë
shpërngulur një popullatë të tërë për t'ia dorëzuar Edomit.

<span id="an_1:7">1:7</span> Prandaj do të dërgoj zjarr brenda mureve të
Gazës, që do të gllabërojë pallatet e saj.

<span id="an_1:8">1:8</span> Do të shfaros banorin prej Ashdodit dhe atë
që mban skeptrin prej Ashkelonit; do ta kthej dorën time kundër Ekronit,
dhe kusuri i Filistejve do të vdesë", thotë Zoti, Zoti.

<span id="an_1:9">1:9</span> Kështu thotë Zoti: "Për tre krime të Tiros,
madje për katër, unë nuk do ta revokoj ndëshkimin e tij, sepse i kanë
dorëzuar si robër Edomit një popullatë të tërë, pa kujtuar besëlidhjen
vëllazërore.

<span id="an_1:10">1:10</span> Prandaj do të dërgoj zjarr brenda mureve
të Tiros, që do të gllabërojë pallatet e tij".

<span id="an_1:11">1:11</span> Kështu thotë Zoti: "Për tre krime të
Edomit, madje për katër, unë nuk do ta revokoj ndëshkimin e tij, sepse
ka ndjekur me shpatë vëllanë e tij, duke mbytur çdo mëshirë; zemërimi i
tij vepron vazhdimisht dhe indinjata e tij përjetë.

<span id="an_1:12">1:12</span> Prandaj do të dërgoj zjarr kundër
Temanit, që do të gllabërojë pallatet e Botsrahut".

<span id="an_1:13">1:13</span> Kështu thotë Zoti: "Për tre krime të
bijve te Amonit, madje për katër, unë nuk do ta revokoj ndëshkimin e
tij, sepse u kanë çarë barkun grave me barrë të Galaadit për të zgjeruar
kufijtë e tyre.

<span id="an_1:14">1:14</span> Prandaj do të ndez një zjarr brenda
mureve të Rabahut, që do të gllabërojë pallatet e tij midis zhurmës së
një dite beteje, midis shakullinës së një dite stuhie.

<span id="an_1:15">1:15</span> Mbreti i tyre do të shkojë në robëri, ai
bashkë me krerët e tij", thotë Zoti.

<span id="an_2:1">2:1</span> Kështu thotë Zoti: "Për tre krime të
Moabit, madje për katër, unë nuk do ta revokoj ndëshkimin e tij, sepse
ka djegur kockat e mbretit të Edomit, duke i katandisur në gëlqere.

<span id="an_2:2">2:2</span> Prandaj do të dërgoj zjarr në Moab, që do
të gllabërojë pallatet e Keriothit, dhe Moabi do të vdesë në mes të
rrëmujës, të britmës së luftës dhe të tingullit të borive.

<span id="an_2:3">2:3</span> Do të shfaros nga mesi i tij gjykatësin dhe
do të vras tërë krerët e tij bashkë me të", thotë Zoti.

<span id="an_2:4">2:4</span> Kështu thotë Zoti: "Për tre krime të Judës,
madje për katër, unë nuk do ta revokoj ndëshkimin e tij, sepse kanë
përçmuar ligjin e Zotit dhe nuk kanë respektuar statutet e tij. Kështu
idhujt, pas të cilëve shkuan etërit e tyre, i kanë bërë të devijojnë.

<span id="an_2:5">2:5</span> Prandaj do të dërgoj zjarr në Judë, që do
të gllabërojë pallatet e Jeruzalemit".

<span id="an_2:6">2:6</span> Kështu thotë Zoti: "Për tre krime të
Izraelit, madje për katër, unë nuk do ta revokoj ndëshkimin e tij, sepse
e shesin me pare të drejtin dhe të varfrin për një palë sandale,

<span id="an_2:7">2:7</span> ata që dëshirojnë fort të shohin pluhurin e
tokës mbi kryet e të varfërve dhe shkelin të drejtën e të përulurve. Një
njeri dhe ati i tij shkojnë bashkë te po ajo vajzë, për të përdhosur
emrin tim të shenjtë.

<span id="an_2:8">2:8</span> Shtrihen rreth çdo altari me rroba që kanë
marrë hua dhe në shtëpinë e perëndive të tyre pinë verën e atyre që janë
dënuar me gjobë.

<span id="an_2:9">2:9</span> Unë, pra, e shkatërrova para tyre Amoreon,
që ishte i gjatë sa është i gjatë kedri dhe ishte fortë si lisi; unë
shkatërrova frytin e tij lart dhe rrënjët e tij poshtë.

<span id="an_2:10">2:10</span> Unë ju nxora gjithashtu nga vendi i
Egjiptit dhe ju çova për dyzet vjet në shkretëtirë, për t'ju dhënë në
trashëgimi vendin e Amoreut.

<span id="an_2:11">2:11</span> Nxora disa profetë midis bijve tuaj dhe
Nazirej midis të rinjve tuaj. Vallë, nuk është kështu, o bij të
Izraelit?", thotë Zoti.

<span id="an_2:12">2:12</span> "Por i keni detyruar Nazirejtë të pinë
verë dhe i keni urdhëruar profetët duke thënë: "Mos profetizoni".

<span id="an_2:13">2:13</span> Unë jam i shtypur poshtë jush, ashtu siç
është e shtypur qerrja e mbushur me duaj.

<span id="an_2:14">2:14</span> Prandaj i shpejti nuk do të ketë mundësi
të ikë, i forti nuk do të konsolidojë forcën e tij dhe njeriu trim nuk
do ta shpëtojë jetën e tij.

<span id="an_2:15">2:15</span> Kush përdor harkun nuk do të mund të
rezistojë, kush ka këmbë të shpejta nuk do t'ia dalë të ikë, as ka për
të shpëtuar jetën e vet kalorësi mbi kalë.

<span id="an_2:16">2:16</span> Atë ditë më trimi ndër trimat do të ikë
lakuriq", thotë Zoti.

<span id="an_3:1">3:1</span> Dëgjoni këtë fjalë që Zoti ka shqiptuar
kundër jush, o bij të Izraelit, kundër tërë familjes që nxora nga vendi
i Egjiptit:

<span id="an_3:2">3:2</span> "Vetëm ju kam njohur midis tërë familjeve
të dheut; prandaj unë do t'ju ndëshkoj për të gjitha paudhësitë tuaja".

<span id="an_3:3">3:3</span> A mund të ecin bashkë dy veta, në rast se
nuk janë marrë vesh më parë?

<span id="an_3:4">3:4</span> A vrumbullon luani në pyll në rast se nuk
ka një gjah përpara? A do ta ngrerë zërin luani i vogël nga strofka e i
tij në rast se nuk ka kapur diçka?

<span id="an_3:5">3:5</span> A bie vallë zogu në një kurth në tokë, po
të mos i jetë vënë një lak? A shkrehet kurthi nga toka, në rast se nuk
ka zënë diçka?

<span id="an_3:6">3:6</span> Në rast se në qytet i bien borisë, a nuk do
të trembet vallë populli? Në rast se në një qytet ndodh një fatkeqësi, a
nuk e ka shkaktuar vallë Zoti?

<span id="an_3:7">3:7</span> Sepse Zoti, Zoti, nuk bën asgjë, pa ua
treguar sekretin e tij shërbëtorëve të tij, profetëve.

<span id="an_3:8">3:8</span> Luani vrumbulloi, kush nuk do të ketë
frikë? Zoti, Zoti, foli, kush nuk do të profetizojë?

<span id="an_3:9">3:9</span> "Bëjeni të dëgjohet në pallatet e Ashdodit
dhe në pallatet e vendit të Egjiptit dhe thoni: Mblidhuni në malet e
Samarisë dhe shikoni sa parregullsi ka në mes të saj dhe shtypje brenda
saj.

<span id="an_3:10">3:10</span> Ata nuk dinë të bëjnë atë që është e
drejtë, thotë Zoti, në pallatet e tyre grumbullojnë dhunë dhe grabitje".

<span id="an_3:11">3:11</span> Prandaj, kështu thotë Zoti, Zoti: "Armiku
do të rrethojë nga çdo anë vendin, do të shembë fuqinë tënde dhe
pallatet e tua do të plaçkiten".

<span id="an_3:12">3:12</span> Kështu thotë Zoti: "Ashtu si një bari
shkëput nga goja e luanit dy këmbë ose një copë veshi, kështu do të
shkëputen bijtë e Izraelit që në Samari rrinë në cepin e një shtrati ose
mbi damaskun e një divani.

<span id="an_3:13">3:13</span> Dëgjoni dhe dëshmojeni në shtëpinë e
Jakobit", thotë Zoti, Zoti, Perëndia i ushtrive,

<span id="an_3:14">3:14</span> "ditën në të cilën unë do të ndëshkoj
Izraelin për shkeljet e tij, do të ndëshkoj edhe altarët e Bethelit;
brirët e altarit do të copëtohen dhe do të bien për tokë.

<span id="an_3:15">3:15</span> Do të godas shtëpitë e dimrit bashkë me
shtëpitë e verës; shtëpitë prej fildishi do të shkatërrohen dhe shtëpitë
e mëdha do të zhduken", thotë Zoti.

<span id="an_4:1">4:1</span> Dëgjoni këtë fjalë, lopë të Bashanit, që
ndodheni mbi malin e Samarisë, ju, që shypni të mjerët, që keqtrajtoni
të varfrit, që u thoni zotërinjve tuaj: "Sillni verë dhe ta pimë".

<span id="an_4:2">4:2</span> Zoti, Zoti, është betuar për shenjtërinë e
tij: "Ja, do të vinë për ju ditë në të cilat do t'ju zënë me çengela dhe
ata që kanë mbetur me grepa peshkimi.

<span id="an_4:3">4:3</span> Do të dilni nëpër të çara, secili drejt
përpara, dhe do t'ju hedhin në Harmon", thotë Zoti.

<span id="an_4:4">4:4</span> "Shkoni në Bethel dhe kryeni mëkate; në
Gilgal kryeni edhe më shumë mëkate. Sillni çdo mëngjes flijimet tuaja
dhe çdo tri ditë të dhjetat tuaja.

<span id="an_4:5">4:5</span> Ofroni një flijim falënderimi me maja.
Shpallni ofertat me dëshirë dhe i propagandoni, sepse kështu ju pëlqen
të veproni, o bij të Izraelit", thotë Zoti, Zoti.

<span id="an_4:6">4:6</span> "Ju kam lënë gojë thatë në të gjitha
qytetet tuaja dhe pa bukë në të gjitha banesat tuaja, por nuk jeni
kthyer tek unë", thotë Zoti.

<span id="an_4:7">4:7</span> "Kam ndalur shiun gjithashtu prej jush tre
muaj para korrjes. Kam bërë të bjerë shi mbi një qytet, ndërsa nuk ka
rënë shi mbi një qytet tjetër. Mbi një pjesë të arës ka rënë shi, por
pjesa ku nuk ka rënë shi është tharë.

<span id="an_4:8">4:8</span> Kështu dy ose tre qytete endeshin drejt një
qyteti tjetër për të pirë ujë, por pa shuar dot etjen; por ju nuk u
kthyet tek unë", thotë Zoti.

<span id="an_4:9">4:9</span> "Ju godita me blozën dhe me ndryshkun.
Krimbi ka ngrënë kopshtet tuaja të shumta, vreshtat tuaja, fiqtë tuaj,
ullinjtë tuaj, por ju nuk u kthyet tek unë", thotë Zoti.

<span id="an_4:10">4:10</span> "Dërgova midis jush murtajën, ashtu si
kisha bërë në Egjipt; vrava të rinjtë tuaj me shpatë bashkë me kuajt e
zënë; bëra që duhma e kampeve tuaj të ngjitet deri te flegrat tuaja, por
ju nuk u kthyet tek unë", thotë Zoti.

<span id="an_4:11">4:11</span> "Ju përlava, si Sodoma dhe Gomora, ju
ishit si një urë zjarri, dhe nuk u kthyet tek unë", thotë Zoti.

<span id="an_4:12">4:12</span> "Prandaj kështu do të sillem me ty, o
Izrael; dhe duke qenë se unë do të bëj këtë kundër teje, përgatitu, o
Izrael, të takosh Perëndinë tënd".

<span id="an_4:13">4:13</span> Sepse ja, ai që formon malet dhe krijon
erën, që i bën të njohur njeriut cili është mendimi i tij, që e kthen
agimin në terr dhe ecën mbi vendet e larta të tokës: Zoti, Perëndia i
ushtrive, është emri i tij.

<span id="an_5:1">5:1</span> Dëgjoni këtë fjalë, këtë vajtim që unë ngre
mbi ju, o shtëpi e Izraelit.

<span id="an_5:2">5:2</span> Virgjëresha e Izraelit ra dhe nuk do të
ngrihet më; ajo rri shtrirë në tokën e vet dhe askush nuk e ngre.

<span id="an_5:3">5:3</span> Sepse kështu thotë Zoti, Zoti: "Qyteti që
dilte me njëmijë njerëz do të mbetet me njëqind, ndërsa ai që dilte me
njëqind do të mbetet me dhjetë për shtëpinë e Izraelit".

<span id="an_5:4">5:4</span> Sepse kështu thotë Zoti shtëpisë së
Izraelit: "Më kërkoni dhe do të rroni,

<span id="an_5:5">5:5</span> por mos kërkoni Bethelin, mos shkoni në
Gilgal, mos vazhdoni deri në Beer-Sheba, sepse Gilgali do të shkojë me
siguri në robëri dhe Betheli do të katandiset në asgjë.

<span id="an_5:6">5:6</span> Kërkoni Zotin dhe do të rroni, që të mos
shpërthejë si zjarr në shtëpinë e Jozefit dhe ta gllabërojë pa qenë në
gjendje ta shuajë askush në Bethel.

<span id="an_5:7">5:7</span> Ai braktis ata që e ndërrojnë ndershmërinë
dhe drejtësinë në helm mbi tokë".

<span id="an_5:8">5:8</span> Ai ka bërë Plejadat dhe Orionin, e kthen
hijen e vdekjes në agim dhe e bën ditën të errët si nata; thërret ujërat
e detit dhe i derdh mbi faqen e dheut: emri i tij është Zoti.

<span id="an_5:9">5:9</span> Ata sjellin papritmas shkatërrimin mbi të
fuqishmit, dhe kështu rrënimi u sulet fortesave.

<span id="an_5:10">5:10</span> Ata e urrejnë atë që i qorton te porta
dhe kanë neveri për ata që flasin me ndershmëri.

<span id="an_5:11">5:11</span> Pastaj, duke qenë se keni shtypur të
varfrin dhe kërkoni prej tij taksa në grurë, megjithëse keni ndërtuar
shtëpi prej guri të palatuar, nuk do të banoni në to; keni mbjellë
vreshta të mrekullueshme, por nuk do ta pini verën e tyre.

<span id="an_5:12">5:12</span> Unë, pra, njoh sa të shumta janë shkeljet
tuaja dhe sa të rënda janë mëkatet tuaja; ju shtypni të drejtin, pranoni
dhurata dhe u bëni padrejtësi të varfërve në gjyq.

<span id="an_5:13">5:13</span> Prandaj njeriu i matur në këtë kohë do të
heshtë, sepse koha është e keqe.

<span id="an_5:14">5:14</span> Kërkoni të mirën dhe jo të keqen, që të
rroni, dhe kështu Zoti, Perëndia i ushtrive, do të jetë me ju, ashtu si
thoni ju.

<span id="an_5:15">5:15</span> Urreni të keqen, dashuroni të mirën dhe
vendosni mirë drejtësinë në gjyq. Ndofta Zoti, Perëndia i ushtrive, do
të tregojë dhemshurinë për ata që kanë mbetur nga Jozefi.

<span id="an_5:16">5:16</span> Prandaj kështu thotë Zoti, Perëndia i
ushtrive, Zoti: "Në të gjitha sheshet do të ketë vajtime dhe në të
gjitha rrugët do të thonë: "Vaj medet, vaj medet!". Atëherë do të
thërrasin bujkun të mbajë

<span id="an_5:17">5:17</span> Në të gjitha vreshtat do të ketë vajtim,
sepse unë do të kaloj në mes teje", thotë Zoti.

<span id="an_5:18">5:18</span> Mjerë ju që dëshironi ditën e Zotit!
Çfarë do të jetë vallë për ju dita e Zotit? Do të jetë një ditë terri
dhe jo drite.

<span id="an_5:19">5:19</span> Do të jetë ashtu si dikush që fugon para
një luani dhe ndesh një ujk; ose hyn në shtëpi, e mbështet dorën mbi mur
dhe një gjarpër e kafshon.

<span id="an_5:20">5:20</span> Dita e Zotit a nuk është vallë terr dhe
jo dritë, errësirë e madhe dhe pa asnjë shkëlqim?

<span id="an_5:21">5:21</span> Unë i urrej, i përçmoj festat tuaja, nuk
ndiej asnjë gëzim në mbledhjet tuaja solemne.

<span id="an_5:22">5:22</span> Edhe sikur të më ofroni olokaustet tuaja
dhe blatimet tuaja ushqimore, unë nuk do t'i pëlqej as do të shikoj me
favor flijimet e falendërimit të kafshëve të majme.

<span id="an_5:23">5:23</span> Largo nga unë zhurmën e këngëve të tua,
sepse nuk dua të dëgjoj muzikën e harpave të tua.

<span id="an_5:24">5:24</span> Por le të rrjedhë e drejta si uji dhe
drejtësia si një burim i përhershëm uji.

<span id="an_5:25">5:25</span> O shtëpi e Izraelit, më keni ofruar vallë
flijime dhe blatime ushqimore në shkretëtrë për dyzet vjet me radhë?

<span id="an_5:26">5:26</span> Ju keni mbartur gjithashtu Sikuthin,
mbretin tuaj, dhe Kiunin, figurat tuaja, yllin e perëndive tuaja, që i
keni bërë vetë.

<span id="an_5:27">5:27</span> Prandaj unë do të bëj që të shkoni në
robëri matanë Damaskut", thotë Zoti, emri i të cilit është Perëndia i
ushtrive.

<span id="an_6:1">6:1</span> Mjerë ata që jetojnë në bollëk në Sion dhe
që e ndjejnë veten të sigurt në malin e Samarias, njerëz të parisë të
ballit të kombeve, ku po shkon shtëpia e Izraelit.

<span id="an_6:2">6:2</span> Kaloni në Kalneh dhe shikoni, që andej
shkoni në Hamathin e madh, pastaj zbrisni në Gathin e Filistejve. A janë
vallë ato më të mira nga këto mbretëri ose territori i tyre është më i
madh nga ai juaji?

<span id="an_6:3">6:3</span> Ju doni të largoni ditën e keqe, por e
afroni selinë e dhunës.

<span id="an_6:4">6:4</span> Mjerë ata që rrinë shtrirë mbi shtretër
prej fildishi, që shtrihen mbi divanet e tyre dhe hanë qengjat e kopesë
dhe viçat që merren nga stalla.

<span id="an_6:5">6:5</span> Këndojnë me tingullin e harpës dhe ashtu si
Davidi shpikin për vete vegla muzikore;

<span id="an_6:6">6:6</span> pinë verë në kupa të gjëra dhe lyhen me
vajrat më të mira, por nuk trishtohen për shkatërrimin e Jozefit.

<span id="an_6:7">6:7</span> Prandaj do të shkojnë në robëri në krye të
të internuarve dhe ata që shtrihen mbi divanet në banketet do të hiqen.

<span id="an_6:8">6:8</span> Zoti, Zoti, është betuar për veten e tij,
thotë Zoti, Perëndia i ushtrive: "Unë nuk e shoh dot me sy madhështinë e
Jakobit dhe i urrej pallatet e tij; prandaj do t'ia jap armikut në dorë
qytetin me tërë ato që përmban".

<span id="an_6:9">6:9</span> Dhe do të ndodhë që, po të lënë dhjetë
burra në një shtëpi, do të vdesin edhe ata.

<span id="an_6:10">6:10</span> Kur një i afërt do të vijë me atë që djeg
kufomat për t'i marrë trupat dhe për t'i nxjerrë jashtë shtëpisë, do t'i
thotë atij që ndodhet brenda në shtëpi: "A ka të tjerë me ty?". Tjetri
do të përgjigjet: "Jo". Dhe i pari do të thotë: "Hesht, sepse nuk duhet
të përmendet emri i Zotit".

<span id="an_6:11">6:11</span> Sepse ja, Zoti urdhëron dhe e katandis
shtëpinë e madhe në bajgë dhe të voglën në copëza.

<span id="an_6:12">6:12</span> Vallë, a rendin kuajt mbi shkëmbinjtë ose
a lërohen ata me qe? Por ju e ktheni të drejtën në helm dhe frytin e
drejtësisë në hidhërim,

<span id="an_6:13">6:13</span> ju, që gëzoheni për Lo-debarin, ju që
thoni: "A nuk e kemi marrë për vete Karnaimin me forcën tonë?".

<span id="an_6:14">6:14</span> "Sepse ja, o shtëpia e Izraelit", thotë
Zoti, Perëndia i ushtrive, "unë do të ngre kundër jush një komb, që do
t'ju shtypë nga hyrja e Hamathit deri të përroi i Arabahut".

<span id="an_7:1">7:1</span> Ja ç'më bëri të shoh Zoti, Zoti: ai
formonte karkaleca kur fillonte të rritej bari i dytë; dhe ja, bari i
dytë vinte mbas korrjes së mbretit.

<span id="an_7:2">7:2</span> Kur ato mbaruan së ngrëni barin e tokës,
unë thashë: "Zot, Zot, oh, na fal, pra. Si mund të rezistojë Jakobi,
duke qenë se është i vogël?".

<span id="an_7:3">7:3</span> Zoti u pendua për këtë: "Kjo nuk ka për të
ndodhur", tha Zoti.

<span id="an_7:4">7:4</span> Ja ç'më bëri të shoh Zoti, Zoti: Zoti, Zoti
shpalli se do mbronte çështjen e tij me zjarr; dhe zjarri gllabëroi
humnerën e madhe dhe gllabëroi një pjesë të vendit.

<span id="an_7:5">7:5</span> Atëherë unë i thashë: "Zoti, Zoti, oh, jepi
fund, pra. Si mund të rezistojë Jakobi, duke qenë se është i vogël?".

<span id="an_7:6">7:6</span> Zoti u pendua për këtë: "As kjo nuk ka për
të ndodhur", tha Zoti, Zoti.

<span id="an_7:7">7:7</span> Ja ç'më bëri të shoh: Zoti rrinte drejt mbi
një mur të ndërtuar me plumbçe dhe me një plumbçe në dorë.

<span id="an_7:8">7:8</span> Zoti më tha: "Amos, çfarë shikon?". Unë iu
përgjigja: "Një plumbçe". Atëherë Zoti tha: "Ja, unë po vendos një
plumbçe në mes të popullit tim të Izraelit; nuk do ta fal më gjatë.

<span id="an_7:9">7:9</span> Vendet e larta të Isakut do të prishen dhe
shenjtëroret e Izraelit do të shkatërrohen; unë do të ngrihem me shpatë
kundër shtëpisë së Jeroboamit".

<span id="an_7:10">7:10</span> Atëherë Amatsiahu, prifti i Bethelit, i
çoi fjalë Jeroboamit, mbretit të Izraelit: "Amosi komploton kundër teje
në mes të shtëpisë së Izraelit; vendi nuk është në gjendje të durojë
tërë fjalët e tij.

<span id="an_7:11">7:11</span> Në fakt Amosi ka thënë kështu: "Jeroboami
do të vdesë nga shpata dhe Izraeli do të internohet me siguri larg
vendit të tij"".

<span id="an_7:12">7:12</span> Amatsiahu i tha Amosit: "Shikues, shko,
ik në vendin e Judës; atje ke për të ngrënë bukë dhe atje do të
profetizosh;

<span id="an_7:13">7:13</span> por mos profetizo më në Bethel, sepse
është shenjtërorja e mbretit dhe selia mbretërore".

<span id="an_7:14">7:14</span> Atëherë Amosi u përgjigj dhe i tha
Amatsiahut: "Unë nuk isha profet as bir profeti, por isha bari dhe
rrisja fiq egjipti.

<span id="an_7:15">7:15</span> Zoti më mori pas kopesë dhe Zoti më tha:
"Shko, profetizoi popullit tim të Izraelit".

<span id="an_7:16">7:16</span> Prandaj tani dëgjo fjalën e Zotit: Ti po
thua: "Mos profetizo kundër Izraelit dhe mos fol më kundër shtëpisë së
Isakut".

<span id="an_7:17">7:17</span> Prandaj kështu flet Zoti: "Gruaja jote do
të kurvërohet në qytet, bijtë dhe bijat e tu do të vriten nga shpata dhe
vendi yt do të ndahet me litar; ti do të vdesësh në tokë të papastër dhe
Izraeli patjetër do të internohet larg vendit të tij"".

<span id="an_8:1">8:1</span> Ja ç'më bëri të shoh Zoti, Zoti: ishte një
shportë me fruta vere.

<span id="an_8:2">8:2</span> Ai më tha: "Amos, çfarë po shikon?". Unë u
përgjigja: "Një shportë me fruta vere". Zoti më tha: "Erdhi fundi për
popullin tim të Izraelit; nuk do ta fal më gjatë.

<span id="an_8:3">8:3</span> Atë ditë këngët e tempullit do të bëhen
vajtime", thotë Zoti, Zoti. "Do të ketë kudo shumë kufoma; do t'i hedhin
jashtë në heshtje".

<span id="an_8:4">8:4</span> Dëgjoni këtë, o ju që gllabëroni nevojtarin
dhe shfarosni të varfërit e vendit,

<span id="an_8:5">8:5</span> dhe thoni: "Kur do të kalojë hëna e re që
të mund të shesim grurin, dhe e shtuna që të fillojmë shitjen e grurit,
duke e zvogëluar efan dhe duke rritur siklin, duke falsifikuar peshoret
për të mashtruar,

<span id="an_8:6">8:6</span> duke i blerë të varfrit me para, nevojtarin
për një palë sandale dhe duke shitur edhe skarcitetet e grurit?".

<span id="an_8:7">8:7</span> Zoti është betuar për krenarinë e Jakobit:
"Nuk do të harroj asnjë nga veprat e tyre.

<span id="an_8:8">8:8</span> A nuk do të dridhet vallë vendi për këtë
dhe nuk do të jenë në zi tërë banorët e tij? Do të ngrihet i tëri si
Nili, do të trazohet dhe do të ulet si lumi i Egjiptit.

<span id="an_8:9">8:9</span> Atë ditë do të ndodhë", thotë Zoti, Zoti,
"që unë do ta bëj diellin të perëndojë në mesditë dhe do ta errësoj
tokën ditën.

<span id="an_8:10">8:10</span> Do t'i shndërroj festat tuaja në zi dhe
të gjitha këngët tuaja në vajtime; do të bëj që secili të vishet me thes
dhe do ta bëj të shogët çdo kokë. Do ta bëj si një zi për një bir të
vetëm dhe fundi i tij do të jetë një ditë trishtimi.

<span id="an_8:11">8:11</span> Ja, do të vijnë ditët", thotë Zoti, Zoti,
"gjatë të cilave unë do të dërgoj urinë në vend, jo uri për bukë dhe
etje për ujë, por më tepër për të dëgjuar fjalët e Zotit.

<span id="an_8:12">8:12</span> Ata do të shkojnë duke u endur nga një
det në tjetrin, nga veriu në lindje, do të rendin sa andej dhe këtej në
kërkim të fjalës të Zotit, por nuk do ta gjejnë.

<span id="an_8:13">8:13</span> Atë ditë vajzat e bukura dhe djemtë e
zgjedhur do të ligështohen nga etja.

<span id="an_8:14">8:14</span> Ata që betohen për mëkatin e Samarisë dhe
thonë: "Ashtu si Perëndia yt rron, o Dan", dhe: "Si rron Beer-Sheba", do
të rrëzohen dhe nuk do të çohen më".

<span id="an_9:1">9:1</span> Unë pashë Zotin që rrinte më këmbë pranë
altarit dhe tha: "Goditi kapitelet, u shkundshin portat, dhe copëtoji
mbi kokat e tyre. Unë do t'i vras pastaj ata që kanë mbetur me shpatë.
Asnjë nga ata

<span id="an_9:2">9:2</span> Edhe sikur të depërtojnë në Sheol, dora ime
do t'i shkëpusë që andej; edhe sikur të ngjiten në qiell, unë do t'i
tërheq poshtë që andej.

<span id="an_9:3">9:3</span> Edhe sikur të fshiheshin në majë të
Karmelit, unë do t'i gjej dhe do t'i marr; edhe sikur t'i fshiheshin
shikimit tim në fund të detit, atje do të urdhëroj gjarpërin t'i
kafshojë;

<span id="an_9:4">9:4</span> edhe sikur të shkonin në robëri para
armiqve të tyre, atje do të urdhëroj shpatën t'i vrasë. Unë do të ngul
sytë e mi mbi ta për të keqen dhe jo për të mirën.

<span id="an_9:5">9:5</span> Zoti, Zoti i ushtrive, është ai që prek
tokën dhe ajo shkrihet, dhe tërë banorët e saj mbajnë zi; ajo ngrihet e
tëra si Nili dhe ulet si lumi i Egjiptit.

<span id="an_9:6">9:6</span> Éshtë ai që ndërton në qiejt dhomat e tij
të sipërme dhe ka vënë mbi tokë themelet e kupës së tij qiellore; ai
thërret ujërat e detit dhe i derdh mbi faqen e dheut; emri i tij është
Zoti.

<span id="an_9:7">9:7</span> A nuk jeni për mua si bijtë e Etiopasve, o
bij të Izraelit?", thotë Zoti. "A nuk e nxora unë Izraelin nga vendi i
Egjiptit, Filistejtë nga Kaftori dhe Sirët nga Kiri?

<span id="an_9:8">9:8</span> Ja sytë e Zotit, Zotit, janë mbi mbretërinë
mëkatare; unë do ta shfaros nga faqja e dheut, por nuk do ta shfaros
krejt shtëpinë e Jakobit", thotë Zoti.

<span id="an_9:9">9:9</span> "Sepse ja, unë do të jap urdhrin dhe do ta
shosh shtëpinë e Izraelit midis gjithë kombeve, ashtu si bëhet me
shoshën, por në tokë nuk do të bjerë as kokrra më e vogël e grurit.

<span id="an_9:10">9:10</span> Tërë mëkatarët e popullit tim do të
vdesin nga shpata, ata që thonë: "Gjëma nuk do të afrohet as ka për të
arritur deri te ne"".

<span id="an_9:11">9:11</span> "Atë ditë do të ngre përsëri
tabernakullin e Davidit që ka rënë, do të ndreq të çarat e tij dhe do të
ngre rrënojat e tij, dhe do ta rindërtoj si në ditët e lashta,

<span id="an_9:12">9:12</span> më qëllim që të zotërojnë kusurin e
Edomit dhe tërë kombet ku i bëjnë thirrje emrit tim", thotë Zoti që do
ta bëjë këtë.

<span id="an_9:13">9:13</span> "Ja, ditët po vijnë", thotë Zoti, "kur ai
që lëron do t'i afrohet atij që korr dhe ai që shtrydh rrushin atij që
hedh farën; atëherë malet do të kullojnë musht, që do të rrjedhë poshtë
nëpër kodra.

<span id="an_9:14">9:14</span> Do ta kthej nga robëria popullin tim të
Izraelit, dhe ata do të rindërtojnë qytetet e shkretuara dhe do të
banojnë në to, do të mbjellin vreshta dhe do të pijnë verën e tyre, do
të punojnë kopshtet dhe do të hanë frytet e tyre.

<span id="an_9:15">9:15</span> Unë do t'i mbjell në tokën e tyre dhe nuk
do të çrrënjosen kurrë më nga toka që u kam dhënë atyre, thotë Zoti,
Perëndia yt".

------------------------------------------------------------------------

[Next: Obadiah](oba.md)
