[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](amo)  [Next](jon.md) 

------------------------------------------------------------------------

### Albanian Bible: Obadiah

<span id="an_1:1">1:1</span> Vegimi i Abdias. Kështu thotë Zoti, Zoti,
për Edomin: "Ne kemi dëgjuar një mesazh nga Zoti dhe një ambasador është
dërguar midis kombeve për të thënë: "Lëvizni dhe të ngrihemi kundër tij
për të luftuar".

<span id="an_1:2">1:2</span> Ja, unë do të të bëj të vogël midis
kombeve; ti do të jesh shumë i përbuzur.

<span id="an_1:3">1:3</span> Krenaria e zemrës sate të ka mashtruar, o
ti që banon në të çarat e shkëmbinjve, ku ke bërë banesën tënde të
lartë, që thua në zemrën tënde: "Kush do të më zbresë për tokë?"

<span id="an_1:4">1:4</span> Edhe sikur ti të ngrihesh lart si një
shqiponjë dhe ta vije folenë tënde midis yjeve, unë do të të zbres nga
atje lart", thotë Zoti.

<span id="an_1:5">1:5</span> "Po të të vinin natën cuba ose kusarë, si
do të shkatërroheshe! A nuk do të vidhnin aq sa u mjafton? Po të të
vinin vjelësit e rrushit, a nuk do të linin disa vile për të mbledhur?

<span id="an_1:6">1:6</span> Oh, sa do ta zhbirojnë Esaun, si do t'i
rrëmojnë skutat e tij!

<span id="an_1:7">1:7</span> Tërë aleatët e tu do të të shtrëngojnë në
kufi, ata që ishin në paqe me ty do të të mashtrojnë dhe do të kenë
epërsi mbi ty; ata që hanë bukën tënde do të kurdisin gracka; por ai nuk
e kupton këtë.

<span id="an_1:8">1:8</span> Atë ditë", thotë Zoti, "unë do të zhduk nga
Edomi njerëzit e ditur dhe nga mali i Esaut mënçurinë.

<span id="an_1:9">1:9</span> Atëherë trimat e tu do t'i zërë tmerri, o
Teman, derisa çdo njeri të shfaroset nga mali i Esaut në masakër.

<span id="an_1:10">1:10</span> Për shkak të dhunës kundër vëllait tënd
Jakob, turpi do të të mbulojë dhe do të shfarosesh përjetë.

<span id="an_1:11">1:11</span> Sepse ti ishe i pranishëm ditën që ti
rrije mënjanë, ditën që të huajt e çonin në robëri ushtrinë e tij dhe të
huajt hynin nga portat e tij dhe hidhnin në short fatet e Jeruzalemit,
edhe ti ishe si një prej tyre.

<span id="an_1:12">1:12</span> Por ti nuk duhet të shikoje me gëzim
ditën e vëllait tënd, ditën e fatkeqësisë së tij, as duhet të gëzoheshe
për bijtë e Judës ditën e shkatërrimit të tyre dhe as të flisje me
arrogancë ditën e fatkeqësisë së tyre.

<span id="an_1:13">1:13</span> Nuk duhet të hyje nga porta e popullit
tim, ditën e fatkeqësisë së tij, as të sodisje edhe ti me kënaqësi
mjerimin e tij, ditën e fatkeqësisë së tij dhe as të shtrije duart mbi
pasuritë e tij ditën e fatkeqësisë së tij.

<span id="an_1:14">1:14</span> Nuk duhet të viheshe në udhëkryqet për të
masakruar ikanakët e tij dhe as t'i jepje në dorë të armikut ata që
kishin mbijetuar ditën e fatkeqësisë.

<span id="an_1:15">1:15</span> Sepse dita e Zotit është e afërt për tërë
kombet; atë që u bëre të tjerëve do të ta bëjnë ty, shpërblimi i
veprimeve të tua do të bjerë mbi kokën tënde.

<span id="an_1:16">1:16</span> Sepse ashtu si keni pirë mbi malin tim të
shenjtë, kështu do të pinë tërë kombet vazhdimisht; po, do të pinë, do
të rrëkëllejnë dhe do të jenë si të mos kenë qenë kurrë".

<span id="an_1:17">1:17</span> "Por mbi malin e Sionit do të jenë ata që
mbijetuan dhe do të jetë një vend i shenjtë; dhe shtëpia e Jakobit do të
shtjerë në dorë pronat e veta.

<span id="an_1:18">1:18</span> Shtëpia e Jakobit do të jetë një zjarr,
shtëpia e Jozefit një flakë, por shtëpia e Esaut do të jetë si
kallamishte: ata do ta djegin dhe do ta gllabërojnë, dhe shtëpisë së
Esaut nuk do t'i mbetet asnjë trashëgimtar", sepse ka folur Zoti.

<span id="an_1:19">1:19</span> Ata të Negevit do të zotërojnë malin e
Esaut dhe fushën e vendit të Filistejve; do të zotërojnë edhe fushat e
Efraimit dhe fushat e Samarisë dhe Beniamini do të zotërojë Galaadin.

<span id="an_1:20">1:20</span> Mërgimtarët e kësaj ushtrie të bijve të
Izraelit që ndodhen midis Kananeasve, do të zotërojnë vendin deri në
Sarepta, mërgimtarët e Jeruzalemit që ndodhen në Sefarad do të zotërojnë
qytetet e Negevit.

<span id="an_1:21">1:21</span> Atëherë disa çlirimtarë do të ngjiten në
malin e Sionit për të gjykuar malin e Esaut, dhe mbretëria do të jetë e
Zotit.

------------------------------------------------------------------------

[Next: Jonah](jon.md)
