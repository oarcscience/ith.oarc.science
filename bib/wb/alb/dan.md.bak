[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](eze)  [Next](hos.md) 

------------------------------------------------------------------------

### Albanian Bible: Daniel

<span id="an_1:1">1:1</span> Në vitin e tretë të mbretërimit të
Jehojakimit; mbretit të Judës, Nebukadnetsari, mbreti i Babilonisë, u
nis kundër Jeruzalemit dhe e rethoi.

<span id="an_1:2">1:2</span> Zoti atëherë dha në duart e tij
Jehojakimin, mbretin e Judës, bashkë me një pjesë të orendive të
shtëpisë së Perëndisë, që ai i transportoi në vendin e Shinarit, në
shtëpinë e perëndisë së tij dhe i vendosi orenditë në shtëpinë e
thesarit të perëndisë së tij.

<span id="an_1:3">1:3</span> Pastaj mbreti i tha Ashpenazit, kreut të
eunukëve të tij, t'i sjellë disa nga djemtë e Izraelit, qofshin prej
fisi mbretëror apo prej familjesh fisnike,

<span id="an_1:4">1:4</span> të rinj që të mos kishin asnjë të metë, por
të hijshëm, të pajisur me urti, që të kishin njohuri dhe të mësonin
shpejt, që të ishin të aftë të shërbenin në pallatin e mbretit dhe të
cilëve të mund t'u mësohej letërsia dhe gjuha e Kaldeasve.

<span id="an_1:5">1:5</span> Mbreti u caktoi atyre një racion të
përditshëm ushqimesh të shijshme nga ato të mbretit dhe verë nga ajo që
ai vetë pinte; ata duhet të edukoheshin në tre vjet, në mbarim të të
cilëve do të kalonin në shërbim të mbretit.

<span id="an_1:6">1:6</span> Midis tyre ishin bijtë e Judës: Danieli,
Hananiahu, Mishaeli dhe Azaria.

<span id="an_1:7">1:7</span> Kreu i eunukëve u vuri atyre emra të tjerë:
Danielit i vuri emrin Beltshatsar, Hananiahut Shadrak, Mishaelit Meshak
dhe Azarias Abed-nego.

<span id="an_1:8">1:8</span> Por Danieli vendosi në zemër të tij të mos
e ndotë veten me ushqimet e shijshme të mbretit dhe me verën që pinte ai
vetë; dhe i kërkoi kreut të eunukëve ta lejonte që të mos ndotej.

<span id="an_1:9">1:9</span> Perëndia bëri që Danieli të gjejë hir dhe
dhemshuri te kreu i eunukëve.

<span id="an_1:10">1:10</span> Kreu i eunukëve i tha pastaj Danielit:
"Unë kam frikë nga mbreti, zoti im, që ka caktuar ushqimin tuaj dhe
pijen tuaj. Pse ai duhet të shikojë fytyrat tuaja më të trishtuara nga
ato të të rinjve të moshës suaj? Kështu do të vinit në rrezik kokën time
te mbreti".

<span id="an_1:11">1:11</span> Atëherë Danieli i tha Meltsarit, që kreu
i eunukëve kishte caktuar si të parë mbi Danielin, Hananiahun, Mishaelin
dhe Azarian;

<span id="an_1:12">1:12</span> "Të lutem, vëri në provë shërbëtorët e tu
për dhjetë ditë, dhe të na jepen perime për të ngrënë dhe ujë për të
pirë.

<span id="an_1:13">1:13</span> Pastaj të ekzaminohet në praninë tënde
pamja jonë dhe pamja e të rinjve që hanë ushqimet e shijshme të mbretit;
do të veprosh pastaj me shërbëtorët e tu në bazë të asaj që do të
shikosh".

<span id="an_1:14">1:14</span> Ai e pranoi këtë propozim të tyre dhe i
vuri në provë dhjetë ditë.

<span id="an_1:15">1:15</span> Në mbarim të dhjetë ditëve pamja e tyre
dukej më e bukur dhe e kishin mishin më të plotë se të gjithë djemtë që
kishin ngrënë gjellët e shijshme të mbretit.

<span id="an_1:16">1:16</span> Kështu Meltsari u hoqi atyre gjellët e
shijshme dhe verën që duhet të pinin dhe u dha perime.

<span id="an_1:17">1:17</span> Katër të rinjve Perëndia u dha njohuri
dhe mend në gjithë letërsinë dhe diturinë; dhe Danieli fitoi njohuri për
çdo lloj vegimi dhe ëndrre.

<span id="an_1:18">1:18</span> Në mbarim të kohës së caktuar nga mbreti
që t'ia çonin këta të rinj, kreu i eunukëve i shpuri përpara
Nebukadnetsarit.

<span id="an_1:19">1:19</span> Mbreti foli me ta, por midis tyre nuk u
gjet asnjë si Danieli, Hananiahu, Mishaeli dhe Azaria, prandaj këta u
pranuan në shërbim të mbretit.

<span id="an_1:20">1:20</span> Dhe mbi çdo çështje që kërkonte dituri
dhe gjykim dhe për të cilat mund t'i pyeste mbreti, i gjeti dhjetë herë
më lart se tërë magjistarët dhe astrologët që ishin në tërë mbretërinë e
tij.

<span id="an_1:21">1:21</span> Kështu Danieli vazhdoi deri në vitin e
parë të mbretit Kir.

<span id="an_2:1">2:1</span> Në vitin e dytë të mbretërimit të
Nebukadnetsarit, ai pa disa ëndrra; fryma e tij u turbullua dhe i iku
gjumi.

<span id="an_2:2">2:2</span> Atëherë mbreti dha urdhër të thërrisnin
magjistarët, astrologët, shtriganët dhe Kaldeasit, që t'i tregonin
mbretit ëndrrat e tij.

<span id="an_2:3">2:3</span> Mbreti u tha atyre: "Pashë një ëndërr dhe
fryma ime është turbulluar, deri sa t'ia dal të shpjegoj ëndrrën time".

<span id="an_2:4">2:4</span> Atëherë Kaldeasit iu përgjigjën mbretit në
gjuhën aramaike: "O mbret, jetofsh përjetë. Trego ëndrrën tënde
shërbëtorëve të tu dhe ne do ta interpretojmë".

<span id="an_2:5">2:5</span> Mbreti u përgjigj dhe u tha Kaldeasve:
"Vendimin tim e kam marrë: po të mos ma bëni të njohur përmbajtjen e
ëndrrës sime dhe interpretimin e saj, do të priteni copa-copa dhe
shtëpitë tuaja do të katandisen në plehërishte.

<span id="an_2:6">2:6</span> Por në rast se do të më tregoni ëndrrën dhe
interpretimin e saj, do të merrni nga unë dhurata, shpërblime dhe
nderime të mëdha; më tregoni, pra, ëndrrën dhe interpretimin e saj".

<span id="an_2:7">2:7</span> Ata u përgjigjën për së dyti dhe thanë: "Le
t'u tregojë mbreti ëndrrën shërbëtorëve të vet dhe ne do t'i japim
interpretimin".

<span id="an_2:8">2:8</span> Atëherë mbreti u përgjigj dhe tha: "E
kuptoj fare mirë që ju doni të fitoni kohë, sepse e shihni që vendimi im
është marrë;

<span id="an_2:9">2:9</span> po të mos ma bëni të njohur ëndrrën, ka
vetëm një vendim për ju; jeni marrë vesh midis jush për të thënë para
meje fjalë të rreme dhe të çoroditura, me shpresë që kohërat të
ndryshojnë. Prandaj ma tregoni ëndrrën dhe unë do të di në se jeni në
gjendje të më jepni edhe interpretimin".

<span id="an_2:10">2:10</span> Kaldeasit u përgjigjën para mbretit dhe
thanë: "Nuk ka njeri mbi tokë që mund të dijë atë që mbreti kërkon. Në
fakt asnjë mbret, sundimtar o sovran nuk i ka kërkuar një gjë të tillë
ndonjë magjistari, astrologu ose Kaldeasi.

<span id="an_2:11">2:11</span> Gjëja që pyet mbreti është tepër e
vështirë dhe nuk ka njeri që mund t'ia bëjë të ditur mbretit, përveç
perëndive, banesa e të cilëve nuk është ndër të gjallët".

<span id="an_2:12">2:12</span> Me këtë mbreti u zemërua, i hipi inati
dhe urdhëroi që të shfaroseshin tërë të diturit e Babilonisë.

<span id="an_2:13">2:13</span> Kështu u shpall dekreti në bazë të të
cilit duhet të vriteshin të diturit, dhe kërkonin Danielin dhe shokët e
tij për t'i vrarë edhe ata.

<span id="an_2:14">2:14</span> Atëherë Danieli iu drejtua me fjalë të
urta dhe të matura Ariokut, komandant i rojeve të mbretit, i cili kishte
dalë për të vrarë të diturit e Babilonisë.

<span id="an_2:15">2:15</span> Mori fjalën dhe i tha Ariokut,
komandantit të mbretit: "Pse vallë një dekret kaq i ashpër nga ana e
mbretit?" Atëherë Arioku e vuri në dijeni Danielin.

<span id="an_2:16">2:16</span> Kështu Danieli hyri te mbreti dhe i
kërkoi t'i jepte kohë për t'i bërë të njohur mbretit interpretimin e
ëndrrës.

<span id="an_2:17">2:17</span> Atëherë Danieli shkoi në shtëpinë e vet
dhe ua bëri të ditur këtë gjë shokëve të tij Hananiah, Mishael dhe
Azaria,

<span id="an_2:18">2:18</span> me qëllim që t'i kërkonin mëshirë
Perëndisë të qiellit lidhur me këtë sekret, me qëllim që Danieli dhe
shokët e tij të mos vriteshin bashkë me kusurin e njerëzve të ditur të
Babilonisë.

<span id="an_2:19">2:19</span> Atëherë sekreti iu zbulua Danielit në një
vegim nate. Kështu Danieli bekoi Perëndinë e qiellit.

<span id="an_2:20">2:20</span> Danieli filloi të thotë: "Qoftë i bekuar
emri i Perëndisë përjetë, sepse atij i përkasin dituria dhe forca.

<span id="an_2:21">2:21</span> Ai ndryshon kohërat dhe stinët, i ul
mbretërit dhe i larton, u jep dituri të urtëve dhe dije atyre që kanë
mend.

<span id="an_2:22">2:22</span> Ai tregon gjërat e thella dhe të fshehta,
njeh atë që është në terr dhe drita qëndron me të.

<span id="an_2:23">2:23</span> O Perëndi i etërve të mi, të falënderoj
dhe të lëvdoj, sepse më ke dhënë dituri dhe forcë dhe më ke bërë të njoh
atë që të kemi kërkuar, duke na bërë të njohim gjënë e kërkuar nga
mbreti".

<span id="an_2:24">2:24</span> Prandaj Danieli shkoi te Arioku, të cilit
mbreti i kishte besuar detyrën të vriste njerëzit e ditur të Babilonisë;
shkoi dhe i tha kështu: "Mos i vrit njerëzit e ditur të Babilonisë! Më
ço përpara

<span id="an_2:25">2:25</span> Atëherë Arioku e çoi me nxitim Danielin
përpara mbretit dhe i foli kështu: "Gjeta midis Judejve robër një njeri
që do t'i njohë mbretit interpretimin".

<span id="an_2:26">2:26</span> Mbreti filloi t'i thotë Danielit, që
quhej Beltshatsar: "A je i zoti të më bësh të njohur ëndrrën që pashë
dhe interpretimin e saj?".

<span id="an_2:27">2:27</span> Danieli u përgjigj në prani të mbretit
dhe tha: "Sekreti për të cilin mbreti kërkoi interpretimin tim, nuk mund
t'i shpjegohet mbretit as nga njerëzit e urtë, as nga astrologët, as nga
magjistarët, as nga shortarët.

<span id="an_2:28">2:28</span> Por ka një Perëndi në qiell që zbulon
sekretet, dhe ai i ka bërë të njohur mbretit Nebukadnetsarit atë që do
të ndodhë ditët e fundit. Kjo ka qenë ëndrra jote dhe vegimet e mendjes
sate në shtratin tënd.

<span id="an_2:29">2:29</span> O mbret, mendimet që të kanë ardhur në
shtratin tënd kanë të bëjnë me atë që ka për të ndodhur tani e tutje;
dhe ai që zbulon sekretet të ka bërë të njohur atë që ka për të ndodhur.

<span id="an_2:30">2:30</span> Sa për mua, ky sekret m'u zbulua jo sepse
kam më tepër dituri nga tërë të gjallët e tjerë, por me qëllim që
interpretimi im t'i njoftohet mbretit, dhe ti të njihesh me mendimet e
zemrës sate.

<span id="an_2:31">2:31</span> Ti ishe duke shikuar, o mbret, dhe ja një
figurë e madhe; kjo figurë e stërmadhe, me një shkëlqim të
jashtëzakonshëm, ngrihej para teje me një pamje të tmerrshme.

<span id="an_2:32">2:32</span> Koka e kësaj figure ishte prej ari të
kulluar, gjoksi i saj dhe krahët e saj ishin prej argjendi, barku i saj
dhe kofshët e saj prej bronzi,

<span id="an_2:33">2:33</span> këmbët e saj prej hekuri, këmbët e saj
pjesërisht prej hekuri dhe pjesërisht prej argjile.

<span id="an_2:34">2:34</span> Ndërsa po shikoje, një gur u shkëput, por
jo nga dora e njeriut, dhe goditi figurën në këmbët e saj prej hekuri
dhe argjile dhe i copëtoi.

<span id="an_2:35">2:35</span> Atëherë hekuri, argjila, bronzi, argjendi
dhe ari u copëtuan bashkë dhe u bënë si kope byku në lëmë gjatë verës;
era i mori me vete dhe nuk u gjet më asnjë gjurmë e tyre. Por guri që
kishte goditur figurën u bë një mal i madh, që mbushi tërë tokën.

<span id="an_2:36">2:36</span> Kjo është ëndrra; tani do të japim
interpretimin përpara mbretit.

<span id="an_2:37">2:37</span> Ti, o mbret, je mbreti i mbretërve, sepse
Perëndia i qiellit të ka dhënë mbretërinë, pushtetin, forcën dhe
lavdinë.

<span id="an_2:38">2:38</span> Ngado që të banojnë bijtë e njerëzve,
kafshët e fushës dhe shpendët e qiellit, ai i ka lënë në duart e tua dhe
të ka bërë të sundosh mbi gjithë ata. Ti je koka e artë.

<span id="an_2:39">2:39</span> Mbas teje do të dalë një mbretëri tjetër,
më e vogël, më e ulët nga jotja; pastaj një mbretëri tjetër prej bronzi,
që do të sundojë mbi gjithë dheun.

<span id="an_2:40">2:40</span> Mbretëria e katërt do të jetë e fortë si
hekuri, sepse hekuri copëton dhe thërrmon çdo gjë; ashtu si hekuri që
copëton, kjo mbretëri do t'i copëtojë dhe do t'i thërrmojë tërë këto
mbretëri.

<span id="an_2:41">2:41</span> Siç e pe, këmbët dhe gishtërinjtë ishin
pjesërisht prej argjile poçari dhe pjesërisht prej hekuri, kështu kjo
mbretëri do të ndahet; megjithatë, ajo do të ketë fortësinë e hekurit,
sepse ti ke parë hekurin të përzier me argjilë të butë.

<span id="an_2:42">2:42</span> Dhe ashtu si gishtërinjtë e këmbëve ishin
pjesërisht prej hekuri dhe pjesërisht prej argjile, kështu ajo mbretëri
do të jetë pjesërisht e fortë dhe pjesërisht e brishtë.

<span id="an_2:43">2:43</span> Siç e pe hekurin të përzier me argjilën e
butë, ata do të përzihen nga fara njerëzore, por nuk do të bashkohen
njeri me tjetrin, pikërisht ashtu si hekuri nuk amalgamohet me argjilën.

<span id="an_2:44">2:44</span> Në kohën e këtyre mbretërve, Perëndia i
qiellit do të nxjerrë një mbretëri, që nuk do të shkatërrohet kurrë; kjo
mbretëri nuk do t'i lihet një populli tjetër, por do të copëtojë dhe do
të asgjësojë tërë këto mbretëri, dhe do të ekzistojë përjetë,

<span id="an_2:45">2:45</span> pikërisht ashtu siç e pe gurin të
shkëputet nga mali, jo nga dora e njeriut, për të copëtuar hekurin,
bronzin, argjilën, argjendin dhe arin. Perëndia i madh i ka bërë të
njohur mbretit atë që ka për të ndodhur tani e tutje. Éndrra është e
vërtetë dhe interpretimi i saj është i sigurt".

<span id="an_2:46">2:46</span> Atëherë mbreti Nebukadnetsar ra me fytyrë
dhe ra permbys para Danielit; pastaj urdhëroi që t'i paraqitnin një
ofertë dhe temjan.

<span id="an_2:47">2:47</span> Mbreti i foli Danielit dhe tha: "Në të
vërtetë Perëndia juaj është Perëndia i perëndive, Zoti i mbretërve dhe
zbuluesi i sekreteve, sepse ti ke mundur të zbulosh këtë sekret".

<span id="an_2:48">2:48</span> Atëherë mbreti e bëri Danielin të madh, i
dha dhurata të shumta dhe të mëdha, e bëri qeveritar të gjithë krahinës
së Babilonisë dhe kreun më të lartë të gjithë të diturve të Babilonisë.

<span id="an_2:49">2:49</span> Përveç kësaj, me kërkesë të Danielit,
mbreti vuri në krye të administratës së krahinës së Babilonisë
Shadrakun, Meshakun dhe Abed-negon. Danieli përkundrazi mbeti në oborrin
e mbretit.

<span id="an_3:1">3:1</span> Mbreti Nebukadnetsar urdhëroi të ndërtohet
një figurë prej ari, e lartë gjashtëdhjetë kubitë dhe e gjerë gjashtë
kubitë, dhe e ngriti në fushën e Duras, në krahinën e Babilonisë.

<span id="an_3:2">3:2</span> Pastaj mbreti Nebukadnetsar dërgoi njerëz
të mbledhin satrapët, prefektët, qeveritarët, gjykatësit, nëpunësit e
thesarit, këshilltarët e shtetit, ekspertët e ligjit dhe tërë
autoritetet e krahinave, me qëllim që të vinin në përurimin e figurës që
mbreti Nebukadnetsar kishte ngritur.

<span id="an_3:3">3:3</span> Atëherë satrapët, prefektët dhe
qeveritarët, gjykatësit, nëpunësit e thesarit, këshilltarët e shtetit,
ekspertët e ligjit dhe tërë autoritetet e krahinave u mblodhën bashkë
për përurimin e figurës që kishte ngritur mbreti Nebukadnetsar, dhe
qëndruan në këmbë përpara figurës që Nebukadnetsari kishte ngritur.

<span id="an_3:4">3:4</span> Pastaj kasneci thirri me zë të lartë:
"Juve, popuj, kombe dhe gjuhë, ju jepet urdhër që,

<span id="an_3:5">3:5</span> sapo të dëgjoni zërin e bririt, të flautit,
të qestes, të lirës, të salterit, të gajdes dhe të çdo lloji vegle, të
bini përmbys për të adhuruar figurën prej ari që ka ngritur mbreti
Nebukadnetsar;

<span id="an_3:6">3:6</span> kushdo që nuk do të bjerë përmbys për të
adhuruar, do të hidhet menjëherë në mes të një furre zjarri përvëlues".

<span id="an_3:7">3:7</span> Kështu, me të dëgjuar tërë popujt zërin e
bririt, të flautit, të qestes, të lirës, të salterit dhe të çdo lloji
vegle, tërë popujt, kombet dhe gjuhët ranë përmbys dhe adhuruan figurën
e artë, që mbreti Nebukadnetsar kishte ngritur.

<span id="an_3:8">3:8</span> Për këtë arësye në atë çast, disa Kaldeas
dolën dhe paditën Judejtë;

<span id="an_3:9">3:9</span> duke marrë fjalën, i thanë mbretit
Nebukadnetsar: "O mbret, jetofsh për jetë!

<span id="an_3:10">3:10</span> Ti, o mbret, ke nxjerrë një dekret, në
bazë të të cilit kushdo që ka dëgjuar zërin e bririt, të flautit, të
qestes, të lirës, të salterit, të gajdes dhe të çdo lloji vegle duhet të
bjerë përmbys për të adhuruar figurën e artë;

<span id="an_3:11">3:11</span> dhe ai që nuk bie përmbys dhe nuk
adhuron, duhet të hidhet në mes të një furre me zjarr përvëlues.

<span id="an_3:12">3:12</span> Por ka disa Judej që i ke vënë në krye të
administrimit të punëve të krahinës së Babilonisë, Shadraku, Meshaku dhe
Abed-nego, që nuk kanë asnjë konsideratë për ty; nuk u shërbejnë
perëndive të tua dhe nuk adhurojnë figurën e artë që ti ke ngritur".

<span id="an_3:13">3:13</span> Atëherë Nebukadnetsari, i zemëruar dhe i
tërbuar, urdhëroi që të sillnin Shadrakun, Meshakun dhe Abed-negon;
kështu këta njerëz u çuan para mbretit.

<span id="an_3:14">3:14</span> Nebukadnetsari u drejtoi atyre fjalën,
duke thënë: "Shadrak, Meshak dhe Abed-nego, a është e vërtetë që nuk u
shërbeni perëndive të mia dhe nuk adhuroni figurën e artë që unë kam
ngritur?

<span id="an_3:15">3:15</span> Tani, posa të dëgjoni zërin e bririt, të
flautit, të qestes, të lirës, të salterit, të gajdes dhe të çdo lloj
vegle, në rast se jeni gati të bini përmbys për të adhuruar figurën që
unë kam bërë, mirë; por në rast se nuk do ta adhuroni, do t'ju hedhin
menjëherë në mes të një furre të ndezur; dhe cila ështe ajo perëndi që
do të mund t'ju çlirojë nga duart e mia?

<span id="an_3:16">3:16</span> Shadraku, Meshaku dhe Abed-nego iu
përgjigjën mbretit, duke thënë: "O Nebukadnetsar, ne nuk kemi nevojë të
të japim përgjigje lidhur me këtë.

<span id="an_3:17">3:17</span> Ja, Perëndia ynë, të cilit i shërbejmë,
është në gjendje të na çlirojë nga furra e ndezur, dhe do të na çlirojë
nga dora jote, o mbret.

<span id="an_3:18">3:18</span> Por edhe sikur të mos e bënte, dije, o
mbret, që ne nuk do t'u shërbejmë perëndive të tua dhe nuk do të
adhurojmë figurën e artë që ti ke ngritur".

<span id="an_3:19">3:19</span> Atëherë Nebukadnetsari u mbush me inat
dhe shprehja e fytyrës së tij ndryshoi ndaj Shadrakut, Meshakut dhe
Abed-negos. Duke marrë përsëri fjalën, urdhëroi që furra të ngrohej
shtatë herë më shumë se zakonisht.

<span id="an_3:20">3:20</span> Pastaj urdhëroi disa njerëz të fortë dhe
trima të ushtrisë së tij të lidhnin Shadrakun, Meshakun dhe Abed-negon
dhe t'i hidhnin në furrën e zjarrit përvëlues.

<span id="an_3:21">3:21</span> Atëherë këta tre burra i lidhën dhe, me
pantallonat e tyre, me tunikën e tyre dhe me gjitha mbulesën e tyre të
kokës dhe i hodhën në mes të furrës me zjarr përvëlues.

<span id="an_3:22">3:22</span> Por me qenë se urdhëri i mbretit ishte i
rreptë dhe furra ishte jashtëzakonisht e mbingrohur, flaka e zjarrit
vrau njerëzit që kishin hedhur në të Shadrakun, Meshakun dhe Abed-negon.

<span id="an_3:23">3:23</span> Dhe këta tre burra, Shadraku, Meshaku dhe
Abed-nego, ranë të lidhur në mes të furrës me zjarr përvëlues.

<span id="an_3:24">3:24</span> Atëherë mbreti Nebukadnetsar, i habitur,
u ngrit me nxitim dhe filloi t'u thotë këshilltarëve të tij: "Nuk i kemi
hedhur tre burrat të lidhur në mes të zjarrit?". Ata u përgjigjën dhe i
thanë mbretit: "Sigurisht, o mbret".

<span id="an_3:25">3:25</span> Ai foli përsëri: "Ja, unë po shoh katër
burra të palidhur, që ecin në mes të zjarrit, pa pësuar asnjë dëm; dhe
pamja e të katërtit i përngjan asaj të një biri të Perëndisë".

<span id="an_3:26">3:26</span> Pastaj Nebukadnetsari iu afrua grykës së
furrës me zjarr përvëlues dhe filloi të thotë: "Shadrak, Meshak dhe
Abed-nego, shërbëtorë të Perëndisë Më të Lartë, dilni dhe ejani këtu".
Atëherë Shadraku, Meshaku dhe Abed-nego dolën nga mesi i zjarrit.

<span id="an_3:27">3:27</span> Pastaj satrapët, prefektët, qeveritarët
dhe këshilltarët e mbretit u mblodhën për të vërejtur këta burra: zjarri
nuk kishte patur asnjë fuqi mbi trupin e tyre, flokët e kokës së tyre
nuk ishin djegur, mantelet e tyre nuk ishin dëmtuar dhe as era e zjarrit
nuk ishte shtruar mbi ta.

<span id="an_3:28">3:28</span> Nebukadnetsari filloi të thotë: "Qoftë i
bekuar Perëndia i Shadrakut, i Meshakut dhe i Abed-negos, që ka dërguar
engjëllin e tij dhe ka çliruar shërbëtorët e tij, që kanë pasur besim
tek ai; ata

<span id="an_3:29">3:29</span> Prandaj unë dekretoj që kushdo, cilitdo
populli, kombi o gjuhe që t'i përkasë, që do të flasë keq për Perëndinë
e Shadrakut, të Meshakut dhe të Abed-negos, të pritet copë-copë dhe
shtëpia e tij të katandiset në një vend plehrash, sepse nuk ka asnjë
perëndi që mund të të shpëtojë në këtë mënyrë".

<span id="an_3:30">3:30</span> Atëherë mbreti bëri që Shadraku, Meshaku
dhe Abed-nego të kenë mbarësi në krahinën e Babilonisë.

<span id="an_4:1">4:1</span> "Mbreti Nebukadnetsar tërë popujve, tërë
kombeve dhe gjuhëve, që banojnë mbi gjithë dheun: Paqja juaj qoftë e
madhe.

<span id="an_4:2">4:2</span> M'u duk mirë t'i bëj të njohura shenjat dhe
mrekullitë që Perëndia Më i Lartë ka kryer për mua.

<span id="an_4:3">4:3</span> Sa të mëdha janë shenjat e tij dhe sa të
fuqishme mrekullitë e tij! Mbretëria e tij është një mbretëri e
përjetshme dhe sundimi i tij vazhdon brez pas brezi.

<span id="an_4:4">4:4</span> Unë, Nebukadnetsari, isha i qetë në
shtëpinë time dhe i gëzuar në pallatin tim.

<span id="an_4:5">4:5</span> Pashë një ëndërr që më tmerroi; mendimet që
pata në shtratin tim dhe vegimet e mendjes sime më tmerruan.

<span id="an_4:6">4:6</span> Kështu dhashë urdhër që të sillnin para
meje gjithë të diturit e Babilonisë, që të më bënin të njohur
interpretimin e ëndrrës.

<span id="an_4:7">4:7</span> Atëherë erdhën magijstarët, astrologët,
Kaldeasit dhe shortarët, të cilëve u tregova ëndrrën, por ata nuk mundën
të më bënin të njohur interpretimin e saj.

<span id="an_4:8">4:8</span> Më në fund erdhi para meje Danieli, i
quajtur Beltshatsar nga emri i perëndisë tim dhe tek i cili është fryma
e perëndive të shenjta, dhe unë ia tregova ëndrrën:

<span id="an_4:9">4:9</span> Beltshatsar, kreu i magjistarëve, sepse unë
e di që fryma e perëndive të shenjta është te ti dhe që asnjë sekret nuk
të shqetëson, tregomë vegimet e ëndrrës që kam parë dhe interpretimin e
saj.

<span id="an_4:10">4:10</span> Vegimet e mendjes sime kur isha në
shtratin tim janë këto: Unë shikoja, dhe ja një dru në mes të dheut,
lartësia e të cilit ishte madhe.

<span id="an_4:11">4:11</span> Druri u rrit dhe u bë i fortë; maja e tij
arrinte në qiell dhe ai mund të shihej nga skajet e gjithë dheut.

<span id="an_4:12">4:12</span> Gjethnaja e tij ishte e bukur, fryti i
tij i bollshëm dhe ai kishte ushqim për të gjithë; poshtë tij gjenin
hije kafshët e fushave, shpendët e qiellit rrinin midis degëve të tij
dhe nga ai merrte ushqim çdo qenie e gjallë.

<span id="an_4:13">4:13</span> Ndërsa në shtratin tim vëreja vegimet e
mendjes sime, ja një roje, një i shenjtë, zbriti nga qielli,

<span id="an_4:14">4:14</span> bërtiti fort dhe tha kështu: "Prisni
drurin dhe këputni degët e tij, shkundni fletët e tij dhe shpërndani
frytet e tij; le të largohen kafshët që rrijnë poshtë tij dhe shpendët
nga degët e tij.

<span id="an_4:15">4:15</span> Lëreni ndërkaq në tokë cungun e rrënjëve
të tij, të lidhur me zinxhirë hekuri dhe bronzi midis barit të fushave.
Le të laget nga vesa e qiellit dhe le të ketë bashkë me kafshët pjesën e
barit që i takon.

<span id="an_4:16">4:16</span> Zemra e tij le të ndryshojë, dhe në vend
të një zemre njeriu t'i jepet një zemër kafshe dhe le të kalojnë mbi të
shtatë kohë.

<span id="an_4:17">4:17</span> Kjo është dekretuar nga rojet dhe vendimi
vjen nga fjala e të shenjtëve në mënyrë që të gjallët të dijnë që Shumë
i Larti sundon mbi mbretërinë e njerëzve; ai ia jep atij që dëshiron dhe
larton mbi të të keqin e të këqijve".

<span id="an_4:18">4:18</span> Kjo është ëndrra që kam parë unë, mbreti
Nebukadnetsar. Tani ti, Beltshatsar, jepi interpretimin, sepse asnjë nga
të diturit e mbretërisë sime nuk është në gjendje të më bëjë të njohur
interpretimin e saj; por ti mundesh, sepse fryma e perëndive të shenjta
është te ti".

<span id="an_4:19">4:19</span> Atëherë Danieli, emri i të cilit është
Beltshatsar, mbeti për një çast i tmerruar dhe mendimet e tij e
shqetësonin. Mbreti filloi të thotë: "Beltshatsar, mos u turbullo as nga
ëndrra as nga interpretimi

<span id="an_4:20">4:20</span> Druri që ti ke parë, që ishtë bërë i madh
dhe i fortë, maja e të cilit arrinte deri në qiell dhe që dukej nga të
gjitha skajet e dheut,

<span id="an_4:21">4:21</span> gjethnaja e të cilit ishte e bukur, fryti
i bollshëm, dhe ku gjenin strehë kafshët e fushave dhe mbi degët e së
cilës bënin folenë zogjtë e qiellit,

<span id="an_4:22">4:22</span> je ti, o mbret, që u bëre i madh dhe i
fortë; madhështia jote është rritur dhe ka arritur deri në qiell dhe
sundimi yt deri në skajet e dheut.

<span id="an_4:23">4:23</span> Sa për rojen, një i shenjtë, që mbreti e
ka parë të zbresë nga qielli dhe të thotë: "Priteni drurin dhe
shkatërrojeni, por lini në tokë cungun me rrënjë, të lidhur me zinxhirë
hekuri dhe bronzi midis barit të fushave. Le ta lagë vesa e qiellit dhe
le të ketë pjesën e tij bashkë me kafshët e fushave deri sa të kalojnë
mbi të shtatë kohë".

<span id="an_4:24">4:24</span> Ky është interpretimi, o mbret; ky është
dekreti i Shumë të Lartit, që është lëshuar për mbretin, zotin tim;

<span id="an_4:25">4:25</span> ti do të dëbohesh nga njerëzia dhe banesa
jote do të jetë bashkë me kafshët e fushave; do të të japin të hash bar
si qetë dhe do të lagesh nga vesa e qiellit; do të kalojnë mbi ty shtatë
kohë, deri sa të pranosh që Shumë i Larti sundon mbi mbretërinë e
njerëzve dhe ia jep atij që ai dëshiron.

<span id="an_4:26">4:26</span> Sa për urdhrin për të lënë cungun me
rrënjë, kjo do të thotë se mbretëria jote do të rivendoset, mbasi të
kesh pranuar që është qielli ai që sundon.

<span id="an_4:27">4:27</span> Prandaj, o mbret, prano këshillën time:
jepu fund mëkateve të tua duke praktikuar drejtësinë dhe paudhësive të
tua duke treguar mëshirë ndaj të varfëve; ndofta begatia jote do të
zgjasë".

<span id="an_4:28">4:28</span> E tërë kjo i ndodhi mbretit
Nebukadnetsar.

<span id="an_4:29">4:29</span> Dymbëdhjetë muaj më vonë, ndërsa shëtiste
në pallatin mbretëror të Babilonisë,

<span id="an_4:30">4:30</span> mbreti filloi të thotë: "Nuk është kjo
Babilonia e madhe, që unë ndërtova si seli mbretërore me forcën e
pushtetit tim dhe për lavdinë e madhërisë sime?".

<span id="an_4:31">4:31</span> Këto fjalë ishin akoma në gojë të
mbretit, kur një zë zbriti nga qielli: "Ty, o mbret Nebukadnetsar, të
shpall: mbretëria jote të është hequr;

<span id="an_4:32">4:32</span> ti do të dëbohesh nga njerëzia dhe banesa
jote do të jetë me kafshët e fushave; do të të japin të hash bar si qetë
dhe do të kalojnë mbi ty shtatë kohë, deri sa të pranosh që Shumë i
Larti sundon mbi mbretërinë e njerëzve dhe ia jep atij që ai dëshiron.

<span id="an_4:33">4:33</span> Në po atë çast fjala lidhur me
Nebukadnetsarin u realizua. Ai u dëbua nga njerëzia, hëngri bar si qetë
dhe trupi i tij u lag nga vesa e qiellit, deri sa flokët e tij u rritën
si pendët e shqiponjave dhe thonjtë e tij si kthetrat e shpendëve.

<span id="an_4:34">4:34</span> "Në fund të kësaj kohe, unë
Nebukadnetsari ngrita sytë nga qielli dhe arsyeja m'u kthye, e bekova
Shumë të Lartin dhe lëvdova dhe përlëvdova atë që rron përjetë, sundimi
i të cilit është një sundim

<span id="an_4:35">4:35</span> Tërë banorët e dheut përpara tij
konsiderohen si asgjë; ai vepron si të dojë me ushtrinë e qiellit dhe me
banorët e dheut. Askush nuk mund t'ia ndalë dorën ose t'i thotë: "Çfarë
po bën?".

<span id="an_4:36">4:36</span> Në po atë kohë m'u kthye arsyeja, dhe për
lavdinë e mbretërisë sime m'u kthyen madhëria ime dhe shkëlqimi im.
Këshilltarët e mi dhe të mëdhenjtë e mi më kërkuan, dhe unë u rivendosa
në mbretërinë time dhe madhështia ime u rrit jashtëzakonisht.

<span id="an_4:37">4:37</span> Tani, unë Nebukadnetsari lëvdoj, lartësoj
dhe përlëvdoj Mbretin e qiellit, sepse të gjitha veprat e tij janë të
vërteta dhe rrugët e tij janë drejtësi; ai ka pushtet të poshtërojë ata
që ecin me kryelartësi.

<span id="an_5:1">5:1</span> Mbreti Belshatsar dha një banket të madh
për njëmijë nga të mëdhenjtë e tij dhe në prani të të njëmijëve piu
verë.

<span id="an_5:2">5:2</span> Ndërsa shijonte verën, Belshatsari dha
urdhër të sillnin vazot prej ari dhe prej argjendi që i ati
Nebukadnetsari kishte marrë nga tempulli që ishte në Jeruzalem, me
qëllim që me to të pinin mbreti dhe të mëdhenjtë që ishin me të,
bashkëshortet e tij dhe konkubinat e tij.

<span id="an_5:3">5:3</span> Kështu prunë vazot prej ari që i kishin
marrë nga shenjtërorja e tempullit të Perëndisë, që ishte në Jeruzalem,
dhe me to pinë mbreti dhe të mëdhenjtë e tij, bashkëshortet e tij dhe
konkubinat e tij.

<span id="an_5:4">5:4</span> Pinë verë dhe lëvduan perënditë prej ari,
argjendi, bronzi, hekuri, druri e guri.

<span id="an_5:5">5:5</span> Në atë çast u dukën gishtërinjtë e dorës së
një njeriu, që filluan të shkruajnë përballë shandanit mbi suvanë e
murit të pallatit mbretëror; dhe mbreti pa pjesën e asaj dore që
shkruante.

<span id="an_5:6">5:6</span> Atëherë pamja e mbretit ndryshoi dhe
mendimet e tij e shqetësuan; nyjet e eshtrave iu liruan dhe gjunjët e
tij filluan të përpiqen midis tyre.

<span id="an_5:7">5:7</span> Mbreti bërtiti me forcë që të hynin
astrologët, Kaldeasit dhe shortarët; pastaj mbreti filloi t'u thotë
njerëzve të ditur të Babilonisë: "Kushdo që do ta lexojë këtë shkrim dhe
do të më japë interpretimin e tij do të vishet me rroba të purpurta, do
të ketë një gjerdan ari në qafë dhe do të jetë i treti në qeverisjen e
mbretërisë".

<span id="an_5:8">5:8</span> Atëherë hynë tërë të diturit e mbretit, por
nuk mundën të lexojnë shkrimin as t'i bëjnë të njohur mbretit
interpretimin e tij.

<span id="an_5:9">5:9</span> Atëherë mbreti Belshatsar u turbullua
shumë, pamja e tij ndryshoi dhe të mëdhenjtë e tij e humbën fare.

<span id="an_5:10">5:10</span> Mbretëresha, për shkak të fjalëve të
mbretit dhe të të mëdhenjve të tij, hyri në sallën e banketit.
Mbretëresha filloi të thotë: "O mbret, jetofsh përjetë! Mendimet e tua
të mos të shqetësojnë dhe pamja jotë të mos ndryshojë.

<span id="an_5:11">5:11</span> Éshtë një njeri në mbretërinë tënde, tek
i cili është fryma e perëndive të shenjtë, dhe në kohën e atit tënd u
gjet tek ai dritë, mendje dhe dituri të ngjashme me diturinë e
perëndive; mbreti Nebukadnetsar, ati yt, ati yt mbreti, e caktoi në krye
të magjistarëve, të astrologëve, të Kaldeasve dhe të shortarëve,

<span id="an_5:12">5:12</span> sepse te ky Daniel, të cilit mbreti i
kishte vënë emrin Beltshatsar, u gjetë një frymë e jashtëzakonshme,
njohuri, zgjuarsi, zotësi për të interpretuar ëndrrat, për të shpjeguar
enigmat dhe për të zgjidhur çështje të ngatërruara. Të thirret, pra,
Danieli dhe ai do të japë interpretimin".

<span id="an_5:13">5:13</span> Atëherë Danielin e sollën në prani të
mbretit; mbreti i foli Danielit dhe i tha: "A je ti Danieli, një nga të
mërguarit e Judës, që mbreti, ati im, solli nga Juda?

<span id="an_5:14">5:14</span> Kam dëgjuar të thonë për ty që fryma e
perëndive është te ti, dhe se te ti gjenden dritë, mënçuri dhe një
dituri e jashtëzakonshme.

<span id="an_5:15">5:15</span> Tani kanë sjellë pranë meje njerëz të
ditur dhe astrologë me qëllim që të lexojnë këtë shkrim dhe të më bëjnë
të njohur interpretimin e tij; por ata nuk kanë qenë të zotë të më
jepnin interpretimin e çështjes.

<span id="an_5:16">5:16</span> Kam dëgjuar ndërkaq të thuhet se ti je në
gjendje të japësh interpretimin dhe të zgjidhësh çështje të ndërlikuara.
Tani në rast se je i zoti të lexosh këtë shkrim dhe të më bësh të njohur
interpretimin e tij, ti do të vishesh me rroba të purpurta, do të mbash
një gjerdan ari në qafë dhe do të jesh i treti në qeverisjen e
mbretërisë".

<span id="an_5:17">5:17</span> Atëherë Danieli u përgjigj dhe tha para
mbretit: "Mbaji, pra, dhuratat e tua dhe jepi një tjetri shpërblimet e
tua; megjithatë unë do t'ia lexoj shkrimin mbretit dhe do t'i bëj të
njohur interpretimin.

<span id="an_5:18">5:18</span> O mbret, Perëndia Shumë i Lartë i kishte
dhënë Nebukadnetsarit, atit tënd, mbretëri, madhështi, lavdi dhe
madhëri.

<span id="an_5:19">5:19</span> Për madhështinë që i kishte dhënë, tërë
popujt, tërë kombet dhe gjuhët dridheshin dhe kishin frikë para atij; ai
vriste kë të donte dhe linte të gjallë kë të donte, ngrinte kë të donte
dhe ulte kë të donte.

<span id="an_5:20">5:20</span> Po, kur zemra e tij u ngrit dhe fryma e
tij u ngurtësua deri në arrogancë, ai u rrëzua nga froni mbretëror dhe
iu hoq lavdia e tij.

<span id="an_5:21">5:21</span> Pastaj u dëbua nga bijtë e njerëzve,
zemra e tij u bë e ngjashme me atë të kafshëve të tij dhe banesa e tij
me atë të gomarëve të egër; i dhanë bar për të ngrënë si qetë dhe trupi
i tij u lag nga vesa e qiellit, deri sa pranoi që Perëndia Shumë i Lartë
sundon mbi mbretërinë e njerëzve dhe mbi të vendos atë që do.

<span id="an_5:22">5:22</span> Por ti Belshatsar, biri i tij, megjithëse
e dije gjithë këtë, nuk e ke përulur zemrën tënde;

<span id="an_5:23">5:23</span> përkundrazi je ngritur kundër Zotit të
qiellit, urdhërove të të sjellin përpara vazot e tempullit të tij, dhe
me to keni pirë verë ti dhe të mëdhenjtë e tu, bashkëshortet e tua dhe
konkubinat e tua. Përveç kësaj ke lëvduar perënditë prej argjendi, prej
ari, prej bronzi, prej druri e guri, që nuk shohin, nuk dëgjojnë dhe nuk
kuptojnë, dhe nuk ke përlëvduar Perëndinë, në dorën e të cilit është
fryma jote jetësore dhe të cilës i përkasin tërë rrugët e tua.

<span id="an_5:24">5:24</span> Prandaj nga prania e tij u dërgua pjesa e
asaj dore, që ka shkruar shkrimin.

<span id="an_5:25">5:25</span> Ky është shkrimi që u vizatua: MENE,
MENE, TEKEL UFARSIN.

<span id="an_5:26">5:26</span> Ky është interpretimi i çdo fjale: MENE:
Zoti ka bërë llogarinë e mbretërisë sate dhe i ka dhënë fund.

<span id="an_5:27">5:27</span> TEKEL: ti u peshove në peshoret dhe u
gjet që të mungonte diçka.

<span id="an_5:28">5:28</span> PERES: mbretëria jote u nda dhe iu dha
Medasve dhe Persianëve".

<span id="an_5:29">5:29</span> Atëherë, me urdhër të Belshatsarit,
Danieli u vesh me të purpurta, i vunë në qafë një gjerdan ari dhe
shpallën që ai do të ishte i treti në qeverimin e mbretërisë.

<span id="an_5:30">5:30</span> Po atë natë Belshatsari, mbreti i
Kaldeasve, u vra;

<span id="an_5:31">5:31</span> dhe Dari, Medasi, mori mbretërinë në
moshën gjashtëdhjetë e dy vjeç.

<span id="an_6:1">6:1</span> I pëlqeu Darit të vendosë mbi mbretërinë
njëqindenjëzet satrapë, të cilët, të ishin në krye të gjithë mbretërisë.

<span id="an_6:2">6:2</span> dhe mbi ta kishte tre prefektë, nga të
cilët njëri ishte Danieli, të cilëve këta satrapë duhet t'u jepnin
llogari, më qëllim që mbreti të mos pësonte asnjë dëm.

<span id="an_6:3">6:3</span> Danieli shkëlqente mbi prefektët dhe
satrapët e tjerë, sepse ai kishte një frymë më të lartë, dhe mbreti
mendonte ta vendoste mbi tërë mbretërinë.

<span id="an_6:4">6:4</span> Atëherë prefektët dhe satrapët kërkuan të
gjenin një pretekst kundër Danielit lidhur me administrimin e
mbretërisë, por nuk mundën të gjejnë asnjë pretekst apo korruptim, sepse
ai ishte besnik dhe nuk mundën të gjejnë tek ai asnjë gabim apo
korruptim.

<span id="an_6:5">6:5</span> Atëherë këta njerëz thanë: "Nuk do të
gjejmë kurrë ndonjë pretekst kundër Danielit, veç se po ta gjejmë kundër
tij në vet ligjin e Perëndisë të tij."

<span id="an_6:6">6:6</span> Atëherë ata prefektë dhe satrapë u mblodhën
me zhurmë para mbretit dhe i thanë: "O mbreti Dar, jetofsh për jetë!

<span id="an_6:7">6:7</span> Tërë prefektët e mbretërisë, qeveritarët
dhe satrapët, këshilltarët dhe komandantët u konsultuan bashkë për të
nxjerrë një vendim mbretëror dhe për të bërë një dekret të prerë, në
bazë të të cilëve kushdo që gjatë tridhjetë ditëve do t'i drejtojë një
kërkesë cilësdo perëndie a njeriu përveç teje, o mbret, të hidhet në
gropën e luanëve.

<span id="an_6:8">6:8</span> Tani, o mbret, nxirr dekretin dhe firmos
dokumentin, në mënyrë që të mos ndryshohet dot në pajtim me ligjin e
Medasve dhe të Persianëve, që është i parevokueshëm".

<span id="an_6:9">6:9</span> Pastaj mbreti Dari nënshkroi dokumentin dhe
dekretin.

<span id="an_6:10">6:10</span> Kur Danieli mësoi që dokumenti ishte
nënshkruar, hyri në shtëpinë e vet. Pastaj në dhomën e tij të sipërme,
me dritaret e saj të hapura në drejtim të Jeruzalemit, tri herë në ditë
gjunjëzohej, lutej dhe falenderonte Perëndinë e tij, siç e bënte
zakonisht më parë.

<span id="an_6:11">6:11</span> Atëherë ata njerëz erdhën duke bërë
zhurmë dhe e gjetën Danielin që po i lutej dhe i përlutej Perëndisë të
tij.

<span id="an_6:12">6:12</span> Kështu iu afruan mbretit dhe folën para
tij për dekretin mbretëror: "A nuk ke nënshkruar një dekret në bazë të
të cilit gjatë tridhjetë ditëve kushdo që do të bëjë një kërkesë
drejtuar çfarëdo perëndie ose njeriu me përjashtimin tënd, o mbret, do
të hidhet në gropën e luanëve?". Mbreti u përgjigj dhe tha: "Kjo gjë
është vendosur në pajtim me ligjin e Mediasve dhe të Persianëve, që nuk
mund të ndryshohet".

<span id="an_6:13">6:13</span> Atëherë ata nisën përsëri të flasin
përpara mbretit: "Danieli, që është një ndër të mërguarit e Judës, nuk
tregon asnjë konsideratë për ty, o mbret, ose për dekretin që ke
nënshkruar, por i drejton lutje tri herë në ditë Perëndisë të tij".

<span id="an_6:14">6:14</span> Me të dëgjuar këtë, mbreti u hidhërua me
të madhe dhe duke dashur në zemër të vet ta çlirojë Danielin, u përpoq
deri sa perëndoi dielli ta shkëputë nga duart e tyre.

<span id="an_6:15">6:15</span> Por ata njerëz erdhën te mbreti duke bërë
zhurmë dhe i thanë: "Dije, o mbret, që është ligj i Medasve dhe i
Persianëve që asnjë dekret ose edikt i shpallur nga mbreti nuk mund të
ndryshohet".

<span id="an_6:16">6:16</span> Atëherë mbreti dha urdhër dhe Danieli u
çua tutje dhe u hodh në gropën e luanëve. Por mbreti i foli Danielit dhe
i tha: "Perëndia jote, së cilës ti i shërben vazhdimisht, do të vijë
vetë të të shpëtojë".

<span id="an_6:17">6:17</span> Pastaj sollën një gur, dhe e vunë në
grykën e gropës; mbreti e vulosi me unazën e tij, me unazën e të
mëdhenjve të tij, në mënyrë që vendimi i tij lidhur me Danielin të mos
ndryshohej.

<span id="an_6:18">6:18</span> Atëherë mbreti u tërhoq në pallatin e tij
dhe kaloi natën duke agjëruar; nuk sollën para tij asnjë muzikant, madje
edhe gjumi e braktisi.

<span id="an_6:19">6:19</span> Të nesërmen në mëngjes mbreti u zgjua
shumë herët dhe shkoi me nxitim në gropën e luanëve.

<span id="an_6:20">6:20</span> Me të arritur pranë gropës, thirri
Danielin me zë zemërthyer; mbreti filloi t'i thotë Danielit: "Daniel,
shërbëtor i Perëndisë të gjallë, Perëndia yt, a ka mundur të të shpëtojë
nga luanët?".

<span id="an_6:21">6:21</span> Atëherë Danieli i tha mbretit: "O mbret,
jetofsh përjetë!

<span id="an_6:22">6:22</span> Perëndia im dërgoi engjëllin e tij që ka
mbyllur gojën e luanëve, dhe ata nuk më kanë bërë asnjë të keqe, sepse
kam dalë i pafaj përpara atij; por edhe përpara teje, o mbret, nuk kam
bërë asnjë të keqe".

<span id="an_6:23">6:23</span> Atëherë mbreti u gëzua shumë dhe urdhëroi
që Danieli të nxirrej nga gropa. Kështu Danielin e nxorën nga gropa dhe
nuk u gjet mbi të asnjë lëndim sepse kishte pasur besim te Perëndia i
tij.

<span id="an_6:24">6:24</span> Pastaj mbreti urdhëroi që të silleshin
ata njerëz që kishin paditur Danielin dhe i hodhën në gropën e luanëve,
ata, bijtë e tyre dhe gratë e tyre. Dhe para se të arrinin në fund të
gropës, luanët u hodhën mbi ta dhe copëtuan tërë kockat e tyre.

<span id="an_6:25">6:25</span> Atëherë mbreti Dar u shkroi tërë popujve,
kombeve dhe gjuhëve që banonin në gjithë dheun: "Paqja juaj qoftë e
madhe!

<span id="an_6:26">6:26</span> Unë dekretoj që në të gjithë sundimin e
mbretërisë sime të dridhen dhe të kenë frikë para Perëndisë të Danielit,
sepse ai është Perëndia i gjallë që ekziston përjetë. Mbretëria e tij
nuk do të shkatërrohet kurrë dhe sundimi i tij nuk do të ketë fund
kurrë.

<span id="an_6:27">6:27</span> Ai çliron, shpëton dhe kryen shenja dhe
mrekulli në qiell dhe në tokë; është ai që e çliroi Danielin nga fuqia e
luanëve".

<span id="an_6:28">6:28</span> Kështu Danieli pati mbarësi gjatë
mbretërimit të Darit dhe gjatë mbretërimit të Kirit, Persianit.

<span id="an_7:1">7:1</span> Në vitin e parë të Belshatsarit, mbretit të
Babilonisë, Danieli, kur ishte në shtrat, pa një ëndërr dhe pati vegime
në mendjen e tij. Pastaj shkroi ëndërrën dhe tregoi thelbin e ngjarjes.

<span id="an_7:2">7:2</span> Danieli, pra, filloi të thotë: "Unë shikoj
në vegimin tim, natën, dhe ja, katër erërat e qiellit tronditnin Detin e
Madh,

<span id="an_7:3">7:3</span> dhe katër kafshë të mëdha po dilnin nga
deti, njera ndryshe nga tjetra.

<span id="an_7:4">7:4</span> E para i ngjante një luani dhe kishte krahë
shqiponje. Unë shikoja deri sa ia shkulën krahët, pastaj e ngritën nga
toka e vunë të qëndrojë drejt mbi dy këmbët e veta si një njeri dhe iu
dha një zemër njeriu.

<span id="an_7:5">7:5</span> Dhe ja një kafshë tjetër, e dyta, që i
ngjante një ariu; ngrihej mbi një krah dhe kishte tri brinjë në gojë,
midis dhëmbëve, dhe i thanë: "Çohu, ha shumë mish".

<span id="an_7:6">7:6</span> Mbas kësaj unë shikoja, dhe ja një tjetër
që i ngjante një leopardi, dhe që kishte katër fletë shpendi mbi
kurrizin e vet; kafsha kishte katër koka dhe iu dha sundimi.

<span id="an_7:7">7:7</span> Mbas kësaj, unë shikoja në vegime nate, dhe
ja një kafshë e katërt e llahtarshme, e tmerrshme, jashtëzakonisht e
fuqishme; kishte dhëmbë të mëdha prej hekuri; hante, thërrmonte dhe
shtypte kusurin me këmbë; ishte ndryshe nga të gjitha kafshët e
mëparshme dhe kishte dhjetë brirë.

<span id="an_7:8">7:8</span> Isha duke vërejtur brirët, kur ja, midis
tyre filloi të dalë një bri tjetër i vogël, para të cilit tre nga brirët
e parë u shkulën; dhe ja, në atë bri ishin disa sy që i përngjanin syve
të njeriut dhe një gojë që thoshte gjëra të mëdha.

<span id="an_7:9">7:9</span> Unë vazhdova të shikoj deri sa u vendosën
fronet dhe i Lashti i ditëve u ul. Veshja e tij ishte e bardhë si bora,
flokët e kokës së tij ishin si leshi i pastër; froni i tij ishte si
flokët e zjarrit dhe rrotat e tij si zjarr përvëlues.

<span id="an_7:10">7:10</span> Një lumë zjarri rridhte, duke dalë nga
prania e tij; mijëra e mijëra njerëz i shërbenin dhe mori dhe mori
qëndronin përpara tij. Gjykimi u bë dhe librat u hapën.

<span id="an_7:11">7:11</span> Atëherë unë shikova për shkak të fjalëve
të mëdha që briri thoshte; shikova deri sa u vra kafsha, dhe trupi i saj
u shkatërrua dhe u hodh në zjarr për t'u djegur.

<span id="an_7:12">7:12</span> Sa për kafshët e tjera, u hoq sundimi i
tyre por iu lejua atyre një zgjatje e jetës për një periudhë të caktuar
kohe.

<span id="an_7:13">7:13</span> Unë shikoja disa vegime nate, dhe ja mbi
retë e qiellit po vinte dikush që i ngjante një Biri njeriu; ai arriti
deri te i Lashti i ditëve dhe iu afrua atij.

<span id="an_7:14">7:14</span> Atij iu dha sundimi, lavdia dhe
mbretëria, me qëllim që gjithë popujt, kombet dhe gjuhët t'i shërbenin;
sundimi i tij është një sundim i përjetshëm që nuk do të kalojë, dhe
mbretëria e tij është një mbretëri që nuk do shkatërrohet kurrë".

<span id="an_7:15">7:15</span> "Sa për mua, Danielin, fryma ime mbeti e
brengosur në mbështjellën e trupit dhe vegimet e mendjes sime më
turbulluan.

<span id="an_7:16">7:16</span> Iu afrova njërit nga ata që ishin aty
afër dhe e pyeta mbi të vërtetën që lidhej me tërë këtë punë; dhe ai më
foli dhe më bëri të njohur interpretimin e atyre gjërave:

<span id="an_7:17">7:17</span> "Këto kafshë të mëdha, që janë katër,
përfaqësojnë katër mbretër që do të dalin nga toka;

<span id="an_7:18">7:18</span> pastaj shenjtorët e Shumë të Lartit do të
marrin mbretërinë dhe do ta zotërojnë përjetë, në përjetësi".

<span id="an_7:19">7:19</span> Atëherë dëshirova të mësoj të vërtetën
lidhur me kafshën e katërt, që ishte ndryshe nga të gjitha të tjerat dhe
jashtëzakonisht e tmerrshme, me dhëmbë prej hekuri dhe me thonj prej
bronzi, që hante, thërrmonte dhe shkelte me këmbë kusurin,

<span id="an_7:20">7:20</span> dhe lidhur me dhjetë brirët që kishte mbi
kokë, dhe lidhur me bririn tjetër që i dilte dhe para të cilit kishin
rënë tre brirë, domethënë briri që kishte sy dhe gojë për të thënë gjëra
të mëdha dhe që dukej më i madh se brirët e tjerë.

<span id="an_7:21">7:21</span> Unë shikoja dhe po ky bri bënte luftë
kundër shenjtorëve dhe i mundte,

<span id="an_7:22">7:22</span> deri sa arriti i Lashti i ditëve dhe iu
dha e drejta shenjtorëve të Shumë të Lartit, dhe erdhi koha në të cilën
shenjtorët zotëruan mbretërinë.

<span id="an_7:23">7:23</span> Dhe ai më foli kështu: "Kafsha e katërt
do të jetë një mbretëri e katërt mbi tokë, që do të jetë ndryshe nga të
gjitha mbretëritë e tjera, dhe do të hajë tërë tokën, do ta shkelë dhe
do ta thërrmojë.

<span id="an_7:24">7:24</span> Dhjetë brirët janë dhjetë mbretër që do
të dalin nga kjo mbretëri; mbas tyre do të dalë një tjetër, që do të
jetë ndryshe nga të mëparshmit dhe do të rrëzojë tre mbretër.

<span id="an_7:25">7:25</span> Ai do të shqiptojë fjalë kundër Shumë të
Lartit, do të përndjekë shenjtorët e Shumë të Lartit me qëllim që t'i
shfarosë dhe do të mendojë të ndryshojë kohërat dhe ligjin; shenjtorët
do të bien në duart e tij për një farë kohe, disa kohë dhe për gjysmën e
një kohe.

<span id="an_7:26">7:26</span> Pastaj do të bëhet gjyqi dhe do t'i hiqet
sundimi, i cili do të asgjësohet dhe do të shkatërrohet përjetë.

<span id="an_7:27">7:27</span> Pastaj mbretëria, sundimi dhe madhështia
e mbretërive nën të gjithë qiejt do t'i jepen popullit të shenjtorëve të
Më të Lartit; mbretëria e tij është një mbretëri e përjetshme, dhe të
gjitha zotërimet do t'i shërbejnë dhe do t'i binden atij".

<span id="an_7:28">7:28</span> Këtu mbaruan fjalët që më ishin drejtuar.
Sa për mua, Danielin, mendimet e mia më turbulluan shumë dhe ndryshova
pamje por i ruajta fjalët në zemrën time".

<span id="an_8:1">8:1</span> Në vitin e tretë të mbretërimit të mbretit
Belshatsar, unë, Danieli, pata një vegim, pas atij që pata në fillim të
mbretërimit.

<span id="an_8:2">8:2</span> Pashë në vegim dhe, ndërsa po shikoja, më
ndodhi të gjëndesha në qytezën e Suzas, që është në krahinën e Elamit;
nga vegimi e kuptova që isha pranë lumit Ulai.

<span id="an_8:3">8:3</span> Ngrita sytë dhe shikova, dhe ja, pranë
lumit pashë më këmbë një dash me dy brirë; të dy brirët ishin të lartë,
por njëri ishte më i lartë se tjetri, megjithëse më i larti kishte dalë
i fundit.

<span id="an_8:4">8:4</span> Pashë dashin që godiste kundrejt
perëndimit, drejt veriut dhe drejt jugut; asnjë kafshë nuk mund t'i
rezistonte, askush nuk mund të çlirohej nga pushteti i tij; kështu ai
bëri atë që desh dhe u bë i madh.

<span id="an_8:5">8:5</span> Ndërsa kisha parasysh këtë, ja, ku po vinte
nga perëndimi një cjap, që përshkonte tërë sipërfaqen e dheut pa e
prekur tokën; cjapi kishte një bri të madh midis syve të vet.

<span id="an_8:6">8:6</span> Arriti deri te dashi me dy brirë që kisha
parë më këmbë përpara lumit, dhe iu hodh kundër me furinë e forcës së
tij.

<span id="an_8:7">8:7</span> E pashë të afrohet dhe të zemërohet kundër
tij; pastaj i ra me bri dashit dhe copëtoi dy brirët e tij, ndërsa dashi
nuk kishte fuqi për t'i rezistuar; kështu e hodhi për tokë dhe askush
nuk mundi ta çlirojë dashin nga pushteti i këtij.

<span id="an_8:8">8:8</span> Cjapi u bë shumë i madh; por, kur u bë i
fuqishëm, briri i tij i madh u thye; në vend të tij dolën katër brirë të
mëdhenj, që drejtoheshin drejt katër erërave të qiellit.

<span id="an_8:9">8:9</span> Nga një prej tyre doli një bri i vogël, që
u bë shumë i madh në drejtim të jugut, të lindjes dhe të vendit të
lavdishëm.

<span id="an_8:10">8:10</span> U rrit deri sa arriti ushtrinë e qiellit,
bëri të bjerë për tokë një pjesë e ushtrisë dhe e yjeve dhe i shkeli.

<span id="an_8:11">8:11</span> U ngrit madje deri te komandanti i
ushtrisë, i hoqi flijimin e vazhdueshëm dhe vendi i shenjtërores së tij
u shemb.

<span id="an_8:12">8:12</span> Ushtria iu la në dorë bashkë me flijimin
e vazhdueshëm, për shkak të shkeljes; ai hodhi për tokë të vërtetën;
bëri tërë këto gjëra dhe i shkoi mbarë.

<span id="an_8:13">8:13</span> Pastaj dëgjova një të shenjtë që fliste,
dhe një i shenjtë tjetër i tha atij që fliste: "Deri kur do të vazhdojë
ky vegim: ndalimi i flijimit të përditshëm, shkretimi për shkak të
paudhësisë, shenjtërorja dhe ushtria të shkelur?"

<span id="an_8:14">8:14</span> Ai më tha: "Deri dymijë e treqind ditë;
pastaj shenjtërorja do të pastrohet".

<span id="an_8:15">8:15</span> Tani, ndërsa unë, Danieli, e kisha
parasysh vegimin dhe përpiqesha ta kuptoja, ja ku po rri para meje
dikush që ka pamje burri.

<span id="an_8:16">8:16</span> Dëgjova pastaj në mes të lumit Ulai zërin
e një burri, që bërtiste dhe thoshte: "Gabriel, shpjegoja këtij
vegimin".

<span id="an_8:17">8:17</span> Ai iu afrua vendit ku ndodhesha unë dhe,
kur arriti, unë pata frikë dhe rashë me fytyrë. Por ai më tha: "Kuptoje
mirë, o bir njeriu, sepse ky vegim ka të bëjë me kohën e fundit".

<span id="an_8:18">8:18</span> Ndërsa ai fliste me mua, unë rashë në një
gjumë të rëndë me fytyrë për tokë, por ai më preku dhe më bëri të
ngrihem më këmbë në vendin ku ndodhesha.

<span id="an_8:19">8:19</span> Dhe tha: "Ja, unë do të të tregoj atë që
ka për të ndodhur në kohën e fundit të indinjatës, sepse ka të bëjë me
kohën e caktuar të fundit.

<span id="an_8:20">8:20</span> Dashi me dy brirë, që ti ke parë,
përfaqëson mbretërit e Medisë dhe të Persisë.

<span id="an_8:21">8:21</span> Cjapi leshtor është mbreti i Javanit; dhe
briri i madh që ishte në mes të syve të tij është mbreti i parë.

<span id="an_8:22">8:22</span> Briri i thyer dhe katër brirët që dolën
në vend të tij janë katër mbretëri që do të dalin nga ky komb, por jo me
të njëjtën fuqi të tij.

<span id="an_8:23">8:23</span> Në fund të mbretërisë së tyre, kur
rebelët do ta kenë mbushur kupën, do të dalë një mbret me pamje të egër
dhe i rrahur në dredhitë luftarake.

<span id="an_8:24">8:24</span> Fuqia e tij do të rritet, por jo për
shkak të forcës së tij; do të bëjë shkatërrime të habitshme, do të ketë
sukses në ndërmarrjet e tij dhe do të shkatërrojë të fuqishmit dhe
popullin e shenjtorëve.

<span id="an_8:25">8:25</span> Për shkak të dinakërisë së tij do shtohet
mashtrimi në duart e tij; do të krenohet në zemër te vet dhe do të
shkatërrojë shumë njerëz që janë në siguri; do të ngrihet kundër princit
të princave, por do të thyhet jo nga dorë njeriu.

<span id="an_8:26">8:26</span> Vegimi i mbrëmjeve dhe i mëngjeseve, për
të cilin është folur, është i vërtetë. Ti e mban sekret vegimin, sepse
ka të bëjë me gjëra që do të ndodhin mbas shumë kohe".

<span id="an_8:27">8:27</span> Dhe unë, Danieli, e ndjeva veten të
sfilitur dhe qeshë i sëmurë disa ditë; pastaj u ngrita dhe u interesova
për punët e mbretit. Unë isha i tronditur nga vegimi, por askush nuk e
vuri re.

<span id="an_9:1">9:1</span> Në vitin e parë të Darit, birit të Asueros,
nga fisi i Mediasve, i cili u bë mbret i Kaldeasve,

<span id="an_9:2">9:2</span> në vitin e parë të mbretërimit të tij, unë,
Danieli, kuptova nga librat numrin e viteve në të cilët, sipas fjalës të
Zotit që i ishte drejtuar Jeremias duhet të kryheshin shkretimet e
Jeruzalemit, domethënë shtatëdhjetë vjet.

<span id="an_9:3">9:3</span> E ktheva, pra, fytyrën time drejt Zotit
Perëndi, duke e kërkuar me lutje e stërlutje, me agjërim, me thesin dhe
me hirin.

<span id="an_9:4">9:4</span> Kështu bëra lutjen time dhe rrëfimin tim
Zotit, Perëndisë tim, duke thënë: "O Zot, Perëndi i madh dhe i
tmerrshëm, që e ruan besëlidhjen tënde dhe dhembshurinë tënde me ata që
të duan dhe respektojnë urdhërimet e tua,

<span id="an_9:5">9:5</span> ne kemi mëkatuar dhe kemi vepruar në mënyrë
të çoroditur, kemi qenë të këqij dhe u rebeluam, duke u larguar nga
urdhërimet e tua dhe nga dekretet e tua.

<span id="an_9:6">9:6</span> Nuk kemi dëgjuar profetët, shërbëtorët e
tu, që u kanë folur në emrin tënd mbretërve tanë, krerëve tanë, etërve
tanë dhe tërë popullit të vendit.

<span id="an_9:7">9:7</span> O Zot, ty të përket drejtësia, por neve
turpi i fytyrës ashtu si po ndodh pikërisht sot me burrat e Judës, me
banorët e Jeruzalemit dhe me gjithë Izraelin, me ata që janë afër dhe me
ata që janë larg, në të tëra vendet ku i ke shpërndarë, për shkak të
pabesisë që kanë kryer kundër teje.

<span id="an_9:8">9:8</span> O Zot, turpi i fytyrës është për ne, për
mbretërit tanë, për krerët tanë dhe për etërit tanë, sepse kemi mëkatuar
kundër teje.

<span id="an_9:9">9:9</span> Zotit, Perëndisë tonë, i përkasin mëshira
dhe ndjesa, sepse jemi rebeluar kundër tij,

<span id="an_9:10">9:10</span> dhe nuk kemi dëgjuar zërin e Zotit,
Perëndisë tonë, për të ecur sipas ligjeve të tij, që na kishte vënë
përpara me anë të shërbëtorëve të tij, profetëve.

<span id="an_9:11">9:11</span> Po, tërë Izraeli ka shkelur ligjin tënd,
ka marrë rrugë të keqe për të mos iu bindur zërit tënd; prandaj ra mbi
ne mallkimi dhe nëma e shkruar në ligjin e Moisiut, shërbëtorit të
Perëndisë, sepse kemi mëkatuar kundër tij.

<span id="an_9:12">9:12</span> Kështu ai i bëri realitet fjalët e tij që
kishte shqiptuar kundër nesh dhe kundër gjyqtarëve tanë që na kanë
qeverisur, duke prurë mbi ne një mjerim të madh, sepse nën tërë qiellin
nuk është bërë kurrë diçka që të ngjajë me atë që ka ndodhur në
Jeruzalem.

<span id="an_9:13">9:13</span> Siç është shkruar në ligjin e Moisiut,
tërë kjo fatkeqësi na ra mbi kurriz; megjithatë nuk i jemi drejtuar
Zotit, Perëndisë tonë, të na kthejë nga paudhësia jonë dhe të kujdesemi
për të vërtetën tënde.

<span id="an_9:14">9:14</span> Prandaj Zoti ka ruajtur rezervë këtë
fatkeqësi dhe bëri që të bjerë mbi ne, sepse Zoti, Perëndia ynë, është i
drejtë në të gjitha gjërat që bën, ndërsa ne nuk i jemi bindur zërit të
tij.

<span id="an_9:15">9:15</span> Dhe tani, o Zoti, Perëndia ynë, që nxore
popullin tënd nga vendi i Egjiptit me dorë të fuqishme dhe i bëre vetes
një emër siç është sot, ne kemi mëkatuar, kemi kryer vepra të liga.

<span id="an_9:16">9:16</span> O Zot, sipas tërë drejtësisë sate, bëj,
të lutem, që zemërimi yt dhe tërbimi yt të largohen nga Jeruzalemi, nga
qyteti yt, nga mali yt i shenjtë, për mëkatet tona dhe për paudhësitë e
etërve tanë. Jeruzalemi dhe populli yt janë bërë objekt qortimi për tërë
ata që na rrethojnë.

<span id="an_9:17">9:17</span> Prandaj dëgjo, o Perëndia ynë, lutjen e
shërbëtorit tënd dhe përgjërimet e tij dhe bëj që të shkëlqejë, për hir
të Zotit, fytyra jote mbi shenjtëroren tënde që është e shkretuar.

<span id="an_9:18">9:18</span> O Perëndia im, vër vesh dhe dëgjo; hap
sytë e tu dhe shiko shkretimet tona dhe qytetin ku thirret emri yt,
sepse ne nuk paraqesim para teje lutjet tona për veprat tona të drejta,
por për dhembshuritë e tua të mëdha.

<span id="an_9:19">9:19</span> O Zot, dëgjo; Zot, fal; Zot, kushtoji
kujdes dhe vepro. Mos mëno, për hir të vetvetes, o Perëndia im, sepse
emri yt thirret mbi qytetin tënd dhe mbi popullin tënd".

<span id="an_9:20">9:20</span> Ndërsa unë po flisja akoma, duke u lutur
dhe duke rrëfyer mëkatin tim dhe mëkatin e popullit tim të Izraelit dhe
po paraqisja lutjen time para Zotit, Perëndisë tim, për malin e shenjtë
të Perëndisë tim,

<span id="an_9:21">9:21</span> po, ndërsa unë po flisja akoma në lutje,
ai njeri, Gabrieli, që e kisha parë në vegim në fillim, i dërguar me
fluturim të shpejtë, më arriti në orën e blatimit të mbrëmjes.

<span id="an_9:22">9:22</span> Ai më mësoi, më foli dhe më tha: "Unë kam
ardhur tani, o Daniel, që të të vë në gjendje të kuptosh.

<span id="an_9:23">9:23</span> Në fillim të lutjeve të tua doli një
fjalë dhe unë erdha të ta bëj të njohur, sepse ty të duan shumë. Trego
kujdes, pra, për fjalën dhe kupto vegimin:

<span id="an_9:24">9:24</span> Shtatëdhjetë javë janë caktuar për
popullin tënd dhe për qytetin tënd të shenjtë, për të t'i dhënë fund
shkeljes, për t'i dhënë fund mëkatit, për të shlyer paudhësinë, për të
sjellë një drejtësi të përjetshme, për të vulosur vegimin dhe profecinë,
për të vajosur vendin shumë të shenjtë.

<span id="an_9:25">9:25</span> Prandaj dije dhe kuptoje se, që kur ka
dalë urdhri të restaurohet dhe të rindërtohet Jeruzalemi deri te Mesia,
princi, do të duhen shtatë javë dhe gjashtëdhjetë e dy javë të tjera; ai
do të ndërtohet përsëri me sheshe dhe me ledhe, por në kohëra plot
ankth.

<span id="an_9:26">9:26</span> Mbas gjashtëdhjetë e dy javëve Mesia do
të vritet dhe askush nuk do të jetë me të. Dhe populli i një princi që
do të vijë ka për të shkatërruar qytetin dhe shenjtëroren; fundi i tij
do të vijë me një përmbytje, dhe deri në mbarim të luftës janë dekretuar
shkatërrime.

<span id="an_9:27">9:27</span> Ai do të lidhë gjithashtu një besëlidhje
me shumë njerëz për një javë, por në mes të javës do t'i japë fund
flijimit dhe blatimit; dhe mbi krahët e veprimeve të neveritshme do të
vijë një shkatërrues, deri sa shkatërrimi i plotë, që është dekretuar,
do të bjerë mbi shkatërruesin".

<span id="an_10:1">10:1</span> Në vitin e tretë të Kirit, mbretit të
Persisë, një fjalë iu njoftua Danielit, që quhej Beltshatsar. Kjo fjalë
është e vërtetë dhe konflikti i gjatë. Ai e kuptoi fjalën dhe e mori
vesh vegimin.

<span id="an_10:2">10:2</span> Në atë kohë, unë, Danieli, mbajta zi për
tri javë të plota.

<span id="an_10:3">10:3</span> Nuk hëngra ushqime të zgjedhura, nuk futa
në gojën time as mish as verë dhe nuk u vajosa aspak, deri sa kaluan tri
javë të plota.

<span id="an_10:4">10:4</span> Ditën e njëzetekatërt të muajit të parë,
ndërsa isha në bregun e lumit të madh, që është Tigri,

<span id="an_10:5">10:5</span> ngrita sytë dhe shikova, dhe ja, një
njeri i veshur me rroba liri, me një brez të artë të Ufazit.

<span id="an_10:6">10:6</span> Trupi i tij ishte i ngjashëm me topazin,
fytyra e tij kishte pamjen e rrufesë, sytë e tij ishin si pishtarë
flakërues, krahët e tij dhe këmbët e tij dukeshin si prej bronzi të
llustruar dhe tingulli i fjalëve të tij ishte si zhurma e një turme.

<span id="an_10:7">10:7</span> Vetëm unë, Danieli, pashë vegimin, kurse
njerëzit që ishin me mua nuk e panë vegimin, por një tmerr i madh ra mbi
ta dhe ata ia mbathën që të fshihen.

<span id="an_10:8">10:8</span> Kështu mbeta vetëm të vërej këtë vegim të
madh. Nuk më mbeti kurrfarë force; çehrja e bukur ndryshoi në të zbehtë
dhe forcat e mia u ligështuan.

<span id="an_10:9">10:9</span> Megjithatë dëgjova zërin e fjalëve të
tij; por, duke dëgjuar zërin e fjalëve të tij, rashë në një gjumë të
thellë me fytyrë për tokë.

<span id="an_10:10">10:10</span> Por ja, një dorë më preku dhe bëri që
unë të rri duke u dridhur i tëri mbi gjunjët dhe mbi pëllëmbët e duarve.

<span id="an_10:11">10:11</span> Pastaj më tha: "Daniel, njeri shumë i
dashur, kupto fjalët që po të them dhe çohu më këmbë, sepse tani më kanë
dërguar te ti". Kur më tha këtë fjalë, unë u çova më këmbë duke u
dridhur i tëri.

<span id="an_10:12">10:12</span> Atëherë ai më tha: "Mos ki frikë,
Daniel, sepse që ditën e parë që vendose në zemrën tënde të kuptoje dhe
të përuleshe para Perëndisë tënd, fjalët e tua u dëgjuan dhe unë erdha
si përgjigje e fjalëve të tua.

<span id="an_10:13">10:13</span> Por princi i mbretërisë së Persisë më
kundërshtoi njëzetenjë ditë; por ja, Mikaeli, një nga princat e parë, më
erdhi në ndihmë, sepse kisha mbetur atje me mbretin e Persisë.

<span id="an_10:14">10:14</span> Dhe tani kam ardhur të të bëj të
kuptosh atë që do t'i ndodhë popullit tënd në mbarim të ditëve; sepse
vegimi ka të bëjë me një kohë të ardhme".

<span id="an_10:15">10:15</span> Ndërsa më fliste në këtë mënyrë, ula
fytyrën për tokë dhe mbylla gojën.

<span id="an_10:16">10:16</span> Dhe ja, dikush që i ngjante një biri
njeriu më preku buzët. Atëherë hapa gojën, fola dhe i thashë atij që më
rrint përpara: "Imzot, për këtë vegim më kanë zënë spazmat dhe fuqitë
m'u ligështuan.

<span id="an_10:17">10:17</span> Dhe si mund të fliste një shërbëtor i
tillë i zotit tim me një imzot të tillë, sepse tani fuqitë më kanë
braktisur dhe më mungon madje edhe frymëmarrja?".

<span id="an_10:18">10:18</span> Atëherë ai që i ngjante një njeriu më
preku përsëri dhe më dha fuqi,

<span id="an_10:19">10:19</span> dhe tha: "O njeri që të duan shumë, mos
ki frikë, paqja është me ty; mblidh forcat e tua, po, mblidh forcat e
tua". Mbasi më foli, unë fitova forcë dhe i thashë: "Le të flasë zoti
im, sepse ti më ke dhënë forcë".

<span id="an_10:20">10:20</span> Pastaj më tha: "A e di përse kam ardhur
këtu pranë teje? Tani do të kthehem të luftoj kundër princit të Persisë;
dhe kur të dal, ja, do të vijë princi i Javanit.

<span id="an_10:21">10:21</span> Por unë do të të bëj të njohur atë që
është shkruar në librin e së vërtetës; dhe nuk ka njeri që të sillet
trimërisht me mua kundër tyre përveç Mikaelit, princit tuaj".

<span id="an_11:1">11:1</span> Gjatë vitit të parë të Darit, Medasit,
unë vetë qëndrova pranë tij për ta përkrahur dhe për ta mbrojtur.

<span id="an_11:2">11:2</span> "Dhe tani do të të bëj të njohur të
vërtetën. Ja, në Persi do të dalin akoma tre mbretër, por i katërti do
të bëhet shumë më i pasur se gjithë të tjerët; kur të jetë bërë i fortë
për shkak të pasurive të tij, do t'i ngrerë të tërë kundër mbretërisë së
Javanit.

<span id="an_11:3">11:3</span> Atëherë do të dalë një mbret i fuqishëm
që do të sundojë mbi një perandori të madhe dhe do të bëjë çfarë të
dojë.

<span id="an_11:4">11:4</span> Por kur të jetë formuar mbretëria e tij
do të copëtohet dhe do të ndahet në drejtim të katër erërave të qiellit,
por jo midis trashëgimtarëve të tij dhe as me po atë forcë me të cilën
ai mbretëronte, sepse mbretëria e tij do të çrrënjoset dhe do t'u kalojë
të tjerëve, dhe jo trashëgimtarëve.

<span id="an_11:5">11:5</span> Kështu mbreti i jugut do të bëhet i
fortë, por një ndër princat e tij do të bëhet më i fortë nga ai dhe do
të sundojë; sundimi i tij do të jetë një sundim i madh.

<span id="an_11:6">11:6</span> Mbas disa vjetëve do të lidhin aleancë;
pastaj bija e mbretit të jugut do të vijë te mbreti i veriut për të bërë
një marrëveshje, por nuk do ruajë më as forcën e fuqisë së saj, dhe nuk
do të mund të zgjasë as ai as pushteti i tij; në ato kohëra ajo do t'i
dorëzohet vdekjes bashkë me ata që e kanë çuar, që e kanë lindur dhe që
e kanë mbështetur.

<span id="an_11:7">11:7</span> Por një nga pasardhësit nga rrënja e saj
do të dalë dhe do të zërë vendin e saj; ai do të vijë kundër ushtrisë,
do të hyjë në fortesat e mbretit të veriut, do të veprojë kundër tyre
dhe do të dalë fitimtar.

<span id="an_11:8">11:8</span> Do të shpjerë gjithashtu si plaçkë në
Egjipt perënditë e tyre me figurat e tyre të derdhura dhe me sendet e
tyre të çmuara prej argjendi dhe prej ari, dhe për disa vjet do të rrijë
larg mbretit të veriut.

<span id="an_11:9">11:9</span> Ky do të dalë kundër mbretit të jugut,
por pastaj do të kthehet në vendin e tij.

<span id="an_11:10">11:10</span> Bijtë e tij do të përgatiten pastaj për
luftë dhe do të mbledhin turma forcash të mëdha, dhe një prej tyre do të
dalë me siguri përpara, do të vërshojë si një përmbytje dhe do të kalojë
tutje për ta çuar luftën deri në fortesën e tij.

<span id="an_11:11">11:11</span> Atëherë mbreti i jugut, i tërbuar, do
të dalë të luftojë kundër këtij, kundër mbretit të veriut, i cili do të
mobilizojë një turmë të madhe, por turma do të bjerë në dorë të armikut.

<span id="an_11:12">11:12</span> Kur turmën do ta kenë çuar tutje, zemra
e tij do të mbushet me krenari; do të mposhtë me mijëra, por nuk do të
jetë më i fortë.

<span id="an_11:13">11:13</span> Në fakt mbreti i veriut do të
mobilizojë përsëri një turmë edhe më të madhe se e mëparshmja, dhe pas
një kohe të shkurtër do të përparojë me siguri me një ushtri të madhe
dhe me pajime të shumta.

<span id="an_11:14">11:14</span> Në atë kohë shumë njerëz do të ngrihen
kundër mbretit të jugut; edhe disa burra të dhunshëm të popullit tënd do
të ngrihen për të realizuar vegimin, por do të rrëzohen.

<span id="an_11:15">11:15</span> Atëherë do të vijë mbreti i veriut, do
të ngrerë një ledh dhe do të shtjerë në dorë një qytet të fortifikuar.
Forcat e jugut nuk do të mundin t'i rezistojnë; as trupat e zgjedhura
nuk do të kenë forcën për t'i rezistuar.

<span id="an_11:16">11:16</span> Ai që i ka ardhur kundra do të bëjë
çfarë të dojë, dhe askush nuk do të mund t'i rezistojë; ai do të ndalet
në vendin e lavdishëm duke pasur pushtet të shkatërrojë çdo gjë.

<span id="an_11:17">11:17</span> Pastaj do të vendosë të vijë me forcat
e gjithë mbretërisë së tij, duke ofruar kushte të ndershme paqeje, dhe
kështu ka për të bërë. Do t'i japë të bijën për grua për ta korruptuar,
por ajo nuk do të mbajë anën e tij dhe nuk do ta favorizojë atë.

<span id="an_11:18">11:18</span> Pastaj do t'u drejtohet ishujve dhe do
të shtjerë në dorë shumë prej tyre, por një komandant do të bëjë që të
marrë fund arroganca e tij, duke bërë që ajo të bjerë mbi të.

<span id="an_11:19">11:19</span> Pastaj do të kthehet drejt fortesave të
vendit të vet, por do të pengohet, do të rrëzohet dhe nuk do të gjendet
më.

<span id="an_11:20">11:20</span> Në vend të tij do të dalë dikush që do
të dërgojë një tagrambledhës për lavdinë e mbretërisë; por brenda pak
ditëve ai do të zhduket, por jo në zemërim a në betejë.

<span id="an_11:21">11:21</span> Në vend të tij do të dalë një njeri i
neveritshëm, që nuk do të ketë dinjitet mbretëror; ai do të vijë
paqësisht, por do ta shtjerë në dorë mbretërinë me intriga.

<span id="an_11:22">11:22</span> Para tij forcat e mëdha do të thyhen
dhe do të shkatërrohen, po ashtu edhe kreu i një aleance.

<span id="an_11:23">11:23</span> Menjëherë pasi të ketë lidhur një
aleancë me të, ai do të veprojë me pabesi dhe do të arrijë në pushtet me
pak njerëz.

<span id="an_11:24">11:24</span> Ai do të hyjë në mënyrë paqësore edhe
në pjesët më të pasura të krahinës dhe do të bëjë atë që nuk kishin bërë
kurrë as etërit e tij as etërit e etërve të tij; do të shpërndajë midis
tyre plaçkë, plaçkën e luftës dhe pasuritë dhe do të hartojë plane
kundër fortesave, por vetëm për një kohë.

<span id="an_11:25">11:25</span> Me një ushtri të madhe do t'i nxitë
forcat e tij dhe zemrën e tij kundër mbretit të jugut. Mbreti i jugut do
të futet në luftë me një ushtri të madhe dhe shumë të fuqishme, por nuk
do të mund të rezistojë, sepse do të kurdisen komplote kundër tij.

<span id="an_11:26">11:26</span> Vetë ata që hanë bashkë me të do ta
shkatërrojnë; ushtria e tij do të thyhet dhe shumë do të bien të vrarë.

<span id="an_11:27">11:27</span> Zemra e këtyre dy mbretërve do të
drejtohet për të bërë keq; ata do të flasin gënjeshtra të ulur në të
njëjtën tryezë, por gjëja nuk do të ketë sukses, sepse fundi do t'u vijë
në kohën e caktuar.

<span id="an_11:28">11:28</span> Duke u kthyer në vendin e tij me pasuri
të mëdha, zemra e tij do të vihet kundër besëlidhjes së shenjtë; kështu
ai do të kryejë qëllimet e tij dhe pastaj do të kthehet në vendin e tij.

<span id="an_11:29">11:29</span> Në kohën e caktuar ai do të dalë
përsëri kundër jugut, por këtë herë të fundit puna nuk do t'i vejë mbarë
si herën e parë,

<span id="an_11:30">11:30</span> sepse anijet e Kitimit do të vijnë
kundër tij; prandaj ai do të trembet, do të zemërohet përsëri kundër
besëlidhjes së shenjtë dhe do të zbatojë planet e tij; kështu përsëri do
të merret vesh me ata që kanë braktisur besëlidhjen e shenjtë.

<span id="an_11:31">11:31</span> Forca të dërguara prej tij do të
ngrihen për të përdhosur shenjtëroren fortesë, do të ndalojnë flijimin e
përditshëm dhe do të bëjnë veprime të neveritshme që shkaktojnë
shkretim.

<span id="an_11:32">11:32</span> Me lajka ai do të korruptojë ata që
veprojnë pabesisht kundër besëlidhjes; por populli i atyre që njohin
Perëndinë e tyre do të tregojë qëndresë dhe do të veprojë.

<span id="an_11:33">11:33</span> Ata që kanë dituri midis popullit do të
udhëzojnë shumë të tjerë, por për një kohë të shkurtër do të bien nga
shpata, nga zjarri, nga mërgimi dhe nga plaçkitja.

<span id="an_11:34">11:34</span> Kur do të rrëzohen, do t'u jepet pak
ndihmë, por shumë njerëz do të bashkohen me ta pa qenë të sinqertë.

<span id="an_11:35">11:35</span> Disa nga ata që kanë dituri do të bien,
me qëllim që të përsosen, të pastrohen dhe të zbardhen deri në kohën e
mbarimit, sepse kjo do të ndodhë në kohën e caktuar.

<span id="an_11:36">11:36</span> Pastaj mbreti do të veprojë si të dojë,
do të lartohet, do të hyjnizohet përmbi çdo perëndi dhe do të thotë
gjëra të habitshme kundër Perëndisë të perëndive; do të ketë sukses deri
sa të mbushet kupa e indinjatës, sepse ajo që është dekretuar do të
bëhet.

<span id="an_11:37">11:37</span> Ai nuk do të tregojë respekt për
Perëndinë e etërve të tij dhe për dëshirën e grave; nuk do të ketë
respekt për asnjë perëndi, sepse do të hyjnizojë veten përmbi të gjithë.

<span id="an_11:38">11:38</span> Por në vend të tyre ai do të nderojë
perëndinë e fortesave dhe do të nderojë me ar, me argjend, me gurë të
çmuar dhe me gjëra të këndshme, një perëndi, që etërit e tij nuk e
njohën.

<span id="an_11:39">11:39</span> Ai do të veprojë kundër fortesave më të
fortifikuara me ndihmën e një perëndie të huaj; do të mbushë me të mira
ata që do ta njohin, do të bëjë që të sundojnë mbi shumë njerëz dhe do
t'u japë toka si shpërblim.

<span id="an_11:40">11:40</span> Në kohën e fundit mbreti i jugut do të
ndeshet me të, mbreti i veriut do të dalë kundër tij si një shakullimë,
me qerre dhe kalorës dhe me shumë anije; do të depërtojë në vendet, do
t'i përmbytë dhe do të kalojë tutje.

<span id="an_11:41">11:41</span> Do të hyjë edhe në vendin e lavdishëm
dhe shumë njerëz do të vriten; por këta do të shpëtojnë nga duart e tij:
Edomi, Moabi dhe pjesa më e madhe e bijve të Amonit.

<span id="an_11:42">11:42</span> Ai do të shtrijë dorën edhe mbi vende
të ndryshme dhe as vendi i Egjiptit nuk do të shpëtojë.

<span id="an_11:43">11:43</span> Do të shtjerë në dorë thesaret prej ari
dhe argjendi dhe të gjitha gjërat e çmuara të Egjiptit; Libianët dhe
Etiopasit do t'i shkojnë pas.

<span id="an_11:44">11:44</span> Por lajmet e ardhura nga lindja dhe nga
veriu do ta turbullojnë; prandaj ai do të niset me zemërim të madh për
të shkatërruar dhe vendosur shfarosjen e shumë njerëzve.

<span id="an_11:45">11:45</span> Do t'i ngrerë çadrat e pallatit të tij
midis deteve dhe malit të shenjtë të lavdishëm; pastaj do t'i vijë fundi
dhe askush nuk do ta ndihmojë".

<span id="an_12:1">12:1</span> "Në atë kohë do të dalë Mikaeli, princi i
madh, mbrojtësi i bijve të popullit tënd; dhe do të jetë një kohë me
ankthe, ashtu si nuk ka pasur kurrë që kur se ekzistojnë kombet e deri
në atë kohë.

<span id="an_12:2">12:2</span> Shumë nga ata që flenë në pluhurin e
tokës do të zgjohen, disa në një jetë të përjetshme, të tjerë në turpin
dhe në poshtërsi të përjetshme.

<span id="an_12:3">12:3</span> Ata që kanë dituri do të shkëlqejnë si
shkëlqimi i kupës qiellore dhe ata që do të kenë çuar shumë në drejtësi,
do të shkëlqejnë si yjet përjetë.

<span id="an_12:4">12:4</span> Por ti, Daniel, mbaji të fshehura këto
fjalë dhe vulose librin deri në kohën e mbarimit; shumë njerëz do ta
shfletojnë dhe dituria do të shtohet".

<span id="an_12:5">12:5</span> Pastaj unë, Danieli, shikova, dhe ja, dy
të tjerë më këmbë, njeri mbi këtë breg të lumit, dhe tjetri mbi bregun
tjetër të lumit.

<span id="an_12:6">12:6</span> Një nga ata i tha burrit të veshur me
rroba liri, që qëndronte mbi ujërat e lumit: "Kur do kryhen këto
mrekulli?".

<span id="an_12:7">12:7</span> Unë dëgjova atëherë burrin e veshur me
rroba liri që qëndronte mbi ujërat e lumit, i cili, ngriti dorën e
djathtë dhe dorën e majtë drejt qiellit, u betua për atë që jeton përjtë
se kjo do të jetë për një kohë, për disa kohëra dhe për gjysmën e një
kohë; kur forca e popullit të shenjtë do të thyhet plotësisht, tërë këto
gjëra do të kryhen.

<span id="an_12:8">12:8</span> Unë dëgjova, por nuk kuptova, prandaj
pyeta: "Imzot, cili do të jetë fundi i këtyre gjërave?".

<span id="an_12:9">12:9</span> Ai u përgjigj: "Shko, Daniel, sepse këto
fjalë janë të fshehura dhe të vulosura deri kohën e mbarimit.

<span id="an_12:10">12:10</span> Shumë njerëz do të pastrohen, do të
zbardhen dhe do të përsosen; por të pabesët do të veprojnë me pabesi dhe
asnjë nga të pabesët nuk do të kuptojë, por do të kuptojnë njerëzit e
ditur.

<span id="an_12:11">12:11</span> Nga koha që do të ndalohet flijimi i
përditshëm dhe do të ngrihet neveria që shkakton shkretimin do të
kalojnë njëmijë e dyqind e nëntëdhjetë ditë.

<span id="an_12:12">12:12</span> Lum ai që pret dhe arrin në njëmijë e
treqind e tridhjetë e pesë ditë.

<span id="an_12:13">12:13</span> Por ti shko drejt mbarimit tënd; do të
prehesh dhe pastaj do të ngrihesh përsëri për të marrë pjesën tënde të
trashëgimisë në mbarim të ditëve".

------------------------------------------------------------------------

[Next: Hosea](hos.md)
