[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](jdg)  [Next](sa1) 

------------------------------------------------------------------------

### Albanian Bible: Ruth

<span id="an_1:1">1:1</span> Në kohën kur qeverisnin gjyqtarët, vendin e
pllakosi zia, dhe një njeri nga Betlemi i Judës shkoi të banojë në
vendin e Moabit me gjithë gruan dhe dy bijtë e tij.

<span id="an_1:2">1:2</span> Emri i burrit ishte Elimelek, emri i gruas
së tij Naomi dhe emri i dy bijve të tij Mahlon dhe Kilion, Efratej nga
Betlemi i Judës. Ata shkuan në vendin e Moabit dhe u vendosën aty.

<span id="an_1:3">1:3</span> Pastaj Elimeku, burri i Naomit, vdiq dhe
ajo mbeti me dy bijtë e saj.

<span id="an_1:4">1:4</span> Këta u martuan me gra moabite, nga të cilat
njëra quhej Orpah dhe tjetra Ruth; dhe banuan aty rreth dhjetë vjet.

<span id="an_1:5">1:5</span> Pastaj edhe Mahloni dhe Kilioni vdiqën që
të dy, dhe kështu ajo grua mbeti pa dy djemtë e saj dhe pa burrin.

<span id="an_1:6">1:6</span> Atëherë u ngrit me gjithë nuset e saj për
t'u kthyer nga vendi Moabit, sepse kishte dëgjuar të thuhej që Zoti e
kishte vizituar popullin e vet dhe i kishte dhënë bukë.

<span id="an_1:7">1:7</span> Ajo u nis, pra, me të dy nuset e saj nga
vendi në të cilin rrinte, dhe filloi të ecë për t'u kthyer në vendin e
Judës.

<span id="an_1:8">1:8</span> Por Naomi u tha dy nuseve të saj: "Shkoni,
kthehuni çdo njëra në shtëpinë e nënes së saj; Zoti qoftë i mirë me ju,
ashtu si ju keni qenë të mira me ata që kanë vdekur dhe me mua!

<span id="an_1:9">1:9</span> Zoti ju bëftë të gjeni qetësi çdo njëra në
shtëpinë e burrit të sajë!". Pastaj ajo i puthi dhe ato filluan të qajnë
me zë të lartë,

<span id="an_1:10">1:10</span> dhe i thanë: "Jo, ne do të kthehemi me ty
pranë popullit tënd".

<span id="an_1:11">1:11</span> Por Naomi u përgjegj: "Kthehuni bijat e
mija! Pse të vini me mua? Mos kam në barkun tim fëmijë që mund të bëhen
bashkëshortët tuaj?

<span id="an_1:12">1:12</span> Kthehuni mbrapa, bijat e mija, shkoni,
sepse unë jam shumë e vjetër për t'u martuar prapë; edhe sikur të thoja:
"Kam akoma shpresë"; edhe sikur të martohesha sonte dhe të lindja djem,

<span id="an_1:13">1:13</span> a do të prisnit ju sa të rriteshin? A do
të hiqnit dorë nga martesa për këtë shkak? Jo, bijat e mija, sepse
kushtet në të cilat ndodhem janë më të hidhura nga tuajat, sepse dora e
Zotit është shtrirë kundër meje".

<span id="an_1:14">1:14</span> Atëherë ato e ngritën zërin dhe qanë
përsëri; pastaj Orpahu puthi vjehrrën, por Ruthi nuk i ndahej asaj.

<span id="an_1:15">1:15</span> Atëherë Naomi i tha Ruthit: "Ja, kunata
jote u kthye te populli i vet dhe te perënditë e saj; ktheu mbrapa edhe
ti, ashtu si kunata jote!".

<span id="an_1:16">1:16</span> Por Ruthi u përgjegj: "Mos ngul këmbë me
mua që unë të të braktis dhe të mos të të ndjek më, sepse kudo që të
shkosh ti do të shkoj edhe unë, dhe kudo që të rrish ti do të rri edhe
unë; populli yt do të jetë populli im, Perëndia yt do të jetë edhe
Perëndia im;

<span id="an_1:17">1:17</span> aty ku të vdesësh ti do të vdes edhe unë,
dhe atje do të më varrosin. Kështu të veprojë me mua Zoti, bile edhe më
keq, në rast se veç vdekjes ndonjë gjë tjetër do të më ndajë prej
teje!".

<span id="an_1:18">1:18</span> Kur Naomi e kuptoi që Ruthi ishte e
vendosur ta ndiqte, nuk i foli më.

<span id="an_1:19">1:19</span> Kështu e bënë rrugën bashkë deri sa
arritën në Betlem. Kur arritën në Betlem, tërë qyteti ziente për shkak
të tyre. Gratë thonin: "Kjo është Naomi?".

<span id="an_1:20">1:20</span> Ajo iu përgjegj atyre: "Mos më quani
Naomi; thirrmëni Mara, sepse i Plotfuqishmi më ka mbushur me hidhërim.

<span id="an_1:21">1:21</span> Unë u nisa në bollëk dhe Zoti më ktheu në
shtëpi të zhveshur nga çdo gjë. Pse të më quani Naomi, kur Zoti ka
dëshmuar kundër meje dhe i Plotfuqishmi më ka bërë fatkeqe?".

<span id="an_1:22">1:22</span> Kështu Naomi u kthye bashkë me Ruthin,
nusen e saj, që kishte ardhur nga vendi i Moabit. Ato arritën në Betlem
kur kishte filluar korrja e elbit.

<span id="an_2:1">2:1</span> Naomi kishte një fis të burrit të saj, një
njeri të fuqishëm dhe të pasur, nga familja e Elimelekut, që quhej Boaz.

<span id="an_2:2">2:2</span> Ruthi, Moabitja, i tha Naomit: "Lermë të
shkoj nëpër ara e të mbledh kallinj prapa atij në sytë e të cilit do të
gjej hir". Ajo iu përgjegj: "Shko, bija ime".

<span id="an_2:3">2:3</span> Kështu Ruthi shkoi dhe nisi të mbledhë
kallinjtë prapa korrësve; dhe i rastisi të ndodhej në pjesën e arës që
ishte pronë e Boazit, i cili i përkiste familjes së Elimelekut.

<span id="an_2:4">2:4</span> Por ja, që Boazi erdhi në Betlehem dhe u
tha korrësve: "Zoti qoftë me ju!". Ata iu përgjigjën: "Zoti të
bekoftë!".

<span id="an_2:5">2:5</span> Pastaj Boazi i tha shërbëtorit të tij të
caktuar të mbikqyrë korrësit: "E kujt është kjo vajzë?".

<span id="an_2:6">2:6</span> Shërbëtori i caktuar të mbikqyrë korrësit u
përgjigj: "Éshtë një vajzë moabite, që është kthyer me Naomin nga vendi
i Moabit.

<span id="an_2:7">2:7</span> Ajo na tha: "Ju lutem, më lini të mbledh
kallinjtë midis demeteve prapa korrësve". Kështu ajo erdhi dhe qëndroi
nga mëngjesi deri tani; pushoi vetëm një çast në shtëpi".

<span id="an_2:8">2:8</span> Atëherë Bozai i tha Ruthit: "Dëgjo, bija
ime, mos shko në ndonjë arë tjetër për të mbledhur kallinjtë që kanë
mbetur, mos u largo që këtej, por rri me shërbëtoret e mia.

<span id="an_2:9">2:9</span> Mbaj sytë në arën që po korrin dhe shko
prapa korrësve. A nuk i kam urdhëruar shërbyesit e mi të mos të të
bezdisin? Kur ke etje, shko atje ku janë shtambat, për të pirë ujin që
kanë nxjerrë shërbëtorët".

<span id="an_2:10">2:10</span> Atëherë Ruthi u shtri përdhe, duke rënë
përmbys me fytyrën për tokë dhe i tha: "Për çfarë arësye kam gjetur kaq
hir në sytë e tu, sa ti të kujdesesh për mua që jam një e huaj?".

<span id="an_2:11">2:11</span> Boazi iu përgjegj duke thënë: "Më kanë
treguar të gjitha ato që ti ke bërë për vjehrrën tënde mbas vdekjes së
burrit tënd, dhe si ke lënë atin tënd, nënën tënde dhe vendlindjen
tënde, për të jetuar me një popull që nuk e njihje më parë.

<span id="an_2:12">2:12</span> Zoti të shpërbleftë për ato që ke bërë
dhe shpërblimi yt të jetë i plotë nga ana e Zotit, Perënedisë së
Izraelit, nën krahët e të cilit erdhe të strehohesh!".

<span id="an_2:13">2:13</span> Ajo i tha: "Le të arrij të më shikosh me
sy të mirë, o imzot, sepse ti më ke ngushëlluar dhe i ke folur zemrës së
shërbëtores sate, megjithëse unë nuk jam as sa një nga shërbëtoret e
tua".

<span id="an_2:14">2:14</span> Në kohën e drekës Boazi i tha: "Eja këtu,
ha bukë dhe ngjyeje kafshatën tënde në uthull". Kështu ajo u ul midis
korrësve. Boazi i ofroi grurë të pjekur, dhe ajo hëngri sa u ngop dhe
vuri mënjanë tepricat.

<span id="an_2:15">2:15</span> Pastaj u ngrit për të vazhduar mbledhjen
e kallinjve që kishin mbetur, dhe Boazi u dha këtë urdhër shërbëtorëve
të tij duke thënë: "Lëreni të vazhdojë të mbledhë kallinjtë edhe midis
duajve dhe mos e qortoni;

<span id="an_2:16">2:16</span> përveç kësaj lini që të bien për të
kallinj nga dorëza dhe mos i merrni, me qëllim që t'i mbledhë ajo, dhe
mos i bërtisni".

<span id="an_2:17">2:17</span> Pastaj ajo vazhdoi të mbledhë kallinj në
arë deri në mbrëmje, pastaj shiu atë që kishte mbledhur dhe siguroi
pothuaj një efë elbi.

<span id="an_2:18">2:18</span> E ngarkoi në kurriz, hyri në qytet dhe e
vjehrra pa atë që kishte mbledhur. Pastaj Ruthi nxori atë që kishte
tepruar nga ushqimi pasi ajo ishte ngopur dhe ia dha.

<span id="an_2:19">2:19</span> E vjehrra e pyeti: "Ku i ke mbledhur
kallinjtë sot? Ku ke punuar? Bekuar qoftë ai që tregoi kujdes për ty!".
Kështu Ruthi i tregoi së vjehrrës pranë kujt kishte punuar dhe shtoi:
"Njeriu pranë të cilit punova sot quhet Boaz".

<span id="an_2:20">2:20</span> Naomi i tha nuses: "Qoftë i bekuar nga
Zoti ai që nuk e ka hequr mirësinë e tij nga të gjallët dhe të
vdekurit". Dhe shtoi: "Ky njeri është një i afërti ynë i ngushtë, një
njeri që ka të drejtë të na shpengojë".

<span id="an_2:21">2:21</span> Atëherë Ruthi, Moabitja, tha: "Më tha
edhe: "Rri me shërbëtorët e mi, deri sa të kenë mbaruar korrjen time"".

<span id="an_2:22">2:22</span> Naomi i tha Ruthit, nuses së saj: "E mira
është që ti të shkosh, bija ime, me shërbëtoret e tij dhe mos të të
gjejnë në një arë tjetër".

<span id="an_2:23">2:23</span> Kështu ajo mbeti duke mbledhur kallinj me
shërbëtoret e Boazit deri në fund të korrjes së elbit dhe të grurit. Dhe
banonte bashkë me të vjehrrën.

<span id="an_3:1">3:1</span> Pastaj Naomi, e vjehrra, i tha: "Bija ime,
a nuk do të kërkoj unë një vend paqeje për ty, që ti të jesh e lumtur?

<span id="an_3:2">3:2</span> Boazi, me shërbëtoret e të cilit ti ke
qenë, a nuk është vallë fisi ynë? Ja, sonte ai duhet të shohë elbin në
lëmë.

<span id="an_3:3">3:3</span> Prandaj lahu, lyeju me vaj, vish rrobat më
të mira që ke dhe zbrit në lëmë; por bëj që ai të mos të njohë deri sa
të ketë mbaruar së ngrëni e së piri.

<span id="an_3:4">3:4</span> Kur të shkojë të shtrihet, kqyr vendin ku
shtrihet; pastaj shko aty, zbulo këmbët e tij dhe shtriu edhe ti. Dhe ai
do të thotë atë që duhet të bësh".

<span id="an_3:5">3:5</span> Ruthi iu përgjegj: "Do të bëj të gjitha ato
që më the".

<span id="an_3:6">3:6</span> Kështu zbriti në lëmë dhe bëri të gjitha
ato që i kishte porositur e vjehrra.

<span id="an_3:7">3:7</span> Boazi hëngri e piu dhe me zemër të gëzuar
shkoi të shtrihet pranë grumbullit të grurit. Atëherë ajo erdhi ngadalë,
i zbuloi këmbët dhe u shtri.

<span id="an_3:8">3:8</span> Aty nga mesnata ai u zgjua përnjëherësh dhe
u kthye; ja, një grua ishte shtrirë te këmbët e tij.

<span id="an_3:9">3:9</span> "Kush je ti?", i tha. Ajo u përgjigj: "Jam
Ruthi, shërbëtorja jote; shtrije skajin e mantelit tënd mbi shërbëtoren
tënd, sepse ti gëzon të drejtën e shpengimit".

<span id="an_3:10">3:10</span> Ai tha: "Qofsh e bekuar nga Zoti bija
ime! Mirësia që tregove këtë herë të fundit ia kalon së parës, sepse nuk
ke rendur pas të rinjve, të varfër a të pasur.

<span id="an_3:11">3:11</span> Prandaj tani mos ki frikë, bija ime; unë
do të bëj për ty gjithçka që më kërkon, sepse të gjithë njerëzit e
qytetit tim e dinë që ti je një grua e virtytshme.

<span id="an_3:12">3:12</span> Éshtë e vërtetë që unë gëzoj të drejtën e
shpengimit; por është një që është fis më i afërt se unë.

<span id="an_3:13">3:13</span> Kaloje këtu natën; dhe nesër në mëngjes,
në rast se ai do të kërkojë të drejtën e tij ndaj teje, mirë, pra le ta
bëjë; por në rast se nuk e kërkon të drejtën e tij mbi ty, unë do të
kërkoj që të vlejë e drejta ime dhe do të të shpengoj ashtu siç është e
vërtetë që Zoti rron! Rri shtrirë deri në mëngjes".

<span id="an_3:14">3:14</span> Kështu ajo qëndroi shtrirë në këmbët e
tij deri në mëngjes; por u ngrit përpara se një njeri të njohë tjetrin,
sepse ai i kishte thënë: "Asnjeri nuk duhet ta dijë që kjo grua erdhi në
lëmë!".

<span id="an_3:15">3:15</span> Pastaj shtoi: "Sill mantelin që ke veshur
dhe mbaje". Ajo e mbajti dhe ai derdhi mbi të gjashtë masa elbi, pastaj
ia vuri mbi kurriz; pas kësaj ajo u kthye në qytet.

<span id="an_3:16">3:16</span> Kështu u kthye tek e vjehrra, që i tha:
"Ti je bija e ime?". Atëherë ajo i tregoi të gjitha ato që ai burrë
kishte bërë për të,

<span id="an_3:17">3:17</span> dhe shtoi: "Më dha edhe këto gjashtë masa
elbi, sepse më tha: "Nuk duhet të kthehesh te vjehrra jote duar bosh"".

<span id="an_3:18">3:18</span> Naomi i tha: "Qëndro këtu, o bija ime,
deri sa të mësosh si ka për të mbaruar kjo çështje, sepse ai burrë nuk
do të rrijë deri sa ta ketë sistemuar sot çështjen".

<span id="an_4:1">4:1</span> Boazi shkoi te porta e qytetit dhe u ul
aty. Dhe ja, po kalonte ai që kishte të drejtën e shpengimit dhe për të
cilin Boazi kishte folur. Boazi i tha: "O ti biri i filanit, afrohu dhe
ulu këtu". Ai u afrua dhe u ul.

<span id="an_4:2">4:2</span> Boazi mori atëherë dhjetë burra nga pleqtë
e qytetit dhe u tha atyre: "Uluni këtu". Ata u ulën.

<span id="an_4:3">4:3</span> Pastaj Boazi i tha atij që kishte të
drejtën e shpengimit: "Naomi, që u kthye nga vendi i Moabit, ka shitur
pjesën e tokës që i përkiste vëllait tonë Elimelek.

<span id="an_4:4">4:4</span> Mendova të të informoj dhe të të them:
"Blije në prani të banorëve të vendit dhe të pleqve të popullit tim. Në
rast se do ta shpengosh, shpengoje; por në rast se nuk ke ndër mend ta
shpengosh, ma thuaj që ta di edhe unë; sepse asnjeri veç teje nuk gëzon
të drejtën e shpengimit, dhe pas teje vij unë"". Ai u përgjegj: "Do të
kërkoj të drejtën time".

<span id="an_4:5">4:5</span> Atëherë Boazi tha: "Ditën që do ta blesh
arën nga dora e Naomit, ti do ta blesh edhe nga Ruthi, Moabitja,
bashkëshortja e të ndjerit, për ta ringjallur emrin e të ndjerit në
trashëgiminë e tij".

<span id="an_4:6">4:6</span> Ai që gëzonte të drejtën e shpengimit u
përgjegj: "Unë nuk mund ta shpengoj për vete, sepse do të shkatërroj
trashëgiminë time; shpengo ti atë që duhet të shpengoja unë, sepse unë
nuk mund ta shpengoj".

<span id="an_4:7">4:7</span> Ky ishte zakoni në kohërat e kaluara në
Izrael lidhur me të drejtën e shpengimit dhe të ndryshimit të pronësisë:
personi hiqte sandalen dhe ja jepte tjetrit; kjo ishte mënyra e dëshmisë
në Izrael.

<span id="an_4:8">4:8</span> Kështu ai që gëzonte të drejtën e
shpengimit i tha Boazit: "Blije ti vetë", dhe hoqi sandalen.

<span id="an_4:9">4:9</span> Atëherë Boazi u tha pleqve dhe tërë
popullit: "Ju sot jeni dëshmitarë që unë bleva sot në duart e Naomit të
gjitha ato që ishin pronë e Elimelekut, të Kilionit dhe të Mahlonit.

<span id="an_4:10">4:10</span> Gjithashtu bleva për grua Ruthin,
Moabiten, bashkëshorten e Mahlonit, për ta ringjallur emrin e të ndjerit
në trashëgiminë e tij, me qëllim që emri i të ndjerit të mos shuhet
midis vëllezërve të tij dhe në portën e qytetit të tij. Ju sot jeni
dëshmitarë të këtij fakti.

<span id="an_4:11">4:11</span> Atëherë tërë populli që ndodhej te porta
dhe pleqtë u përgjigjën: "Ne jemi dëshmitarë të kësaj ngjarjeje. Zoti e
bëftë gruan që hyn në shtëpinë tënde si Rakelën dhe si Lean, dy gratë që
ngritën shtëpinë e Izraelit. Paç pushtet në Efrathah dhe u bëfsh i
famshëm në Betlem.

<span id="an_4:12">4:12</span> Shtëpia jote u bëftë si shtëpia e
Peretsit, që Tamara i lindi Judës, për shkak të pasardhësve që Zoti do
të të japë nga kjo e re".

<span id="an_4:13">4:13</span> Kështu Boazi e mori Ruthin, që u bë
bashkëshortja e tij. Ai hyri tek ajo dhe Zoti i dha mundësinë të lindë,
dhe ajo lindi një djalë.

<span id="an_4:14">4:14</span> Atëherë gratë i thanë Naomit: "Bekuar
qoftë Zoti, që sot nuk të la pa një shpëtimtar. Emri i tij u bëftë i
famshëm në Izrael!

<span id="an_4:15">4:15</span> Pastë mundësi ai të rimëkëmbë jetën tënde
dhe u bëftë mbështetja e pleqërisë sate, sepse e ka lindur nusja jote që
të do dhe që vlen për ty më tepër se shtatë bij".

<span id="an_4:16">4:16</span> Pastaj Naomi e mori fëmijën, e vuri në
gjirin e saj dhe u bë taja e saj.

<span id="an_4:17">4:17</span> Fqinjët i vunë një emër dhe thonin: "I
lindi një djalë Naomit!". E quajtën Obed. Ai qe ati i Isait, ati i
Davidit.

<span id="an_4:18">4:18</span> Ja pasardhësit e Peretsit: Peretsit i
lindi Hetsroni;

<span id="an_4:19">4:19</span> Hetsronit i lindi Rami; Ramit i lindi
Aminadabi;

<span id="an_4:20">4:20</span> Aminadabit i lindi Nahshoni; Nahshonit i
lindi Salmoni;

<span id="an_4:21">4:21</span> Salmonit i lindi Boazi; Boazit i lindi
Obedi;

<span id="an_4:22">4:22</span> Obedit i lindi Isai dhe Isait i lindi
Davidi.

------------------------------------------------------------------------

[Next: 1 Samuel](sa1)
