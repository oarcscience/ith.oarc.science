[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](zep)  [Next](zac.md) 

------------------------------------------------------------------------

### Albanian Bible: Haggai

<span id="an_1:1">1:1</span> Në vitin e dytë të mbretit Dar, në muajin e
gjashtë, ditën e parë të muajit, fjala e Zotit iu drejtua me anë të
profetit Hagai, Zorobabelit, birit të Shealtielit, qeveritar i Judës,
dhe Jozueut, birit të Jehotsadakut, kryeprift, duke thënë:

<span id="an_1:2">1:2</span> "Kështu thotë Zoti i ushtrive: Ky popull
thotë: "Nuk ka ardhur ende koha, koha kur duhet të rindërtohet shtëpia e
Zotit"".

<span id="an_1:3">1:3</span> Atëherë fjala e Zotit iu drejtua atyre me
anë të profetit Hagai, duke thënë:

<span id="an_1:4">1:4</span> "A është vallë për ju koha për të banuar në
shtëpitë tuaja të mbuluara mirë, ndërsa ky tempull është ende i
rrënuar?".

<span id="an_1:5">1:5</span> Prandaj Zoti i ushtrive thotë tani:
"Mendohuni mirë për sjelljen tuaj!

<span id="an_1:6">1:6</span> Ju keni mbjellë shumë, por keni korrur pak;
ju hani por jo aq sa të ngopeni; ju pini, por jo aq sa të shuani etjen
tuaj; ju visheni, por askush nuk rrin ngrohtë; ai që fiton një mëditje,
e fiton për ta shtënë në një qese të shpuar".

<span id="an_1:7">1:7</span> Kështu thotë Zoti i ushtrive: "Mendohuni
mirë për sjelljen tuaj!

<span id="an_1:8">1:8</span> Ngjituni ndër male, sillni lëndën dhe
ndërtoni tempullin, që të mund të gëzohem për të dhe kështu të jem i
përlëvduar", thotë Zoti.

<span id="an_1:9">1:9</span> Ju prisnit shumë, por në realitet keni
pasur pak; pastaj, kur e keni çuar në shtëpi, unë e shpërndava. Përse?",
thotë Zoti i ushtrive, "për shkak të tempullit tim që është i rrënuar,
ndërsa secili prej jush rend në shtëpinë e vet.

<span id="an_1:10">1:10</span> Për këtë arsye qielli e ka ndalur vesën
sipër jush dhe toka e ka mbajtur prodhimin e vet.

<span id="an_1:11">1:11</span> Dhe unë e thirra thatësirën mbi vendin,
mbi malet, mbi grurin, mbi mushtin, mbi vajin dhe mbi gjithshka që
prodhon toka, mbi njerëzit, mbi bagëtinë dhe mbi gjithë punën e duarve
tuaja".

<span id="an_1:12">1:12</span> Zorobabeli, biri i Shealtielit, dhe
Jozueu, biri i Jehotsadakut, kryeprift, dhe gjithë pjesa tjetër e
popullit e dëgjuan zërin e Zotit, Perëndisë së tyre, dhe fjalët e
profetit Hagai, sepse Zoti,

<span id="an_1:13">1:13</span> Atëherë Hagai, lajmëtari i Zotit, i
shpalli popullit mesazhin e Zotit, duke thënë: "Unë jam me ju, thotë
Zoti".

<span id="an_1:14">1:14</span> Kështu Zoti e zgjoi frymën e Zorobabelit,
birit të Shealtielit, qeveritar i Judës dhe frymën e Jozueut, birit të
Jehotsadakut, kryeprift dhe frymën e gjithë pjesës tjetër të popullit;
atëherë ata erdhën dhe filluan punën për shtëpinë e Zotit të ushtrive,
Perëndisë së tyre,

<span id="an_1:15">1:15</span> në ditën e njëzetekatërt të muajit të
gjashtë, në vitin e dytë të mbretit Dar.

<span id="an_2:1">2:1</span> Në muajin e shtatë, në ditën e njëzetenjëtë
të muajit, fjala e Zotit u drejtua me anë të profetit Hagai, duke thënë:

<span id="an_2:2">2:2</span> "Foli tani Zorobabelit, birit të
Shealtielit, qeveritar i Judës, dhe Jozueut, birit të Jehotsadakut,
kryeprift, dhe pjesës tjetër të popullit, duke thënë:

<span id="an_2:3">2:3</span> "Cili prej jush ka mbetur nga ata që e kanë
parë këtë tempull në lavdinë e tij të mëparshme? Dhe si po e shikoni
tani? Në krahasim me atë, a nuk është kjo asgjë para syve tuaj?

<span id="an_2:4">2:4</span> Dhe tani ji i fortë, Zorobabel", thotë
Zoti, "ji i fortë, Jozue, bir i Jehotsadakut, kryeprift; ji i fortë, o
mbarë popull i vendit", thotë Zoti, "dhe i hyni punës, sepse unë jam me
ju", thotë Zoti i ushtrive,

<span id="an_2:5">2:5</span> "sipas fjalës së besëlidhjes që lidha me ju
kur dolët nga Egjipti, kështu Fryma ime qëndron midis jush. Mos kini
frikë".

<span id="an_2:6">2:6</span> Sepse kështu thotë Zoti i ushtrive: "Edhe
një herë, pas pak, unë do t'i bëj të dridhen qiejtë dhe dheun, detin dhe
sterenë;

<span id="an_2:7">2:7</span> do t'i bëj të dridhen gjithë kombet;
dëshira e gjithë kombeve do të vijë dhe unë do ta mbush këtë tempull me
lavdi", thotë Zoti i ushtrive.

<span id="an_2:8">2:8</span> "Argjendi është imi, ari është imi", thotë
Zoti i ushtrive.

<span id="an_2:9">2:9</span> "Lavdia e këtij tempulli të fundit do të
jetë më e madhe nga ajo e të mëparshmit", thotë Zoti i ushtrive; "dhe në
këtë vend unë do të sjell paqen"", thotë Zoti i ushtrive.

<span id="an_2:10">2:10</span> Në ditën e njezet e katërt të muajit të
nëntë, në vitin e dytë të Darit, fjala e Zotit u drejtua me anë të
profetit Hagai, duke thënë:

<span id="an_2:11">2:11</span> "Kështu thotë Zoti i ushtrive: Pyeti
priftërinjtë për ligjin, duke thënë:

<span id="an_2:12">2:12</span> "Në qoftë se dikush mban në cepin e
rrobës së tij mish të shenjtëruar dhe me cepin prek bukë ose ushqim të
gatuar, verë ose vaj, ose çfarëdo ushqim tjetër, a do të bëhet i
shenjtëruar ky?"". Priftërinjtë u përgjigjen dhe thanë: "Jo!".

<span id="an_2:13">2:13</span> Atëherë Hagai u tha atyre: "Në qoftë se
dikush, që është i papastër për shkak të kontaktit me një kufomë, prek
ndonjë nga këto gjëra, a do të bëhet kjo e papastër?". Priftërinjë u
përgjigjën dhe thanë: "Po, ajo do të bëhet e papastër".

<span id="an_2:14">2:14</span> Atëherë Hagai u përgjigj dhe tha: "Kështu
është ky popull, kështu është ky komb përpara meje", thotë Zoti, "dhe
kështu është çdo punë e duarve të tyre, dhe ajo që më ofrojnë atje është
e papastër.

<span id="an_2:15">2:15</span> Tani mendohuni mirë që sot e tutje, para
se të vendoset guri mbi gur në tempullin e Zotit.

<span id="an_2:16">2:16</span> Më parë kur dikush shkonte para një
kapice që mendohej se kishte njëzet masa, kishte vetëm dhjetë; kur
dikush shkonte te buti për të nxjerrë nga buti pesëdhjetë bate, kishte
vetëm njëzet.

<span id="an_2:17">2:17</span> Unë ju godita me plasjen, me ndryshkun
dhe me breshër në çdo punë të duarve tuaja, por ju nuk u kthyet tek
unë", thotë Zoti.

<span id="an_2:18">2:18</span> "Mendohuni mirë që sot e tutje, nga dita
e njëzetekatërt e muajit të nëntë, nga dita kur u hodhën themelet e
tempullit të Zotit. Mendoni këtë:

<span id="an_2:19">2:19</span> a ka akoma grurë në hambar? Hardhia,
fiku, shega dhe ulliri nuk kanë dhënë akoma fryt. Por që nga kjo ditë e
tutje, unë do t'ju bekoj".

<span id="an_2:20">2:20</span> Fjala e Zotit iu drejtua për herë të dytë
Agait, ditën e njëzet e katërt të muajit, duke thënë:

<span id="an_2:21">2:21</span> "Foli Zorobabelit, qeveritarit të Judës,
dhe i thuaj: "Unë do t'i bëj qiejt dhe dheun të dridhen,

<span id="an_2:22">2:22</span> do të përmbys fronin e mbretërive dhe do
të shkatërroj fuqinë e mbretërive të kombeve; do të përmbys qerret dhe
ata që u hipin atyre; do të rrëzohen kuajt dhe kalorësit e tyre, secili
do të vritet nga shpata e vëllait të vet.

<span id="an_2:23">2:23</span> Atë ditë", thotë Zoti i ushtrive, "unë do
të të marr, o Zorobabel, bir i Shealtielit, shërbëtori im", thotë Zoti
dhe do të të vë një si vulë, sepse të kam zgjedhur"", thotë Zoti i
ushtrive.

------------------------------------------------------------------------

[Next: Zechariah](zac.md)
