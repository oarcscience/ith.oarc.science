[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](co1)  [Next](gal.md) 

------------------------------------------------------------------------

### Albanian Bible: 2 Corinthians

<span id="an_1:1">1:1</span> Pali, apostull i Jezu Krishtit nëpërmjet
vullnetin e Perëndisë, dhe vëllai Timote, kishës së Perëndisë që është
në Korint, bashkë me gjithë shenjtorët që janë në gjithë Akainë:

<span id="an_1:2">1:2</span> Paçi hir dhe paqe nga Perëndia, Ati ynë,
dhe nga Zoti Jezu Krisht.

<span id="an_1:3">1:3</span> Bekuar qoftë Perëndia dhe Ati i Zotit tonë
Jezu Krisht, Ati i të mëshirëve dhe Perëndia e çdo ngushëllimi,

<span id="an_1:4">1:4</span> i cili na ngushëllon në çdo shtrëngim
tonin, që, nëpërmjet ngushëllimit me të cilin ne jemi ngushëlluar nga
Perëndia, të mund të ngushëllojmë ata që janë në çfarëdo shtrëngimi.

<span id="an_1:5">1:5</span> Sepse, ashtu si ndër ne teprojnë vuajtjet e
Krishtit, po ashtu, nëpërmjet Jezu Krishtit, tepron edhe ngushëllimi
ynë.

<span id="an_1:6">1:6</span> Dhe, nëse jemi të pikëlluar, kjo ndodh për
ngushëllimin dhe shpëtimin tuaj; nëse jemi të ngushëlluar, kjo ndodh për
ngushëllimin dhe shpëtimin tuaj, që veprojnë në mënyrë të efektshme që
të duroni të njëjtat vuajtje që heqim edhe neve.

<span id="an_1:7">1:7</span> Edhe shpresa jonë për ju është e patundur,
duke ditur se ashtu siç jeni pjesëmarrës në mundime, kështu do të jeni
pjesëmarrës edhe në ngushëllim.

<span id="an_1:8">1:8</span> Sepse nuk duam, o vëllezër, që të mos dini
për vështirësinë që na ngjau në Azi, që u rënduam përtej fuqive tona, aq
sa u dëshpëruam edhe për jetën vetë.

<span id="an_1:9">1:9</span> Për më tepër ne e kishim në veten tonë
vendimin e vdekjes, që të mos besonim në veten tonë, por në Perëndinë që
ringjall të vdekurit,

<span id="an_1:10">1:10</span> i cili na ka çliruar dhe na çliron nga
një vdekje kaq e madhe, dhe tek i cili ne shpresojmë se do të na çlirojë
edhe më,

<span id="an_1:11">1:11</span> me ndihmën tuaj me anë të lutjeve për ne,
që shumë njerëz të falënderojnë për dhuntinë e hirit që do të na jepet
me anë të lutjeve të shumë njerëzve.

<span id="an_1:12">1:12</span> Mburrja jonë, në fakt, është kjo:
dëshmimi i ndërgjegjes sonë se ne jemi sjellë me thjeshtësinë dhe
sinqeritetin e Perën-disë në botë dhe sidomos përpara jush, jo me dituri
mishi, por me hirin e Perëndisë.

<span id="an_1:13">1:13</span> Sepse ne nuk ju shkruajmë të tjera gjëra,
përveç atyre që ju mund të lexoni dhe të kuptoni; dhe unë shpresoj se do
t'i kuptoni deri në fund;

<span id="an_1:14">1:14</span> sikurse i keni kuptuar tanimë deri diku,
se ne jemi mburrja juaj, sikurse edhe ju do të jeni mburrja jonë, në
ditën e Jezu Krishtit.

<span id="an_1:15">1:15</span> Dhe me këtë siguri unë doja të vija te ju
më përpara që të kishit një vepër të mirë të dytë,

<span id="an_1:16">1:16</span> dhe, nga ju të shkoja në Maqedoni, dhe
përsëri nga Maqedonia të vija te ju dhe ju të më përcillnit në Jude.

<span id="an_1:17">1:17</span> Kur mora këtë vendim, vallë mos kam
vepruar me mendjelehtësi? Apo ato që unë vendos, i vendos sipas mishit,
që të jetë tek unë po, po dhe jo, jo?

<span id="an_1:18">1:18</span> Por Perëndia është besnik; fjala jonë
ndaj jush nuk ka qenë po dhe jo.

<span id="an_1:19">1:19</span> Sepse Biri i Perëndisë, Jezu Krisht, që u
predikua ndër ju nga ne, pra, nga unë, nga Silvani dhe nga Timoteu, nuk
ka qenë "po" dhe "jo", por ka qenë "po" në atë.

<span id="an_1:20">1:20</span> Sepse të gjitha premtimet e Perëndisë
janë në atë "po" dhe në atë "amen", për lavdi të Perëndisë nëpërmjet
nesh.

<span id="an_1:21">1:21</span> Edhe ai që na themelon neve bashkë me ju
në Krishtin dhe na vajosi është Perëndia,

<span id="an_1:22">1:22</span> i cili edhe na vulosi dhe na dha kaparin
e Frymës në zemrat tona.

<span id="an_1:23">1:23</span> Dhe unë e thërres Perëndinë për dëshmitar
mbi jetën time që, për t'ju kursyer, nuk kam ardhur ende në Korint.

<span id="an_1:24">1:24</span> Jo se kemi pushtet mbi besimin tuaj, por
jemi bashkëpunëtorët e gëzimit tuaj, sepse për shkak të besimit ju
qëndroni të patundur.

<span id="an_2:1">2:1</span> Por unë kisha vendosur në veten time të mos
vij përsëri te ju me hidhërim.

<span id="an_2:2">2:2</span> Sepse, në qoftë se unë ju hidhëroj, kush do
të më gëzojë mua, në mos ai vetë që u hidhërua prej meje?

<span id="an_2:3">2:3</span> Dhe ju shkrova në këtë mënyrë që, kur të
vij, të mos kem trishtim nga ata që duhet të më gëzonin, duke pasur
besim në ju të gjithë, se gëzimi im është i të gjithë juve.

<span id="an_2:4">2:4</span> Ju shkrova, në fakt, me shumë lot dhe me
pikëllim të madh dhe ankth në zemër, jo që të hidhëroheni, por që të
njihni dashurinë shumë të madhe që kam për ju.

<span id="an_2:5">2:5</span> Edhe në qoftë se dikush ka shkaktuar
trishtim, s'më ka hidhëruar vetëm mua, por deri diku, pa e tepruar, ju
të gjithë.

<span id="an_2:6">2:6</span> Mjaft është për atë njeri ndëshkimi që iu
bë nga shumica,

<span id="an_2:7">2:7</span> por tani, përkundrazi, ju duhet më tepër ta
falni atë dhe ta ngushlloni, që ai njeri të mos gëlltitet nga trishtimi
i tepërt.

<span id="an_2:8">2:8</span> Prandaj ju lutem t'i shfaqni dashuri,

<span id="an_2:9">2:9</span> sepse ju shkrova edhe për këtë, që të njoh
provën tuaj, nëse jeni të dëgjueshëm në çdo gjë.

<span id="an_2:10">2:10</span> Por atij që ju do t'i falni diçka, e fal
edhe unë, sepse edhe unë, nëse kam falur gjë, kujtdo që t'ia kem falur,
e bëra për ju përpara Krishtit,

<span id="an_2:11">2:11</span> që të mos na mposhtë Satanai, sepse ne i
dimë qëllimet e tij.

<span id="an_2:12">2:12</span> Dhe, kur arrita në Troas për ungjillin e
Krishtit edhe m'u hap një derë në Zotin,

<span id="an_2:13">2:13</span> nuk gjeta prehje në frymën time, sepse
nuk gjeta aty Titin, vëllanë tim; prandaj, si u përshëndeta me ta,
shkova në Maqedoni.

<span id="an_2:14">2:14</span> Por, falem nderit Perëndisë, që na bën të
ngadhnjejmë gjithnjë në Krishtin dhe shfaq kudo nëpërmjet nesh erën e
këndshme të njohurisë së vet.

<span id="an_2:15">2:15</span> Sepse ne jemi për Perëndinë era e
këndshme e Krishtit ndër ata që shpëtohen dhe ndër ata që humbasin;

<span id="an_2:16">2:16</span> për këta një erë vdekjeje në vdekje, po
për ata erë jete në jetë. Dhe kush është i zoti për këto?

<span id="an_2:17">2:17</span> Ne në fakt nuk falsifikojmë fjalën e
Perëndisë, si shumë të tjerë, por flasim me sinqeritet si nga ana e
Perëndisë, përpara Perëndisë në Krishtin.

<span id="an_3:1">3:1</span> A fillojmë përsëri të rekomandojmë veten
tonë? Apo mos kemi nevojë, si disa, për letra rekomandimi për ju ose për
rekomandime nga ana juaj?

<span id="an_3:2">3:2</span> Ju jeni letra jonë, e shkruar në zemrat
tona, e njohur dhe e lexuar nga të gjithë njerëzit,

<span id="an_3:3">3:3</span> duke qenë manifestuar se jeni një letër e
Krishtit, e hartuar me anë të shërbesës sonë, dhe e shkruar jo me bojë,
por me Frymën e Perëndisë së gjallë, dhe jo mbi rrasa guri, por mbi
rrasa të një zemre mishi.

<span id="an_3:4">3:4</span> Dhe këtë besim ne e kemi në Perëndinë me
anë të Krishtit;

<span id="an_3:5">3:5</span> jo se jemi të aftë prej vetiu të kuptojmë
ndonjë gjë sikur vjen nga vetja jonë, por aftësia jonë vjen nga
Perëndia,

<span id="an_3:6">3:6</span> i cili na bëri të aftë të jemi shërbëtorë
të besëlidhjes së re, jo të shkronjës, por të Frymës, sepse shkronja
vret, por Fryma jep jetë.

<span id="an_3:7">3:7</span> Dhe, në qoftë se shërbimi i vdekjes, që
ishte gdhendur me shkronja mbi gurë, qe i lavdishëm aq sa bijtë e
Izraelit nuk mund të vështronin me sy fytyrën e Moisiut, për shkak të
lavdisë së pamjes së tij, që duhet të anullohej,

<span id="an_3:8">3:8</span> sa më i lavdishëm do të jetë shërbimi i
Frymës?

<span id="an_3:9">3:9</span> Sepse, nëse shërbimi i dënimit qe rrethuar
me lavdi, shumë më tepër do të teprojë në lavdi shërbimi i drejtësisë.

<span id="an_3:10">3:10</span> Sepse ç'ka është lavdëruar nuk është
lavdëruar nga kjo pikëpamje, për shkak të asaj lavdie që e kapërcen çdo
masë.

<span id="an_3:11">3:11</span> Sepse, në qoftë se ajo që duhet të
anullohej u rrethua me lavdi, ajo që mbetet do të jetë shumë më e
lavdishme.

<span id="an_3:12">3:12</span> Duke pasur, pra, një shpresë të tillë,
flasim me shumë guxim,

<span id="an_3:13">3:13</span> dhe jo si Moisiu, i cili vinte një vel
mbi fytyrën e vet, që bijtë e Izraelit të mos vështronin me sy fundin e
asaj që duhej të anullohej.

<span id="an_3:14">3:14</span> Por mendjet e tyre u errën; sepse, në
leximin e besëlidhjes së vjetër, po ky vel mbetet pa u hequr, sepse veli
anullohet në Krishtin.

<span id="an_3:15">3:15</span> Por deri më sot, kur lexohet Moisiu, një
vel mbetet mbi zemrat e tyre.

<span id="an_3:16">3:16</span> Por kur Izraeli të kthehet te Zoti, veli
do të hiqet.

<span id="an_3:17">3:17</span> Sepse Zoti është Fryma, dhe atje ku është
Fryma e Zotit, atje është liria.

<span id="an_3:18">3:18</span> Dhe ne të gjithë, duke soditur
fytyrëzbuluar lavdinë e Zotit si në pasqyrë, transformohemi në të
njëjtën shëmbëllim nga lavdia në lavdi, posi prej Frymës së Zotit.

<span id="an_4:1">4:1</span> Prandaj, duke pasur këtë shërbim për
mëshirën që na është bërë, ne nuk na lëshon zemra.

<span id="an_4:2">4:2</span> Ne kemi hequr dorë plotësisht nga gjërat e
turpshme që bëhen në fshehtësi, duke mos ecur me dinakëri, duke mos
falsifikuar aspak fjalën e Perëndisë, por duke shfaqur të vërtetën, ne
ia rekomandojmë veten tonë ndërgjegjes së çdo njeriu përpara Perëndisë.

<span id="an_4:3">4:3</span> Dhe, në qoftë se ungjilli ynë është ende i
mbuluar me vel, ai është i mbuluar për ata që humbin,

<span id="an_4:4">4:4</span> të cilëve perëndia i këtij shekulli ua
verboi mendjet e atyre që nuk besojnë, që drita e ungjillit të lavdisë
së Krishtit, që është shëmbëllimi i Perëndisë, të mos ndriçojë tek ata.

<span id="an_4:5">4:5</span> Sepse ne nuk predikojmë, pra, veten tonë,
por Jezu Krishtin, Zotin, dhe jemi shërbëtorët tuaj për hir të Jezu
Krishtit,

<span id="an_4:6">4:6</span> sepse Perëndia që tha: ''Le të ndriçojë
drita në errësirë'', është i njëjti që shkëlqeu në zemrat tona për t'na
ndriçuar në njohurinë e lavdisë së Perëndisë, në fytyrën e Jezu
Krishtit.

<span id="an_4:7">4:7</span> Dhe ne e kemi këtë thesar në enë prej balte
që epërsia pashoqe e kësaj fuqie të jetë nga Perëndia dhe jo nga ne.

<span id="an_4:8">4:8</span> Ne jemi të shtrënguar në çdo mënyrë, por
nuk jemi të ngushtuarderi në fund; jemi ndërdyshas por jo të dëshpëruar;

<span id="an_4:9">4:9</span> jemi të përndjekur por jo të braktisur; të
rrëzuar, por jo të shkatëruar;

<span id="an_4:10">4:10</span> kurdo ne e mbajmë në trupin tonë vdekjen
e Zotit Jezus, që edhe jeta e Jezusit të shfaqet në trupin tonë.

<span id="an_4:11">4:11</span> Ne që jetojmë, jemi vazhdimisht të
dorëzuar në vdekje për Jezusin, që edhe jeta e Jezusit të shfaqet në
mishin tonë të vdekshëm.

<span id="an_4:12">4:12</span> Dhe kështu tek ne vepron vdekja, ndërsa
në ju jeta.

<span id="an_4:13">4:13</span> Por, duke pasur të njëjtën frymë besimi,
sikurse është shkruar: ''Unë besova, prandaj fola'', edhe ne besojmë,
prandaj edhe flasim,

<span id="an_4:14">4:14</span> duke ditur se ai që ringjalli Zotin
Jezus, do të na ringjallë edhe ne nëpërmjet Jezusit dhe do të na
paraqesë bashkë me ju.

<span id="an_4:15">4:15</span> Sepse të gjitha këto gjëra janë për ju,
që hiri, duke arritur me anë të shumë personave, të prodhojë falenderim
me tepri për lavdi të Zotit.

<span id="an_4:16">4:16</span> Prandaj nuk na lëshon zemra; por, edhe
pse njeriu ynë i jashtëm shkon në shkatërrim, ai i brendshëm përtërihet
nga dita në ditë.

<span id="an_4:17">4:17</span> Sepse trishtimi ynë i lehtë që është
vetëm për një moment, prodhon për ne, një peshë të pamasë e të pashoqe
të amshueshme lavdie;

<span id="an_4:18">4:18</span> ndërsa ne nuk i drejtojmë sytë ndaj
gjërave që duken, por ndaj gjërave që nuk shihen, sepse gjërat që duken
janë për një kohë, kurse ato që nuk shihen janë të përjetshme.

<span id="an_5:1">5:1</span> Ne e dimë në fakt se, në qoftë se kjo
çadër, vendbanimi ynë tokësor, prishet, ne kemi një godinë nga Perëndia,
një banesë të përjetshme, në qiej, që nuk është bërë nga dorë njeriu.

<span id="an_5:2">5:2</span> Sepse në këtë çadër ne psherëtijmë duke
dëshëruar fort të vishemi me banesën tonë qiellore,

<span id="an_5:3">5:3</span> nëse do të gjindemi të veshur e jo të
zhveshur.

<span id="an_5:4">5:4</span> Sepse ne që jemi në këtë çadër psherëtijmë
duke qenë të rënduar, dhe për këtë arsye nuk duam, pra, të na zhveshin,
por të na veshin, që ç'është e vdekshme të përpihet nga jeta.

<span id="an_5:5">5:5</span> Dhe ai që na ka formuar pikërisht për këtë
është Perëndia, i cili na dha edhe kaparin e Frymës.

<span id="an_5:6">5:6</span> Ne, pra, kemi gjithnjë siguri besimi dhe e
dimë se gjersa banojmë në trup, jemi larg Zotit,

<span id="an_5:7">5:7</span> sepse ecim nëpërmjet besimit dhe jo
nëpërmjet vizionit.

<span id="an_5:8">5:8</span> Por jemi të sigurt dhe na parapëlqen më
tepër ta lëmë trupin dhe të shkojmë e të banojmë bashkë me Zotin.

<span id="an_5:9">5:9</span> Prandaj edhe përpiqemi t'i pëlqejmë atij,
qoftë duke banuar në trup, qoftë duke e lënë atë.

<span id="an_5:10">5:10</span> Sepse ne të gjithë duhet të dalim para
gjyqit të Krishtit, që secili merr shpagimin e gjërave që ka bërë me anë
të trupit, në bazë të asaj që ka bërë, qoftë në të mirën apo në të
keqen.

<span id="an_5:11">5:11</span> Duke e njohur frikën e Zotit, ne bindim
njerëzit dhe jemi njohur nga Perëndia; dhe unë shpresoj se edhe në
ndërgjegjet tuaja të jemi njohur.

<span id="an_5:12">5:12</span> Sepse ne nuk e rekomandojmë përsëri veten
ndaj jush, por ju japim rastin të krenoheni për ne, që të keni çfarë t'u
përgjigjeni atyre që krenohen me dukjen dhe jo me zemër.

<span id="an_5:13">5:13</span> Sepse, nëse nuk jemi në vete, jemi për
Perëndinë, dhe në qoftë se jemi me mend në kokë, jemi për ju.

<span id="an_5:14">5:14</span> Sepse dashuria e Krishtit na shtrëngon,
sepse kemi arritur në konkluzionin se, në qoftë se një ka vdekur për të
gjithë, të gjithë, pra, kanë vdekur;

<span id="an_5:15">5:15</span> dhe se ai ka vdekur për të gjithë, me
qëllim që ata të cilët jetojnë, të mos jetojnë që sot e tutje për veten
e tyre, po për atë që vdiq dhe u ringjall për ta.

<span id="an_5:16">5:16</span> Prandaj tash e tutje ne nuk njohim më
askënd sipas mishit; po, edhe sikur ta kemi njohur Krishtin sipas
mishit, nuk e njohim më ashtu.

<span id="an_5:17">5:17</span> Prandaj nëse dikush është në Krishtin, ai
është një krijesë e re; gjërat e vjetra kanë shkuar; ja, të gjitha
gjërat u bënë të reja.

<span id="an_5:18">5:18</span> Edhe të gjitha gjërat janë nga Perëndia
që na pajtoi me veten përmes Jezu Krishtit dhe na dha shërbimin i
pajtimit,

<span id="an_5:19">5:19</span> sepse Perëndia e ka pajtuar botën me
veten në Krishtin, duke mos ua numëruar njerëzve fajet e tyre dhe vuri
ndër ne fjalën e paqtimit.

<span id="an_5:20">5:20</span> Ne, pra, bëhemi lajmëtarë për Krishtin,
sikurse Perëndia të këshillonte nëpërmjet nesh; dhe ne ju këshillojmë
juve për hir të Krishtit: Paqtohuni me Perëndinë!

<span id="an_5:21">5:21</span> Sepse ai bëri të jetë mëkat për ne ai që
nuk njihte mëkat, që ne të bëhemi drejtësia e Perëndisë në të.

<span id="an_6:1">6:1</span> Dhe, duke qenë bashkëpunëtorë të tij, ju
këshillojmë të mos e pranoni më kot hirin e Perëndisë,

<span id="an_6:2">6:2</span> sepse ai thotë: ''Në kohë të pëlqyer unë të
dëgjova dhe në ditë shpëtimi të ndihmova''. Ja, pra, koha e pëlqyer, ja,
pra, dita e shpëtimit.

<span id="an_6:3">6:3</span> Ne nuk japim asnjë shkas për skandal në
asnjë gjë, që të mos shahet shërbesa jonë;

<span id="an_6:4">6:4</span> por në çdo gjë e rekomandojmë veten tonë si
shërbëtorë të Perëndisë në shumë vuajtje, në shtrëngime, në nevoja, në
ngushtica,

<span id="an_6:5">6:5</span> në rrahje, në burgosje, në kryengritje, në
mundime, në të pafjetura, në agjërime,

<span id="an_6:6">6:6</span> me pastërti, me njohuri, me durim, me
mirësi, me Frymën e Shenjtë, me dashuri jo të shtirur,

<span id="an_6:7">6:7</span> me fjalën e së vërtetës, me fuqinë e
Perëndisë, me armët e drejtësisë në të djathtë dhe në të majtë,

<span id="an_6:8">6:8</span> në lavdi dhe në çnderim, me emër të mirë
dhe me emër të keq;

<span id="an_6:9">6:9</span> si gënjeshtarë, por të vërtetë; si të
panjohur, por të njohur; si njerëz që vdesin, por ja, jetojmë; si të
ndëshkuar, por jo të vrarë;

<span id="an_6:10">6:10</span> si të brengosur, por gjithmonë të gëzuar;
si të varfër, por shumë veta i bëjmë të pasur; si njerëz që s'kanë
kurrgjë, por kanë gjithçka.

<span id="an_6:11">6:11</span> Goja jonë u hap për ju, o Korintas, zemra
jonë u bë e gjërë.

<span id="an_6:12">6:12</span> Ju nuk jeni ngushtë në ne, por ju jeni të
ngushtë në zemrat tuaj.

<span id="an_6:13">6:13</span> Por në shkëmbim po ju flas si fëmijve,
bëhuni të gjërë edhe ju.

<span id="an_6:14">6:14</span> Mos hyni në një zgjedhë bashkë me të
pabesët, sepse ç'lidhje ka drejtësia me paudhësinë? Dhe çfarë afrie ka
drita me terrin?

<span id="an_6:15">6:15</span> Dhe ç'harmoni ka Krishti me Belialin? Ose
ç'pjesë ka besimtari me jobesimtarin?

<span id="an_6:16">6:16</span> Dhe çfarë marrëveshje ka tempulli i
Perëndisë me idhujt? Sepse ju jeni tempulli i Perëndisë së gjallë,
sikurse tha Perëndia: ''Unë do të banoj në mes tyre, dhe do të ec ndër
ta; do të jem Perëndia i tyre dhe ata do të jenë populli im''.

<span id="an_6:17">6:17</span> Prandaj ''dilni nga mesi i tyre dhe
ndahuni prej tyre, thotë Zoti, dhe mos prekni asgjë të ndyrë, dhe unë do
t'ju pranoj,

<span id="an_6:18">6:18</span> dhe do të jem si një Atë për ju, dhe ju
do të jeni për mua si bijtë e bijat, thotë Zoti i Plotfuqishëm''.

<span id="an_7:1">7:1</span> Duke i pasur këto premtime, o të dashur, le
ta pastrojmë veten nga çdo ndotje e mishit dhe e frymës dhe ta
përfundojmë shenjtërimin tonë në druajtjen e Perëndisë.

<span id="an_7:2">7:2</span> Na pranoni; ne nuk i kemi bërë padrejtësi
askujt, nuk kemi korruptuar askënd, nuk ia hodhëm askujt.

<span id="an_7:3">7:3</span> Këtë nuk e them për dënim, sepse që më parë
iu thashë se jeni në zemrat tona për të vdekur bashkë dhe për të jetuar
bashkë.

<span id="an_7:4">7:4</span> Jam shumë i hapur me ju dhe kam me se të
mburrem për ju; jam plot me ngushullim dhe jam jashtë mase i gëzuar në
gjithë shtrëngimin tonë.

<span id="an_7:5">7:5</span> Sepse, kur erdhëm në Maqedoni, mishi ynë
nuk pati fare prehje, por u shtrënguam në të gjitha mënyrat: jashtë
betejë, përbrenda frikë.

<span id="an_7:6">7:6</span> Por Perëndia, që ngushëllon të
pikë-lluarit, na ngushëlloi me ardhjen e Titit,

<span id="an_7:7">7:7</span> dhe jo vetëm me ardhjen e tij, por edhe me
ngushëllimin që ai pati prej jush; ai na tregoi dëshirën tuaj të madhe,
lotët tuaja, zellin tuaj për mua, kaq sa u gëzova më tepër,

<span id="an_7:8">7:8</span> sepse, ndonëse edhe ju kam trishtuar me
letrën time, nuk më vjen keq, ndonëse më pati ardhur keq, sepse shoh se
ajo letër, edhe pse për pak kohë, ju trishtoi.

<span id="an_7:9">7:9</span> Tani po gëzohem, jo sepse u trishtuat, por
sepse u trishtuat për pendim, sepse u trishtuat sipas Perëndisë, që të
mos ju bëhet juve ndonjë dëm nga ne.

<span id="an_7:10">7:10</span> Trishtimi sipas Perëndisë në fakt, sjell
pendim për shpëtim, për të cilin njeriu nuk i vjen keq, por trishtimi i
botës shkakton vdekje.

<span id="an_7:11">7:11</span> Në fakt, ja sa kujdes shkaktoi te ju
pikëllimi sipas Perëndisë, madje sa fjalë për të kërkuar ndjesë, sa
zemëratë, sa druajtje, sa dëshirë të zjarrtë, sa zell, sa kënaqësi! Me
çdo mënyrë ju e treguat se jeni të pastër në këtë çështje.

<span id="an_7:12">7:12</span> Edhe pse ju shkrova, nuk e bëra as për
atë që e bëri padrejtësinë, as për atë që e pësoi, por që të shfaqet në
mes tuaj kujdesi ynë që kemi për ju përpara Perëndisë.

<span id="an_7:13">7:13</span> Prandaj ne u ngushëlluam për shkak të
ngushëllimit tuaj dhe u gëzuam aq më tepër për gëzimin e Titit, sepse
fryma e tij u shlodh nga ju të gjithë.

<span id="an_7:14">7:14</span> Prandaj, në qoftë se u mburra për ndonjë
gjë tek ai për ju, nuk u turpërova por, ashtu si ju kemi treguar të
gjitha gjërat me vërtetësi, kështu edhe mburrja jonë te Titi doli e
vërtetë.

<span id="an_7:15">7:15</span> Dhe ai ka një dashuri të madhe për ju,
kur kujton bindjen e ju të gjithëve dhe si e pritët atë me frikë dhe me
të dridhura.

<span id="an_7:16">7:16</span> Gëzohem, pra, që në çdo gjë mund të besoj
në ju.

<span id="an_8:1">8:1</span> Tani, o vëllezër, ju bëjmë të ditur hirin e
Perëndisë, që u është dhënë kishave të Maqedonisë,

<span id="an_8:2">8:2</span> se, në mes të shumë sprovave pikëllimi,
mbushullia e gëzimit të tyre dhe varfëria e tyre e thellë e treguan në
pasuritë e dorëgjërësinë e tyre.

<span id="an_8:3">8:3</span> Sepse unë dëshmoj se ata kanë dhënë me
dëshirë dhe sipas mundësisë së tyre, madje edhe përtej mundësisë së
tyre,

<span id="an_8:4">8:4</span> dhe na u lutën, pa na u ndarë, ta pranojmë
dhuratën dhe pjesëmarrjen në ofertën për shenjtorët.

<span id="an_8:5">8:5</span> Dhe jo vetëm vepruan ashtu si shpresonim,
po dhanë veten më përpara te Perëndia dhe pastaj te ne sipas vullnetit
të Perëndisë.

<span id="an_8:6">8:6</span> Kështu ne e këshilluam Titin që, ashtu si e
nisi këtë vepër të hirit midis jush, ashtu ta përfundojë.

<span id="an_8:7">8:7</span> Por sikurse ju jeni të pasur në çdo gjë, në
besim, në fjalë e në dituri, në çdo kujdes dhe në dashurinë tuaj ndaj
nesh, përpiquni të pasuroni edhe në këtë vepër të hirit.

<span id="an_8:8">8:8</span> Këtë nuk e them si urdhër, por që me anë të
kujdesit të të tjerëve të vë në sprovë sinqeritetin e dashurisë suaj.

<span id="an_8:9">8:9</span> Sepse ju e njihni hirin e Zotit tonë Jezu
Krisht, i cili, duke qenë i pasur, u bë i varfër për ju, që ju të bëheni
të pasur me anë të varfërisë së tij.

<span id="an_8:10">8:10</span> Lidhur me këtë po ju jap një këshillë,
sepse kjo është e dobishme për ju, që vjet filluat jo vetëm ta bëni, por
edhe ta dëshironi.

<span id="an_8:11">8:11</span> Tani përfundojeni edhe bërjen që, ashtu
si qe dëshira për të dëshiruar, kështu të jetë edhe për ta përfunduar
sipas mundësive që keni.

<span id="an_8:12">8:12</span> Sepse, në qoftë se ekziston gatishmëria
për të dhënë, ai është i mirëpritur sipas asaj që ka dhe jo sipas asaj
që nuk ka.

<span id="an_8:13">8:13</span> Por jo që ju të shtrëngoheni që të
lehtësohen të tjerët,

<span id="an_8:14">8:14</span> por të ndiqet vetëm një kriter barazimi;
që tani mbushullia juaj të plotësojë nevojat e tyre, kështu që edhe
mbushullia e tyre të plotësojë nevojat tuaja, që të ketë barazi,

<span id="an_8:15">8:15</span> sikurse është shkruar: ''Ai që mblodhi
shumë, nuk mori më shumë dhe ai që mblodhi pak, nuk mori më pak''.

<span id="an_8:16">8:16</span> Le ta falënderojmë Perëndinë, që i shtiu
në zemër Titit po atë kujdes për ju,

<span id="an_8:17">8:17</span> sepse ai jo vetëm që e pranoi këshillën
tonë, por u nis për të ardhur te ju, me dëshirën e tij dhe me shumë
zell.

<span id="an_8:18">8:18</span> Edhe bashkë me të dërguam edhe vë-llanë,
lëvdimi i të cilit për predikimin e ungjillit u përhap në të gjitha
kishat,

<span id="an_8:19">8:19</span> dhe jo vetëm kaq, por ai u zgjodh nga
kishat që të jetë shoku ynë në udhëtim me këtë dhuratë që ne
administrojmë për lavdinë e Zotit vetë, për të treguar gatishmërinë e
zemrës suaj,

<span id="an_8:20">8:20</span> duke shmangur qortimin e ndonjërit në
këtë dhuratë bujare që administrohet prej nesh,

<span id="an_8:21">8:21</span> sepse kujdesemi të veprojmë mirë jo vetëm
përpara Zotit, por edhe përpara njerëzve.

<span id="an_8:22">8:22</span> Edhe ne dërguam bashkë me ta vëllanë
tonë, të cilin e kemi vënë në sprovë shumë herë në shumë gjëra dhe doli
i zellshëm, por tani është edhe më i zellshëm për shkak të besimit të
madh që ka ndaj jush.

<span id="an_8:23">8:23</span> Sa për Titin, ai është bashkëpunëtori im
dhe shok i veprës midis jush; sa për vëllezërit, ata janë apostuj të
kishave, lavdi e Krishtit.

<span id="an_8:24">8:24</span> U tregoni atyre provën e dashurisë suaj
dhe pse mburremi me ju edhe përpara kishave.

<span id="an_9:1">9:1</span> Sa për shërbesën në dobi të shenjtorëve,
është e tepërt t'ju shkruaj,

<span id="an_9:2">9:2</span> sepse e njoh gatishmërinë e zemrave tuaja,
për të cilën unë mburrem për ju te Maqedonasit, se Akaia është gati që
vjet; dhe zelli juaj nxiti shumë të tjerë.

<span id="an_9:3">9:3</span> Unë i dërgova këta vëllezër, që mburrja
jonë për ju të mos dalë e kotë për këtë gjë dhe me qëllim, sikurse
thoja, të jeni gati,

<span id="an_9:4">9:4</span> sepse, po të vinin me mua disa Maqedonas
dhe të mos ju gjenin gati, ne (të mos them ju), do të dilnim të
turpëruar për besimin dhe mburrjen tonë.

<span id="an_9:5">9:5</span> Prandaj m'u duk e nevojshme t'i këshilloj
vëllezërit të vijnë te ju më përpara, që të bëjnë gati më parë ofertën
që kishit premtuar më parë, kështu që ajo të jetë gati si dhuratë
bujarie dhe jo kopracie.

<span id="an_9:6">9:6</span> Dhe ju them këtë: Ai që mbjell me kursim,
do të korrë po me kursim; dhe ai që mbjell dorëhapur edhe do të korrë
dorëhapur.

<span id="an_9:7">9:7</span> Secili le të veprojë ashtu si ka vendosur
në zemrën, as me keqardhje as nga shtrëngimi, sepse Perëndia do një
dhurues të gëzuar.

<span id="an_9:8">9:8</span> Dhe Perëndia mund të bëjë që gjithë hiri të
teprojë për ju, aq sa mbasi të keni gjithnjë mjaft në çdo gjë, t'ju
tepërojë për çfarëdo pune të mirë,

<span id="an_9:9">9:9</span> sikurse është shkruar: ''Ai ndau, u ka
dhënë të varfërve, drejtësia e tij mbetet në përjetësi''.

<span id="an_9:10">9:10</span> Edhe ai që i jep farën mbjellësit dhe
bukë për të ngrënë, ju dhëntë dhe e shumoftë farën tuaj, dhe i bëftë të
rriten frytet e drejtësisë suaj;

<span id="an_9:11">9:11</span> dhe atëherë do të pasuroheni për të qenë
dorëdhënë, duke i sjellë nëpërmjet nesh falënderim Perëndisë.

<span id="an_9:12">9:12</span> Sepse kryerja e kësaj shërbese të shenjtë
jo vetëm përmbush nevojat e shenjtorëve, por sjell edhe një mbushulli
falëndërimesh ndaj Perëndisë,

<span id="an_9:13">9:13</span> sepse për shkak të përvojës nga kjo
shërbesë, ata e përlëvdojnë Perëndinë për bindjen ndaj ungjillit të
Krishtit që ju rrëfeni dhe për bujarinë me të cilën merrni pjesë me ta
dhe me të gjithë.

<span id="an_9:14">9:14</span> Dhe me lutjet e tyre për ju ju shfaqin
një dashuri të veçantë për hirin e shkëlqyer të Perëndisë përmbi ju.

<span id="an_9:15">9:15</span> Le të falënderojmë Perëndinë për dhuratën
e tij të patregueshme.

<span id="an_10:1">10:1</span> Personalisht unë, Pali, po ju këshi-lloj
me anë të zemërbutësisë dhe të mirësisë së Krishtit; unë, që kur ndodhem
vetë midis jush jam i përunjur, ndërsa kur jam larg jush tregohem i
guximshëm ndaj jush.

<span id="an_10:2">10:2</span> Ju lutem, që, kur të vij te ju, të mos
jem i detyruar të veproj me guxim me atë siguri, me të cilin mendoj të
guxoj kundër disave, që na konsiderojnë sikur ecim sipas mishit.

<span id="an_10:3">10:3</span> Sepse, edhe pse ecim në mish, nuk
luftojmë sipas mishit,

<span id="an_10:4">10:4</span> sepse armët e luftës sonë nuk janë prej
mishi, por të fuqishme në Perëndinë për të shkatërruar fortesat,

<span id="an_10:5">10:5</span> që të hedhim poshtë mendimet dhe çdo
lartësi që ngrihet kundër njohjes së Perëndisë dhe t'ia nënshtrojmë çdo
mendim dëgjesës së Krishtit,

<span id="an_10:6">10:6</span> dhe jemi gati të ndëshkojmë çdo
mosbindje, kur të bëhet e përkryer bindja juaj.

<span id="an_10:7">10:7</span> A i shihni gjërat sipas pamjes së
jashtme? Në qoftë se dikush është i bindur në veten e tij se është i
Krishtit, le ta mendojë këtë përsëri nga vetja e tij: sikurse ai është i
Krishtit, ashtu edhe ne jemi të Krishtit.

<span id="an_10:8">10:8</span> Edhe, nëse unë do ta mburrja veten më
tepër për autoritetin tonë, që Zoti na dha për ndërtimin tuaj dhe jo për
shkatërrimin tuaj, nuk do të turpërohesha.

<span id="an_10:9">10:9</span> Nuk dua të dukem se po kërkoj t'ju tremb
me letrat e mia.

<span id="an_10:10">10:10</span> Sepse dikush thotë: ''Letrat e tij janë
të ashpra dhe të fuqishme, kurse paraqitja e tij trupore është e dobët,
dhe fjala e tij ka pak peshë''.

<span id="an_10:11">10:11</span> Le ta dijë, pra, ai njeri, se ashtu si
jemi në fjalë, me anë të letrave kur jemi larg, të tillë do të jemi edhe
me vepra, kur të jemi të pranishëm.

<span id="an_10:12">10:12</span> Sepse nuk guxojmë të renditemi ose të
krahasohemi me ata që e rekomandojnë veten e vet; por ata, duke matur
veten e tyre dhe duke u krahasuar me veten e tyre, nuk kanë mend.

<span id="an_10:13">10:13</span> Por ne nuk do të mburremi jashtë masës,
po sipas masës së rregullës që caqet i caktoi Perëndia, sa të arrijmë
deri te ju,

<span id="an_10:14">10:14</span> Sepse ne nuk po shtrihemi përtej
caqeve, sikurse nuk arritëm deri te ju, sepse ne arritëm më të vërtetë
deri te ju me anë të predikimit të ungjillit të Krishtit.

<span id="an_10:15">10:15</span> Dhe ne nuk mburremi përtej masës për
punët e tjetrit, por kemi shpresë se, duke u rritur besimi juaj, ne do
të kemi një konsideratë më të madhe ndër ju, sipas cakut tonë,

<span id="an_10:16">10:16</span> sa që përhapim ungjillin edhe përtej
vendeve tuaj, pa u mburrur me ato që janë bërë në këtë lëmë nga të
tjerë.

<span id="an_10:17">10:17</span> Ai që lëvdohet, le të lëvdohet në
Zotin,

<span id="an_10:18">10:18</span> sepse nuk miratohet ai që e rekomandon
veten e tij, po ai të cilin e rekomandon Zoti.

<span id="an_11:1">11:1</span> Oh, sa do të dëshiroja që ju të duronit
pak marrëzi me mua! Po në fakt, ju më duroni.

<span id="an_11:2">11:2</span> Jam xheloz për ju me xhelozinë e
Perëndisë, sepse ju fejova me një burrë, që t'ju nxjerr para Krishtit si
virgjëreshë të dlirë.

<span id="an_11:3">11:3</span> Por druaj se, ashtu si gjarpëri e gënjeu
Evën me dinakërinë e tij, kështu edhe mendja juaj të mos prishet duke u
shmangur nga thjeshtësia ndaj Krishtit.

<span id="an_11:4">11:4</span> Sepse, po të vinte dikush dhe t'ju
predikonte një Jezus tjetër, që ne nuk e kemi predikuar, ose, po të
merrnit një frymë tjetër që nuk e keni marrë, ose një ungjill tjetër që
nuk e keni pranuar, do ta duronit fort mirë.

<span id="an_11:5">11:5</span> Unë mendoj se nuk kam qenë aspak më
poshtë nga apostujt më të shquar.

<span id="an_11:6">11:6</span> Dhe, megjithëse jam i thjeshtë në të
folur, nuk jam i tillë në dituri; madje me të gjitha mënyrat dhe në të
gjitha gjërat jua kemi treguar.

<span id="an_11:7">11:7</span> Mos vallë bëra mëkat duke e ulur veten
time që të lartoheni ju, sepse ju kam predikuar falas ungjillin e
Perëndisë?

<span id="an_11:8">11:8</span> Unë shfyrtësova kishat e tjera, duke
marrë një rrogë që t'ju shërbej juve.

<span id="an_11:9">11:9</span> Dhe, kur isha midis jush dhe isha
nevojtar, nuk iu bëra barrë askujt; sepse nevojat e mia i plotësuan
vëllezërit që erdhën nga Maqedonia; dhe në çdo gjë u ruajta që të mos ju
bëhem barrë ju, edhe për të ardhmen do të ruhem.

<span id="an_11:10">11:10</span> Duke qenë se e vërteta e Krishtit është
në mua, kjo mburrje, përsa më përket mua, nuk do të më ndalohet në
vendet e Akaisë.

<span id="an_11:11">11:11</span> Pse? Ndoshta sepse nuk ju dua? Perëndia
e di.

<span id="an_11:12">11:12</span> Por atë që bëj, do ta bëj përsëri, që
t'u pres çdo shkas atyre që duan shkas, që ata të gjenden si edhe ne, në
atë gjë, për të cilën mburren.

<span id="an_11:13">11:13</span> Të tillë apostuj të rremë, janë
punëtorë hileqarë, që shndërrohen në apostuj të Krishtit.

<span id="an_11:14">11:14</span> Dhe nuk është për t'u çuditur, sepse
Satanai vet shndërrohet në engjëll drite.

<span id="an_11:15">11:15</span> Nuk është, pra, gjë e madhe, nëse edhe
punëtorët e tij shndërrohen në punëtorë (marrin trajtën e punëtorëve) të
drejtësisë, fundi i të cilëve do të jetë sipas veprave të tyre.

<span id="an_11:16">11:16</span> Po e them përsëri: Askush të mos
mendojë se jam i marrë; në mos, më pranoni edhe si të marrë, që edhe unë
të mburrem pakëz.

<span id="an_11:17">11:17</span> Atë që po them në mburrjen e guximit
tim, nuk po e them sipas Zotit, por në marrëzi.

<span id="an_11:18">11:18</span> Duke qenë se shumë vetë mburren sipas
mishit, edhe unë do të mburrem.

<span id="an_11:19">11:19</span> Sepse ju që jeni të ditur, i duroni
lehtë të marrët.

<span id="an_11:20">11:20</span> Sepse tashmë ju duroni, nëse dikush ju
robëron, nëse dikush ju gllabëron, nëse dikush ju grabit, nëse dikush
krenohet, nëse dikush ju godet në fytyrë.

<span id="an_11:21">11:21</span> Flas për turpin tim, sikurse ne të
ishim të dobët; megjithatë në çdo gjë që dikush guxon, po flas si i
marrë, marr guxim edhe unë.

<span id="an_11:22">11:22</span> Janë ata Hebrenj? Jam edhe unë! Janë
ata Izraelitë? Jam edhe unë! janë ata pasardhës të Abrahamit? Jam edhe
unë.

<span id="an_11:23">11:23</span> Janë ata shërbëtorë të Krishtit? Po
flas si i pamend, unë jam edhe më tepër si këta; në mundime më tepër, në
goditje më tepër, në burgje më tepër dhe shpesh në rrezik për vdekje.

<span id="an_11:24">11:24</span> Nga Judenjtë mora pesë herë nga dyzetë
kamxhike pa një.

<span id="an_11:25">11:25</span> Tri herë më rrahën me shkopinj, një
herë më qëlluan me gurë, tri herë m'u mbyt anija në det, kalova një ditë
e një natë në humnerë.

<span id="an_11:26">11:26</span> Në udhëtime të shpeshta në rreziqe
lumenjsh, në rreziqe kusarësh, në rrezik nga ana e bashkëtdhetarëve,
rreziqe nga ana johebrenjve, rreziqe në qytet, rreziqe në shkretëtirë,
rreziqe në det, rreziqe midis vëllezërve të rremë,

<span id="an_11:27">11:27</span> në lodhje e në mundim, në netët pa
gjumë, në uri e në etje, shpesh herë në agjërime, në të ftohtë dhe në të
zhveshur.

<span id="an_11:28">11:28</span> Përveç këtyre gjërave të jashtme, ajo
që më mundon çdo ditë është kujdesja për të gjitha kishat.

<span id="an_11:29">11:29</span> Kush është i dobët, që të mos jem edhe
unë? Kush është skandalizuar dhe unë të mos përvëlohem?

<span id="an_11:30">11:30</span> Në qoftë se duhet të mburrem, unë do të
mburrem me ato që kanë të bëjnë me dobësinë time.

<span id="an_11:31">11:31</span> Perëndia dhe Ati i Zotit tonë Jezu
Krisht, që është i bekuar përjetë, e di se unë nuk gënjej.

<span id="an_11:32">11:32</span> Në Damask, qeveritari i mbretit Areta e
ruante qytetin e Damaskasve për të më zënë,

<span id="an_11:33">11:33</span> por nga një dritare më ulën përgjatë
murit me një shportë, dhe shpëtova nga duart e tij.

<span id="an_12:1">12:1</span> Sigurisht nuk kam dobi nga të mburrurit;
prandaj do t'ia filloj me vegimet dhe zbulesat e Zotit.

<span id="an_12:2">12:2</span> Unë njoh një njeri në Krishtin, i cili,
para katërmbëdhjetë vjetësh (a ishte në trup, a ishte jashtë trupit, nuk
e di; Perëndia e di), u rrëmbye gjer në të tretin qiell.

<span id="an_12:3">12:3</span> Dhe e di se ai njeri (a me trupin ose pa
trupin, nuk e di, Perëndia e di),

<span id="an_12:4">12:4</span> u rrëmbye në parajsë dhe dëgjoi fjalë të
patregueshme, që nuk është e lejuar të thuhen nga njeri.

<span id="an_12:5">12:5</span> Për atë njeri unë do të krenohem, por nuk
do të krenohem për veten time, veç se për dobësitë e mia.

<span id="an_12:6">12:6</span> Edhe sikur të doja të krenohesha, nuk do
të isha i marrë, sepse do të flisja të vërtetën; por nuk e bëj këtë, se
mos ndonjë më çmon më tepër nga ajo që më sheh, a më tepër nga ajo që
dëgjon nga unë.

<span id="an_12:7">12:7</span> Dhe, që të mos më rritet mendja për shkak
të jashtëzakonshmërisë së zbulesave, m'u dha një gjëmb në mish, një
engjëll i Satanit, për të më rënë me grushta, që të mos mbahem me të
madh.

<span id="an_12:8">12:8</span> Lidhur me këtë iu luta tri herë Zotit që
ta largonte nga unë.

<span id="an_12:9">12:9</span> Por ai më tha: ''Hiri im të mjafton,
sepse fuqia ime përsoset në dobësi''. Prandaj me kënaqësi të madhe do të
krenohem më tepër për dobësitë e mia, që fuqia e Krishtit të rrijë tek
unë.

<span id="an_12:10">12:10</span> Prandaj unë kënaqem në dobësi, në
fyerje, në nevoja, në përndjekje, në ngushtica për shkak të Krishtit,
sepse, kur jam i dobët, atëherë jam i fortë.

<span id="an_12:11">12:11</span> U bëra i marrë duke u mburrur; ju më
shtrënguat, sepse u desh që ju të më rekomandoni, sepse nuk qeshë aspak
më poshtë se apostujt e lartë, edhe pse unë nuk jam asgjë.

<span id="an_12:12">12:12</span> Shenjat e apostullit u vërtetuan ndër
ju me durim të madh, me shenja e mrekulli dhe çudira.

<span id="an_12:13">12:13</span> Vallë nëse ju mbetët prapa, pra, nga
kishat e tjera, rveç se në faktin se unë nuk u bëra barrë për ju?
Falmani këtë gabim.

<span id="an_12:14">12:14</span> Ja, kjo është e treta herë që jam gati
të vij te ju, dhe nuk dua t'ju bëhem barrë, sepse s'kërkoj pasuritë
tuaja, por juve; sepse bijtë nuk e kanë për detyrë të mbledhin për
prindërit, por prindërit për bijtë.

<span id="an_12:15">12:15</span> Sa për veten time, unë do të shpenzoj
me gëzim dhe do të shpenzohem për shpirtrat tuaja, megjithse ju dua më
fort dhe më doni më pak.

<span id="an_12:16">12:16</span> Ashtu qoftë! Unë nuk u bëra barrë për
ju; megjithatë, duke qenë dinak ju zura me dredhi.

<span id="an_12:17">12:17</span> Mos përfitova vallë ndonjë gjë nga ju
me anë të ndonjë që dërgova te ju?

<span id="an_12:18">12:18</span> Unë iu luta Titit dhe me të dërgova
edhe këtë vëlla. Mos përfitoi gjë Titi nga ju? A nuk kemi ecur me të
njëjtin frymë dhe në të njëjtat gjurmë?

<span id="an_12:19">12:19</span> A mendoni përsëri se ne kërkojmë të
justifikohemi para jush? Ne flasim përpara Perëndisë, në Krishtin, dhe
të gjitha këto, o fort të dashur, janë për ndërtimin tuaj.

<span id="an_12:20">12:20</span> Sepse kam frikë se mos kur të vij nuk
ju gjej sikundër kam dashur dhe se mos ju më gjeni sikundër nuk keni
dashur juve se mos ka grindje, xhelozi, zemërime, shpërthime, përgojime,
insinuata, kryelartësi, ose trazira midis jush;

<span id="an_12:21">12:21</span> se mos kur të vijë sërish, Perëndia im
do të më përulë në mes tuaj dhe unë do të vajtoj për shumë nga ata që
kanë mëkatuar më parë dhe nuk u penduan për fëlliqësinë, kurvërinë dhe
shthurjen që praktikuan.

<span id="an_13:1">13:1</span> Ja, kjo është e treta herë që po vij te
ju. ''Çdo gjë do të qëndrojë me gojën e dy a tre dëshmitarëve''.

<span id="an_13:2">13:2</span> E thashë edhe më parë, kur isha i
pranishëm te ju për të dytën herë, dhe po e them tani që jam larg jush.
Po u shkruaj atyre që kanë mëkatuar më përpara dhe të gjithë të tjerëve
se, po të vij përsëri, nuk do të kursej njeri.

<span id="an_13:3">13:3</span> Sepse ju kërkoni provën e Krishtit që
flet në mua; dhe ai s'është i dobët ndaj jush, por është i fuqishëm në
ju.

<span id="an_13:4">13:4</span> Sepse, megjithëse ai u kryqëzua në
dobësinë e tij, ai po rron nëpërmjet fuqisë së Perëndisë, sepse edhe ne
jemi të dobët në të, por do të rrojmë me të nëpërmjet fuqisë së
Perëndisë ndaj nesh.

<span id="an_13:5">13:5</span> Analizoni veten tuaj a jeni në besim;
provoni veten tuaj! A thua nuk e njihni vetveten se Jezu Krishti është
në ju? Veç në qofshi të përjashtuar.

<span id="an_13:6">13:6</span> Por unë shpresoj se ju do ta njihni se ne
nuk jemi të përjashtuar.

<span id="an_13:7">13:7</span> Edhe i lutem Perëndisë që të mos bëni
ndonjë të keqe, jo që të dukemi të miratuar, por që ju të bëni atë që
është e mirë edhe sikur ne të ishim të përjashtuar.

<span id="an_13:8">13:8</span> Ne në fakt nuk kemi asnjë forcë kundër së
vërtetës, por vetëm pro së vërtetës.

<span id="an_13:9">13:9</span> Sepse ne gëzohemi kur jemi të dobët dhe
ju jeni të fortë; dhe ne lutemi edhe për këtë: për përsosjen tuaj.

<span id="an_13:10">13:10</span> Prandaj i shkruaj këto gjëra, kur jam
larg jush, që, kur të jem i pranishëm, të mos sillem me ashpërsi, sipas
autoritetit që më ka dhënë Zoti për të ndërtuar e jo për të prishur.

<span id="an_13:11">13:11</span> Më në fund, o vëllezër, gëzohuni,
përsosuni, ngushëllohuni, jini të një mendje, jetoni në paqe; dhe
Perëndia i dashurisë dhe i paqes do të jetë me ju.

<span id="an_13:12">13:12</span> Përshëndetni njeri tjetrin me një
puthje të shenjtë, të gjithë shenjtorët ju përshëndesin.

<span id="an_13:13">13:13</span> Hiri i Zotit Jezu Krisht, dashuria e
Perëndisë dhe bashkësia e Frymës së Shenjtë qofshin me ju të gjithë.
Amen.

<span id="an_13:14">13:14</span> Pali, apostull (jo nga njerëzit, as me
anë të njeriut, por nëpërmjet Jezu Krishtit dhe Perëndisë Atit, që e
ringjalli prej së vdekurish),

------------------------------------------------------------------------

[Next: Galatians](gal.md)
