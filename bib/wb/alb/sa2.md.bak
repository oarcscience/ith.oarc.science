[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](sa1)  [Next](kg1.md) 

------------------------------------------------------------------------

### Albanian Bible: 2 Samuel

<span id="an_1:1">1:1</span> Pas vdekjes së Saulit, Davidi u kthye nga
masakra e Amalekitëve dhe u ndal dy ditë në Tsiklag.

<span id="an_1:2">1:2</span> Ditën e tretë arriti në kampin e Saulit një
burrë me rroba të grisura dhe me kokën me dhe. Sa arriti pranë Davidit,
ai ra për tokë dhe u përkul.

<span id="an_1:3">1:3</span> Davidi e pyeti: "Nga vjen?". Ai iu
përgjigj: "Kam ikur nga kampi i Izraelit".

<span id="an_1:4">1:4</span> Davidi i tha: "Si u bë? Të lutem, më
trego". Ai iu përgjigj: "Populli iku nga fusha e betejës dhe shumë
njerëz ranë dhe vdiqën; edhe Sauli dhe biri i tij Jonatan kanë vdekur".

<span id="an_1:5">1:5</span> Atëherë Davidi e pyeti të riun që i
tregonte ngjarjen: "Si e di ti që Sauli dhe biri i tij Jonatani kanë
vdekur?".

<span id="an_1:6">1:6</span> I riu që i tregonte ngjarjen tha:
"Ndodhesha rastësisht në malin Gilboa, kur pashë Saulin të mbështetur në
shtizën e tij, ndërsa qerret dhe kalorësit e ndiqnin nga afër.

<span id="an_1:7">1:7</span> Ai u kthye, më pa dhe më thirri. Unë iu
përgjigja: "Ja ku jam".

<span id="an_1:8">1:8</span> Ai më pyeti: "Kush je ti?". Unë iu
përgjigja: "Jam një Amalekit".

<span id="an_1:9">1:9</span> Atëherë ai më tha: "Afrohu tek unë dhe më
vrit, sepse një ankth i madh më ka pushtuar, por jeta është e tëra akoma
tek unë".

<span id="an_1:10">1:10</span> Kështu iu afrova atij dhe e vrava, sepse
e kuptoja që ai nuk do të mund të jetonte mbas rënies së tij. Pastaj
mora diademën që kishte mbi kokë dhe byzylykun që mbante në krah, dhe i
solla këtu te zotëria im".

<span id="an_1:11">1:11</span> Atëherë Davidi kapi rrobat e veta dhe i
grisi; po kështu vepruan tërë njerëzit që ishin me të.

<span id="an_1:12">1:12</span> Kështu mbajtën zi, qanë dhe agjeruan deri
në mbrëmje për Saulin, për Jonatanin, birin e tij, për popullin e Zotit
dhe për shtëpinë e Izraelit, sepse kishin rënë nga shpata.

<span id="an_1:13">1:13</span> Pastaj Davidi e pyeti të riun që i kishte
treguar ngjarjen: "Nga ç'vend je?". Ai u përgjigj: "Jam biri i një të
huaji, i një Amalekiti".

<span id="an_1:14">1:14</span> Atëherë Davidi i tha: "Si nuk pate frikë
të shtrish dorën për të vrarë të vajosurin e Zotit

<span id="an_1:15">1:15</span> Pastaj thirri një nga njerëzit e tij dhe
i tha: "Afrohu dhe hidhu mbi të!". Ai e goditi dhe Amalekiti vdiq.

<span id="an_1:16">1:16</span> Pas kësaj Davidi tha: "Gjaku yt rëntë mbi
kokën tënde, sepse me gojën tënde ke dëshmuar kundër vetes sate, duke
thënë: "Unë kam vrarë të vajosurin e Zotit"".

<span id="an_1:17">1:17</span> Atëherë Davidi ia mori këtij vajtimi për
Saulin dhe Jonatanin, birin e tij,

<span id="an_1:18">1:18</span> dhe urdhëroi t'u mësonin bijve të Judës
këngën e harkut. Ja, ajo gjendet e shkruar në librin e të Drejtit.

<span id="an_1:19">1:19</span> "Madhështia e Izraelit qëndron e vrarë në
lartësitë e tua! Si është e mundur që ranë trimat?

<span id="an_1:20">1:20</span> Mos ia njoftoni Gathit, mos e bëni të
ditur nëpër rrugët e Ashkalonit, që të mos gëzohen bijat e Filistejve,
që të mos ngazëllohen bijat e të parrethprerëve.

<span id="an_1:21">1:21</span> O male të Gilboas, mos rëntë më as vesa
as shiu mbi ju, mos pastë as fusha ofertash; sepse aty u hodh mburoja e
trimave, mburoja e Saulit, sikur ky të mos ishte i vajosur.

<span id="an_1:22">1:22</span> Nga gjaku i të vrarëve, nga dhjami i
trimave, harku i Jonatanit nuk u tërhoq kurrë dhe shpata e Saulit nuk u
vërtit kurrë bosh.

<span id="an_1:23">1:23</span> Sauli dhe Jonatani; aq të dashur dhe të
përzemërt në jetë, nuk u ndanë në vdekjen e tyre. Ishin më të shpejtë se
shqiponjat, më të fortë se luanët.

<span id="an_1:24">1:24</span> Bija të Izraelit, vajtoni Saulin që ju
vishte në luks me rroba flakë të kuqe, që i zbukuronte me ar veshjet
tuaja.

<span id="an_1:25">1:25</span> Vallë, si ranë trimat në mes të betejës,
si u vra Jonathani në lartësitë e tua?

<span id="an_1:26">1:26</span> Unë jam në ankth për ty, o vëllai im
Jonatan; ti ishe shumë i dashur për mua, dashuria jote për mua ishte më
e mrekullueshme se dashuria e grave.

<span id="an_1:27">1:27</span> Vallë, si ranë trimat dhe si u
shkatërruan armët e luftës?".

<span id="an_2:1">2:1</span> Mbas kësaj, Davidi u këshillua me Zotin,
duke thënë: "A duhet të shkoj në ndonjë nga qytetet e Judës?". Zoti iu
përgjigj: "Shko". Davidi e pyeti: "Ku të shkoj?". Zoti u përgjigj: "Në
Hebron".

<span id="an_2:2">2:2</span> Kështu Davidi shkoi atje me dy gratë e tij,
Jezreeliten Ahinoam dhe Karmelitën Abigail, që kishte qenë gruaja e
Nabalit.

<span id="an_2:3">2:3</span> Davidi çoi edhe njerëzit që ishin me të,
secili me familjen e tij, dhe u vendosën në qytetet e Hebronit.

<span id="an_2:4">2:4</span> Pastaj erdhën njerëzit e Judës dhe e
vajosën Davidin mbret të shtëpisë së Judës. Pas kësaj i thanë Davidit se
qenë njerëzit e Jabeshit të Galaadit ata që kishin varrosur Saulin.

<span id="an_2:5">2:5</span> Atëherë Davidi u dërgoi lajmëtarë njerëzve
të Jabeshit të Galaadit për t'u thënë: "Qofshi të bekuar nga Zoti për
mirësinë që treguat ndaj Saulit, zotërisë suaj, duke e varrosur!

<span id="an_2:6">2:6</span> Tani Zoti tregoftë mirësi dhe besnikëri
ndaj jush. Edhe unë do t'ju bëj të mirë, sepse keni bërë një gjë të
tillë.

<span id="an_2:7">2:7</span> Prandaj le të marrin forcë duart tuaja dhe
qofshi trima, sepse Sauli, zotëria juaj, vdiq, por shtëpia e Judës më ka
vajosur mbret të saj".

<span id="an_2:8">2:8</span> Ndërkohë Abneri, bir i Nerit, komandant i
ushtrisë së Saulit, mori Ish-Boshethin, birin e Saulit, dhe e çoi në
Mahanaim;

<span id="an_2:9">2:9</span> dhe e bëri mbret të Galaadit, të
Ashuritëve, të Jezreelit, të Efraimit, të Beniaminit dhe të tërë
Izraelit.

<span id="an_2:10">2:10</span> Ish-Boshethi, bir i Saulit, ishte dyzet
vjeç kur filloi të mbretërojë mbi Izrael dhe mbretërimi i tij vazhdoi dy
vjet. Por shtëpia e Judës shkonte pas Davidit.

<span id="an_2:11">2:11</span> Koha që Davidi mbretëroi në Hebron mbi
shtëpinë e Judës ishte shtatë vjet e gjashtë muaj.

<span id="an_2:12">2:12</span> Ndërkaq Abneri, bir i Nerit, dhe
shërbëtorët e Ish-Boshethit, birit të Saulit, lëvizën nga Mahanaim në
drejtim të Gabaonit.

<span id="an_2:13">2:13</span> Edhe Joabi, biri i Tserujahut dhe
shërbëtorët e Davidit lëvizën dhe i takuan pranë hauzit të Gabaonit.
Kështu u ndalën njera palë nga njera anë e hauzit dhe tjetra nga ana
tjetër.

<span id="an_2:14">2:14</span> Atëherë Abneri i tha Joabit: "Le të çohen
të rinjtë dhe të dalin para nesh". Joabi u përgjigj: "Po, le të çohen".

<span id="an_2:15">2:15</span> Kështu u ngritën dhe dolën përpara në
numër të barabartë: dymbëdhjetë për Beniaminin dhe për Ish-Boshethin,
birin e Saulit, dhe dymbëdhjetë nga shërbëtorët e Davidit.

<span id="an_2:16">2:16</span> Secili kapi kundërshtarin e tij nga koka
dhe i futi shpatën në ije; kështu ranë të gjithë bashkë. Ky vend u quajt
për këtë arësye fusha e njerëzve të fortë; gjendet në Gabaon.

<span id="an_2:17">2:17</span> Po atë ditë u zhvillua një betejë shumë e
ashpër në të cilën Abneri me njerëzit e Izraelit u mund nga shërbëtorët
e Davidit.

<span id="an_2:18">2:18</span> Dhe aty ishin tre djemtë e Tserujahut:
Joabi, Abishai dhe Asaheli; dhe Asaheli ishte i shpejtë si një gazelë
fushe.

<span id="an_2:19">2:19</span> Asaheli filloi të ndiqte Abnderin pa u
kthyer as djathtas, as majtas pas Abnerit.

<span id="an_2:20">2:20</span> Pastaj Abneri u kthye prapa dhe tha: "Je
ti, Asahel?". Ai u përgjigj: "Jam unë".

<span id="an_2:21">2:21</span> Abneri i tha: "Kthehu djathtas ose
majtas, kap një nga të rinjtë dhe merrja armët!". Por Asaheli nuk deshi
të hiqte dorë nga ndjekja e tij.

<span id="an_2:22">2:22</span> Abneri i tha përsëri Asahelit: "Hiq dorë
nga ndjekja. Pse më detyron të të shtrij për tokë? Si do të mund ta
shikoj atëherë në fytyrë vëllanë tënd Joab?".

<span id="an_2:23">2:23</span> Por ai nuk pranoi të ndërrojë rrugë;
prandaj Abneri me pjesën e prasme të shtizës e goditi në pjesën e
poshtme të barkut dhe shtiza i doli nga pas; ai ra për tokë dhe vdiq në
vend; dhe tërë ata që kalonin nga vendi ku Asaheli kishte rënë dhe
kishte vdekur ndaleshin.

<span id="an_2:24">2:24</span> Por Joabi dhe Abishai e ndoqën Abnerin;
kur perëndoi dielli ata arritën në qafën e Amahut, që ndodhet përballë
Giahut, në rrugën e shkretëtirës së Gabaonit.

<span id="an_2:25">2:25</span> Bijtë e Beniamnit u mblodhën pas duke
formuar një grup të vetëm dhe u ndalën në majë të një kodre.

<span id="an_2:26">2:26</span> Atëherë Abneri thirri Joabin dhe tha:
"Shpata, vallë duhet të gllabërojë gjithnjë? Nuk e di ti që në fund do
të ketë hidhërim? Vallë, kur do ta urdhërosh popullin të mos ndjekë më
vëllezërit e tij?".

<span id="an_2:27">2:27</span> Joabi u përgjigj: "Ashtu siç është e
vërtetë që Perëndia jeton, po të mos kishe folur ti, populli nuk do të
kishte hequr dorë nga ndjekja e vëllezërve të tij deri në mëngjes".

<span id="an_2:28">2:28</span> Atëherë Joabi i ra borisë dhe tërë
populli u ndal, nuk e ndoqi më Izraelin dhe hoqi dorë nga luftimi.

<span id="an_2:29">2:29</span> Abneri dhe njerëzit e tij ecën gjithë atë
natë nëpër Abrahun, kapërcyen Jordanin, kaluan tërë Bithronin dhe
arritën në Mahanaim.

<span id="an_2:30">2:30</span> Edhe Joabi u kthye nga ndjekja e
shërbëtorëve të Abnerit dhe mblodhi tërë popullin; Davidit i mungonin
nëntëmbëdhjetë veta dhe Asaheli.

<span id="an_2:31">2:31</span> Por shërbëtorët e Davidit kishin vrarë
treqind e gjashtëdhjetë veta të Beniaminit dhe Abnerit.

<span id="an_2:32">2:32</span> Pastaj çuan Asahelin dhe e varrosën në
varrin e atit të tij, që ndodhet në Betlem. Pas kësaj Joabi dhe njerëzit
e tij ecën tërë natën dhe arritën në Hebron në të gdhirë.

<span id="an_3:1">3:1</span> Lufta midis shtëpisë së Saulit dhe shtëpisë
së Davidit qe e gjatë. Davidi bëhej gjithnjë më i fortë, ndërsa shtëpia
e Saulit dobësohej gjithnjë e më shumë.

<span id="an_3:2">3:2</span> Në Hebron Davidit i lindën disa djem. I
parëlinduri i tij qe Amnoni, që ia lindi Jezreelitja Ahinoam;

<span id="an_3:3">3:3</span> i dyti qe Kileabi, ia lindi Karmelitja
Abigail, dikur bashkëshorte e Nabalit; i treti qe Absalomi, bir i
Maakahut, e bija e Talmait, mbret i Geshurit;

<span id="an_3:4">3:4</span> i katërti qe Adonijahu, bir i Hagithit; i
pesti qe Shefatiahu, bir i Abitalit,

<span id="an_3:5">3:5</span> dhe i gjashti qe Ithreami, bir i Eglahit,
bashkëshorte e Davidit. Këta fëmijë i lindën Davidit në Hebron.

<span id="an_3:6">3:6</span> Gjatë luftës midis shtëpisë së Davidit dhe
shtëpisë së Saulit, Abneri qëndroi i lidhur fort me shtëpinë e Saulit.

<span id="an_3:7">3:7</span> Sauli kishte pasur një konkubinë të quajtur
Ritspah, bijë e Ajahut; dhe Ish-Boshethi i tha Abnerit: "Pse ke hyrë te
konkubina e atit tim?".

<span id="an_3:8">3:8</span> Abneri u zemërua shumë nga fjalët e
Ish-Boshethit dhe iu përgjigj: "Mos vallë jam një kokë qeni i Judës?
Deri më sot jam treguar besnik i shtëpisë së Saulit, atit tënd, i
vëllezërve dhe i miqve të saj dhe nuk të kam dorëzuar në duart e
Davidit, dhe pikërisht sot ti më qorton për fajin që kam kryer me këtë
grua!

<span id="an_3:9">3:9</span> Perëndia t'i bëjë Abnerit këtë dhe më keq
në rast se nuk i bëj Davidit atë që Zoti i është betuar:

<span id="an_3:10">3:10</span> ta kaloj mbretërinë nga shtëpia e Saulit
dhe të vendosë fronin e Davidit mbi Izrael dhe mbi Judën, nga Dani deri
në Beer-Sheba".

<span id="an_3:11">3:11</span> Ish-Boshethi nuk iu përgjigj dot as edhe
me një fjalë të vetme Abnerit, sepse ia kishte frikën.

<span id="an_3:12">3:12</span> Atëherë Abneri i dërgoi në emër të tij
lajmëtarë Davidit për t'i thënë: "Kujt i përket vendi? Bëj aleancë me
mua dhe dora ime do të jetë me ty për të ta sjellë tërë Izraelin".

<span id="an_3:13">3:13</span> Davidi iu përgjigj: "Kam diçka për të të
kërkuar: Unë do të bëj aleancë me ty, por ti nuk do të ma shohësh
fytyrën po nuk më solle më parë Mikalin, bijën e Saulit, kur të vish të
më shikosh".

<span id="an_3:14">3:14</span> Kështu Davidi i dërgoi lajmëtarë
Ish-Boshethit, birit të Saulit, për t'i thënë: "Ma kthe bashkëshorten
time Mikal, me të cilën u fejova për njëqind lafsha të Filistejve".

<span id="an_3:15">3:15</span> Ish-Boshethi dërgoi ta marrin te burri i
saj Paltiel, bir i Laishit.

<span id="an_3:16">3:16</span> Burri i saj shkoi me të dhe e ndoqi duke
qarë deri në Bahurim. Pastaj Abneri i tha: "Shko, kthehu prapa!". Dhe ai
u kthye.

<span id="an_3:17">3:17</span> Pastaj Abneri u drejtoi fjalën pleqve të
Izraelit, duke thënë: "Prej shumë kohe kërkoni Davidin si mbretin tuaj.

<span id="an_3:18">3:18</span> Tani erdhi koha të veprojmë, sepse Zoti
ka folur për Davidin, duke thënë: "Me anë të Davidit, shërbëtorit tim,
unë do të shpëtoj popullin tim të Izraelit nga duart e Filistejve dhe
nga tërë armiqtë e tij".

<span id="an_3:19">3:19</span> Abneri foli edhe me ata të Beniaminit.
Pastaj Abneri shkoi te Davidi në Hebron për t'i njoftuar tërë ato që iu
dukën të mira Izraelit dhe gjithë shtëpisë së Beniaminit.

<span id="an_3:20">3:20</span> Kështu Abneri arriti te Davidi në Hebron
me njëzet njerëz, dhe Davidi shtroi një banket për Abnerin dhe për
njerëzit që ishin me të.

<span id="an_3:21">3:21</span> Pastaj Abneri i tha Davidit: "Unë do të
ngrihem dhe do të shkoj të mbledh tërë Izraelin rreth mbretit, zotërisë
tim, me qëllim që të lidhin aleancë me ty dhe ti të mund të mbretërosh
mbi gjithçka dëshëron zemra jote". Pastaj Davidi u nda me Abnerin, që u
largua në paqe.

<span id="an_3:22">3:22</span> Por ja, shërbëtorët e Davidit dhe Joabi
po ktheheshin nga një plaçkitje, duke sjellë me vete një plaçkë të
madhe; por Abneri nuk ishte më me Davidin në Hebron, sepse ky ishte
ndarë me të dhe ai kishte ikur në paqe.

<span id="an_3:23">3:23</span> Kur mbërritën Joabi dhe tërë ushtarët që
ishin me të, dikush ia tregoi ngjarjen Joabit, duke thënë: "Erdhi
Abneri, bir i Nerit, te mbreti; ky u nda me të dhe ai iku në paqe".

<span id="an_3:24">3:24</span> Atëherë Joabi shkoi te mbreti dhe i tha:
"Ç'bëre ashtu? Ja, Abneri të erdhi; pse u ndave me të dhe ai u largua?

<span id="an_3:25">3:25</span> Ti e di që Abneri, bir i Nerit, erdhi që
të të mashtrojë, që të njohë lëvizjet e tua dhe për të mësuar tërë ato
që bën ti".

<span id="an_3:26">3:26</span> Pasi u largua nga Davidi, Joabi dërgoi
lajmëtarë pas Abnerit, të cilët e kthyen prapa nga hauzi i Sirahut pa e
ditur Davidi.

<span id="an_3:27">3:27</span> Kur Abneri u kthye në Hebron, Joabi e
mori mënjanë në mes të portës, gjoja për t'i folur fshehtazi, dhe këtu e
goditi në bark dhe e vrau për të marrë hakun e gjakut të Asahelit,
vëllait të tij.

<span id="an_3:28">3:28</span> Më vonë Davidi e mësoi këtë ngjarje dhe
tha: "Unë dhe mbretëria ime jemi përjetë të pafajshëm përpara Zotit për
gjakun e Abnerit, birit të Nerit.

<span id="an_3:29">3:29</span> Ky gjak rëntë mbi kryet e Joabit dhe mbi
tërë shtëpinë e atit të tij; mos iu ndafshin kurrë shtëpisë së Joabit
ata që vuajnë nga fluksi apo nga lebra, ata që duhet të mbështeten me
shkop, që vdesin nga shpata o që janë pa bukë!".

<span id="an_3:30">3:30</span> Kështu Joabi dhe Abishai, vëllai i tij,
vranë Abnerin, sepse ky kishte vrarë Asahelin, vëllanë e tyre në Gabaon
gjatë betejës.

<span id="an_3:31">3:31</span> Pastaj Davidi i tha Joabit dhe tërë
popullit që ishte me të: "Grisni rrobat e trupit, mbështilluni me thasë
dhe mbani zi për vdekjen e Abnerit!". Edhe mbreti David shkoi pas
arkivolit.

<span id="an_3:32">3:32</span> Kështu e varrosën Abnerin në Hebron, dhe
mbreti ngriti zërin dhe qau përpara varrit të Abnerit; edhe tërë populli
qau.

<span id="an_3:33">3:33</span> Mbreti ia mori një vajtimi për Abnerin
dhe tha: "A duhet të vdiste Abneri si vdes një budalla?

<span id="an_3:34">3:34</span> Duart e tua nuk ishin të lidhura, as
këmbët e tua nuk ishin të shtrënguara me zinxhirë prej bronzi! Ti re
para keqbërësve".

<span id="an_3:35">3:35</span> Pastaj tërë populli erdhi për të ftuar
Davidin që të hante, sa ishte akoma ditë; por Davidi u betua duke thënë:
"Kështu ma bëftë Perëndia madje më keq, po futa në gojë bukë apo ndonjë
gjë tjetër para se të perëndojë dielli".

<span id="an_3:36">3:36</span> Tërë populli e kuptoi dhe e miratoi këtë
gjë; çdo gjë që bënte mbreti miratohej nga tërë populli.

<span id="an_3:37">3:37</span> Kështu tërë populli dhe tërë Izraeli e
kuptuan që qëllimi i mbretit nuk ishte aspak ta vriste atë ditë Abnerin,
birin e Nerit.

<span id="an_3:38">3:38</span> Pastaj mbreti u tha shërbëtorëve të tij:
"Nuk e dini që një princ dhe një njeri i madh humbi sot jetën në Izrael?

<span id="an_3:39">3:39</span> Megjithëse jam vajosur mbret, unë jam
ende i dobët, ndërsa këta njerëz, bijtë e Tserajahut, janë shumë më të
fortë se unë. E shpagoftë Zoti keqbërësin simbas të këqijave që ka
bërë".

<span id="an_4:1">4:1</span> Kur Ish-Boshethi, bir i Saulit, mësoi që
Abneri kishte vdekur në Hebron, i ranë krahët dhe i tërë Izraeli u
trondit rëndë.

<span id="an_4:2">4:2</span> I biri i Saulit kishte dy njerëz që ishin
udhëheqës ushtarakë; njeri quhej Baanah dhe tjetri Rekab; ishin bij të
Rimonit prej Beerothit, nga fisi i Beniaminit. (Sepse edhe Beerothi
konsiderohet si pjesë e Beniaminit,

<span id="an_4:3">4:3</span> megjithëse Beerothitët kanë mërguar në
Gitthaim, ku kanë qëndruar deri ditën e sotme).

<span id="an_4:4">4:4</span> Por Jonathani, bir i Saulit, kishte një
djalë sakat nga këmbët; ai ishte pesë vjeç kur erdhi nga Jezreeli lajmi
i vdekjes së Saulit dhe të Jonathanit. Taja e tij e mori dhe ikën, por,
duke ikur me nxitim, fëmija u rrëzua dhe mbeti i çalë. Emri i tij ishte
Mefibosheth.

<span id="an_4:5">4:5</span> Bijtë e Rimon Beerothitit, Rekabi dhe
Baanahu, u nisën dhe arritën në kohë të zhegut në shtëpinë e
Ish-Boshethit, ndërsa ai po bënte pushimin e tij të mbasditës.

<span id="an_4:6">4:6</span> Hynë brenda shtëpisë sikur do të merrnin
grurë dhe e goditën në bark. Pastaj Rekabi dhe vëllai i tij Baanahu ua
mbathën këmbëve.

<span id="an_4:7">4:7</span> Kur hynë në shtëpi, Ish-Boshethi rrinte
shtrirë në shtrat në dhomën e tij; e goditën, e vranë dhe i prenë kokën;
pastaj pasi e morën kokën, ecën tërë natën duke ndjekur rrugën në
drejtim të Arabahut.

<span id="an_4:8">4:8</span> Kështu ia çuan kokën e Ish-Boshethit
Davidit në Hebron dhe i thanë mbretit: "Ja koka e Ish-Boshethit, birit
të Saulit, i cili kërkonte jetën tënde; sot Zoti i ka dhënë mbretit
zotërisë tim, hakmarrjen mbi Saulin dhe mbi pasardhësit e tij".

<span id="an_4:9">4:9</span> Por Davidi iu përgjigj Rekabit dhe
Baanahut, vëllait të tij, bij të Rimon Beerothitit, dhe u tha atyre:
"Ashtu siç është e vërtetë që rron Zoti, i cili më ka liruar nga çdo
fatkeqësi,

<span id="an_4:10">4:10</span> në rast se kam kapur dhe kam bërë që të
vritet në Tsiklag atë që solli lajmin: "Ja, Sauli vdiq", megjithëse ai
pandehte se më kishte sjellë një lajm të mirë dhe priste të merrte një
shpërblim,

<span id="an_4:11">4:11</span> aq më tepër tani që disa kriminelë kanë
vrarë një njeri të drejtë në shtëpinë e tij, në shtratin e tij, a nuk
duhet t'ju kërkoj llogari për gjakun e tij nga duart tuaja dhe t'ju
zhduk nga faqja e dheut?".

<span id="an_4:12">4:12</span> Kështu Davidi u dha urdhër të rinjve të
tij dhe këta i vranë; ua prenë duart dhe këmbët, pastaj i varën pranë
hauzit të Hebronit. Pas kësaj morën kokën e Ish-Boshethit dhe e varrosën
në Hebron.

<span id="an_5:1">5:1</span> Atëherë tërë fiset e Izraelit erdhën te
Davidi në Hebron dhe i thanë: "Ne jemi kocka dhe mishi yt.

<span id="an_5:2">5:2</span> Edhe në të kaluarën, kur Sauli mbretëronte
mbi ne, ishe ti që udhëhiqje dhe e çoje në rrugë të drejtë Izraelin.
Zoti të ka thënë: "Ti do të ushqesh popullin tim, Izraelin, ti do të
jesh princ që do të sundojë mbi Izraelin"".

<span id="an_5:3">5:3</span> Kështu tërë pleqtë e Izraelit erdhën te
mbreti në Hebron dhe mbreti David lidhi një aleancë me ta në Hebron para
Zotit, dhe ata e vajosën Davidin mbret të Izraelit.

<span id="an_5:4">5:4</span> Davidi ishte tridhjetë vjeç kur filloi të
mbretërojë dhe mbretëroi dyzet vjet.

<span id="an_5:5">5:5</span> Në Hebron mbretëroi shtatë vjet e gjashtë
muaj mbi Judën; dhe në Jeruzalem mbretëroi tridhjetë e tre vjet mbi
gjithë Izraelin dhe Judën.

<span id="an_5:6">5:6</span> Mbreti me njerëzit e tij u nis në drejtim
të Jeruzalemit kundër Jebusejve, që banonin në atë vend. Këta i thanë
Davidit: Nuk do të hysh këtu, sepse të verbërit dhe çalamanët do të të
sprapsin!", duke

<span id="an_5:7">5:7</span> Por Davidi e pushtoi qytetin e fortifikuar
të Sionit (që është qyteti i Davidit).

<span id="an_5:8">5:8</span> Davidi tha atë ditë: "Kushdo që i mund
Jebusejtë, të arrijë deri në kanal dhe t'i zmprapsë çalamanët dhe të
verbërit që i urren Davidi". Prandaj thonë: "I verbri dhe çalamani nuk
do të hyjnë në Shtëpi".

<span id="an_5:9">5:9</span> Kështu Davidi u vendos në qytetin e
fortifikuar dhe e quajti Qyteti i Davidit. Pastaj Davidi filloi të
ndërtojë rreth e qark duke nisur nga Milo dhe në drejtim të pjesës së
brëndshme.

<span id="an_5:10">5:10</span> Davidi bëhej gjithnjë më i madh Dhezoti,
Perëndia i ushtrive, ishte me të.

<span id="an_5:11">5:11</span> Pastaj Hirami, mbret i Tiros, i dërgoi
Davidit lajmëtarë, dru kedri, zdrukthtarë dhe muratorë, që i ndërtuan
një shtëpi Davidit.

<span id="an_5:12">5:12</span> Atëherë Davidi u bind se Zoti po e
vendoste si mbret të Izraelit dhe e lartësonte mbretërinë e tij për
dashurinë që kishte për popullin e Izraelit.

<span id="an_5:13">5:13</span> Pas arritjes së tij nga Hebroni, Davidi
mori konkubina dhe bashkëshorte të tjera nga Jeruzalemi dhe kështu i
lindën bij dhe bija të tjera.

<span id="an_5:14">5:14</span> Këta janë emrat e bijve që i lindën në
Jeruzalem: Shamua, Shobab, Nathan, Salomon,

<span id="an_5:15">5:15</span> Ibhar, Elishua, Nefeg, Jafia,

<span id="an_5:16">5:16</span> Elishama, Eliada, Elifelet.

<span id="an_5:17">5:17</span> Kur Filistejtë mësuan që Davidi ishte
vajosur mbret i Izraelit, tërë Filistejtë dolën në kërkim të Davidit. Sa
e mësoi këtë, Davidi zbriti në qytetin e fortifikuar.

<span id="an_5:18">5:18</span> Filistejtë arritën dhe u përhapën në
luginën e Refaimit.

<span id="an_5:19">5:19</span> Atëherë Davidi u këshillua me Zotin duke
i thënë: "A duhet të dal kundër Filistejve? A do m'i lësh në duart e
mia? Zoti i dha këtë përgjigje Davidit: "Dil, sepse pa tjetër do t'i lë
Filistejtë në duart e tua".

<span id="an_5:20">5:20</span> Kështu Davidi shkoi në Baal-Peratsim, ku
i mundi, dhe tha: "Zoti ka krijuar një të çarë midis armiqve të mi
përpara meje, si një e çarë e hapur nga ujërat".

<span id="an_5:21">5:21</span> Filistejtë i braktisën atje idhujt e tyre
dhe Davidi dhe njerëzit e tij i morën me vete.

<span id="an_5:22">5:22</span> Më vonë Filistejtë dolën përsëri dhe u
përhapën në luginën e Refaimëve.

<span id="an_5:23">5:23</span> Kur Davidi u këshillua me Zotin, ai i
tha: "Mos u dil përballë; merrua krahët, hidhu mbi ta përballë Balsamit.

<span id="an_5:24">5:24</span> Kur të dëgjosh një zhurmë hapash në majat
e Balsamit, hidhu menjëherë në sulm, sepse atëherë Zoti do të dalë para
teje për të mundur ushtrinë e Filistejve".

<span id="an_5:25">5:25</span> Davidi veproi pikërisht ashtu si kishte
urdhëruar Zoti dhe i mundi Filistejtë që nga Geba deri në Gezer

<span id="an_6:1">6:1</span> Davidi i mblodhi përsëri gjithë burrat më
të zgjedhur të Izraelit, gjithsej tridhjetë mijë veta.

<span id="an_6:2">6:2</span> Pastaj u ngrit dhe shkoi me gjithë popullin
që ishte me të nga Baale e Judës, për të transportuar që andej arkën e
Perëndisë me vete emrin e Zotit të ushtrive, që rri midis kerubinëve.

<span id="an_6:3">6:3</span> Dhe e vendosën arkën e Perëndisë mbi një
qerre të re dhe e hoqën nga shtëpia e Abinabadit që ishte mbi kodër;
Uzahu dhe Ahio, bij të Abinadabit, ngisnin qerren e re.

<span id="an_6:4">6:4</span> Kështu e hoqën arkën e Perëndisë nga
shtëpia e Abinadabit që ishte mbi kodër, dhe Ahio ecte përpara arkës.

<span id="an_6:5">6:5</span> Davidi dhe tërë shtëpia e Izraelit u binin
para Zotit lloj lloj veglash prej druri të selvisë, qesteve, harpave,
dajreve, sistrave dhe cembaleve.

<span id="an_6:6">6:6</span> Kur arritën te lëmi i Nakonit, Uzahu zgjati
dorën drejt arkës së Perëndisë dhe e mbajti atë, sepse qetë u penguan.

<span id="an_6:7">6:7</span> Atëherë zemërimi i Zotit u ndez kundër
Uzahut, dhe Perëndia e goditi për fajin e tij; ai vdiq në atë vend pranë
arkës së Perëndisë.

<span id="an_6:8">6:8</span> Davidi u trishtua shumë sepse Zoti kishte
hapur një të çarë në popull, duke goditur Uzahun. Kështu ai vend u quajt
Perets-Uzah edhe sot e kësaj dite.

<span id="an_6:9">6:9</span> Davidi pati frikë atë ditë nga Zoti dhe
tha: "Si mund të vijë tek unë arka e të Zotit?".

<span id="an_6:10">6:10</span> Kështu Davidi nuk deshi ta mbartë arkën e
Zotit pranë vetes së tij në qytetin e Davidit, por e transferoi në
shtëpinë e Obed-Edomit nga Gathi.

<span id="an_6:11">6:11</span> Arka e Zotit mbeti tre muaj në shtëpinë e
Obed-Edomit nga Gathi, dhe Zoti bekoi Obed-Edomin dhe tërë shtëpinë e
tij.

<span id="an_6:12">6:12</span> Atëherë i thanë mbretit David: "Zoti ka
bekuar shtëpinë e Obed-Edomit dhe gjithshka që është pronë e tij, për
shkak të arkës së Perëndisë". Atëherë Davidi shkoi dhe e mbarti me gëzim
arkën e Perëndisë

<span id="an_6:13">6:13</span> Kur ata që mbartnin arkën e Zotit bënë
gjashtë hapa, ai flijoi një ka dhe një viç të majmë.

<span id="an_6:14">6:14</span> Davidi hidhte valle me gjithë forcat e
tija përpara Zotit, duke veshur një efod prej liri.

<span id="an_6:15">6:15</span> Kështu Davidi dhe tërë shtëpia e Izraelit
mbartën arkën e të Zotit me thirrje gëzimi dhe duke u rënë borive.

<span id="an_6:16">6:16</span> Por ndodhi që, ndërsa arka e Zotit po
hynte në qytetin e Davidit, Mikal, bija e Saulit, duke shikuar nga
dritarja, pa mbretin David që po hidhej dhe kërcente përpara Zotit dhe e
përçmoi në zemrën e saj.

<span id="an_6:17">6:17</span> Kështu, sollën arkën e Zotit dhe e
vendosën në vendin e saj, në mesin e çadrës që Davidi kishte ngritur për
të. Pastaj Davidi ofroi olokauste dhe flijime falenderimi përpara Zotit.

<span id="an_6:18">6:18</span> Kur mbaroi së ofruari olokaustet dhe
flijimet e falenderimit, Davidi bekoi popullin në emër të Zotit të
ushtrive,

<span id="an_6:19">6:19</span> dhe i shpërndau tërë popullit, gjithë
turmës së Izraelit, burra dhe gra, secilit prej tyre nga një kulaç, nga
një racion mishi dhe një sasi rrush të thatë.

<span id="an_6:20">6:20</span> Ndërsa Davidi po kthehej për të bekuar
familjen e tij, Mikal, bija e Saulit, i doli përpara Davidit dhe i tha:
"Sa i nderuar ka qënë sot mbreti i Izraelit që u zbulua para syve të
shërbëtoreve të

<span id="an_6:21">6:21</span> Atëherë Davidi iu përgjigj Mikalit: "E
bëra përpara Zotit që më ka zgjedhur në vend të atit tënd dhe të tërë
shtëpisë së tij për të më vendosur princ të Izraelit, të popullit të
Zotit; prandaj bëra festë përpara Zotit.

<span id="an_6:22">6:22</span> Prandaj do ta ul veten edhe më poshtë dhe
do të bëhem më i pavlerë në sytë e mi; por lidhur me shërbëtoret për të
cilat më fole, unë do të nderohem pikërisht prej tyre".

<span id="an_6:23">6:23</span> Mikal, bija e Saulit, nuk pati fëmijë
deri ditën e vdekjes së saj.

<span id="an_7:1">7:1</span> Ndodhi që, kur mbreti u vendos në shtëpinë
e tij dhe Zoti i siguroi paqe nga të gjithë armiqtë që e rrethonin,

<span id="an_7:2">7:2</span> mbreti i tha profetit Nathan: "Shiko, unë
banoj në një shtëpi prej kedri, por arka e Perëndisë ndodhet poshtë një
çadre".

<span id="an_7:3">7:3</span> Nathani iu përgjigj mbretit: "Shko, bëj
gjithçka ke në zemër, sepse Zoti është me ty".

<span id="an_7:4">7:4</span> Por po atë natë fjala e Zotit iu drejtua
Nathanit në këtë mënyrë:

<span id="an_7:5">7:5</span> "Shko t'i thuash shërbëtorit tim David:
Kështu thotë Zoti: "A do të më ndërtosh një shtëpi, që unë të banoj në
të?

<span id="an_7:6">7:6</span> Sepse nuk kam banuar në një shtëpi nga dita
që kam nxjerrë bijtë e Izraelit nga Egjiptit e deri më sot, por kam
bredhur nën një çadër dhe në një tabernakull.

<span id="an_7:7">7:7</span> Kudo që kam shkuar në mes të të gjithë
bijve të Izraelit, a i kam folur vallë ndonjë fisi të cilin e kisha
urdhëruar të ushqente popullin tim të Izraelit, duke i thënë: Pse nuk më
ndërtoni një shtëpi prej kedri?".

<span id="an_7:8">7:8</span> Tani do t'i thuash kështu shërbëtorit tim
David; Kështu thotë Zoti i ushtrive: "Unë të mora nga vatha, ndërsa
shkoje me dele, që ti të bëheshe udhëheqës i Izraelit, i popullit tim.

<span id="an_7:9">7:9</span> Kam qenë pranë teje kudo që ke shkuar, kam
shfarosur tërë armiqtë e tu para teje dhe e bëra emrin tënd të madh si
ai i të mëdhenjve që janë mbi dhe.

<span id="an_7:10">7:10</span> Do t'i caktoj një vend Izraelit, popullit
tim, dhe do ta ngulit që ai të banojë në shtëpinë e tij dhe të mos e
shqetësojë më, që njerëzit e këqinj të mos vazhdojnë ta shtypin si në të
kaluarën,

<span id="an_7:11">7:11</span> nga dita që kam vendosur gjyqtarë mbi
popullin tim të Izraelit. Do të të siguroj paqe nga tërë armiqtë e tu.
Përveç kësaj Zoti të shpall se ka për të të ndërtuar një shtëpi.

<span id="an_7:12">7:12</span> Kur t'i kesh mbushur ditët e tua dhe të
jesh duke pushuar bashkë me etërit e tu, unë do të ngre mbas teje
pasardhësit e tu që do të dalin nga barku yt dhe do të vendos mbretërinë
tënde.

<span id="an_7:13">7:13</span> Ai do të ndërtojë një shtëpi në emrin tim
dhe unë do ta bëj të qëndrueshëm për gjithnjë fronin e mbretërisë së
tij.

<span id="an_7:14">7:14</span> Unë do të jem për të një baba dhe ai një
djalë për mua; kur do të bëjë ndonjë të keqe, unë do ta dënoj me shufra
njeriu dhe me goditje të bijve të njerëzve,

<span id="an_7:15">7:15</span> por mëshira ime do të largohet, ashtu siç
ia kam hequr Saulit, që e kam hequr nga detyra para teje.

<span id="an_7:16">7:16</span> Shtëpia jote dhe mbretëria jote do të
bëhen të qendrueshme për gjithnjë para meje, dhe froni yt do të jetë i
qëndrueshëm për gjithnjë".

<span id="an_7:17">7:17</span> Nathani i foli Davidit duke iu përmbajtur
këtyre fjalëve dhe simbas vegimit të tij.

<span id="an_7:18">7:18</span> Atëherë mbreti David shkoi dhe u ul
përpara Zotit dhe tha: "Kush jam unë, o Zot, o Zot, dhe çfarë është
shtëpia ime që më bëri të vij deri këtu?

<span id="an_7:19">7:19</span> Por kjo ishte akoma një gjë e vogël në
sytë e tu, o Zot, o Zot, sepse ti ke folur edhe për shtëpinë e
shërbëtorit tënd për një të ardhme të largët; dhe ky është ligji i
njeriut, o Zot, o Zot.

<span id="an_7:20">7:20</span> Çfarë mund të të thoshte më tepër Davidi?
Ti e njeh shërbëtorin tënd, o Zot, o Zot!

<span id="an_7:21">7:21</span> Për dashurinë e fjalës sate dhe simbas
zemrës sate ke bërë tërë këto gjëra të mëdha, me qëllim që t'ia bësh të
njohur shërbëtorit tënd.

<span id="an_7:22">7:22</span> Për këtë je i madh, o Zot, o Perëndi.
Asnjeri nuk është si ti dhe nuk ka tjetër Perëndi veç teje, me sa kemi
dëgjuar me veshët tona.

<span id="an_7:23">7:23</span> Dhe kush është si populli yt, si Izraeli,
i vetmi komb mbi dhe që Perëndia erdhi ta shpengojë për vete si popullin
e tij për të bërë emër dhe për të kryer për ty vepra të mëdha dhe të
tmerrshme për tokën tënde përpara popullit tënd, të cilin e ke shpenguar
për vete nga Egjipti, nga kombet e perëndive të tyre?

<span id="an_7:24">7:24</span> Dhe ti ke vendosur për vete që populli yt
i Izaelit, të jetë populli yt për gjithnjë; dhe ti, o Zot, je bërë
Perëndia i tij.

<span id="an_7:25">7:25</span> Dhe tani, o Zot, o Perëndi, fjalën që ke
thënë lidhur me shërbëtorin tënd dhe me shtëpinë e tij mbaje të
qëndrueshme për gjithnjë dhe vepro ashtu si ke thënë,

<span id="an_7:26">7:26</span> me qëllim që emri yt të lavdërohet
përjetë dhe të thuhet: "Zoti i ushtrive është Perëndia i Izraelit". Dhe
shtëpia e shërbëtorit tënd David u bëftë e qëndrueshme para teje!

<span id="an_7:27">7:27</span> Sepse ti, o Zoti i ushtrive, Perëndia i
Izraelit, ia ke treguar këtë shërbëtorit tënd, duke i thënë: "Unë do të
ndërtoj një shtëpi për ty". Prandaj shërbëtori yt pati guximin të të
drejtojë këtë lutje.

<span id="an_7:28">7:28</span> Dhe tani, o Zot, o Zot, ti je Perëndia,
fjalët e tua janë të vërteta, dhe i ke premtuar këto gjëra të bukura
shërbëtorit tënd.

<span id="an_7:29">7:29</span> Prandaj tani prano të bekosh shtëpinë e
shërbëtorit tënd, në mënyrë që ajo të qëndrojë gjithnjë para teje, sepse
ti, o Zot, o Zot, ke folur, dhe si pasojë e bekimit tënd shtëpia e
shërbëtorit tënd do të jetë e bekuar përjetë!".

<span id="an_8:1">8:1</span> Pas këtyre gjërave, Davidi i mundi
Filistejtë, i poshtëroi dhe u hoqi nga dora qytetin e tyre më të
rëndësishëm.

<span id="an_8:2">8:2</span> Mundi edhe Moabitët dhe i mati me litar,
mbasi i shtriu për tokë. Me dy litarë mati ata që duhet të vriteshin dhe
me një litar të plotë ata që do të mbeteshin të gjallë. Kështu Moabitët
u bënë nënshtetas dhe taksapagues të Davidit.

<span id="an_8:3">8:3</span> Davidi mundi edhe Hadadezerin, birin e
Rehobit, mbret të Tsobahut, ndërsa ai shkonte të rivendoste sundimin e
tij gjatë lumit Eufrat.

<span id="an_8:4">8:4</span> Davidi i mori njëmijë e gjashtëqind kalorës
dhe njëzet mijë këmbësorë. Ai u preu gjithashtu leqet e këmbëve tërë
kuajve, por la mjaft prej tyre për njëqind qerre.

<span id="an_8:5">8:5</span> Kur Sirët e Damaskut erdhën për të ndihmuar
Hadadezerin, mbretin e Tsobahut, Davidi vrau njëzet e dy mijë prej tyre.

<span id="an_8:6">8:6</span> Pastaj Davidi vendosi garnizone në Sirinë e
Damaskut dhe Sirët u bënë nënshtetas dhe taksapagues të Davidit; Zoti e
mbronte Davidin kudo që shkonte.

<span id="an_8:7">8:7</span> Davidi mori monedhat prej ari që
shërbëtorët e Hadadezerit kishin me vete dhe i çoi në Jeruzalem.

<span id="an_8:8">8:8</span> Mbreti David mori edhe një sai të madhe
bronzi në Betah dhe në Berothai, qytete të Hadedezerit.

<span id="an_8:9">8:9</span> Kur Toi, mbret i Hamathit, mësoi që Davidi
kishte mundur tërë ushtrinë e Hadedezerit,

<span id="an_8:10">8:10</span> i dërgoi mbretit David të birin Joram,
për ta përshëndetur dhe për ta bekuar, sepse i kishte bërë luftë
Hadedezerit dhe e kishte mundur. Në fakt Hadedezeri ishte gjithnjë në
luftë me Toin; Jorami kishte me vete enë argjendi, ari dhe bronzi.

<span id="an_8:11">8:11</span> Mbreti David ia shenjtëroi edhe këto
Zotit, ashtu siç i kishte shenjtëruar atij argjendin dhe arin që vinte
nga kombet që kishte nënshtruar:

<span id="an_8:12">8:12</span> nga Sirët, nga Moabitët, nga Amonitët,
nga Filistejtë nga Amalekitët dhe nga plaçka e Hadedezerit, birit të
Rehobit, mbret i Tsobahut.

<span id="an_8:13">8:13</span> Davidi i bëri emër vetes kur u kthye,
mbasi kishte mundur tetëmbëdhjetë mijë Sirë në luginën e Kripës.

<span id="an_8:14">8:14</span> Vendosi garnizone edhe në Idumea; kështu
tërë Idumea dhe tërë Edomitët u bënë nënshtetas të Davidit; dhe Zoti e
mbronte Davidin kudo që shkonte.

<span id="an_8:15">8:15</span> Kështu Davidi mbretëroi mbi tërë
Izraelin, duke dhënë vendime dhe duke administruar drejtësinë tërë
popullit të tij.

<span id="an_8:16">8:16</span> Joabi, bir i Tserujahut, ishte komandant
i ushtrisë; Jozafat, bir i Ahiludit, ishte arkivist;

<span id="an_8:17">8:17</span> Tsadoku, bir i Ahitubit, dhe Ahimeleku,
bir i Abietharit, ishin priftërinj; Serajahu ushtronte funksionin e
sekretarit;

<span id="an_8:18">8:18</span> Benajahu, bir i Jehojadit, ishte kreu i
Kerethejve dhe i Pelethejve, dhe bijtë e Davidit ishin ministra.

<span id="an_9:1">9:1</span> Davidi tha: "A ka mbetur akoma ndonjë nga
shtëpia e Saulit, ndaj të cilit mund të sillem mirë për hir të
Jonathanit?".

<span id="an_9:2">9:2</span> Kishte një shërbëtor në shtëpinë e Saulit,
që quhej Tsiba, dhe atë e çuan te Davidi. Mbreti i tha: "Ti je Tsiba?".
Ai u përgjigj: "Jam shërbëtori yt".

<span id="an_9:3">9:3</span> Pastaj mbreti pyeti: "A ka njeri tjetër të
shtëpisë së Saulit, të cilit mund t'i kushtoj mirësinë e Perëndisë?".
Tsiba iu përgjigj mbretit: "Éshtë akoma një djalë i Jonatanit, që është
sakat nga këmbët".

<span id="an_9:4">9:4</span> Mbreti i tha: "Ku është?". Tsiba iu
përgjigj mbretit: "Éshtë në shtëpinë e Makirit, birit të Amielit, në
Lodebar".

<span id="an_9:5">9:5</span> Atëherë mbreti David dërgoi ta marrë nga
shtëpia e Makirit, birit të Amielit, në Lodebar.

<span id="an_9:6">9:6</span> Kështu Mefiboshethi, bir i Jonatanit, bir i
Saulit erdhi te Davidi, ra përmbys me fytyrën për tokë. Davidi i tha:
"Mefibosheth!". Ai u përgjigj: "ja shërbëtori yt!".

<span id="an_9:7">9:7</span> Davidi i tha: "Mos ki frikë, sepse kam ndër
mend të sillem mirë me ty për dashurinë që kisha për Jonatanin, atin
tënd; do të të kthej tërë tokat e Saulit, të parit tënd, dhe ti do të
hash gjithnjë në tryezën time".

<span id="an_9:8">9:8</span> Mefiboshethi ra përmbys dhe tha: "Ç'është
shërbëtori yt, që ti të përfillësh një qen të ngordhur si unë?".

<span id="an_9:9">9:9</span> Atëherë mbreti thirri Tsiban, shërbëtorin e
Saulit, dhe i tha: "Tërë ato që i përkisnin Saulit dhe tërë shtëpisë së
tij, po ia jap birit të zotërisë tënd.

<span id="an_9:10">9:10</span> Kështu, pra, bashkë me bijtë dhe
shërbëtorët e tu, do të punosh tokën për të dhe do të mbledhësh
prodhimet e saj, me qëllim që i biri i zotërisë tënd të ketë bukë për të
ngrënë; por Mefiboshethi, bir i zotërisë tënd do të hajë gjithnjë në
tryezën time". Tsiba kishte pesëmbëdhjetë bij dhe njëzet shërbëtorë.

<span id="an_9:11">9:11</span> Tsiba i tha mbretit: "Shërbëtori yt do të
bëjë të gjitha ato që mbreti, zotëria im, i urdhëron shërbëtorit të
tij". Kështu Mefiboshethi hante në tryezën e Davidit si një nga bijtë e
mbretit.

<span id="an_9:12">9:12</span> Mefiboshethi kishte një djalë të vogël që
quhej Mika; dhe tërë ata që rrinin në shtëpinë e Tsibas ishin shërbëtorë
të Mefiboshethit.

<span id="an_9:13">9:13</span> Mefiboshethi banonte në Jeruzalem, sepse
hante gjithnjë në tryezën e mbretit. Ishte sakat nga të dy këmbët.

<span id="an_10:1">10:1</span> Mbas këtyre gjërave, mbreti i bijve të
Amonit vdiq dhe biri i tij Hanun mbretëroi në vend të tij.

<span id="an_10:2">10:2</span> Davidi tha: "Unë dua të sillem me
Hanunin, birin e Nahashit, me po atë dashamirësi që i ati tregoi ndaj
meje". Kështu Davidi dërgoi shërbëtorët e tij për ta ngushëlluar për
humbjen e atit. Por kur shërbëtorët e Davidit arritën në vendin e bijve
të Amonit,

<span id="an_10:3">10:3</span> krerët e bijve të Amonit i thanë Hanunit,
zotërisë së tyre: "Beson me të vërtetë që Davidi të ka dërguar njerëz
për ngushëllim për të nderuar atin tënd? A nuk të ka dërguar përkundrazi
shërbëtorët e tij për të vëzhguar qytetin, për të spiunuar dhe për të
shkatërruar atë?".

<span id="an_10:4">10:4</span> Atëherë Hanuni i zuri shërbëtorët e
Davidit, i detyroi të rruajnë gjysmën e mjekrës dhe të presin për gjysmë
rrobat e tyre deri në vithe, pastaj i la të shkojnë.

<span id="an_10:5">10:5</span> I informuar për këtë ngjarje, Davidi
dërgoi disa persona për t'i takuar, sepse këta njerëz e ndjenin veten
shumë të turpëruar. Mbreti dërgoi t'u thonë: "Rrini në Jeriko sa t'ju
rritet mjekra, pastaj do të ktheheni".

<span id="an_10:6">10:6</span> Kur bijtë Amonit e kuptuan që ishin bërë
të urryer për Davidin, dërguan të rekrutojnë njëzet mijë këmbësorë te
Sirët e Beth-Rehobit dhe te Sirët e Tsobas, një mijë njerëz të mbretit
të Maakahut dhe dymbëdhjetë mijë nga njerëzit e Tobit.

<span id="an_10:7">10:7</span> Me të dëgjuar këtë lajm, Davidi dërgoi
kundër tyre Joabin me gjithë ushtrinë e njerëzve trima.

<span id="an_10:8">10:8</span> Bijtë e Amonit dolën dhe u renditën për
betejë në hyrjen e portës së qytetit, ndërsa Sirët e Tsobas dhe të
Rehobit, dhe njerëzit e Tobit dhe të Maakahut u rreshtuan në fushë të
hapur.

<span id="an_10:9">10:9</span> Kur Joabi e kuptoi se kundër tij ishin dy
fronte beteje, njeri nga përpara dhe tjetri nga prapa, ai zgjodhi disa
nga njerëzit më të mirë të Izraelit dhe i renditi për betejë kundër
Sirëve;

<span id="an_10:10">10:10</span> Pjesën tjetër të njerëzve e la në duart
e vëllait të tij Abishai për t'i renditur kundër bijve të Amonit.

<span id="an_10:11">10:11</span> Pastaj i tha: "Në qoftë se Sirët janë
më të fortë se unë, ti do të më vish në ndihmë; por në qoftë se bijtë e
Amonit janë më të fortë se ti, atëherë unë do të të vij në ndihmë.

<span id="an_10:12">10:12</span> Tregohu guximtar dhe të jemi të fortë
për të mbrojtur popullin tonë dhe qytetet e Perëndisë tonë; dhe Zoti të
bëjë atë që i pëlqen".

<span id="an_10:13">10:13</span> Pastaj Joabi me gjithë njerëzit e tij
ecën përpara për të luftuar kundër Sirëve; por këta ikën para tij.

<span id="an_10:14">10:14</span> Kur bijtë e Amonit panë që Sirët kishin
ikur, ua mbathën edhe ata para Abishait dhe hynë përsëri në qytet.
Atëherë Joabi u kthye nga ekspedita kundër bijve të Amonit dhe erdhi në
Jeruzalem.

<span id="an_10:15">10:15</span> Kur Sirët panë që ishin mundur nga
Izraeli, u mblodhën të tërë.

<span id="an_10:16">10:16</span> Hadadezeri dërgoi lajmëtarë për të
sjellë Sirët që ishin matanë Lumit. Ata arritën në Helam, me komandantin
e ushtrisë të Hadedezerit, Shobakun, në krye.

<span id="an_10:17">10:17</span> Kur Davidi u njoftua për këtë gjë,
mblodhi tërë Izraelin, kaloi Jordanin dhe arriti në Helam. Sirët u
radhitën kundër Davidit dhe nisën betejën.

<span id="an_10:18">10:18</span> Por Sirët ua mbathën përpara Izraelit;
dhe Davidi vrau nga Sirët njerëzit e shtatëqind qerreve dhe dyzet mijë
kalorës, goditi Shobakun, komandantin e ushtrisë së tyre, i cili vdiq në
atë vend.

<span id="an_10:19">10:19</span> Kur tërë mbretërit vasalë të
Hadadezerit e panë që ishin mundur nga Izraeli, bënë paqe me Izraelin
dhe iu nënshtruan atij. Kështu Sirët patën frikë të ndihmonin akoma
bijtë e Amonit.

<span id="an_11:1">11:1</span> Me fillimin e vitit të ri, në kohën kur
mbretërit shkojnë të luftojnë, Davidi dërgoi Joabin me shërbëtorët e tij
dhe me tërë Izraelin për të shkatërruar vendin e bijve të Amonit dhe për
të rrethuar Rabahun; por Davidi mbeti në Jeruzalem.

<span id="an_11:2">11:2</span> Një mbrëmje u ngrit nga shtrati i tij dhe
filloi të shëtisë në taracën e pallatit mbretëror. Nga taraca pa një
grua që po bënte banjo; dhe gruaja ishte shumë e bukur.

<span id="an_11:3">11:3</span> Kështu Davidi dërgoi të kërkojë informata
për gruan; dhe i thanë: "Éshtë Bath-Sheba, bija e Eliamit, bashkëshortja
e Hiteut Uriah".

<span id="an_11:4">11:4</span> Davidi dërgoi lajmëtarë për ta marrë;
kështu ajo erdhi tek ai dhe ajo ra në shtrat me të; pastaj u pastrua nga
papastërtia e saj dhe u kthye në shtëpinë e vet.

<span id="an_11:5">11:5</span> Gruaja mbeti me barrë dhe ia njoftoi
Davidit, duke i thënë: "Jam me barrë".

<span id="an_11:6">11:6</span> Atëherë Davidi dërgoi t'i thotë Joabit:
"Dërgomë Hiteun Uriah". Dhe Joabi dërgoi Uriahun te Davidi.

<span id="an_11:7">11:7</span> Kur Uriahu arriti tek ai, Davidi e pyeti
për gjendjen shëndetsore të Joabit dhe të popullit, dhe si shkonte
lufta.

<span id="an_11:8">11:8</span> Pastaj Davidi i tha Uriahut: "Zbrit në
shtëpinë tënde dhe laji këmbët". Uriahu doli nga shtëpia e mbretit dhe i
nisën një dhuratë nga ana e mbretit.

<span id="an_11:9">11:9</span> Por Uriahu fjeti te porta e shtëpisë së
mbretit bashkë me tërë shërbëtorët e zotërisë së tij dhe nuk zbriti në
shtëpinë e tij.

<span id="an_11:10">11:10</span> Kur e njoftuan Davidin për këtë gjë dhe
i thanë: "Uriahu nuk zbriti në shtëpinë e tij". Davidi i tha Uriahut: "A
nuk vjen vallë nga një udhëtim? Pse, pra, nuk zbrite në shtëpinë
tënde?".

<span id="an_11:11">11:11</span> Uriahu iu përgjigj Davidit: "Arka,
Izraeli dhe Juda banojnë në çadra, zotëria im Joab dhe shërbëtorët e
zotërisë tim e kanë ngritur kampin e tyre në fushë të hapur. Si mund të
hyj unë në shtëpinë time për të ngrënë dhe për të pirë? Ashtu siç është
e vërtetë që ti rron dhe që rron shpirti yt, unë nuk do ta bëj këtë
gjë!".

<span id="an_11:12">11:12</span> Atëherë Davidi i tha Uriahut: "Qëndro
edhe sot këtu, nesër do të të lë të shkosh". Kështu Uriahu qëndroi në
Jeruzalem atë ditë dhe ditën tjetër.

<span id="an_11:13">11:13</span> Davidi e ftoi pastaj të hajë e të pijë
bashkë me të dhe e dehu. Por në mbrëmje Uriahu doli për të shkuar në
shtrojën e tij bashkë me shërbëtorët e zotërisë së tij dhe nuk zbriti në
shtëpinë e tij.

<span id="an_11:14">11:14</span> Të nesërmen në mëngjes, Davidi i shkroi
një letër Joabit dhe ia dërgoi me anë të Uriahut.

<span id="an_11:15">11:15</span> Në letër kishte shkruar kështu:
"Vendoseni Uriahun në vijë të parë, ku beteja është më e ashpër, pastaj
tërhiquni nga ai, me qëllim që të goditet dhe të vdesë".

<span id="an_11:16">11:16</span> Ndërsa rrethonte qytetin, Joabi e vuri
Uriahun në vendin ku e dinte se kishte njerëz trima.

<span id="an_11:17">11:17</span> Banorët e qytetit bënë një dalje dhe
sulmuan Joabin, disa nga shërbëtorët e Davidit ranë dhe vdiq edhe Hiteu
Uriah.

<span id="an_11:18">11:18</span> Atëherë Joabi dërgoi një lajmëtar për
t'i njoftuar Davidit tërë ngjarjet e luftës,

<span id="an_11:19">11:19</span> dhe i dha lajmëtarit këtë urdhër: "Kur
të kesh mbaruar së treguari mbretit tërë ngjarjet e luftës,

<span id="an_11:20">11:20</span> në qoftë se ai zemërohet dhe të thotë:
"Pse iu afruat qytetit për të luftuar? A nuk e dinit që do të gjuanin
nga muret lart?

<span id="an_11:21">11:21</span> Kush e vrau Abimelekun, birin e
Jerubeshethit? A nuk qe një grua që i hodhi një gur nga muret, dhe
kështu ai vdiq në Thebets?. Sepse ju jeni afruar te murët?", atëherë ti
do të thuash: "Vdiq edhe shërbëtori yt Hiteu Uriah"".

<span id="an_11:22">11:22</span> Kështu lajmëtari u nis dhe, kur arriti,
i tregoi Davidit të gjitha ato që Joabi e kishte ngarkuar të thoshte.

<span id="an_11:23">11:23</span> Lajmëtari i tha Davidit: "Armiqtë patën
epërsi mbi ne dhe bënë një dalje kundër nesh në fushë të hapur, por ne i
sprapsëm deri në hyrjen e portës;

<span id="an_11:24">11:24</span> atëherë harkëtarët gjuajtën mbi
shërbëtorët e tu nga lartësia e mureve dhe disa shërbëtorë të mbretit
vdiqën, dhe vdiq edhe shërbëtori yt, Hiteu Uriah".

<span id="an_11:25">11:25</span> Atëherë Davidi i tha lajmëtarit: "Do
t'i thuash kështu Joabit: "Mos u hidhëro për këtë gjë, sepse shpata ha o
njerin o tjetrin; lufto me forcë më të madhe kundër qytetit dhe
shkatërroje". Dhe ti jepi zemër".

<span id="an_11:26">11:26</span> Kur gruaja e Uriahut dëgjoi që burri i
saj kishte vdekur, ajo mbajti zi për bashkëshortin e saj.

<span id="an_11:27">11:27</span> Me të mbaruar zija, Davidi dërgoi ta
marrë dhe e priti në shtëpinë e tij. Ajo u bë gruaja e tij dhe i lindi
një djalë. Por ajo që Davidi kishte bërë nuk i pëlqeu Zotit.

<span id="an_12:1">12:1</span> Pastaj Zoti i dërgoi Nathanin Davidit;
dhe Nathani shkoi tek ai dhe i tha: "Na ishin dy njerëz në të njëjtin
qytet, njeri i pasur dhe tjetri i varfër.

<span id="an_12:2">12:2</span> I pasuri kishte një numër të madh kopesh
me bagëti të imët dhe të trashë;

<span id="an_12:3">12:3</span> por i varfëri nuk kishte asgjë, veçse një
qengj femër që e kishte blerë dhe ushqyer; ai ishte rritur bashkë me të
dhe me fëmijët e tij, duke ngrënë ushqimin e tij, duke pirë në kupën e
tij dhe duke fjetur mbi gjirin e tij; ishte për të si bija e tij.

<span id="an_12:4">12:4</span> Një udhëtar arriti në shtëpinë e njeriut
të pasur; ky refuzoi të merrte ndonjë bagëti nga kopetë e tij për t'i
përgatitur për të ngrënë udhëtarit që kishte ardhur tek ai, por mori
manarin e njeriut të varfër dhe e gatoi për njeriun që i kishte ardhur"

<span id="an_12:5">12:5</span> Atëherë zemërimi i Davidit u rrit me të
madhe kundër këtij njeriu dhe i tha Nathanit: "Ashtu siç është e vërtetë
që Zoti rron, ai që ka bërë këtë gjë meriton të vdesë!

<span id="an_12:6">12:6</span> Ai do t'a paguajë katërfish vlerën e
manarit, sepse ka bërë një gjë të tillë dhe nuk ka pasur mëshirë".

<span id="an_12:7">12:7</span> Atëherë Nathani i tha Davidit: "Ti je ai
njeri! Kështu thotë Zoti, Perëndia i Izraelit: "Unë të kam vajosur mbret
të Izraelit dhe të kam çliruar nga duart e Saulit.

<span id="an_12:8">12:8</span> Të kam dhënë shtëpinë e zotërisë sate, të
kam vënë në krahët e tua gratë e zotërisë tënd dhe të kam dhënë shtëpinë
e Izraelit dhe të Judës; dhe në qoftë se kjo ishte shumë pak, unë do të
të kisha dhënë shumë gjëra të tjera.

<span id="an_12:9">12:9</span> Pse, pra, ke përçmuar fjalën e Zotit,
duke bërë atë që është e keqe për sytë e tij? Ti ke bërë të vdesë me
shpatë Hiteun Uriah, more për grua bashkëshorten e tij dhe e vrave me
shpatën e bijve të Amonit.

<span id="an_12:10">12:10</span> Kështu, pra, shpata nuk do të largohet
kurrë nga shtëpia jote, sepse ti më ke përçmuar dhe ke marrë gruan e
Hiteut Uriah si bashkëshorten tënde".

<span id="an_12:11">12:11</span> Kështu thotë Zoti: "Ja, unë do të sjell
kundër teje fatkeqësinë nga vetë shtëpia jote, dhe do t'i marrë gratë e
tua para syve të tu për t'ia dhënë një tjetri, që do të bashkohet me to
ditën.

<span id="an_12:12">12:12</span> Sepse ti e ke bërë këtë gjë fshehurazi,
kurse unë do ta bëj përpara tërë Izraelit në dritën e diellit".

<span id="an_12:13">12:13</span> Atëherë Davidi i tha Nathanit: "Kam
mëkatuar kundër Zotit". Nathani iu përgjigj Davidit: "Zoti e ka hequr
mëkatin tënd; ti nuk ke për të vdekur.

<span id="an_12:14">12:14</span> Megjithatë, duke qenë se më këto
veprime u ke dhënë rastin armiqve të Zotit të blasfemojnë, djali që ka
lindur duhet të vdesë".

<span id="an_12:15">12:15</span> Pastaj Nathani u kthye në shtëpinë e
vet. Kështu Zoti goditi fëmijën që bashkëshortja e Uriahut i kishte
lindur Davidit, dhe ai u sëmur.

<span id="an_12:16">12:16</span> Atëherë Davidi iu lut Perëndisë për
fëmijën dhe agjëroi; pastaj hyri në shtëpi dhe e kaloi natën i shtrirë
për tokë.

<span id="an_12:17">12:17</span> Pleqtë e shtëpisë së tij ngulën këmbë
që ai të ngrihej nga toka, por ai nuk deshi dhe nuk pranoj të hante me
ta.

<span id="an_12:18">12:18</span> Ditën e shtatë fëmija vdiq dhe
shërbëtorët e Davidit kishin frikë t'i njoftonin që fëmija kishte
vdekur, sepse thonin: "Ja, kur fëmija ishte akoma i gjallë, ne i kemi
folur, por ai nuk i dëgjonte fjalët tona. Si të bëjmë tani për t'i thënë
se fëmija ka vdekur? Kjo mund t'i shkaktojë ndonjë të keqe".

<span id="an_12:19">12:19</span> Kur Davidi pa që shërbëtorët e tij
flisnin me zë të ulët, e kuptoi se fëmija kishte vdekur; prandaj Davidi
u tha shërbëtorëve të tij: "Ka vdekur fëmija?". Ata u përgjigjën: "Ka
vdekur".

<span id="an_12:20">12:20</span> Atëherë Davidi u ngrit nga toka, u la,
u vajos dhe ndërroi rrobat; pastaj shkoi në shtëpinë e Zotit dhe ra
përmbys; pastaj u kthye në shtëpinë e tij dhe kërkoi t'i sillnin ushqim
dhe hëngri.

<span id="an_12:21">12:21</span> Shërbëtorët e tij i thanë: "Ç'bëre? Kur
fëmija ishte akoma gjallë ti ke agjëruar dhe ke qarë; mbas vdekjes së
fëmijës, u ngrite dhe hëngre".

<span id="an_12:22">12:22</span> Ai u përgjigj: "Kur fëmija ishte akoma
gjallë, unë agjëronja dhe qaja, sepse thoja: "Kushedi Zotit mund t'i
vijë keq për mua dhe e lë fëmijën të jetojë?". Por tani ai ka vdekur.
Pse duhet të agjëroj?

<span id="an_12:23">12:23</span> Vallë, a kam mundësi ta kthej? Unë do
të shkoj tek ai, por ai nuk do të kthehet tek unë!".

<span id="an_12:24">12:24</span> Pastaj Davidi ngushëlloi Bath-Shebën,
bashkëshorten e tij, hyri tek ajo dhe ra në shtrat me të; kështu ajo
lindi një djalë, që ai e quajti Solomon; dhe Zoti e deshi.

<span id="an_12:25">12:25</span> Pastaj dërgoi një mesazh me anë të
profetit Nathan që i vuri emrin Jedidiah, për shkak të dashurisë të
Zotit.

<span id="an_12:26">12:26</span> Ndërkaq Joabi lufonte kundër Rabahut të
bijve të Amonit dhe pushtoi qytetin mbretëror.

<span id="an_12:27">12:27</span> Pastaj Joabi i dërgoi lajmëtarë Davidit
për t'i thënë: "Kam sulmuar Rabahun dhe kam shtënë në dorë rezervat e
tij të ujit.

<span id="an_12:28">12:28</span> Prandaj tani mblidh popullin që ka
mbetur, vendos kampin tënd përballë qytetit dhe shtjere atë në dorë,
përndryshe do ta marr unë qytetin dhe ai do të mbajë emrin tim".

<span id="an_12:29">12:29</span> Atëherë Davidi mblodhi tërë popullin,
shkoi në Rabah, e sulmoi dhe e pushtoi.

<span id="an_12:30">12:30</span> Hoqi pastaj kurorën nga koka e mbretit
të tyre; ajo peshonte një talent ari dhe kishte gurë të çmuar; ajo u vu
mbi kokën e Davidit. Ai mori me vete gjithashtu nga qyteti një plaçkë të
madhe.

<span id="an_12:31">12:31</span> I nxori banorët që ishin në qytet dhe i
vuri të punonin me sharra, me lesa dhe më sëpata prej hekuri, i futi të
punojnë në furrat e tullave; kështu bëri në të gjitha qytetet e bijve të
Amonit. Pastaj Davidi u kthye në Jeruzalem bashkë me tërë popullin.

<span id="an_13:1">13:1</span> Pastaj ndodhi që Absalomi, bir i Davidit,
kishte një motër shumë të bukur që quhej Tamara; por Amnoni, bir i
Davidit, u dashurua me të.

<span id="an_13:2">13:2</span> Amnoni u dashurua me aq pasion me motrën
e tij Tamara sa ra i sëmurë, sepse ajo ishte e virgjër; dhe Amnonit i
dukej e vështirë t'i bënte gjë.

<span id="an_13:3">13:3</span> Amnoni kishte një shok, që quhej Jonadab,
bir i Shimeahut, vëllait të Davidit; Jonadabi ishte një njeri shumë
dinak.

<span id="an_13:4">13:4</span> Ky i tha: "Pse, o bir i mbretit, vazhdon
të dobësohesh çdo ditë që kalon? Nuk dëshiron të ma thuash?". Amnoni iu
përgjigj: "Kam rënë në dashuri me Tamarën, motrën e vëllait tim
Absalom".

<span id="an_13:5">13:5</span> Atëherë Jonadabi i tha: "Rri në shtrat
dhe bëj sikur je i sëmurë; kur të vijë yt atë të të shikojë, thuaji:
"Bëj, të lutem, që motra ime Tamara të vijë të më japë të ha dhe ta
përgatisë ushqimin në praninë time, në mënyrë që unë ta shikoj dhe ta
marr nga duart e saj"".

<span id="an_13:6">13:6</span> Kështu Amnoni ra në shtrat dhe u shti i
sëmurë; kur më vonë erdhi mbreti ta shikojë, Amnoni i tha: "Lër, të
lutem, që motra ime Tamara të vijë dhe të më përgatisë nja dy kuleç në
praninë time; kështu do të marr ushqim nga duart e saj".

<span id="an_13:7">13:7</span> Atëherë Davidi dërgoi njeri në shtëpinë e
Tamarës për t'i thënë: "Shko në shtëpinë e vëllait tënd Amnon dhe
përgatiti diçka për të ngrënë".

<span id="an_13:8">13:8</span> Tamara shkoi në shtëpinë e vëllait të saj
Amnon, që rrinte shtrirë në shtrat. Pastaj mori pak miell, e brumosi,
përgatiti disa kuleçë para syve të tij dhe i poqi.

<span id="an_13:9">13:9</span> Pastaj mori një enë me bisht dhe i derdhi
kuleçët para tij, por Amnoni nuk pranoi t'i hajë dhe tha: "Nxirrni
jashtë që këtej tërë njerëzit". Tërë sa ishin dolën jashtë.

<span id="an_13:10">13:10</span> Atëherë Amnoni i tha Tamarës: "Ma ço
ushqimin në dhomën time dhe do ta marr nga duart e tua". Kështu Tamara i
mori kuleçët që kishte përgatitur dhe i çoj në dhomën e Amnonit, vëllait
të saj.

<span id="an_13:11">13:11</span> Ndërsa po ia jepte për të ngrënë, ai e
kapi dhe i tha: "Eja, shtrihu me mua, motra ime".

<span id="an_13:12">13:12</span> Ajo iu përgjigj: "Jo, vëllai im, mos më
poshtëro kështu; kjo nuk bëhet në Izrael; mos kryej një poshtërsi të
tillë!

<span id="an_13:13">13:13</span> Po unë ku ta çoj turpin tim? Kurse ti
do të konsiderohesh si keqbërës në Izrael. Tani, të lutem, foli mbretit
dhe ai nuk ka për të më refuzuar ndaj teje".

<span id="an_13:14">13:14</span> Por ai nuk deshi ta dëgjojë dhe, duke
qenë më i fortë se ajo, e dhunoi dhe ra në shtrat me të.

<span id="an_13:15">13:15</span> Pastaj Amnoni filloi ta urrejë me një
urrejtje shumë të madhe, kështu që urrejtja që ndjente për të ishte më e
madhe se dashuria me të cilën e kishte dashuruar më parë. Kështu Amnoni
i tha: "Çohu, shko!".

<span id="an_13:16">13:16</span> Por ajo iu përgjigj: "Oh, jo! Dëmi që
do të më bëje duke më përzënë do të ishte më i madh se ai që më ke bërë
deri tani". Por ai nuk deshi ta dëgjojë.

<span id="an_13:17">13:17</span> Thirri, pra, shërbëtorin që e ndihmonte
dhe i tha: "Largoje këtë larg meje dhe mbylle portën prapa saj".

<span id="an_13:18">13:18</span> Ajo kishte veshur një tunikë me mëngë,
sepse kështu visheshin vajzat e mbretit akoma të virgjëra. Kështu
shërbëtori i Amnonit e nxori jashtë dhe mbylli derën prapa saj.

<span id="an_13:19">13:19</span> Tamara atëherë hodhi mbi kryet e saj,
grisi tunikën më mëngë që kishte veshur, vuri dorën mbi kokë dhe iku
duke ulëritur.

<span id="an_13:20">13:20</span> Absalomi, vëllai, i tha: "Ndofta vëllai
yt Amnon ka qenë me ty? Tani për tani hesht, motra ime; ai është yt
vëlla; mos e lësho veten për këtë". Kështu Tamara mbeti e dëshpëruar në
shtëpinë e Absalomit, vëllait të saj.

<span id="an_13:21">13:21</span> Kur mbreti David i mësoi të gjitha
këto, u zemërua shumë.

<span id="an_13:22">13:22</span> Por Absalomi nuk i drejtoi asnjë fjalë
Amnonit, as për të mirë as për të keq, sepse e urrente Amnonin se kishte
poshtëruar motrën e tij Tamara.

<span id="an_13:23">13:23</span> Dy vjet më vonë, kur Absalomi kishte
qethësit e bagëtive në Baal-Hatsroit pranë Efraimit, ftoi të gjithë
bijtë e mbretit.

<span id="an_13:24">13:24</span> Absalomi shkoi të takohet me mbretin
dhe i tha: "Shërbëtori yt ka qethësit; të lutem të vijë edhe mbreti me
gjithë shërbëtorët e tij në shtëpinë e shërbëtorit tënd!".

<span id="an_13:25">13:25</span> Por mbreti i tha Absalomit: "Jo, biri
im, nuk po vijmë tani të gjithë, që të mos të të rëndojë". Megjithëse ai
nguli këmbë, mbreti nuk desh të shkonte, por i dha bekimin e tij.

<span id="an_13:26">13:26</span> Atëherë Absalomi i tha: "Në rast se nuk
do të vish ti, të lutem, lejo Amnonin, vëllanë tim, të vijë me ne".
Mbreti iu përgjigj: "Pse duhet të vijë me ty?".

<span id="an_13:27">13:27</span> Por Absalomi nguli këmbë aq shumë sa që
Davidi lejoi të shkojnë bashkë me të Amnonin dhe gjithë bijtë e mbretit.

<span id="an_13:28">13:28</span> Absalomi u kishte dhënë këtë urdhër
shërbëtorëve të tij, duke thënë: "Hapni sytë, kur Amnoni të jetë dehur
nga vera dhe unë t'ju them: "Goditeni Amnonin!", ju vriteni dhe mos kini
frikë. A nuk jam unë që ju urdhëroj? Bëhuni trima dhe tregohuni të
fortë!".

<span id="an_13:29">13:29</span> Kështu shërbëtorët e Absalomit vepruan
kundër Amnonit, ashtu si kishte urdhëruar Absalomi. Atëherë tërë bijtë e
mbretit u ngritën, hipën secili mbi mushkën e vet dhe ua mbathën.

<span id="an_13:30">13:30</span> Ndërsa ishin akoma rrugës, Davidit i
arriti ky lajm: "Absalomi ka vrarë tërë bijtë e mbretit dhe nuk ka
shpëtuar asnjëri prej tyre".

<span id="an_13:31">13:31</span> Atëherë mbreti u ngrit, grisi rrobat e
tij dhe u shtri për tokë; dhe të gjithë shërbëtorët e tij, i rrinin
rrotull, me rrobat e grisura.

<span id="an_13:32">13:32</span> Por Jonadabi, bir i Shimeahut dhe vëlla
i Davidit, tha: "Të mos mendojë zotëria im që tërë të rinjtë, bijtë e
mbretit, u vranë; Amnoni është i vetmi që vdiq. Me urdhër të Absalomit
kjo gjë u vendos që ditën që Amnoni poshtëroi motrën e tij Tamara.

<span id="an_13:33">13:33</span> Prandaj mbreti, zotëria im, të mos
hidhërohet duke menduar se të gjithë bijtë e mbretit kanë vdekur; vetëm
Amnoni ka vdekur,

<span id="an_13:34">13:34</span> dhe Absalomi ka ikur". Ndërkaq i riu që
bënte roje ngriti sytë, shikoi, dhe ja, një turmë e madhe njerëzish
vinte nga rruga prapa tij, nga ana e malit.

<span id="an_13:35">13:35</span> Jonadabi i tha mbretit: "Ja bijtë e
mbretit që po vijnë! Gjendja është pikërisht ashtu siç tha shërbëtori
yt".

<span id="an_13:36">13:36</span> Sa e mbaroi fjalën, arritën bijtë e
mbretit, të cilët e ngritën zërin dhe filluan të qajnë; edhe mbreti dhe
tërë shërbëtorët e tij filluan të qajnë me të madhe.

<span id="an_13:37">13:37</span> Absaloni kishte ikur dhe kishte shkuar
te Talmai, bir i Amihudit, mbret i Geshurit. Davidi mbante zi çdo ditë
për birin e tij.

<span id="an_13:38">13:38</span> Kështu Absalimo ia mbathi dhe shkoi në
Geshur, ku qëndroi tre vjet.

<span id="an_13:39">13:39</span> Mbreti David dëshironte të shkonte te
Absalomi, sepse ishte ngushulluar tanimë nga vdekja e Amnonit.

<span id="an_14:1">14:1</span> Joabi, bir i Tserujahut, vuri re që zemra
e mbretit ishte e shqetësuar për Absalomin.

<span id="an_14:2">14:2</span> Kështu Joabi dërgoi dikë në Tekoa dhe
solli që andej një grua të urtë, së cilës i tha: "Bëj sikur mban zi dhe
vish një palë rroba zije; mos u lyej me vaj, por sillu si një grua që
qan prej kohe një të vdekur.

<span id="an_14:3">14:3</span> Shko pra te mbreti dhe foli në këtë
mënyrë". Dhe Joabi e mësoi se ç'duhej të thoshte.

<span id="an_14:4">14:4</span> Gruaja e Tekoas shkoi të flasë me
mbretin, u hodh me fytyrën për tokë, u përul dhe tha: "Ndihmomë, o
mbret!".

<span id="an_14:5">14:5</span> Mbreti i tha: "Çfarë ke?". Ajo u
përgjigj: "Mjerësisht jam e ve dhe burri më ka vdekur.

<span id="an_14:6">14:6</span> Shërbëtorja jote kishte dy djem, por këta
patën një grindje midis tyre në arë, dhe, me qenë se nuk kishte njeri
t'i ndante, njeri gioditi tjetrin dhe e vrau.

<span id="an_14:7">14:7</span> Tani tërë farë e fis është ngritur kundër
shërbëtores sate, duke thënë: "Na dorëzo atë që vrau vëllanë, që ta
bëjmë të vdesë për jetën e vëllait që ai ka vrarë dhe për të shfarosur
edhe trashëgimtarin". Në këtë mënyrë do të shuhet e vetmja urë zjarri që
më ka mbetur dhe nuk kanë për t'i lënë burrit tim as emër as pasardhës
mbi faqen e dheut".

<span id="an_14:8">14:8</span> Mbreti i tha gruas: "Shko në shtëpinë
tënde; unë do të jap urdhrat për çështjen tënde".

<span id="an_14:9">14:9</span> Gruaja e Tekoas i tha mbretit: "O mbret,
zotëria ime, faji të bjerë mbi mua dhe mbi shtëpinë e atit tim, por
mbreti dhe froni i tij të jenë të pafaj".

<span id="an_14:10">14:10</span> Mbreti tha: "Në qoftë se dikush të
thotë diçka, sille tek unë dhe ke për të parë që nuk do të të bjerë më
në qafë".

<span id="an_14:11">14:11</span> Atëherë ajo tha: "Të mos e harrojë
mbreti, të lutem, Zotin, Perëndinë tënd, në mënyrë që hakmarrësi i
gjakut të mos vazhdojë të shkatërrojë dhe biri im të mos shfaroset". Ai
u përgjigj: "Ashtu siç është e vërtetë që Zoti rron, birit tënd, nuk do
t'i bjerë në tokë asnjë qime floku!".

<span id="an_14:12">14:12</span> Atëherë gruaja i tha: "Lejoje
shërbëtoren tënde t'i thotë akoma një fjalë mbretit!". Ai u përgjigj:
"Thuaje, pra".

<span id="an_14:13">14:13</span> Gruaja ia rifilloi: "Pse ke menduar një
gjë të tillë kundër popullit të Perëndisë? Duke folur në këtë mënyrë në
fakt mbreti është deri diku fajtor, sepse mbreti nuk e kthen atë që
është në mërgim.

<span id="an_14:14">14:14</span> Ne duhet të vdesim dhe jemi si ujët që
derdhet mbi tokë, që nuk mund të mblidhet; por Perëndia nuk të heq
jetën, por gjen mënyrën që ai që është në mërgim të mos qëndrojë larg
tij.

<span id="an_14:15">14:15</span> Dhe tani kam ardhur të flas për këtë
gjë me mbretin, me zotërinë time, sepse populli më ka trembur; dhe
shërbëtorja jote ka thënë: "Dua të flas me mbretin; ndofta mbreti do të
bëjë atë që shërbëtorja e tij do t'i thotë.

<span id="an_14:16">14:16</span> Mbreti do të dëgjojë shërbëtoren e tij
dhe do ta çlirojë nga duart e atye që duan të më heqin mua dhe birin tim
nga trashëgimia e Perëndisë".

<span id="an_14:17">14:17</span> Shërbëtorja jote thoshte: "Oh, fjala e
mbretit, e tim zoti, më ngushëlloftë, sepse mbreti, zotëria ime, është
si një engjëll i Perëndisë që di të dallojë të mirën dhe të keqen".
Zoti, Perëndia yt, qoftë me ty".

<span id="an_14:18">14:18</span> Mbreti u përgjigj dhe i tha gruas: "Të
lutem, mos më fshih asgjë nga ato që do të pyes. Gruaja i tha: "Le të
flasë mbreti, Zotëria ime".

<span id="an_14:19">14:19</span> Atëherë mbreti tha: "A nuk është
ndoshta dora e Joabit me ty në tërë këtë çështje?". Gruaja u përgjigj:
"Ashtu siç është e vërtetë që ti rron, o mbret, zotëria im, çështja
është pak a shumë ashtu siç e ka thënë mbreti, zotëria im; ka qenë në
fakt shërbëtori yt Joabi ai që ka dhënë këto urdhëra dhe ka vënë tërë
këto fjalë në gojën e shërbëtores sate.

<span id="an_14:20">14:20</span> Shërbëtori yt Joab e bëri këtë gjë për
të sjellë një ndryshim në gjendjen e tanishme; por zotëria ime ka po atë
dituri të një engjëlli të Perëndisë për të kuptuar tërë ato që ndodhin
mbi dhe".

<span id="an_14:21">14:21</span> Atëherë mbreti i tha Joabit: "Ja, do të
bëj pikërisht këtë. Shko, pra, dhe bëj që të kthehet i riu Absalom.

<span id="an_14:22">14:22</span> Atëherë Joabi u shtri me fytyrën për
tokë, u përul dhe e bekoi mbretin. Pastaj Joabi tha: "Sot shërbëtori yt
kupton se ka gjetur hirin tënd, o mbret, o imzot, sepse mbreti bëri atë
që shërbëtori kishte kërkuar".

<span id="an_14:23">14:23</span> Kështu Joabi u ngrit dhe shkoi në
Geshur, dhe e solli Absalomin në Jeruzalem.

<span id="an_14:24">14:24</span> Por mbreti tha: "Të mblidhet në
shtëpinë e tij dhe të mos e shohë fytyrën time!". Kështu Absalomi u
tërhoq në shtëpinë e tij dhe nuk e pa fytyrën e mbretit.

<span id="an_14:25">14:25</span> Në të gjithë Izraelin nuk kishte njeri
që ta lavdëronin më tepër për bukuri se sa Absalomit; nga tabanët e
këmbëve deri në majën e kokës nuk kishte asnjë të metë tek ai.

<span id="an_14:26">14:26</span> Kur priste flokët (dhe këtë e bënte çdo
vit sepse flokët i rëndonin shumë), ai i peshonte flokët e kokës së tij;
ato peshonin dyqind sikla simbas masave të caktuara nga mbreti.

<span id="an_14:27">14:27</span> Absalomit i lindën tre djem dhe një
vajzë e quajtur Tamara, që ishte e hijshme.

<span id="an_14:28">14:28</span> Absalomi banoi dy vjet në Jeruzalem, pa
e parë fytyrën e mbretit.

<span id="an_14:29">14:29</span> Pastaj Absalomi thirri Joabin për ta
dërguar te mbreti, por ai nuk deshi të vinte; e dërgoi ta thërriste një
herë të dytë, por ai nuk deshi të vinte.

<span id="an_14:30">14:30</span> Atëherë Absalomi u tha shërbëtorëve të
tij: "Ja, ara e Joabit është pranë arës sime dhe aty ka elb; shkoni t'i
vini zjarrin!". Kështu shërbëtorët e Absalomit i vunë zjarrin arës.

<span id="an_14:31">14:31</span> Atëherë Joabi u ngrit, shkoi në
shtëpinë e Absalomit dhe i tha: "Pse shërbëtorët e tu i vunë zjarrin
arës sime?".

<span id="an_14:32">14:32</span> Absalomi iu përgjigj Joabit: "Unë të
kisha dërguar fjalë: "Eja këtu, që të kem mundësi të të dërgoj te mbreti
për t'i thënë: Pse jam kthyer nga Geshuri? Do të kishte qenë më mirë për
mua të kisha mbetur atje". Tani më lejo të shoh fytyrën e mbretit. Në
rast se tek unë ka ndonjë paudhësi, ai të shkaktojë vdekjen time".

<span id="an_14:33">14:33</span> Joabi shkoi atëherë te mbreti dhe ia
tregoi çështjen. Ky thirri Absalomin që shkoi te mbreti dhe ra përmbys
me fytyrën për tokë përpara tij; dhe mbreti e puthi Absalomin.

<span id="an_15:1">15:1</span> Mbas kësaj Absalomi gjeti një karrocë,
disa kuaj dhe pesëdhjetë njerëz që të vraponin para tij.

<span id="an_15:2">15:2</span> Absalomi ngrihej herët në mëngjes dhe
rrinte anës rrugës që të çonte te porta e qytetit. Kështu, në qoftë se
dikush kishte ndonjë gjyq dhe shkonte te mbreti për të siguruar
drejtësi, Absalomi e thërriste dhe i thoshte: "Nga cili qytet je?".
Tjetri i përgjigjej: "Shërbëtori yt është nga filan fis i Izraelit".

<span id="an_15:3">15:3</span> Atëherë Absalomi i thoshte: "Shif,
argumentat e tua janë të mira dhe të drejta, por nuk ka njeri nga ana
mbretit që të të dëgjojë".

<span id="an_15:4">15:4</span> Pastaj Absalomi shtonte: "Sikur të më
bënin mua gjyqtar të vendit, kushdo që të kishte një proçes apo një
çështje do të vinte tek unë dhe unë do t'i siguroja drejtësi".

<span id="an_15:5">15:5</span> Kur dikush afrohej për të rënë përmbys
përpara tij, ai shtrinte dorën, e merrte dhe e puthte.

<span id="an_15:6">15:6</span> Absalomi sillej kështu me të gjithë ata
të Izraelit që vinin te mbreti për të kërkuar drejtësi; në këtë mënyrë
Absalomi fitoi zemrën e njerëzve të Izraelit.

<span id="an_15:7">15:7</span> Ndodhi që, pas katër vjetve, Absalomi i
tha mbretit: "Të lutem, lermë të shkoj në Hebron për të përmbushur një
kusht që kam lidhur me Zotin.

<span id="an_15:8">15:8</span> Sepse gjatë qëndrimit të tij në Geshur të
Sirisë, shërbëtori yt ka lidhur një kusht duke thënë: "Në rast se Zoti
më kthen në Jeruzalem, unë do t'i shërbejë Zotit!".

<span id="an_15:9">15:9</span> Mbreti i tha: "Shko në paqe!". Atëherë ai
u ngrit dhe vajti në Hebron.

<span id="an_15:10">15:10</span> Pastaj Absalomi dërgoi emisarë ndër të
gjitha fiset e Izraelit për të thënë: "Kur të dëgjoni tingullin e
borisë, do të thoni: "Absalomi u shpall mbret në Hebron".

<span id="an_15:11">15:11</span> Me Absalomin u nisën nga Jeruzalemi
dyqind njerëz si të ftuar; ata shkuan pa të keq, pa ditur gjë.

<span id="an_15:12">15:12</span> Absalomi, ndërsa ofronte flijimet,
dërgoi të thërrasë nga qyteti i tij Gjiloh Ahithofelin, Gilonitin,
këshilltarin e Davidit. Kështu komloti bëhej më i fortë, sepse populli
shtohej rreth Absalomit.

<span id="an_15:13">15:13</span> Pastaj arriti te Davidi një lajmëtar
për të thënë: "Zemra e njerëzve të Izraelit ndjek Absalomin".

<span id="an_15:14">15:14</span> Atëherë Davidi u tha gjithë
shërbëtorëve të tij që ishin me të në Jeruzalem: "Çohuni dhe t'ia
mbathim; përndryshe asnjeri prej nesh nuk ka për të shpëtuar nga duart e
Absalomit. Nxitoni të ikni, që të mos na kapë në befasi dhe të bjerë mbi
ne shkatërrimi, dhe të mos godasë qytetin me majën e shpatës".

<span id="an_15:15">15:15</span> Shërbëtorët e mbretit i thanë: "Ja,
shërbëtorët e tu janë gati të bëjnë gjithçka që i pëlqen mbretit,
zotërisë tonë".

<span id="an_15:16">15:16</span> Kështu mbreti u nis, i ndjekur nga tërë
shtëpia e tij, por la dhjetë konkubina për të ruajtur pallatin.

<span id="an_15:17">15:17</span> Mbreti u nis, i ndjekur nga tërë
populli, që u ndal te shtëpia e fundit.

<span id="an_15:18">15:18</span> Tërë shërbëtorët e mbretit kalonin
përpara dhe pranë tij; tërë Kerethejtë, tërë Pelethejtë dhe tërë
Gitejtë, gjithsej gjashtëqind veta që e kishin ndjekur nga Gathi, ecnin
para mbretit.

<span id="an_15:19">15:19</span> Atëherë mbreti i tha Itait nga Gathi:
"Pse vjen edhe ti me ne? Kthehu dhe rri me mbretin, sepse ti je i huaj
dhe për më tepër i mërguar nga atdheu yt.

<span id="an_15:20">15:20</span> Ti ke arritur vetëm dje dhe sot do të
të duhej të endesh sa andej e këtej, kur unë vetë nuk e di se ku po
shkoj? Kthehu prapa dhe kthe me vëllezërit e tu në mirësi dhe në
besnikëri".

<span id="an_15:21">15:21</span> Por Itai iu përgjigj mbretit duke
thënë: "Ashtu siç është e vërtetë që Zoti rron dhe që jeton mbreti,
zotëria im, në çdo vend që të jetë mbreti, zotëria im, për të vdekur ose
për të jetuar, aty do të jetë edhe shërbëtori yt".

<span id="an_15:22">15:22</span> Atëherë Davidi i tha Itait: "Shko
përpara dhe vazhdo". Kështu Itai, Giteu, shkoi tutje me gjithë njerëzit
e tij dhe tërë fëmijët që ishin me të.

<span id="an_15:23">15:23</span> Tërë banorët e vendit qanin me zë të
lartë, ndërsa tërë populli kalonte. Mbreti kapërceu përruan e Kidronit
dhe tërë populli kaloi në drejtim të shkretëtirës.

<span id="an_15:24">15:24</span> Dhe ja po vinte edhe Tsadoku me tërë
Levitët, të cilët mbanin arkën e besëlidhjes së Perëndisë Ata e vendosën
arkën e Perëndisë dhe Abiathari ofroi flijime, deri sa tërë populli
mbaroi daljen nga qyteti.

<span id="an_15:25">15:25</span> Pastaj mbreti i tha Tsadokut: "Çoje në
qytet arkën e Perëndisë! Po të kem gjetur hirin e Zotit, ai do të më
kthejë dhe do të bëjë që ta shoh përsëri qytetin bashkë me banesën e
tij.

<span id="an_15:26">15:26</span> Por në rast se thotë: "Nuk të pëlqej",
ja ku jam, le të më bëjë atë që i pëlqen"..

<span id="an_15:27">15:27</span> Mbreti i tha akoma priftit Tsadok: "A
nuk je ti shikues? Kthehu në paqe në qytet me dy bijtë tuaj: Ahimaatsin,
birin tënd, dhe me Jonathain, birin e Abiatharit.

<span id="an_15:28">15:28</span> Shikoni, unë do të pres në fushat e
shkretëtirës, deri sa të më vijë nga ana juaj ndonjë fjalë për të më
njoftuar".

<span id="an_15:29">15:29</span> Kështu Tsadoku dhe Abiathari e çuan
përsëri në Jeruzalem arkën e Perëndisë dhe qëndruan aty.

<span id="an_15:30">15:30</span> Davidi mori të përpjetën e malit të
Ullinjve dhe, duke u ngjitur, qante; ecte kokëmbuluar dhe këmbëzbathur.
Dhe tërë njerëzit që ishin me të ishin kokëmbuluar dhe qanin duke u
ngjitur.

<span id="an_15:31">15:31</span> Dikush erdhi t'i thotë Davidit:
"Ahithofeli figuron me Absalomin në mes të komplotistëve". Davidi tha:
"O Zot, të lutem, bëji të kota këshillat e Ahithofelit!".

<span id="an_15:32">15:32</span> Kur Davidi arriti në majë të malit; ku
adhuroi Perëndinë, ja që doli përpara Hushai, Arkiti, me rroba të
grisura dhe kokën të mbuluar me dhe.

<span id="an_15:33">15:33</span> Davidi i tha: "Po të jetë se vazhdon
rrugën me mua, do të më bëhesh barrë;

<span id="an_15:34">15:34</span> por në rast se kthehesh në qytet dhe i
thua Absalomit: "Unë do të jem shërbëtori yt, o mbret; ashtu si kam qenë
shërbëtor i atit tënd në të kaluarën, kështu do të jem shërbëtori yt";
ti do ta bësh të kotë në favorin tim këshillën e Ahithofelit.

<span id="an_15:35">15:35</span> Nuk do të kesh atje pranë teje
priftërinjtë Tsadok dhe Abiathar? Të gjitha ato që do të dëgjosh që të
thuhen nga ana e shtëpisë së mbretit, do t'ua bësh të njohura
priftërinjve Tsadok dhe Abiathar.

<span id="an_15:36">15:36</span> Ja, ata kanë atje me vete dy bijtë e
tyre, Ahimats, birin e Tsadokut, dhe Jonathanin, birin e Abiatharit; me
anë të tyre do të më njoftoni të gjitha ato që do të dëgjoni".

<span id="an_15:37">15:37</span> Kështu Hushai, miku i Davidit, u kthye
në qytet dhe Absalomi hyri në Jeruzalem.

<span id="an_16:1">16:1</span> Davidi sapo e kishte kaluar majën e
malit; kur ja, Tsiba, shërbëtor i Mefiboshethit, i doli përpara me
gomarë me samar dhe të ngarkuar me dyqind bukë, njëqind vile rrushi të
thatë, njëqind fruta vere dhe një calik me verë.

<span id="an_16:2">16:2</span> Mbreti i tha Tsibas: "Ç'ke ndërmënd të
bësh me këto gjëra?". Tsiba iu përgjigj: "Gomarët do t'i shërbejnë
shtëpisë së mbretit për të hipur; buka dhe frutat e verës do të përdoren
për të ushqyer të rinjtë, dhe vera do të pihet nga ata që do të jenë të
lodhur në shkretëtirë".

<span id="an_16:3">16:3</span> Mbreti tha: "Ku është biri i zotërisë
tënd?". Tsiba iu përgjigj mbretit: "Ja, mbeti në Jeruzalem, sepse tha:
"Sot shtëpia e Izraelit do të më kthejë mbretërinë e atit tim"".

<span id="an_16:4">16:4</span> Atëherë mbreti i tha Tsibas: "Ja, të
gjitha ato që janë pronë e Mefiboshethit janë të tua". Tsiba iu
përgjigj: "Unë po bie përmbys para teje. Paça hirin tënd, o mbret, o
imzot!".

<span id="an_16:5">16:5</span> Kur mbreti David arriti në Bahurim, që
andej doli një njeri që ishte i fisit të shtëpisë së Saulit, ai quhej
Shimei dhe ishte bir i Gerit. Ai po dilte duke shqiptuar mallkime,

<span id="an_16:6">16:6</span> dhe hidhte gurë kundër Davidit dhe gjithë
shërbëtorëve të mbretit David, ndërsa tërë populli dhe tërë trimat ishin
radhitur në të djathtë dhe në të majtë të mbretit.

<span id="an_16:7">16:7</span> Ndërsa mallkonte, Shimei thoshte: "Shko,
pra, shko, njeri gjakatar dhe i kobshëm!

<span id="an_16:8">16:8</span> Zoti ka bërë që mbi kokën tënde të bjerë
gjaku i shtëpisë së Saulit, në vend të cilit ti ke mbretëruar; dhe Zoti
e ka dhënë mbretërinë në duart e Absalomit, birit tënd; dhe ja, tani je
bërë rob i vetë ligësisë sate, sepse je njeri gjakatar".

<span id="an_16:9">16:9</span> Atëherë Abishai, bir i Tserajahut, i tha
mbretit: "Pse ky qen i ngordhur duhet të mallkojë mbretin, zotërinë
time? Të lutem, më lër të shkoj t'i pres kokën!".

<span id="an_16:10">16:10</span> Por mbreti iu përgjigj: "Ç'kam të bëj
unë me ju, bijtë e Tserujahut? Prandaj lëreni të mallkojë, sepse Zoti i
ka thënë: "Mallko Davidin!". Dhe kush mund të thotë: "Pse silleni
kështu?"

<span id="an_16:11">16:11</span> Pastaj Davidi i tha Abishait dhe tërë
shërbëorëve të tij: "Ja, im bir, që ka dalë nga barku im, kërkon të më
heqë jetën aq më shumë dhe ky Beniaminit! Lëreni të rrijë dhe të
mallkojë, sepse ia ka urdhëruar Zoti.

<span id="an_16:12">16:12</span> Ndoshta Zoti do ta shohë hidhërimin tim
dhe do të më bëjë të mira në vend të mallkimeve që më drejton sot".

<span id="an_16:13">16:13</span> Kështu Davidi dhe njerëzit e tij e
vazhduan rrugën e tyre; edhe Shimei ecte anës së malit, përballë
Davidit, dhe rrugës e mallkonte atë, i hidhte gurë dhe pluhur.

<span id="an_16:14">16:14</span> Mbreti dhe tërë njerëzit që ishin me të
arritën në vendin e caktuar të lodhur, dhe aty e morën veten.

<span id="an_16:15">16:15</span> Ndërkohë Absalomi dhe tërë populli,
njerëzit e Izraelit, kishin hyrë në Jeruzalem; Ahithofeli ishte me të.

<span id="an_16:16">16:16</span> Kur Hushai, Arkiti, miku i Davidit,
arriti tek Absalomi, Hushai i tha Absalomit: "Rroftë mbreti! Rroftë
mbreti!".

<span id="an_16:17">16:17</span> Absalomi i tha Hushait: "Kjo është
dashuria që ke për mikun tënd? Pse nuk shkove me mikun tënd?".

<span id="an_16:18">16:18</span> Hushai iu përgjigj Absalomit: "Jo, unë
do të jem me atë që Zoti, gjithë ky popull dhe tërë njerëzit e Izraelit
kanë zgjedhur, dhe do të mbetem me të.

<span id="an_16:19">16:19</span> A nuk duhet vallë, të vihem në shërbim
të birit të tij? Ashtu si i kam shërbyer atit tënd, në të njëjtën mënyrë
do të të shërbej edhe ty".

<span id="an_16:20">16:20</span> Atëherë Absalomi i tha Ahithofelit:
"Jepni këshillën tuaj! Ç'duhet të bëjmë?".

<span id="an_16:21">16:21</span> Ahithofeli iu përgjigj kështu
Absalomit: "Hyrë te konkubinat e atit tënd që ai ka lënë për të ruajtur
shtëpinë, kështu tërë Izraeli do të mësojë që je bërë i urryer për atin
tënd dhe ata që janë me ty do të marrin guxim".

<span id="an_16:22">16:22</span> Ngritën pastaj një çadër mbi taracën
për Absalomin, dhe Absalomi hyri te konkubinat e atit të tij në sytë e
tërë Izraelit.

<span id="an_16:23">16:23</span> Në ato ditë, këshilla e dhënë nga
Ahithofeli kishte po atë vlerë të atij që kishte konsultuar fjalën e
Perëndisë. Këtë vlerë kishte çdo këshillë e Ahithofelit si për Davidin
ashtu dhe për Absalomin.

<span id="an_17:1">17:1</span> Pastaj Ahithefeli i tha Absalomit: "Lermë
të zgjedh dymbëdhjetë mijë njerëz, dhe të nisem që sonte e ta ndjek
Davidin;

<span id="an_17:2">17:2</span> duke e sulmuar sa është i lodhur dhe i
dobët; do ta tremb dhe gjithë njerëzit që janë me të do të ikin; kështu
do të mund të godas vetëm mbretin,

<span id="an_17:3">17:3</span> dhe tërë popullin do ta kthej te ti.
Vdekja e njeriut që ti kërkon do të favorizojë kthimin e të gjithëve;
kështu tërë populli do të jetë në paqe".

<span id="an_17:4">17:4</span> Ky propozim u pëlqeu Absalomit dhe të
gjithë pleqve të Izraelit.

<span id="an_17:5">17:5</span> Megjithatë Absalomi tha: "Thirrni edhe
Arkitin Hushai dhe të dëgjojmë çfarë ka për të thënë për këtë çështje".

<span id="an_17:6">17:6</span> Kur Hushai erdhi tek Absalomi, ky i tha:
"Ahithofeli ka folur në këtë mënyrë; a duhet të veprojmë si ka thënë ai?
Përndryshe, bëj një propozim ti!".

<span id="an_17:7">17:7</span> Hushai iu përgjigj Absalomit: "Këtë radhë
këshilla e dhënë nga Ahithofeli nuk është e mirë".

<span id="an_17:8">17:8</span> Hushai shtoi: "Ti e njeh atin tënd dhe
njerëzit e tij që janë trima dhe të egërsuar në kulm, si një arushë në
fushë së cilës ia kanë marrë këlyshët; përveç kësaj ati yt është një
luftëtar dhe nuk ka për ta kaluar natën me popullin.

<span id="an_17:9">17:9</span> Me siguri në këtë orë ai është fshehur në
ndonjë vrimë ose në ndonjë vend tjetër; në qoftë se në fillim do të
hidhet mbi disa nga njerëzit e tu, kushdo që do ta mësojë ka për të
thënë: "Midis njerëzve që ndiqnin Absalomin ndodhi një masakër".

<span id="an_17:10">17:10</span> Atëherë edhe më trimi, edhe sikur të
kishte zemër luani, do të dëshpërohej shumë, sepse tërë Izraeli e di që
yt atë është trim dhe që njerëzit që e shoqërojnë janë trima.

<span id="an_17:11">17:11</span> Prandaj këshilloj që i tërë Izraeli nga
Dani deri në Beer-Sheba të mblidhet rreth teje, i shumtë si rëra që
ndodhet në bregun e detit, dhe që ti të marrësh pjesë personalisht në
betejë.

<span id="an_17:12">17:12</span> Kështu do ta arrijmë në çdo vend që të
ndodhet dhe do të biem mbi të ashtu si vesa bie mbi tokë; dhe nga gjithë
njerëzit që janë me të nuk ka për të shpëtuar as edhe një.

<span id="an_17:13">17:13</span> Në rast se tërhiqet në ndonjë qytet,
tërë Izraeli do t'i çojë litarë atij qyteti dhe ne do ta tërheqim në
përrua, deri sa aty të mos mbetet asnjë gur".

<span id="an_17:14">17:14</span> Absalomi dhe tërë njerëzit e Izraelit
thanë: "Këshilla e Arkitit Hushai është më e mirë se ajo e Ahithofelit".
Në të vërtetë Zoti kishte vendosur ta bënte të kotë këshillën e mirë të
Ahithofelit për të shkatërruar Absalomin.

<span id="an_17:15">17:15</span> Atëherë Hushai u tha priftërinjve
Tsodak dhe Abiathar: "Ahithofeli ka këshilluar Absalomin dhe pleqtë e
Izraelit kështu e kështu, ndërsa unë i këshillova në këtë dhe atë
mënyrë.

<span id="an_17:16">17:16</span> Prandaj tani dërgoni me nxitim njeri që
të informoni Davidin dhe i thoni: "Mos kalo natën në fushat e
shkretëtirës, por pa tjetër shko më tutje, me qëllim që mbreti dhe
gjithë njerëzit që janë me të të mos shfarosen".

<span id="an_17:17">17:17</span> Por Jonathani dhe Ahimaatsi mbetën në
En-Rogel, sepse nuk mund të dukeshin që hynin në qytet; kështu një
shërbëtor do të shkonte për t'i informuar, dhe ata do të shkonin për të
njoftuar mbretin David.

<span id="an_17:18">17:18</span> Por një djalë i pa dhe njoftoi
Absalomin. Të dy u nisën atëherë me nxitim dhe arritën në Bahurim në
shtëpinë e një njeriu që kishte në oborr një sternë dhe zbritën në të.

<span id="an_17:19">17:19</span> Pastaj gruaja mori një mbulesë, e
shtriu mbi grykën e sternës dhe shpërndau mbi të grurë të bluar, pa u
vënë re nga njeri.

<span id="an_17:20">17:20</span> Kur shërbëtorët e Absalomit shkuan në
shtëpinë e gruas dhe pyetën: "Ku janë Ahimatsi dhe Jonathani?", gruaja u
përgjigj: "Ata e kaluan rrëkenë". Ata filluan t'i kërkojnë, por nuk i
gjetën dhe u kthyen në Jeruzalem.

<span id="an_17:21">17:21</span> Pas nisjes së këtyre të fundit, të dy
dolën nga sterna dhe shkuan të njoftojnë mbretin David. Dhe i thanë
Davidit: "Shpejtoni dhe kaloni menjëherë lumin, sepse kjo është ajo që
Ahithofeli ka këshilluar kundër jush".

<span id="an_17:22">17:22</span> Atëherë Davidi u ngrit me gjithë
njerëzit që ishin me të dhe kaloi Jordanin. Në të gdhirë nuk kishte
mbetur as edhe një pa e kaluar Jordanin.

<span id="an_17:23">17:23</span> Kur Ahithofeli pa që këshilla e tij nuk
ishte ndjekur, shaloi gomarin dhe shkoi në shtëpinë e vet në qytetin e
tij. Vuri në rregull gjërat e shtëpisë dhe vari veten. Kështu vdiq dhe u
varros në varrin e të atit.

<span id="an_17:24">17:24</span> Pastaj Davidi arriti në Mahanaim; dhe
Absalomi kaloi Jordanin me gjithë njerëzit e Izraelit.

<span id="an_17:25">17:25</span> Absalomi kishte vënë në krye të
ushtrisë Amasan në vend të Joabit. Amasan ishte bir i një burri të
quajtur Jithra Izraeliti, i cili kishte pasur marrëdhënie seksuale me
Abigailin, bijën e Nahashit, motër e Tserujahut, nënë e Joabit.

<span id="an_17:26">17:26</span> Kështu Izraeli dhe Absalomi e ngritën
kampin e tyre në vendin e Galaadit.

<span id="an_17:27">17:27</span> Kur Davidi arriti në Mahanaim, Shobi,
bir i Nahashit nga Rabahu dhe i bijve të Amonit, Makiri, bir i Amielit
nga Lodebaru dhe Barzilai, Galaaditi nga Rogelimi,

<span id="an_17:28">17:28</span> sollën shtretër, legena, enë prej dheu,
grurë, elb, miell, grurë të pjekur, bathë, thjerrëza, perime të pjekura,

<span id="an_17:29">17:29</span> miell, gjalpë, dele dhe djathë lope për
Davidin dhe për njerëzit që ishin me të, me qëllim që të hanin, sepse
thonin: "Këta njerëz kanë vuajtur nga uria, nga lodhja dhe nga etja në
shkretëtirë".

<span id="an_18:1">18:1</span> Davidi kaloi në revistë njerëzit që ishin
me të dhe caktoi mbi ta komandantë të mijëshëve dhe të qindshëve.

<span id="an_18:2">18:2</span> Pastaj Davidi nisi përpara një të tretën
e njerëzve të tij nën komandën e Joabit, një të tretën nën komandën e
Abishait birit të Tserujahut, vëlla i Joabit, dhe një të tretën nën
komandën e Itait të Gathit. Pastaj mbreti i tha popullit: "Dua të vij
edhe unë me ju!".

<span id="an_18:3">18:3</span> Por populli u përgjigj: "Ti nuk duhet të
vish, sepse po të na vënë përpara, nuk do të na jepnin rëndësi; edhe po
të vdiste gjysma jonë, nuk do të na jepnin rëndësi; por ti vlen sa
dhjetë mijë nga ne; është më mirë të rrish gati të na ndihmosh nga
qyteti".

<span id="an_18:4">18:4</span> Mbreti iu përgjigj me këto fjalë: "Do të
bëj atë që ju duket më mirë". Kështu mbreti mbeti pranë portës së
qytetit, ndërsa tërë populli dilte në formacion nga njëqind dhe nga një
mijë veta.

<span id="an_18:5">18:5</span> Mbreti u dha këtë urdhër Joabit, Abishait
dhe Itait: "Për hirin tim, silluni me kujdes me të riun Absalom!". Tërë
populli e dëgjoi kur mbreti e dha këtë urdhër të gjithë komandantëve
lidhur me Absalomin.

<span id="an_18:6">18:6</span> Kështu ushtria doli në fushë kundër
Izraelit dhe beteja u zhvillua në pyllin e Efraimit.

<span id="an_18:7">18:7</span> Populli i Izraelit u mund atje nga
shërbëtorët e Davidit; dhe në atë vend masakra qe e madhe; atë ditë ranë
njëzet mijë njerëz.

<span id="an_18:8">18:8</span> Beteja u shtri në të gjithë krahinën; dhe
pylli gllabëroi më tepër njerëz nga sa kishte gllabëruar shpata.

<span id="an_18:9">18:9</span> Pastaj Absalomi u ndesh me njerëzit e
Davidit. Absalomi i kishte hipur një mushke, e cila u fut poshtë degëve
të dendura të një lisi të madh dhe koka e Absalomit mbeti e kapur në
lis, dhe ai mbeti

<span id="an_18:10">18:10</span> Një njeri e pa këtë gjë dhe lajmëroi
Joabin, duke thënë: "E pashë Absalomin të varur në një lis".

<span id="an_18:11">18:11</span> Atëherë Joabi iu përgjigj njeriut që e
kishte informuar: "Ja, ti e pe? Po pse nuk e shtrive menjëherë të vdekur
në tokë? Unë do të të kisha dhënë dhjetë sikla argjendi dhe një brez".

<span id="an_18:12">18:12</span> Por ai njeri i tha Joabit: "Edhe sikur
të më jepnin në dorë një mijë sikla argjendi, unë nuk do ta shtrija
dorën kundër birit të mbretit, sepse ne e kemi dëgjuar urdhrin që mbreti
të ka dhënë ty, Abishait dhe Itait, duke thënë: "Kini kujdes të mos i
bëni asnjë të keqe të riut Absalom".

<span id="an_18:13">18:13</span> Në fakt do të kisha vepruar në mënyrë
jo të ndershme kundër vetë jetës sime, sepse asgjë nuk i mbahet e
fshehur mbretit; edhe ti vetë do të ishe kundër meje".

<span id="an_18:14">18:14</span> Atëherë Joabi tha: "Nuk dua të humb
kohën me ty në këtë mënyrë". Kështu mori në dorë tri shtiza dhe i futi
në zemrën e Absalomit, që ishte akoma gjallë në pjesën e dendur të
lisit.

<span id="an_18:15">18:15</span> Pastaj dhjetë shqyrtarë të rinj të
Joabit e rrethuan Absalomin, e goditën akoma dhe e mbaruan.

<span id="an_18:16">18:16</span> Atëherë Joabi urdhëroi që ti binin
borisë, populli nuk e ndoqi më Izraelin sepse nuk e lejoi Joabi.

<span id="an_18:17">18:17</span> Pas kësaj e morën Absalomin, e hodhën
në një gropë të madhe në pyll dhe hodhën mbi të një sasi të madhe
gurësh; pastaj tërë Izraelitët ikën, secili në çadrën e vet.

<span id="an_18:18">18:18</span> Absalomi, sa qe gjallë, i kishte
ngritur vetes një monumet në Luginën e Mbretit, sepse thoshte: "Unë nuk
kam djalë që të ruajë kujtimin e emrit tim". Kështu i dha emrin e tij
këtij monumenti, që edhe sot quhet "monumenti i Absalomit".

<span id="an_18:19">18:19</span> Ahimatsi, bir i Tsadokut, i tha Joabit:
"Lermë të shkoj me vrap dhe t'i çoj mbretit lajmin që Zoti i siguroi
drejtësi kundër armiqve të tij".

<span id="an_18:20">18:20</span> Joabi iu përgjigj: "Ti nuk do ta çosh
lajmin sot; do ta çosh një ditë tjetër; nuk do ta çosh lajmin sot, sepse
biri i mbretit ka vdekur".

<span id="an_18:21">18:21</span> Pastaj Joabi i tha Etiopasit: "Shko dhe
tregoja mbretit atë që ke parë". Etiopasi u përul para Joabit dhe iku me
vrap.

<span id="an_18:22">18:22</span> Ahimatsi, bir i Tsadokut, i tha prapë
Joabit: "Sido që të ndodhë, të lutem, më lejo të fugoj prapa Etiopasit".
Joabi i tha: "Po pse dëshiron të fugosh, biri im? Sidoqoftë nuk do të
kesh asnjë shpërblim për lajmin që çon".

<span id="an_18:23">18:23</span> Dhe tjetri tha: "Sido që të ndodhë, dua
të vrapoj". Joabi i tha: "Vrapo!". Atëherë Ahimatsi filloi të vrapojë
nëpër rrugën e fushës dhe e kaloi Etiopasin.

<span id="an_18:24">18:24</span> Davidi ishte ulur midis dy profetëve;
roja hipi në çatinë e portës pranë mureve; ngriti sytë dhe shikoi, dhe
ja, një njeri vraponte krejt vetëm.

<span id="an_18:25">18:25</span> Roja bërtiti dhe njoftoi mbretin.
Mbreti tha: "Në rast se është vetëm, sjell lajme". Dhe ai po afrohej
gjithnjë e më tepër.

<span id="an_18:26">18:26</span> Pastaj roja pa një njeri tjetër që
vraponte dhe i thirri rojes së portës: "Ja një tjetër njeri që vrapon
vetëm!". Mbreti tha: "Edhe ky sjell lajme".

<span id="an_18:27">18:27</span> Roja shtoi: "Mënyra e të vrapuarit të
të parit më duket si ajo e Ahimatsit, e birit të Tsadokut!". Mbreti tha:
"Éshtë një njeri i mirë dhe vjen me lajme të bukura".

<span id="an_18:28">18:28</span> Ahimatsi i bërtiti mbretit dhe tha:
"Paqe!". Pastaj u shtri përpara mbretit me fytyrën për tokë dhe tha: "I
bekuar qoftë Zoti, Perëndia yt, që ka lënë në pushtetin tënd njerëzit që
kishin ngritur duart kundër mbretit, zotërisë tim!".

<span id="an_18:29">18:29</span> Mbreti tha: "A është mirë i riu
Absalom?". Ahimatsi u përgjigj: "Kur Joabi dërgoi shërbëtorin e mbretit
dhe mua, shërbëtorin tënd, pashë një rrëmujë të madhe, por nuk e di
përse bëhej fjalë".

<span id="an_18:30">18:30</span> Mbreti i tha: "Kthehu dhe qëndro këtu".
Dhe ai u kthye dhe mbeti aty.

<span id="an_18:31">18:31</span> Pikërisht në atë çast arriti Etiopasi,
i cili tha: "Lajme të mira, o mbret, o imzot. Zoti të ka siguruar sot
drejtësi, duke të çliruar nga duart e të gjithë atyre që kishin ngritur
krye kundër teje".

<span id="an_18:32">18:32</span> Mbreti i tha Etiopasit: "A është mirë i
riu Absalom?". Etiopasi u përgjigj: "Armiqtë e mbretit, zotërisë tim,
dhe tërë ata që ngriheshin kundër teje për të të bërë të keqe qofshin si
ai i ri!".

<span id="an_18:33">18:33</span> Atëherë mbreti, duke u dridhur i tëri,
u ngjit në dhomën që ishte mbi portën dhe qau; dhe thoshte: "O biri im
Absalom; biri im, biri im Absalom! Të kisha vdekur unë në vendin tënd, o
Absalom, biri im, biri im!".

<span id="an_19:1">19:1</span> Pastaj i thanë Joabit: "Ja, mbreti qan
dhe mban zi për Absalomin".

<span id="an_19:2">19:2</span> Kështu fitorja atë ditë u shndërrua në zi
për të gjithë popullin, sepse populli dëgjoi atë ditë të thuhet: "Mbreti
është i dëshpëruar për shkak të birit të tij".

<span id="an_19:3">19:3</span> Atë ditë populli hyri fshehurazi në
qytet, ashtu si largohen fshehurazi dhe tërë turp ata që ia mbathin
gjatë betejës.

<span id="an_19:4">19:4</span> Mbreti kishte mbuluar fytyrën dhe
bërtiste me zë të lartë: "O biri im Absalom, o Absalom, biri im, biri
im!".

<span id="an_19:5">19:5</span> Atëherë Joabi hyri në shtëpi të mbretit
dhe tha: "Ti sot mbulon me turp fytyrën e të gjithë njerëve që në këtë
ditë shpëtuan jetën tënde, atë të bijve dhe të bijave të tua, jetën e
bashkëshortes dhe të konkubinave të tua,

<span id="an_19:6">19:6</span> sepse ti dashuron ata që të urrejnë dhe
urren ata që të duan; sot ke treguar qartë që komandantët dhe ushtarët
nuk kanë asnjë vlerë për ty; dhe tani kuptoj se, po të ishte gjallë
Absalomi dhe ne të ishim këtë ditë të tërë të vdekur, atëherë do të ishe
i kënaqur.

<span id="an_19:7">19:7</span> Tani, pra, çohu dil dhe foli zemrës së
shërbëtorëve të tu, sepse betohem në emër të Zotit se, po nuk dole,
asnjeri nuk do të qëndrojë me ty këtë natë; dhe kjo do të ishte
fatkeqësia më e madhe që të ka rënë që kur ishe i ri e deri më sot".

<span id="an_19:8">19:8</span> Atëherë mbreti u ngrit dhe u ul te porta;
dhe kjo iu njoftua tërë popullit, duke thënë: "Ja, mbreti është ulur te
porta". Kështu tërë populli doli në prani të mbretit. Ndërkaq ata të
Izraelit kishin ikur secili në çadrën e vet.

<span id="an_19:9">19:9</span> Në të gjitha fiset e Izraelit populli i
tërë diskutonte dhe thoshte: "Mbreti na çliroi nga duart e armiqve tanë
dhe na shpëtoi nga duart e Filistejve; dhe tani i është dashur të ikë
nga vendi për shkak të Absalomit.

<span id="an_19:10">19:10</span> Por Absalomi, të cilin ne e kishim
vajosur mbret mbi ne, vdiq në betejë. Dhe tani pse nuk flisni për
kthimin e mbretit?".

<span id="an_19:11">19:11</span> Atëherë mbreti David dërgoi t'u thotë
priftërinjve Tsadok dhe Abiathar: "Foluni pleqve të Judës dhe u thoni
atyre: "Pse ju duhet të jeni të fundit për kthimin e mbretit në shtëpinë
e tij, sepse bisedat e tërë Izraelit kanë arritur deri te mbreti,
pikërisht në këtë shtëpi?

<span id="an_19:12">19:12</span> Ju jeni vëllezër të mi, ju jeni kocka
dhe mishi im. Pse duhet të jeni të fundit në kthimin e mbretit?".

<span id="an_19:13">19:13</span> Dhe i thoni Amasas: "A nuk je ti kocka
dhe mishi im? Këtë më bëftë Perëndia, madje edhe më keq, në rast se ti
nuk bëhesh për gjithnjë komandanti i ushtrisë në vend të Joabit".

<span id="an_19:14">19:14</span> Kështu Davidi anoi zemrën e të gjithë
njerëzve të Judës, sikur të ishte zemra e një njeriu të vetëm; prandaj
ata i dërguan t'i thonë mbretit: "Kthehu ti me gjithë shërbëtorët e tu".

<span id="an_19:15">19:15</span> Atëherë mbreti u kthye dhe arriti në
Jordan; dhe ata të Judës erdhën në Gilgal për t'i dalë përpara mbretit
dhe për t'i siguruar kalimin e Jordanit.

<span id="an_19:16">19:16</span> Beniaminiti Shimei, bir i Geras, që
ishte nga Bahurimi, nxitoi me njerëzit e Judës t'i dalë përpara Davidit.

<span id="an_19:17">19:17</span> Ai kishte me vete një mijë njerëz të
Beniaminit dhe Tsiban, shërbëtorin e shtëpisë së Saulit, me
pesëmbëdhjetë bijtë e tij dhe njëzet shërbëtorët e tij. Ata e kaluan
Jordanin para mbretit.

<span id="an_19:18">19:18</span> Ata kaluan me trap për ta çuar matanë
familjen e mbretit dhe për të bërë atë që u dukej e mirë për mbretin.
Ndërkaq Shimei, bir i Geras, ra përmbys përpara mbretit, në çastin kur
ai kalonte Jordanin,

<span id="an_19:19">19:19</span> Dhe i tha mbretit: "Mos më ngarko me
asnjë faj, imzot, dhe harro të keqen që shërbëtori yt ka bërë ditën që
mbreti, zotëria im, dilte nga Jeruzalemi; mbreti të mos e ketë parasysh.

<span id="an_19:20">19:20</span> Sepse shërbëtori yt pranon se ka
mëkatuar. Dhe ja, sot kam qenë i pari i tërë shtëpisë së Jozefit që i
dal përpara mbretit, zotërisë tim".

<span id="an_19:21">19:21</span> Por Abishai, bir i Tserujahut, filloi
të thotë: A nuk duhet të dënohet me vdekje Shimei, sepse ka mallkuar
njeriun e vajosur nga Zoti?".

<span id="an_19:22">19:22</span> Davidi tha: "Ç'marrëdhënie kam unë me
ju, bijtë e Tserujahut, që sot u treguat kundërshtarë të mi? A mund ta
dënosh sot me vdekje dikë në Izrael? A nuk e di, vallë që sot jam mbret
i Izraelit?".

<span id="an_19:23">19:23</span> Pastaj mbreti i tha Shimeit: "Ti nuk ke
për të vdekur!". Dhe mbreti iu betua atij për këtë.

<span id="an_19:24">19:24</span> Edhe Mefiboshethi, nip i Saulit, i doli
përpara mbretit. Ai nuk i kishte mjekuar këmbët, nuk e kishte rruar
mjekrën dhe nuk i kishte larë rrobat nga dita që kishte ikur mbreti deri
në kthimin e tij në paqe.

<span id="an_19:25">19:25</span> Kur arriti nga Jeruzalemi për të takuar
mbretin, ky i tha: "Pse nuk erdhe me mua, Mefibosheth?".

<span id="an_19:26">19:26</span> Ai u përgjigj: "O mbret, imzot,
shërbëtori im më mashtroi, sepse shërbëtori yt kishte thënë: "Unë do të
shaloj gomarin, do të hip mbi të dhe do të shkoj me mbretin", sepse
shërbëtori yt është çalaman.

<span id="an_19:27">19:27</span> Përveç kësaj, ai ka shpifur kundër
shërbëtorit tënd pranë mbretit, zotërisë sime; por mbreti, zotëria im,
është si një engjëll i Perëndisë; bëj, pra, atë që do të të pëlqejë.

<span id="an_19:28">19:28</span> Në fakt tërë ata të shtëpisë së atit
tim nuk meritojnë tjetër gjë veç vdekjes përpara mbretit, zotërisë tim;
megjithatë ti e kishe caktuar shërbëtorin tënd ndër ata që hanin në
tryezën tënde. Prandaj çfarë të drejte tjetër do të kisha për t'i
bërtitur mbretit?".

<span id="an_19:29">19:29</span> Mbreti i tha: "Nuk është nevoja të
shtosh fjalë të tjera. Unë kam vendosur; Ti dhe Tsiba ndajini tokat".

<span id="an_19:30">19:30</span> Atëherë Mefiboshethi iu përgjigj
mbretit: "Le t'i marrë të gjitha, sepse mbreti, zotëria im, u kthye në
paqe në shtëpinë e tij".

<span id="an_19:31">19:31</span> Edhe Galaaditi Barzilaj zbriti nga
Rogelimi dhe kaloi Jordanin bashkë me mbretin, për ta shoqëruar matanë
Jordanit.

<span id="an_19:32">19:32</span> Barzilaj ishte shumë i vjetër,
tetëdhjetë vjeç; ai e kishte furnizuar me ushqime mbretin kur ky ndodhej
në Mahanaim, sepse ishte shumë i pasur.

<span id="an_19:33">19:33</span> Mbreti i tha Barzialit: "Eja me mua
matanë lumit dhe unë do të kujdesem për ushqimin tënd pranë meje në
Jeruzalem".

<span id="an_19:34">19:34</span> Por Barzilaj iu përgjigj mbretit: "Sa
vjet jetë më kanë mbetur akoma që unë të shkoj me mbretin në Jeruzalem?

<span id="an_19:35">19:35</span> Tani unë jam tetëdhjetë vjeç; a mund të
dalloj akoma atë që është e mirë nga ajo që është e keqe? A mund ta
shijojë akoma shërbëtori yt atë që ha o atë që pi? A mund të dëgjojë unë
akoma zërin e këngëtarëve dhe të këngëtareve. Pse shërbëtori yt duhet
t'i bëhet barrë mbretit, zotërisë tim?

<span id="an_19:36">19:36</span> Shërbëtori yt do të shkojë me mbretin
matanë Jordanit për një copë rrugë; po pse mbreti duhet të ma lajë me
një shpërblim të tillë?

<span id="an_19:37">19:37</span> Por lëre shërbëtorin tënd të kthehet
prapa dhe që unë të mund të vdes në qytetin tim pranë varrit të atit tim
dhe të nënës sime! Por ja shërbëtori yt Kimham; le të vijë ai me
mbretin, zotërinë tim, dhe bëj për të atë që do të të pëlqej".

<span id="an_19:38">19:38</span> Mbreti u përgjigj: "Kimhami do të vijë
me mua dhe unë do të bëj për të atë që do të të pëlqejë ty; po, unë do
të bëj për ty të gjitha ato që më kërkon".

<span id="an_19:39">19:39</span> Kështu tërë populli kaloi Jordanin dhe
e kaloi edhe mbreti. Pastaj mbreti e puthi Barzilain dhe e bekoi, dhe ai
u kthye në shtëpinë e vet.

<span id="an_19:40">19:40</span> Mbreti vazhdoi rrugën në drejtim të
Gilgalit, i shoqëruar nga Kimhami. Tërë populli i Judës e përcolli
mbretin dhe kështu bëri edhe gjysma e popullit të Izraelit.

<span id="an_19:41">19:41</span> Atëherë tërë Izraelitët erdhën te
mbreti dhe i thanë: "Pse vëllezërit tanë, njerëzit e Judës, të kanë
marrë fshehurazi dhe kanë bërë të kalojnë Jordanin mbreti, familja e tij
dhe të gjithë njerëzit e Davidit?".

<span id="an_19:42">19:42</span> Tërë njerëzit e Judës iu përgjigjën
njerëzve të Izraelit: "Sepse mbreti është fisi ynë i afërt. Pse
zemëroheni për këtë? Mos kemi ngrënë, vallë me shpenzimet e mbretit, ose
na ka dhënë ndonjëherë dhurata?".

<span id="an_19:43">19:43</span> Por njerëzit e Izraelit iu përgjigjën
njerëzve të Judës, duke thënë: "Ne na takojnë dhjetë pjesë të mbretit,
prandaj Davidi është më tepër yni se sa juaji; për çfarë arësye na keni
përçmuar? Nuk kemi qenë ne të parët që propozuam kthimin e mbretit
tonë?". Por fjala e njerëzve të Judës ishte më e ashpër se ajo e
njerëzve të Izraelit.

<span id="an_20:1">20:1</span> Ndodhej aty një keqbërës i quajtur Sheba,
bir i Bikrit, një Beniaminit, i cili i ra borisë dhe tha: "Nuk kemi
asnjë pjesë me Davidin dhe asnjë trashëgimi me birin e Isait! O
Izraelitë, secili të shkojë në çadrën e vet".

<span id="an_20:2">20:2</span> Kështu tërë njerëzit e Izraelit e
braktisën Davidin për të ndjekur Shebin, birin e Bikrit. Por njerëzit e
Judës mbetën të bashkuar me mbretin e tyre dhe e shoqëruan nga Jordani
deri në Jeruzalem.

<span id="an_20:3">20:3</span> Kur mbreti David hyri në shtëpinë e tij
në Jeruzalem, i mori të dhjetë konkubinat që kishte lënë për të ruajtur
shtëpinë dhe i vendosi në një banesë të mbikqyrur; ai i mbante ato, por
nuk hynte te ato; kështu ato mbetën të mbyllura deri ditën e vdekjes së
tyre, në një gjendje vejërie.

<span id="an_20:4">20:4</span> Pastaj mbreti i tha Amasas: "Më mblidh
njerëzit e Judës brenda tri ditëve dhe ti vetë të jesh këtu".

<span id="an_20:5">20:5</span> Amasa u nis, pra, për të mbledhur
njerëzit e Judës, por vonoi tej afatit të caktuar.

<span id="an_20:6">20:6</span> Atëherë Davidi i tha Abishait: "Sheba,
biri i Bikrit, do të na bëjë më keq se Absalomi; merr shërbëtorët e
zotërisë tënd dhe ndiqe që të mos shtjerë në dorë qytete të fortifikuara
dhe të na shpëtojë".

<span id="an_20:7">20:7</span> Nën komandën e tij shkuan njerëzit e
Joabit: Kerethejtë, Pelethejtë dhe tërë njerëzit më trima; dolën nga
Jeruzalemi për të ndjekur Sheban, birin e Bikrit.

<span id="an_20:8">20:8</span> Kur ata arritën pranë gurit të madh që
është në Gabaon, Amasa u doli përpara. Joabi kishte veshur një uniformë
ushtarake, mbi të cilën kishte brezin me një shpatë në këllëfin e
ngritur me ijet; ndërsa po ecte përpara, shpata i ra.

<span id="an_20:9">20:9</span> Joabi i tha Amasas: "A je mirë, vëllai
im?". Pastaj Joabi me dorën e djathtë e kapi Amasan nga mjekra për ta
puthur.

<span id="an_20:10">20:10</span> Amasa nuk vuri re shpatën që Joabi
kishte në dorën tjetër; me të ai e goditi në bark dhe përbrëndësat e
barkut u përhapën për tokë pa e goditur për së dyti, dhe ai vdiq. Pastaj
Joabi dhe i vëllai Abishai filluan të ndiqnin Sheban, birin e Bikrit.

<span id="an_20:11">20:11</span> Ndërkaq njeri prej të rinjve të Joabit
kishte mbetur pranë Amasas dhe thoshte: "Kush e do Joabin dhe kush është
për Davidin le të shkojnë pas Joabit!".

<span id="an_20:12">20:12</span> Por Amasa po përpëlitej në gjak, në mes
të rrugës. Kur ai njeri vuri re që tërë populli po ndalej, e tërhoqi
zvarrë Amasan jashtë rrugës në një fushë dhe i hodhi sipër një mantel,
sepse të gjithë ata që i afroheshin ndaleshin.

<span id="an_20:13">20:13</span> Kur u hoq nga rruga, të gjithë vazhduan
pas Joabit për të ndjekur Sheban, birin e Bikrit.

<span id="an_20:14">20:14</span> Joabi kaloi në të gjitha fiset e
Izraelit deri në Abel dhe në Beth-Maakah. Të gjithë Berejtë u mblodhën
dhe i shkuan pas.

<span id="an_20:15">20:15</span> Shkuan pastaj të rrethojnë Sheban në
Abel të Beth-Maakahut dhe ndërtuan kundër qytetit një ledh prej dheu që
ngrihej pranë mureve; tërë njerëzit që ishin me Joabin përpiqeshin të
dëmtonin muret për t'i rrëzuar.

<span id="an_20:16">20:16</span> Atëherë një grua e urtë thirri nga
qyteti: "Dëgjoni, dëgjoni! Ju lutem, i thoni Joabit të afrohet, sepse
dua t'i flas!".

<span id="an_20:17">20:17</span> Kur iu afrua, gruaja e pyeti: "A je ti
Joabi?". Ai u përgjigj: "Jam unë". Atëherë ajo i tha: "Dëgjo fjalët e
shërbëtores sate". Ai u përgjigj: "Po dëgjoj".

<span id="an_20:18">20:18</span> Ajo vazhdoi: "Dikur e kishin zakon të
thonin: "Do t'i kërkojmë këshillë Abelit", sepse kështu problemi ishte i
zgjidhur.

<span id="an_20:19">20:19</span> Jemi në një nga qytetet më paqësore e
më besnike të Izraelit; dhe ti kërkon të shkatërrosh një qytet që është
një nënë në Izrael. Pse kërkon të shkatërrosh trashëgiminë e Zotit?".

<span id="an_20:20">20:20</span> Joabi u përgjigj: "Qoftë larg, larg
meje mendimi i shkatërrimit dhe i shkretimit.

<span id="an_20:21">20:21</span> Punët nuk qëndrojnë kështu; një njeri
nga krahina malore e Efraimit i quajtur Sheba, bir i Bikrit, ka ngritur
dorën kundër mbretit, kundër Davidit. Më dorëzoni vetëm atë dhe unë do
të largohem nga qyteti". Gruaja i tha Joabit: "Ja, koka e tij do të
hidhet nga muri".

<span id="an_20:22">20:22</span> Atëherë gruaja; me urtësinë e saj, iu
drejtua tërë popullit; kështu ia prenë kokën Shebas, birit të Bikrit,
dhe ia hodhën Joabit. Ky urdhëroi t'i bien borisë dhe të gjithë u
larguan nga qyteti dhe secili shkoi në çadrën e vet. Pastaj Joabi u
kthye në Jeruzalem pranë mbretit.

<span id="an_20:23">20:23</span> Joabi ishte në krye të gjithë ushtrisë
së Izraelit; Benajahu, bir i Jehojadit, ndodhej në krye të Kerethejve
dhe të Pelethejve.

<span id="an_20:24">20:24</span> Adorami merrej me haraçet; Jozafati,
bir i Ahiludit, ushtronte funksionin e kançelierit;

<span id="an_20:25">20:25</span> Sheva ishte sekretar; Tsadoku dhe
Abiathari ishin priftërinj;

<span id="an_20:26">20:26</span> dhe Ira i Jairit ishte kryeministri i
Davidit.

<span id="an_21:1">21:1</span> Në kohën e Davidit pati zi buke për tre
vjet me radhë; Davidi kërkoi fytyrën e Zotit dhe Zoti i tha: "Kjo ndodh
për shkak të Saulit dhe të shtëpisë së tij gjakatare, sepse ai i ka bërë
të vdesin Gabaonitët".

<span id="an_21:2">21:2</span> Atëherë mbreti thirri Gabaonitët dhe u
foli atyre. (Gabaonitët nuk u përkisnin bijve të Izraelit, por ishin
mbeturina të Amorejve; bijtë e Izraelit ishin betuar se do t'i kursenin,
por Sauli, në zellin e tij të madh për bijtë e Izraelit dhe të Judës,
ishte orvatur t'i shfaroste).

<span id="an_21:3">21:3</span> Atherë Davidi u tha Gabaonitëve: "Çfarë
duhet të bëj për ju dhe në ç'mënyrë duhet të veproj për të ndrequr
gabimin e bërë, me qëllim që ju të bekoni trashëgiminë e Zotit?".

<span id="an_21:4">21:4</span> Gabaonitët u përgjigjën: "Ne nuk na
intereson të kemi ar apo argjend nga Sauli apo nga shtëpia e tij, as
duhet të vrisni për ne ndonjë njeri në Izrael". Mbreti tha: "Atë që
kërkoni, unë do ta bëj për ju".

<span id="an_21:5">21:5</span> Ata iu përgjigjën mbretit: "Për njeriun
që na ka konsumuar dhe që ka menduar të na shfarosë për të na zhdukur
nga tërë territori i Izraelit,

<span id="an_21:6">21:6</span> të na dorëzohen shtatë burra nga
trashëgimtarët e tij dhe ne do t'i varim përpara Zotit në Gibeah të
Saulit, që është i zgjedhuri i Zotit". Mbreti tha: "Do t'jua dorëzoj".

<span id="an_21:7">21:7</span> Mbreti e kurseu Mefoboshethin, birin e
Jonatanit, bir të Saulit, për shkak të betimit të Zotit që ekzistonte
midis tyre, midis Davidit dhe Jonathanit, birit të Saulit.

<span id="an_21:8">21:8</span> Por mbreti mori dy bijtë që Ritspah, bija
e Ajahut, i kishte lindur Saulit, Armonin dhe Mefibeshethin, dhe pesë
bijtë që Mikal, e bija e Saulit, i kishte lindur Adrielit nga Mehola,
birit të Barzilait,

<span id="an_21:9">21:9</span> dhe ua dorëzoi Gabaonitëve, që i varën në
mal, përpara Zotit. Kështu u vranë në ditët e para të korrjeve, kur
filloi korrja e elbit.

<span id="an_21:10">21:10</span> Ritspah, e bija e Ajahut, mori një
mbulesë të ashpër dhe e shtriu mbi shkëmb, duke qendruar aty nga fillimi
i korrjes deri sa mbi ta ra shi nga qielli. Ajo nuk i lejoi shpendët e
qiellit të zbrisnin

<span id="an_21:11">21:11</span> Kur i treguan Davidit atë që kishte
bërë Ritspah, bija e Ajahut, konkubinë e Saulit,

<span id="an_21:12">21:12</span> Davidi shkoi të marrë eshtrat e Saulit
dhe ato të Jonathanit, birit të tij, nga banorët e Jabeshit të Galaadit,
që i kishin marrë me vete nga sheshi i Beth-Shanit, ku Filistejt i
kishin varur kur kishin mundur Saulin në Gilboa.

<span id="an_21:13">21:13</span> Ai solli që andej eshtrat e Saulit dhe
ato të birit të tij, Jonatanit, dhe u mblodhën edhe eshtrat e atyre që
ishin varur.

<span id="an_21:14">21:14</span> Eshtrat e Saulit dhe të Jonatanit,
birit të tij, u varrosën në vendin e Beniaminit, në Tselah, në varret e
Kishit, atit të Saulit. Kështu bënë të gjitha ato që mbreti kishte
urdhëruar. Pas kësaj Perëndia dëgjoi lutjen që u bë për vendin.

<span id="an_21:15">21:15</span> Filistejtë i shpallën përsëri luftë
Izraelit dhe Davidi zbriti me gjithë shërbëtorët e tij për të luftuar
kundër Filistejve; dhe Davidi u lodh;

<span id="an_21:16">21:16</span> Ishbi-Benobi, një nga pasardhësit e
gjigantëve që kishte një shtizë që peshonte treqind sikla bronzi dhe
mbante në brez një shpatë të re, kishte ndër mend të vriste Davidin;

<span id="an_21:17">21:17</span> por Abishai, bir i Tserujahut, shkoi në
ndihmë të mbretit, goditi Filisteun dhe e vrau. Atëherë njerëzit e
Davidit u betuan: "Ti nuk do të dalësh më me ne për të luftuar dhe nuk
do ta shuash llambën e Izraelit".

<span id="an_21:18">21:18</span> Pas kësaj u bë një betejë tjetër me
Filistejtë në Gob; atëherë Hushathiti Sibekai vrau Safin, një nga
pasardhësit e gjigantëve.

<span id="an_21:19">21:19</span> U bë një betejë tjetër me Filistejtë në
Gob; dhe Elhanani, bir i Jaare-Oregimit nga Betlemi, vrau vëllanë e
Goliathit nga Gathi; shkopi i shtizës së tij ishte shuli i vegjës së
endësit.

<span id="an_21:20">21:20</span> U bë një betejë tjetër në Gath, ku
ishte një njeri me shtat të lartë, i cili kishte gjashtë gishtërinj në
çdo dorë dhe gjashtë gishtërinj në çdo këmbë, gjithsej njëzet e katër
gishtërinj; edhe ai ishte një pasardhës i gjigantëve.

<span id="an_21:21">21:21</span> Ai e fyu Izraelin, por Jonathani, bir i
Shimeahut, vëlla i Davidit, e vrau.

<span id="an_21:22">21:22</span> Këta të katër ishin pasardhësit e
gjigantëve në Gath. Ata u vranë nga dora e Davidit dhe e shërbëtorëve të
tij.

<span id="an_22:1">22:1</span> Davidi i drejtoi Zotit fjalët e këtij
kantiku ditën që Zoti e çliroi nga duart e të gjithë armiqve të tij dhe
nga dora e Saulit. Ai tha:

<span id="an_22:2">22:2</span> "Zoti është fortesa ime, kalaja ime dhe
çlirimtari im,

<span id="an_22:3">22:3</span> Perëndia im, shkëmbi në të cilin
strehohem, mburoja ime, fuqia e shpëtimit tim, strehimi im i lartë,
streha ime. O shpëtimtari im, ti më shpëton nga dhuna!

<span id="an_22:4">22:4</span> Unë i kërkoj ndihmë Zotit që meriton të
lavdërohet, dhe kështu më shpëtoi nga duart e armiqve të mi.

<span id="an_22:5">22:5</span> Valët e vdekjes më kishin rrethuar dhe
përrenjtë e shkatërrimit më kishin tmerruar.

<span id="an_22:6">22:6</span> Dhimbjet e Sheolit më kishin zënë dhe
lakun e vdekjes e kisha para syve.

<span id="an_22:7">22:7</span> Në ankthin tim i kërkova ndihmë Zotit dhe
i klitha Perëndisë tim. Ai e dëgjoi zërin tim nga tempulli ku ndodhej
dhe klithma ime arriti në veshët e tij.

<span id="an_22:8">22:8</span> Atëherë toka u trondit dhe u drodh,
themelet e qiejve u lëkundën dhe u shkundën, sepse ai ishte tërë
zemërim.

<span id="an_22:9">22:9</span> Një tym ngjitej nga fejzat e hundës së
tij dhe një zjarr përvëlues i dilte nga goja; prej tij dilnin thëngjij.

<span id="an_22:10">22:10</span> Ai i uli qiejtë dhe zbriti me një
mjegull të dendur poshtë këmbëve të tij.

<span id="an_22:11">22:11</span> Ai rrinte kaluar mbi një kerubin,
fluturonte dhe dukej mbi flatrat e erës.

<span id="an_22:12">22:12</span> Si shatorre rreth vetes kishte vënë
terrin, errësirën e ujërave dhe retë e dendura të qiellit.

<span id="an_22:13">22:13</span> Nga shkëlqimi që i priste dilnin
thëngjij.

<span id="an_22:14">22:14</span> Zoti gjëmoi në qiejt dhe Më i Larti
bëri të dëgjohet zëri i tij.

<span id="an_22:15">22:15</span> Hodhi shigjeta dhe shpërndau armiqtë,
hodhi shigjetat e tij dhe i shpërndau.

<span id="an_22:16">22:16</span> Atëherë doli shtrati i detit dhe
themelet e botës u zbuluan, me qortimin e Zotit, me erën që shfrynë,
fejzat e hundës së tij.

<span id="an_22:17">22:17</span> Ai nga lart shtriu dorën dhe më kapi,
më nxori nga ujërat e mëdha.

<span id="an_22:18">22:18</span> Më çliroi nga armiku im i fuqishëm dhe
nga ata që më urrenin, sepse ishin më të fortë se unë

<span id="an_22:19">22:19</span> Ata ishin ngritur kundër meje ditën e
mjerimit tim, por Zoti qe përkrahësi im,

<span id="an_22:20">22:20</span> ai më çoi larg tyre; ai më shpëtoi
sepse i pëlqej.

<span id="an_22:21">22:21</span> Zoti më ka shpërblyer simbas së drejtës
sime dhe më ka dhënë simbas pastërtisë së duarve të mia,

<span id="an_22:22">22:22</span> sepse kam ndjekur rrugët e Zotit dhe
nuk jam larguar pabesisht nga Perëndia im.

<span id="an_22:23">22:23</span> Sepse kam mbajtur para vetes të gjitha
ligjet e tij dhe nuk jam larguar nga statutet e tij.

<span id="an_22:24">22:24</span> Kam qenë i ndershëm me të dhe i jam
ruajtur paudhësisë.

<span id="an_22:25">22:25</span> Prandaj Zoti më ka dhënë simbas së
drejtës sime, simbas pastërtisë sime përpara syve të tij.

<span id="an_22:26">22:26</span> Ti tregohesh i mëshirshëm me njeriun e
përshpirtshëm dhe i drejtë me njeriun e drejtë;

<span id="an_22:27">22:27</span> ti tregohesh i pastër me njeriun e
pastër dhe dinak me njeriun e çoroditur.

<span id="an_22:28">22:28</span> Ti shpëton njerëzit e hidhëruar, por
shikimi yt ndalet mbi kryelartët për t'i ulur.

<span id="an_22:29">22:29</span> Po, ti je drita ime, o Zot; Zoti
ndriçon terrin tim.

<span id="an_22:30">22:30</span> Me ty mund të sulmoj një grup, me
Perëndinë tim mund të kapërcej një mur.

<span id="an_22:31">22:31</span> Rruga e Zotit është e përsosur; fjala e
Zotit është purifikuar me zjarrin. Ai është mburoja e të gjithë atyre që
kanë shpresë tek ai.

<span id="an_22:32">22:32</span> Në fakt kush është Perëndi përveç
Zotit? Dhe kush është Kalaja përveç Perëndisë tonë?

<span id="an_22:33">22:33</span> Zoti është kalaja ime e fuqishme, ai e
bën të përsosur rrugën time.

<span id="an_22:34">22:34</span> Ai i bën këmbët e mia si ato të drerit
dhe më bën të mbahem mirë në vendet e mia të larta.

<span id="an_22:35">22:35</span> Ai i mëson duart e mia për betejë dhe
krahët e mia mund të tendosin një hark prej bronzi.

<span id="an_22:36">22:36</span> Ti më ke dhënë edhe mburojën e
shpëtimit tënd dhe mirësia jote më ka bërë të madh.

<span id="an_22:37">22:37</span> Ti i ke zgjedhur hapat e mia dhe këmbët
e mia nuk kanë ngurruar në këtë rast.

<span id="an_22:38">22:38</span> Unë i kam ndjekur armiqtë e mi dhe i
kam shkatërruar, nuk jam kthyer prapa para se t'i shfarosja.

<span id="an_22:39">22:39</span> I kam shkatërruar dhe shtypur, dhe ata
nuk kanë mundur më të ngrihen kundër meje; ata kanë rënë nën këmbët e
mia.

<span id="an_22:40">22:40</span> Ti më ke dhënë forcë në betejë, dhe
bëre që të më përulen ata që ngriheshin kundër meje;

<span id="an_22:41">22:41</span> bëre që të më kthenin kurrizin armiqtë
e mi përpara meje, dhe unë zhduka ata që më urrenin.

<span id="an_22:42">22:42</span> Ata shikuan, por nuk pati njeri që t'i
shpëtonte; i klithën Zotit, por ai nuk iu përgjigj atyre.

<span id="an_22:43">22:43</span> Unë i thërmova si pluhuri i tokës, i
copëtova dhe i shkela si balta e rrugëve.

<span id="an_22:44">22:44</span> Ti më ke çliruar nga mosmarrëveshjet e
popullit tim, më ke ruajtur si udhëheqës i kombeve; një popull që nuk e
njihja më ka shërbyer.

<span id="an_22:45">22:45</span> Bijtë e të huajve më nënshtrohen mua;
sa më dëgjojnë, më binden.

<span id="an_22:46">22:46</span> Bijtë e të huajve kanë humbur guximin,
kanë dalë duke u dridhur nga fortesat e tyre.

<span id="an_22:47">22:47</span> Rroftë Zoti! Qoftë e bekuar Fortesa
ime! U lartësoftë në qiell Perëndia, Fortesa e shpëtimit tim!

<span id="an_22:48">22:48</span> Éshtë Perëndia që hakmerret për mua, që
më nënshtron popujt,

<span id="an_22:49">22:49</span> dhe më liron nga armiqtë e mi. Ti më
larton mbi ata që ngrihen kundër meje dhe më çliron nga njeriu i
furishëm.

<span id="an_22:50">22:50</span> Prandaj, o Zot, do të të kremtoj midis
kombeve dhe do të këndojë lavdinë e emrit tënd.

<span id="an_22:51">22:51</span> Lirime të mëdha i siguron mbretit të
tij, sillet dashamirës me të vajosurin, me Davidin dhe me pasardhësit e
tij përjetë".

<span id="an_23:1">23:1</span> Këto janë fjalët e fundit të Davidit.
Kështu thotë Davidi, bir i Isait, kështu thotë njeriu që u ngrit lart, i
vajosuri i Perëndisë së Jakobit, këngëtari i ëmbël i Izraelit:

<span id="an_23:2">23:2</span> "Fryma e Zotit ka folur nëpërmjet meje
dhe fjala e tij ka qenë mbi buzët e mia.

<span id="an_23:3">23:3</span> Perëndia i Izraelit ka folur, Kalaja e
Izraelit më ka thënë: "Ai që mbretëron me drejtësi mbi njerëzit, ai që
mbretëron në frikën e Perëndisë,

<span id="an_23:4">23:4</span> është si drita e mëngjesit në të dalë të
diellit, në një mëngjes pa re, ashtu si shkëlqimi mbas shiut, që bën të
mbijë bari i njomë nga dheu".

<span id="an_23:5">23:5</span> A nuk është vallë kështu shtëpia ime
përpara Perëndisë? Sepse ai ka lidhur me mua një besëlidhje të
përjetshme që parashikon çdo gjë dhe që është e sigurt. A nuk do të bëjë
ai të lulëzojë shpëtimi im i plotë dhe të gjitha ato që unë dëshiroj?

<span id="an_23:6">23:6</span> Njerëzit e kobshëm do të hidhen tej të
gjithë si gjembat, sepse nuk mund të kapen me duar.

<span id="an_23:7">23:7</span> Kush i prek duhet të armatoset me një
hekur ose me shkopin e një ushte; ato digjen plotësisht në vend me
zjarr".

<span id="an_23:8">23:8</span> Këto janë emrat e luftëtarëve trima që
ishin në shërbim të Davidit: Josheb-Bashshebethi, Tahkemoniti, prijës i
oficerëve kryesorë. Atë e quajtën Etseniti Adino; sepse kishte vrarë
tetëqind njerëz në një herë të vetme.

<span id="an_23:9">23:9</span> Pas tij vinte Eleazari, bir i Dodas, që
ishte bir i Ahohit, një ndër tre luftëtarët trima që ishin me Davidin,
kur sfiduan Filistejtë e mbledhur për të luftuar, ndërsa Izraelitët
ishin tërhequr.

<span id="an_23:10">23:10</span> Ai u ngrit dhe i goditi Filistejtë,
deri sa dora e tij e rraskapitur i ngriu me shpatën. Atë ditë Zoti korri
një fitore të madhe dhe populli shkoi pas tij vetëm për të bërë plaçkë.

<span id="an_23:11">23:11</span> Prapa tij vinte Shamahu, bir i Agesë,
Hararitit. Filisejtë ishin mbledhur në një numër të madh në një fushë të
mbjellë me thjerrëza. Populli ia kishte mbathur përpara Filistejve,

<span id="an_23:12">23:12</span> por Shamahu, ishte vendosur në mes të
kampit dhe e mbrojti atë, dhe bëri kërdinë në radhët e Filistejve.
Kështu Zoti korri një fitore të madhe.

<span id="an_23:13">23:13</span> Tre nga tridhjetë krerët zbritën në
kohën e korrjes dhe erdhën te Davidi në shpellën e Adullamit, ndërsa një
grup Filistejsh kishte ngritur kampin e tij në luginën e gjigantëve.

<span id="an_23:14">23:14</span> Davidi ndodhej atëherë në kala dhe
kishte një garnizon Filistejsh në Betlem.

<span id="an_23:15">23:15</span> Davidi pati një dëshirë të madhe dhe
tha: "Ah, sikur dikush të më jepte të pija ujë nga pusi i Betlemit, që
është afër portës".

<span id="an_23:16">23:16</span> Të tre trimat çanë në mes të kampit të
Filistejve dhe morën ujë nga pusi i Betlemit, pranë portës; pastaj e
morën me vete dhe ia çuan Davidit. Por ai nuk desh ta pinte, por e
derdhi përpara Zotit,

<span id="an_23:17">23:17</span> duke thënë: "Larg qoftë për mua, o Zot,
një veprim i tillë! A nuk u vu, vallë gjaku i njerëzve, jeta e tyre në
rrezik?". Dhe nuk deshi ta pinte. Kështu vepruan ata tre trima.

<span id="an_23:18">23:18</span> Abishai, vëlla i Joabit dhe biri
Tserujahut, ishte prijës i një treshe tjetër. Ngriti ushtën e tij kundër
treqind njerëzve dhe i vrau; kështu u bë i famshëm në mes të treve.

<span id="an_23:19">23:19</span> Ishte më i dëgjuari i treshes; prandaj
u bë dhe kryetari i tyre, por nuk arriti të barazohet me tre të parët.

<span id="an_23:20">23:20</span> Benajahu, bir i Jehojadit, bir i një
trimi nga Kabtseeli, bëri trimëri të mëdha. Vrau dy heronj të Moabit, që
ishin si luanë. Zbriti edhe në mes të një sterne ku vrau një luan, një
ditë që binte borë.

<span id="an_23:21">23:21</span> Ai vrau gjithashtu një Egjiptas gjigand
që kishte në dorë një shtizë; por Benajahu i doli përballë me një
bastun, i hoqi nga dora shtizën dhe e vrau me shtizën e tij.

<span id="an_23:22">23:22</span> Këto gjëra bëri Benajahu, bir i
Jehojadit, dhe u bë i famshëm ndër të tre trima.

<span id="an_23:23">23:23</span> Ishte më i dëgjuari i të tridhjetëve,
por nuk arriti të barazohet me treshen e parë. Davidi e bëri shef të
truprojes së tij.

<span id="an_23:24">23:24</span> Pastaj vinin: Asaheli, vëlla i Joabit,
njeri nga tridhjetët; Elhanani, bir i Dodos, nga Betlemi;

<span id="an_23:25">23:25</span> Shamahu nga Harodi; Elika nga Harodi;

<span id="an_23:26">23:26</span> Heleci nga Palti; Ira, bir i Ikeshit,
nga Tekoa;

<span id="an_23:27">23:27</span> Abiezeri nga Anathothi; Mebunai nga
Husha;

<span id="an_23:28">23:28</span> Tsalmoni nga Ahoahu; Maharai nga
Netofa;

<span id="an_23:29">23:29</span> Helebi, bir i Baanahut (nga Netofa);

<span id="an_23:30">23:30</span> Benajahu nga Pirathoni; Hidai nga
përrenjtë e Gaashit;

<span id="an_23:31">23:31</span> Abi-Alboni nga Arbathi; Azmavethi nga
Barhumi;

<span id="an_23:32">23:32</span> Eliahba nga Shaalboni (nga bijtë e
Jasenit), Jonathani;

<span id="an_23:33">23:33</span> Shamahu nga Harari; Ahiami, bir i
Shararit, nga Harari;

<span id="an_23:34">23:34</span> Elifeleti, bir i Ahasbait, bir i një
Maakatheu; Eliami, bir i Ahithofelit, nga Gilo;

<span id="an_23:35">23:35</span> Hetsrai nga Karmeli; Paarai nga Arabi;

<span id="an_23:36">23:36</span> Igali, bir i Nathanit, nga Tsobahu;
Bani nga Gadi;

<span id="an_23:37">23:37</span> Tseleku, Amoniti; Naharai nga Beerothi
(shqyrtar i Joabit, birit të Tserujahut);

<span id="an_23:38">23:38</span> Ira nga Jetheri; Garedi nga Jetheri;

<span id="an_23:39">23:39</span> Uriahu, Hiteu. Gjithsej tridhjetë e
shtatë veta.

<span id="an_24:1">24:1</span> Zemërimi i Zotit u ndez përsëri dhe ai
nxiti Davidin kundër popullit, duke i thënë: "Shko të bësh regjistrimin
e Izraelit dhe të Judës".

<span id="an_24:2">24:2</span> Kështu mbreti i tha Joabit, komandantit
të ushtrisë që ishte me të: "Shko nëpër të gjitha fiset e Izraelit, nga
Dani deri në Beer-Sheba, dhe bëni regjistrimin e popullsisë që unë të di
numrin e saj".

<span id="an_24:3">24:3</span> Joabi iu përgjigj mbretit: "Zoti,
Perëndia yt, ta shumëzojë popullin njëqind herë më tepër nga ç'është dhe
sytë e mbretit, të zotërisë tim, të mund ta shohin këtë gjë. Po pse
mbreti, zotëria im, e dëshiron një gjë të tillë?".

<span id="an_24:4">24:4</span> Megjithatë urdhëri i mbretit iu imponua
Joabit dhe krerëve të ushtrisë. Kështu Joabi dhe krerët e ushtrisë u
larguan nga mbreti dhe shkuan të bëjnë regjistrimin e popullsisë së
Izraelit.

<span id="an_24:5">24:5</span> Ata kaluan Jordanin dhe ngritën kampin e
tyre në Aroer, në të djathtë të qytetit që ishte në mes të luginës së
Gadit dhe në drejtim të Jezerit.

<span id="an_24:6">24:6</span> Pastaj shkuan në Galaad dhe në vendin e
Tahtim-Hodshit; pastaj vajtën në Dan-Jaan dhe në rrethinat e Sidonit.

<span id="an_24:7">24:7</span> Shkuan edhe në kalanë e Tiros dhe në të
gjitha qytetet e Hivejve dhe të Kananejve, dhe arritën në jug të Judës,
deri në Beer-Sheba.

<span id="an_24:8">24:8</span> Kështu përshkuan tërë vendin dhe mbas
nëntë muajsh e njëzet ditë u kthyen përsëri në Jeruzalem.

<span id="an_24:9">24:9</span> Joabi i dorëzoi mbretit shifrën e
regjistrimit të popullsisë: kishte në Izrael tetëqind mijë njerëz të
fortë, të aftë për të përdorur shpatën, por njerëzit e Judës ishin
pesëqind mijë.

<span id="an_24:10">24:10</span> Por, mbasi bëri regjistrimin e
popullsisë, zemra e Davidit e qortoi shumë rëndë atë dhe ai i tha Zotit:
"Kam kryer një mëkat shumë të rëndë duke vepruar në këtë mënyrë; por
tani, o Zot, shlyej paudhësinë

<span id="an_24:11">24:11</span> Kur në mëngjes Davidi u ngrit, fjala e
Zotit iu drejtua profetit Gad, shikuesit të Davidit, duke thënë:

<span id="an_24:12">24:12</span> "Shko e i thuaj Davidit: Kështu thotë i
Zoti: "Unë të propozoj tri gjëra; zgjidh njerën prej tyre dhe unë do ta
bëj atë për ty"".

<span id="an_24:13">24:13</span> Kështu Gadi shkoi te Davidi për t'i
njoftuar ngjarjen dhe i tha: "A do që të vijnë për ty shtatë vjet zi
buke në vendin tënd, apo tre vjet arratisje përpara armiqve që të
ndjekin, apo tri ditë murtaje në vendin tënd? Tani mendohu dhe shiko pak
se çfarë përgjigje duhet t'i jap atij që më ka dërguar".

<span id="an_24:14">24:14</span> Davidi i tha Gadit: "Gjendem në një
situatë tërë ankth! Le të bie edhe në duart e Zotit, sepse dhembshuria e
tij është e madhe, por mos rënça në duart e njerëzve!".

<span id="an_24:15">24:15</span> Kështu Zoti dërgoi murtajën në Izrael,
nga ai mëngjes deri në kohën e caktuar. Shtatëdhjetë mijë veta të
popullit vdiqën nga Dani deri në Beer-Sheba.

<span id="an_24:16">24:16</span> Ndërsa engjëlli e shtrinte dorën mbi
Jeruzalem për ta shkatërruar, Zotit i erdhi keq për këtë fatkeqësi dhe i
tha engjëllit që shfaroste popullin: "Mjaft! Tani tërhiqe dorën!".
Engjëlli i Zoti ndodhej afër lëmit të Araunahut, Gebuseitit.

<span id="an_24:17">24:17</span> Kur Davidi pa engjëllin që godiste
popullin, i tha Zotit: "Ja, unë kam kryer një mëkat, kam vepruar në
mënyrë të padrejtë, por këto dele ç'kanë bërë? Prandaj dora jote të
drejtohet kundër meje dhe kundër shtëpisë së atit tim!".

<span id="an_24:18">24:18</span> Atë ditë Gadi erdhi te Davidi dhe i
tha: "Shko dhe ndërto një altar për Zotin në lëmin e Araunahut,
Gebuseitit".

<span id="an_24:19">24:19</span> Kështu Davidi shkoi, simbas fjalës së
Gadit, ashtu si kishte urdhëruar Zoti.

<span id="an_24:20">24:20</span> Araunahu shikoi dhe dalloi mbretin dhe
shërbëtorët e tij që drejtoheshin nga ai; atëherë ai doli dhe u shtri
para mbretit me fytyrën për tokë.

<span id="an_24:21">24:21</span> Pastaj Araunau tha: "Pse mbreti,
zotëria im, ka ardhur te shërbëtori i tij?". Davidi u përgjigj: "Për të
blerë nga ti këtë lëmë dhe për të ndërtuar mbi të një altar për Zotin,
me qëllim që mjerimi të largohet nga populli".

<span id="an_24:22">24:22</span> Araunahu i tha Davidit: "Mbreti,
zotëria im, le të marrë dhe të ofrojë atë që i pëlqen! Ja qetë e
olokaustit; veglat e shirjes dhe zgjedha e qeve do të shërbejë si dru.

<span id="an_24:23">24:23</span> O mbret, të gjitha këto gjëra Araunahu
ia fal mbretit". Pastaj Araunahu i tha mbretit: "Zoti, Perëndia yt, të
qoftë i mbarë!".

<span id="an_24:24">24:24</span> Por mbreti iu përgjigj Araunahut: "Jo,
unë do t'i blej këto gjëra nga ti me çmimin që kushtojnë, dhe nuk do t'i
ofrojë Zotit, Perëndisë tim, olokauste që nuk më kushtojnë asgjë".
Kështu Davidi bleu lëmin dhe qetë për pesëdhjetë sikla argjendi.

<span id="an_24:25">24:25</span> Pastaj Davidi ndërtoi në atë vend një
altar për Zotin dhe ofroi olokauste dhe flijime falenderimi. Kështu Zoti
mori parasysh lutjen e bërë nga vendi dhe mjerimi u largua nga populli i
Izraelit.

------------------------------------------------------------------------

[Next: 1 Kings](kg1.md)
