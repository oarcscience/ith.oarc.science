[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](dan)  [Next](joe.md) 

------------------------------------------------------------------------

### Albanian Bible: Hosea

<span id="an_1:1">1:1</span> Fjala e Zotit që iu drejtua Oseas, birit të
Beerit, në ditët e Uziahut, të Jothamit, të Ashazit dhe të Ezekias,
mbretit të Judës, në ditët e Jeroboamit, birit të Joasit, mbret i
Izraelit.

<span id="an_1:2">1:2</span> Kur Zoti filloi t'i flasë Oseas, Zoti i tha
atij: "Shko, merr për grua një prostitutë dhe ki fëmijë të kurvërisë,
sepse vendi po kurvërohet duke u larguar nga Zoti".

<span id="an_1:3">1:3</span> Kështu ai shkoi dhe mori për grua Gomeren,
bijën e Diblaimit, e cila u mbars dhe i lindi një djalë.

<span id="an_1:4">1:4</span> Atëherë Zoti i tha: "Vëri emrin Jezreel,
sepse brenda një kohe të shkurtër unë do të marr hak për gjakun e
derdhur në Jezreel mbi shtëpinë e Jehut dhe do t'i jap fund mbretërimit
të shtëpisë së Izraelit.

<span id="an_1:5">1:5</span> Po atë ditë do të ndodhë që unë do të thyej
harkun e Izraelit në luginën e Jezreelit".

<span id="an_1:6">1:6</span> Ajo u mbars përsëri dhe lindi një vajzë.
Atëherë Zoti i tha Oseas: "Vëri emrin Lo-ruhamah, sepse nuk do të kem më
mëshirë për shtëpinë e Izraelit, por do t'i heq të gjithë.

<span id="an_1:7">1:7</span> Përkundrazi do të kem dhembshuri për
shtëpinë e Judës dhe do t'i shpëtoj me anë të Zotit, Perëndisë së tyre;
nuk do t'i shpëtoj me harkun as me shpatën apo me betejën, as me kuajt
ose me kalorësit".

<span id="an_1:8">1:8</span> Kur zvordhi Lo-ruhamahen, ajo u mbars dhe
lindi një djalë.

<span id="an_1:9">1:9</span> Atëherë Zoti i tha Oseas: "Vëri emrin
Lo-ami, sepse ju nuk jeni populli im dhe unë nuk jam Perëndia juaj.

<span id="an_1:10">1:10</span> Megjithatë numri i bijve të Izraelit do
të jetë si rëra e detit, që nuk mund të matet as të llogaritet. Dhe do
të ndodhë që në vend që t'u thuhet atyre: "Ju nuk jeni populli im", do
t'u thuhet atyre: "Jeni bijtë e Perëndisë së gjallë".

<span id="an_1:11">1:11</span> Pastaj bijtë e Judës dhe bijtë e Izraelit
do të bashkohen tok, do të zgjedhin për veten e tyre një prijës të vetëm
dhe do të dalin jashtë vendit të tyre, sepse e madhe do të jetë dita e
Jezreelit".

<span id="an_2:1">2:1</span> "U thoni vëllezërve tuaj: "Ami", dhe
motrave tuaja "Ruhamah".

<span id="an_2:2">2:2</span> Protestoni kundër nënës suaj, protestoni,
sepse ajo nuk është gruaja ime dhe unë nuk jam burri i saj. Le të heqë
nga fytyra e saj shenjat e prostitucioneve të saj dhe shenjat e
shkeljeve të kurorës nga sisët e saj;

<span id="an_2:3">2:3</span> përndryshe do ta zhvesh lakuriq dhe do ta
bëj si në ditën e lindjes së saj; do ta katandis në një shkreti, do ta
bëj si një tokë të zhuritur dhe do ta bëj të vdesë nga etja.

<span id="an_2:4">2:4</span> Nuk do të kem mëshirë për bijtë e saj,
sepse janë bij prostitucioni.

<span id="an_2:5">2:5</span> Nëna e tyre u kurvërua në fakt, ajo që
është ngjizur është sjellë në mënyrë të turpshme, sepse ka thënë: "Do
t'u shkoj pas dashnorëve të mi, që më japin bukën time dhe ujin tim,
leshin tim dhe lirin tim, vajin tim dhe pijen time".

<span id="an_2:6">2:6</span> Prandaj ja, do të të zë rrugën me ferra, do
ta mbyll me një mur dhe kështu nuk do të gjejë më shtigjet e saj.

<span id="an_2:7">2:7</span> Do të rendë pas dashnorëve të saj, por nuk
do t'i arrijë; do t'i kërkojë, por nuk do t'i gjejë. Atëherë do të
thotë: "Do të kthehem te burri im i parë, sepse për mua ishte më mirë
atëherë se tani".

<span id="an_2:8">2:8</span> Ajo nuk kuptoi që unë i jepja grurë, musht
dhe vaj dhe shtoja argjendin dhe arin e saj, që ata i ofronin Baalit.

<span id="an_2:9">2:9</span> Prandaj unë do të marr përsëri grurin tim
në kohën e vet dhe mushtin tim në stinën e vet; do t'i heq leshin tim
dhe lirin tim, që shërbenin për të mbuluar lakuriqësinë e saj.

<span id="an_2:10">2:10</span> Atëherë do të zbuloj turpet e saj në sytë
e dashnorëve të saj dhe askush nuk do ta shpëtojë nga dora ime.

<span id="an_2:11">2:11</span> Gjithashtu do t'u jap fund gëzimeve të
saj, festave të saj, hënave të reja të saj, të shtunave të saj dhe
gjithë solemniteteve të saj.

<span id="an_2:12">2:12</span> Do të shkatërroj pastaj vreshtat e saj
dhe fiqtë e saj për të cilët ajo thoshte: "Këto janë dhuratat që më kanë
dhënë dashnorët e mi". Kështu do t'i katandis në një shkurrnajë dhe
kafshët e fushave do t'i hanë.

<span id="an_2:13">2:13</span> Do ta dënoj pastaj për ditët e Baalit,
kur u digjte atyre temjan, kur zbukurohej me vathë dhe me xhevahire dhe
u shkonte pas dashnorëve të saj, por më harronte mua", thotë Zoti.

<span id="an_2:14">2:14</span> "Prandaj, ja, unë do ta tërheq pas meje,
do ta çoj në shkretëtirë dhe do t'i flas zemrës së saj.

<span id="an_2:15">2:15</span> Atëherë do t'i jap vreshtat e saj dhe
luginën e Akorit si portë e shpresës; atje ajo do të këndojë si në ditët
e rinisë së saj, ashtu si veproi kur dolin nga vendi i Egjiptit.

<span id="an_2:16">2:16</span> Atë ditë do të ndodhë, thotë Zoti, që ti
do të më quash: "Burri im", dhe nuk do të më quash më: "Baali im".

<span id="an_2:17">2:17</span> Do të heq nga goja e saj emrat e Baalëve
dhe nuk do t'i kujtojnë më emrat e tyre.

<span id="an_2:18">2:18</span> Atë ditë do të bëj për ta një besëlidhje
me kafshët e fushave, me shpendët e qiellit dhe me rrëshqanorët e tokës.
Do të thyej harkun, shpatën dhe luftën duke i eliminuar nga toka dhe do
të bëj të prehen të qetë.

<span id="an_2:19">2:19</span> Do të fejohesh me mua përjetë; do të
fejohesh me mua në drejtësi, në paanshmëri, në mirësi dhe në dhembshuri.

<span id="an_2:20">2:20</span> Do të fejohesh me mua në besnikëri, dhe
ti do të njohësh Zotin.

<span id="an_2:21">2:21</span> Atë ditë do të ndodhë që unë do të
përgjigjem", thotë Zoti. "Do t'i përgjigjem qiellit dhe ky do t'i
përgjigjet tokës;

<span id="an_2:22">2:22</span> dhe toka do të përgjigjet me grurin,
mushtin dhe vajin, dhe këta do t'i përgjigjen Jezreelit.

<span id="an_2:23">2:23</span> Unë do të mbjell për vete mbi tokë dhe do
të më vijë keq për Lo-ruhamahun; dhe do t'i them Lo-amit: "Ti je populli
im", dhe ai do më përgjigjet: "Ti je Perëndia im"".

<span id="an_3:1">3:1</span> Zoti më tha akoma: "Shko dhe dashuro një
grua të dashuruar nga një dashnor dhe që është shkelëse e kurorës, ashtu
si Zoti i do bijtë e Izraelit, megjithëse ata u drejtohen perëndive të
tjera dhe pëlqejnë reçelin e rrushit".

<span id="an_3:2">3:2</span> Kështu unë e bleva për pesëmbëdhjetë sikla
argjendi dhe për një homer e gjysmë elbi,

<span id="an_3:3">3:3</span> dhe i thashë: "Ti do të rrish shumë ditë me
mua; nuk do të kurvërohesh dhe nuk do të jesh e asnjeriut; po kështu do
të veproj unë me ty".

<span id="an_3:4">3:4</span> Sepse bijtë e Izraelit do të rrinë shumë
ditë pa mbret, pa kryetar, pa flijim dhe pa shtyllë të shenjtë, pa efod
dhe pa idhuj të shtëpisë.

<span id="an_3:5">3:5</span> Pastaj bijtë e Izraelit do të kthehen dhe
do të kërkojnë Zotin, Perëndinë e tyre, dhe Davidin, mbretin e tyre, dhe
do të kthehen duke u dridhur tek Zoti dhe te mirësia e tij në mbarim të
ditëve.

<span id="an_4:1">4:1</span> Dëgjoni fjalën e Zotit, o bij të Izraelit,
sepse Zoti ka një konflikt me banorët e vendit: "Nuk ka në fakt as
sinqeritet, as mëshirë dhe as njohje të Perëndisë në vend.

<span id="an_4:2">4:2</span> Nuk bëhet tjetër përveç shpërbetimeve,
gënjeshtrave, vrasjeve, vjedhjeve, shkeljeve të kurorës, shkeljeve të
çdo kufizimi dhe derdhet gjak mbi gjak.

<span id="an_4:3">4:3</span> Për këtë shkak vendi do të jetë në zi dhe
tërë banorët e tij do të vuajnë, bashkë me kafshët e fushës dhe me
shpendët e qiellit; madje edhe peshqit e detit do të eliminohen.

<span id="an_4:4">4:4</span> Megjithatë askush të mos kundërshtojë,
askush të mos qortojë tjetrin, sepse populli yt është si ai që grindet
me priftin.

<span id="an_4:5">4:5</span> Prandaj ti do të pengohesh ditën dhe
profeti gjithashtu do të pengohet natën bashkë me ty; dhe unë do të
shkatërroj nënën tënde.

<span id="an_4:6">4:6</span> Populli im vdes për mungesë njohurish. Duke
qenë se ti ke refuzuar njohjen, edhe unë do të të refuzoj si prifti im;
duke qenë se ti ke harruar ligjin e Perëndisë tënd, edhe unë do të
harroj bijtë e tu.

<span id="an_4:7">4:7</span> Sa më tepër janë shumuar, aq më tepër kanë
mëkatuar kundër meje; do ta kthej lavdinë e tyre në turp.

<span id="an_4:8">4:8</span> Ata ushqehen me mëkatin e popullit tim dhe
e lidhin zemrën e tyre me paudhësinë e tij.

<span id="an_4:9">4:9</span> Si për popullin ashtu do të jetë edhe për
priftin: unë do t'i dënoj ata për sjelljen e tyre dhe do t'i shpërblej
për veprat e tyre.

<span id="an_4:10">4:10</span> Do të hanë, por nuk do të ngopen; do të
kurvërohen, por nuk do të shtohen; sepse kanë hequr dorë nga dëgjimi i
Zotit.

<span id="an_4:11">4:11</span> Prostitucioni, vera dhe mushti të lënë pa
mend.

<span id="an_4:12">4:12</span> Populli im konsulton idhujt e tij prej
druri dhe shkopi i tij i jep udhëzime, sepse fryma e prostitucionit i
devijon, dhe ata kurvërohen, duke u shmangur nga Perëndia e tyre.

<span id="an_4:13">4:13</span> Ata bëjnë flijime mbi majat e maleve,
djegin temjan ndër kodra, nën lisin, plepin dhe bafrën, sepse hija e
tyre është e këndshme. Prandaj bijat tuaja kurvërohen dhe nuset e bijve
tuaj shkelin kurorën.

<span id="an_4:14">4:14</span> Nuk do t'i dënoj bijat tuaja në se
kurvërohen, as nuset e bijve tuaj në se shkelin kurorën, sepse ata vetë
veçohen me prostitutat dhe ofrojnë flijime bashkë me prostitutat e
tempujve; prandaj njerëzia që nuk ka mend do të vdesë.

<span id="an_4:15">4:15</span> Në qoftë se ti, Izrael, kurvërohesh, Juda
nuk ka faj. Mos shkoni në Gilgal, mos u ngjitni në Beth-aven dhe mos u
betoni duke thënë: "Ashtu si Zoti rron".

<span id="an_4:16">4:16</span> Sepse Izraeli është kokëfortë si një
mëshqerrë kryeneçe, tani Zoti do ta kullotë si një qengj në një vend të
hapur.

<span id="an_4:17">4:17</span> Efraimi u bashkua me idhujt, lëre të
veprojë.

<span id="an_4:18">4:18</span> Edhe kur qejfet e tyre kanë mbaruar,
kryejnë vazhdimisht kurvërime; krerët e tyre e duan shumë turpin.

<span id="an_4:19">4:19</span> Era i ka lidhur në krahët e vet dhe atyre
do t'u vijë turp për flijimet e tyre".

<span id="an_5:1">5:1</span> "Dëgjoni këtë, o priftërinj, kushtojini
kujdes ju të shtëpisë së Izraelit, vini veshin, o shtëpi e mbretit;
sepse ky gjykim është kundër jush. Në fakt ju keni qenë një lak në
Mitspah dhe një rrjetë e shtrirë mbi Tabor.

<span id="an_5:2">5:2</span> Ata që devijojnë kanë rënë thellë në
masakër, por unë do t'i dënoj të gjithë.

<span id="an_5:3">5:3</span> Unë e njoh Efraimin, dhe për mua Izraeli
nuk është aspak i panjohur; tani, o Efraim, ti je kurvëruar; Izraeli
është ndotur.

<span id="an_5:4">5:4</span> Veprimet e tyre nuk u lejojnë atyre të
kthehen te Perëndia i tyre, sepse fryma e kurvërimit është në mes të
tyre dhe nuk njohin Zotin.

<span id="an_5:5">5:5</span> Por kryelartësia e Izraelit dëshmon kundër
tij; prandaj Izraeli dhe Efraimi do të bien për shkak të paudhësisë së
tyre, dhe bashkë me ta do të bjerë edhe Juda.

<span id="an_5:6">5:6</span> Me kopetë e tyre dhe me tufat e tyre do të
shkojnë në kërkim të Zotit, por nuk do ta gjejnë; ai është tërhequr prej
tyre.

<span id="an_5:7">5:7</span> Kanë vepruar me mashtrim kundër Zotit,
sepse kanë bërë fëmijë me shkelje të kurorës; tani një muaj i vetëm do
t'i hajë ata dhe vendin e tyre.

<span id="an_5:8">5:8</span> I bini bririt në Gibeah, i bini borisë në
Ramah, jepni alarmin në Beth-aven; armikun e ke prapa krahëve të tua, o
Beniamin.

<span id="an_5:9">5:9</span> Efraimi do të shkretohet ditën e
ndëshkimit; midis fiseve të Izraelit unë të bëj të ditur një gjë të
sigurt.

<span id="an_5:10">5:10</span> Krerët e Judës janë si ata që zhvendosin
kufijtë; unë do ta derdh zemërimin tim mbi ta si uji.

<span id="an_5:11">5:11</span> Efraimi është një shtypës dhe një shkelës
i drejtësisë, sepse ka ndjekur me vendosmëri urdhrat njerëzore.

<span id="an_5:12">5:12</span> Prandaj unë do të jem për Efraimin si një
tenjë dhe për shtëpinë e Judës si një karies.

<span id="an_5:13">5:13</span> Kur Efraimi pa sëmundjen e tij dhe Juda
plagën e tij, Efraimi shkoi në Asiri dhe i dërgoi lajmëtarë mbretit
Jareb; megjithatë ai nuk mund t'ju shërojë as t'ju mjekojë plagën.

<span id="an_5:14">5:14</span> Sepse unë do të jem për Efraimin si një
luan dhe për shtëpinë e Judës si një luan i vogël; unë, unë vetë do ta
shqyej dhe do të largohem; do të marr me vete prenë dhe askush nuk do të
ma heqë.

<span id="an_5:15">5:15</span> Do të kthehem në vendin tim deri sa të
njohin që janë fajtorë dhe do të kërkojnë me siguri fytyrën time; në
mjerimin e tyre do të më kërkojnë me zell".

<span id="an_6:1">6:1</span> Ejani, të kthehemi tek Zoti, sepse ai na ka
copëtuar, por do të na shërojë; na ka goditur, por do të na mbështjellë.

<span id="an_6:2">6:2</span> Mbas dy ditësh do të na japë përsëri jetë,
ditën e tretë do të na ringjallë dhe ne do të jetojmë në prani të tij.

<span id="an_6:3">6:3</span> E njohim Zotin, të përpiqemi ta njohim më
mirë; ardhja e tij është e sigurt si agimi. Ai do të na vijë si shiu, si
shiu i fundit dhe i parë mbi tokë.

<span id="an_6:4">6:4</span> "Çfarë duhet të bëj me ty, o Efraim? Çfarë
duhet të bëj me ty, o Judë? Dashuria juaj është si një re e mëngjesit,
si vesa që në mëngjes zhduket shpejt.

<span id="an_6:5">6:5</span> Prandaj i kam prerë me anë të profetëve, i
kam vrarë me fjalët e gojës sime dhe gjykimet e mia për ju janë si drita
që lind.

<span id="an_6:6">6:6</span> Sepse unë dëshiroj mëshirë dhe jo flijimet,
dhe njohjen e Perëndisë më shumë se olokaustet.

<span id="an_6:7">6:7</span> Por, si Adami, ata kanë shkelur
besëlidhjen, kanë vepruar me mashtrim ndaj meje.

<span id="an_6:8">6:8</span> Galaadi është një qytet keqbërësish dhe i
përlyer me gjak.

<span id="an_6:9">6:9</span> Ashtu si bandat e cubave rrinë në pritë për
një njeri, kështu një turmë priftërinjsh masakron në rrugën e Sikemit,
kryen gjëra të kobshme.

<span id="an_6:10">6:10</span> Në shtëpinë e Izraelit pashë diçka të
neveritshme: atje kurvërohet Efraimi, atje ndotet Izraeli.

<span id="an_6:11">6:11</span> Edhe për ty, o Judë, është rezervuar një
korrje, kur do ta kthej popullin tim nga robëria".

<span id="an_7:1">7:1</span> "Kur dëshiroja të shëroja Izraelin, atëherë
u zbulua paudhësia e Efraimit dhe ligësia e Samarisë, sepse veprojnë me
falsitet: vjedhësi hyn, një bandë vjedhësish bën sulme jashtë.

<span id="an_7:2">7:2</span> Atyre nuk u shkon në mend që unë nuk e
harroj gjithë ligësinë e tyre. Tani veprimet e tyre i rrethojnë nga çdo
anë; ato qëndrojnë para fytyrës sime.

<span id="an_7:3">7:3</span> Me ligësitë e tyre gëzojnë mbretin dhe me
gënjeshtrat e tyre krerët e tyre.

<span id="an_7:4">7:4</span> Janë të gjithë shkelës të kurorës, si një
furrë e ngrohur nga furrtari, që nuk e nxit më zjarrin mbasi ka brumosur
miellin deri sa të vijë brumi.

<span id="an_7:5">7:5</span> Në ditën e mbretit tonë, krerët e kanë bërë
të sëmuret afshin e verës; mbreti u ka shtrirë dorën tallësve.

<span id="an_7:6">7:6</span> Ndërsa rrinë në pritë, ata e përgatitin
zemrën e tyre si një furrë; furrtari i tyre fle tërë natën, dhe në
mëngjes furra e tyre të djeg me një zjarr flakërues.

<span id="an_7:7">7:7</span> Të gjithë janë të zjarrtë si një furrë dhe
i hanë gjykatësit e tyre; gjithë mbretërit e tyre kanë rënë, por asnjë
prej tyre nuk më kërkon.

<span id="an_7:8">7:8</span> Efraimi përzihet me popujt, Efraimi është
një kulaç i pakthyer.

<span id="an_7:9">7:9</span> Të huajt gllabërojnë forcën e tij, por ai
nuk e vë re; po flokët e kokës kanë ngjyrë të përhime, por ai nuk i vë
re.

<span id="an_7:10">7:10</span> Kryelartësia e Izraelit dëshmon kundër
tij, sepse ata nuk kthehen tek Zoti, Perëndia i tyre, nuk e kërkojnë
megjithëatë.

<span id="an_7:11">7:11</span> Efraimi është një pëllumbeshë budallaçkë,
pa mend; ata thërresin Egjiptin, shkojnë në Asiri.

<span id="an_7:12">7:12</span> Ndërsa shkojnë, do të shtrij mbi ta
rrjetën time dhe do t'i bëj që të rrëzohen si zogjtë e qiellit; do t'i
ndëshkoj, siç u paralajmërua në asamblenë e tyre.

<span id="an_7:13">7:13</span> Mjerë ata, sepse janë larguar prej meje!
Shkatërrim për ta, sepse janë rebeluar kundër meje! Unë do të doja t'i
shpengoja, por ata thonë gënjeshtra kundër meje.

<span id="an_7:14">7:14</span> Ata nuk më thërresin me zemrën e tyre,
por ankohen në shtratin e tyre. Mblidhen bashkë për grurin dhe verën dhe
rebelohen kundër meje.

<span id="an_7:15">7:15</span> Megjithëse i kam dënuar dhe kam
përforcuar krahët e tyre, ata thurin të keqen kundër meje.

<span id="an_7:16">7:16</span> Ata kthehen, por jo te Shumë i Larti;
janë si një hark që gabon; krerët e tyre do të bien nga shpata për shkak
të tërbimit të gjuhës së tyre; kjo do t'i bëjë qesharakë në vendin e
Egjiptit".

<span id="an_8:1">8:1</span> "Bjeri borisë! Armiku do të vërsulet mbi
shtëpinë e Zotit si një shqiponjë, sepse kanë shkelur besëlidhjen time
dhe kanë marrë nëpër këmbë ligjin tim.

<span id="an_8:2">8:2</span> Izraeli do të më bërtasë: "O Perëndia im,
ne të njohim!".

<span id="an_8:3">8:3</span> Izraeli ka hedhur poshtë të mirën, armiku
do ta ndjekë.

<span id="an_8:4">8:4</span> Kanë bërë mbretër disa, por jo sipas
dëshirës sime; kanë caktuar krerë, por pa dijeninë time; me argjendin e
tyre dhe me arin e tyre kanë bërë idhuj, me qëllim që të shkatërrohen.

<span id="an_8:5">8:5</span> Ai ka hedhur poshtë viçin tënd, o Samari.
Zemërimi im u ndez kundër tyre. Deri kur do të jenë të paaftë për
pastërti?

<span id="an_8:6">8:6</span> Edhe ky viç vjen nga Izraeli; e ka bërë një
artizan dhe nuk është një perëndi; prandaj viçi i Samarisë do të bëhet
copë-copë.

<span id="an_8:7">8:7</span> Meqenëse mbjellin erë, do të korrin
furtunë. Kërcelli i grurit nuk do të bëjë kalli dhe nuk do të prodhojë
grurë; edhe në se do të prodhojë, do ta hanë të huajt.

<span id="an_8:8">8:8</span> Izraelin po e gllabërojnë; ata janë bërë
midis kombeve si një vazo e përçmuar.

<span id="an_8:9">8:9</span> Sepse janë ngjitur në Asiri, si një gomar i
egër që jeton i vetmuar. Efraimi gjeti dashnorë me anë dhuratash.

<span id="an_8:10">8:10</span> Megjithëse ka gjetur dashnorë midis
kombeve, tani unë do t'i mbledh dhe do të fillojnë të pakësohen nën
barrën e mbretit të princave.

<span id="an_8:11">8:11</span> Sepse Efraimi ka shumuar altarët për të
mëkatuar, ata janë bërë për të altare mëkati.

<span id="an_8:12">8:12</span> Kam shkruar për të gjërat e mëdha të
ligjit tim, por ato u konsideruan si një gjë e çudishme.

<span id="an_8:13">8:13</span> Sa për flijimet që më ofrojnë, ata bëjnë
fli mish dhe e hanë; por Zoti nuk i pëlqen. Tani ai do të kujtojë
paudhësinë e tyre dhe do të ndëshkojë mëkatet e tyre: ata do të kthehen
në Egjipt.

<span id="an_8:14">8:14</span> Izraeli ka harruar atë që e ka bërë dhe
ka ndërtuar pallate; Juda ka shumuar qytetet e fortifikuara; por unë do
të dërgoj zjarrin mbi qytetet e tij, i cili do t'i gllabërojë
kështjellat e tij".

<span id="an_9:1">9:1</span> Mos u gëzo, o Izrael, për të ngazëlluar si
popujt e tjerë, sepse je kurvëruar duke u larguar nga Perëndia yt; ke
dashur pagesën e prostitutës në të gjithë lëmenjtë e grurit.

<span id="an_9:2">9:2</span> Lëmi dhe trokulli nuk do t'i ushqejnë dhe
mushti do t'i lërë të zhgënjyer.

<span id="an_9:3">9:3</span> Ata nuk do të banojnë në vendin e Zotit,
por Efraimi do të kthehet në Egjipt dhe në Asiri do të hanë ushqime të
papastra.

<span id="an_9:4">9:4</span> Nuk do t'i bëjnë më libacione vere Zotit
dhe flijimet e tyre nuk do të pëlqehen prej tij. Do të jenë për ta si
një ushqim zie; kushdo që do ta hajë do të ndotet, sepse buka e tyre do
të vlejë për t'i mbajtur në jetë, nuk do të hyjë në shtëpinë e Zotit.

<span id="an_9:5">9:5</span> Çfarë do të bëni në ditët solemne dhe në
ditët e kremtimit të Zotit?

<span id="an_9:6">9:6</span> Sepse ja, ndonëse i kanë shpëtuar
shkatërrimit, Egjipti do t'i mbledhë bashkë, Mofi do t'i varrosë; gjërat
e tyre të çmuara prej argjendi do t'i pushtojnë hithrat, dhe në çadrat e
tyre do të rriten ferrat.

<span id="an_9:7">9:7</span> Kanë ardhur ditët e ndëshkimit, kanë ardhur
ditët e shpagimit; Izraeli do ta mësojë. Profeti është një i pamend,
njeriu i frymës flet përçart, për shkak të madhësisë së paudhësisë sate
dhe të madhësisë së armiqësisë sate.

<span id="an_9:8">9:8</span> Roja e Efraimit është me Perëndinë tim, por
profeti yt është një lak i gjuetarit të zogjve në të gjitha rrugët e
tij; ka armiqësi në shtëpinë e Perëndisë së tij.

<span id="an_9:9">9:9</span> Ata u korruptuan thellë si në ditët e
Gibeahut; por ai do ta mbajë mend paudhësinë e tyre, do të ndëshkojë
mëkatet e tyre.

<span id="an_9:10">9:10</span> "Unë gjeta Izraelin si rrushi në
shkretëtirë, pashë etërit tuaj si fiqtë e parë mbi një fik të ri. Por,
mbasi arritën në Baal-peor, u dhanë pas poshtërsisë dhe u bënë të
neveritshëm si ajo që ata donin.

<span id="an_9:11">9:11</span> Lavdia e Efraimit do të fluturojë si zog;
nuk do të ketë më lindje, as barrë, as mbarsje.

<span id="an_9:12">9:12</span> Edhe sikur të rritin bijtë e tyre, unë do
t'i lë pa ata, deri sa të mos mbetet më asnjë njeri; po, mjerë ata kur
të largohem prej tyre!

<span id="an_9:13">9:13</span> Efraimi, duke shikuar nga Tiro, është
vendosur në një vend të këndshëm; por Efraimi duhet t'ia çojë bijtë e
tij atij që do t'i vrasë".

<span id="an_9:14">9:14</span> Jepu atyre, o Zot... Çfarë do t'u japësh
atyre? Jepu atyre një bark që dështon dhe gji të shterura.

<span id="an_9:15">9:15</span> Gjithë ligësia e tyre është në Gilgal;
atje fillova t'i urrej. Për shkak të ligësisë së veprimeve të tyre do
t'i dëboj nga shtëpia ime, nuk do t'i dua më; tërë krerët e tyre janë
rebelë.

<span id="an_9:16">9:16</span> Efraimi është goditur, rrënja e tij është
tharë; ata nuk do të japin më fryt. Po, edhe sikur të kenë fëmijë, unë
do të bëj që frytet e dashur të vdesin që në bark.

<span id="an_9:17">9:17</span> Perëndia im do t'i hedhë poshtë, sepse
nuk e kanë dëgjuar. Dhe ata do të shkojnë duke u endur midis kombeve.

<span id="an_10:1">10:1</span> Izraeli ishte një vresht i harlisur, që
jepte fryt për veten e tij; sa më tepër rritej fryti i tij, aq më tepër
i shumonte altarët e tij; sa më i pasur ishte vendi i tij, aq më të
bukura i bënte shtyllat e tij të shenjta.

<span id="an_10:2">10:2</span> Zemra e tyre është gënjeshtare; tani do
të marrin ndëshkimin për të. Ai do të rrëzojë altarët e tyre, do të
shkatërrojë shtyllat e tyre të shenjta.

<span id="an_10:3">10:3</span> Po, tani do të thonë: "Nuk kemi më mbret,
sepse nuk kemi pasur frikë nga Zoti; por edhe mbreti çfarë do të mund të
bënte për ne?".

<span id="an_10:4">10:4</span> Thonë fjalë, betohen me të rreme kur
lidhin besëlidhjen; prandaj ndëshkimi lulëzon si kukuta në brazdat e
arave.

<span id="an_10:5">10:5</span> Banorët e Samarisë do të drithërohen për
viçin e Beth-avenit, sepse populli i tij do të mbajë zi për të dhe
priftërinjtë e tij që gëzoheshin me të do të dridhen, mbasi lavdia u
largua prej tij.

<span id="an_10:6">10:6</span> Vetë idhullin do ta çojnë në Asiri si një
dhuratë për mbretin mbrojtës. Efraimi do të turpërohet dhe Izraeli do të
koritet për planet e tij.

<span id="an_10:7">10:7</span> Sa për Samarinë, mbreti i saj do të
zhduket si shkuma mbi ujë.

<span id="an_10:8">10:8</span> Edhe vendet e larta të Avenit, mëkati i
Izraelit, do të asgjësohen; ferra dhe gjemba do të rriten mbi altarët e
tyre. Atëherë do t'u thonë maleve: "Na mbuloni!", dhe kodrave: "Na bini
përsipër!".

<span id="an_10:9">10:9</span> "Që nga ditët e Gibeahut ti ke mëkatuar,
o Izrael. Atje u ndalën; në Gibeah beteja kundër të bijve të paudhësisë
nuk i arriti.

<span id="an_10:10">10:10</span> Kur të më pëlqejë, do t'i ndëshkoj;
popujt do të mblidhen kundër tyre, kur t'i lidh për të dy paudhësitë e
tyre.

<span id="an_10:11">10:11</span> Efraimi është si një mëshqerrë e
stërvitur mirë, së cilës i pëlqen të shijë grurin, por unë do të vë
zgjedhën mbi qafën e saj të bukur; do ta lidh Efraimin me parmendën,
Juda do të lërojë, Jakobi do të thërmojë plisat".

<span id="an_10:12">10:12</span> Mbillni për vete sipas drejtësisë,
korrni sipas dhemshurisë, lëroni arën tuaj të lënë djerrë, sepse është
koha për të kërkuar Zotin, derisa ai të vijë dhe përhapë mbi ju
drejtësinë.

<span id="an_10:13">10:13</span> Ju keni lëruar ligësinë, keni korrur
paudhësinë, keni ngrënë frytin e gënjeshtrës. Duke qenë se ti u ke
besuar rrugëve të tua, në turmën e trimave të tu,

<span id="an_10:14">10:14</span> një trazirë do të lindë në mes të
popullit tënd dhe të gjitha fortesat e tua do të shkatërrohen ashtu si
Shalmani shkatërroi Beth-arbelin, ditën e betejës, kur nëna u bë
copë-copë mbi bijtë.

<span id="an_10:15">10:15</span> Kështu do të ndodhë me ty, o Bethel,
për shkak të ligësisë suaj të pamasë. Në mëngjes mbreti i Izraelit do të
shkatërrohet krejt.

<span id="an_11:1">11:1</span> "Kur Izraeli ishte fëmijë, unë e desha
dhe nga Egjipti thirra birin tim.

<span id="an_11:2">11:2</span> Sa më shumë i thërrisnin profetët, aq më
tepër janë larguar prej tyre, u kanë bërë flijime Baalëve dhe u kanë
djegur temjan figurave të gdhendura.

<span id="an_11:3">11:3</span> Unë vetë i mësova Efraimit të ecë, duke e
mbajtur nga krahët; por ata nuk e kuptuan që unë po i shëroja.

<span id="an_11:4">11:4</span> Unë i tërhiqja me litarë të dashamirësisë
njerëzore, me lidhje dashurie; isha për ta si ai që e ngre zgjedhën nga
qafa e tyre, dhe përulesha për t'u dhënë të hanë.

<span id="an_11:5">11:5</span> Izraeli nuk do të kthehet në vendin e
Egjipti; por Asiri do të jetë mbreti i tij, sepse nuk kanë pranuar të
konvertohen.

<span id="an_11:6">11:6</span> Shpata do të bjerë mbi qytetet e tij, do
të shkatërrojë shufrat e tyre dhe do t'i hajë për shkak të planeve të
tyre të këqija.

<span id="an_11:7">11:7</span> Populli im synon të largohet nga unë;
megjithatë e thërresin Shumë të Lartin, asnjë prej tyre nuk e përlëvdon.

<span id="an_11:8">11:8</span> Si mund të të braktis, o Efraim, ose të
të lë në dorë të të tjerëve, o Izrael? Si mund të të bëj si Admahu, ose
të të katandis si Tseboimi? Zemra ime ngashërohet brenda meje,
dhemshuria ime ndizet e tëra.

<span id="an_11:9">11:9</span> Nuk do ta shfryj zemërimin tim të
zjarrtë, nuk do të shkatërroj përsëri Efraimin, sepse jam një Perëndi
dhe jo një njeri, i Shenjti midis teje dhe nuk do të vij me zemërim.

<span id="an_11:10">11:10</span> Ata do të ndjekin Zotin, që do të
vrumbullojë si një luan; kur do të vrumbullojë, bijtë e tij do të rendin
drejt tij nga perëndimi duke u dridhur.

<span id="an_11:11">11:11</span> Do të rendin duke u dridhur si zogjtë
nga Egjipti dhe si pëllumbesha nga vendi i Asirisë; unë do t'i bëj të
banojnë në shtëpitë e tyre", thotë Zoti.

<span id="an_11:12">11:12</span> Efraimi më qarkon me gënjeshtra dhe
shtëpia e Izraelit me mashtrin. Edhe Juda është akoma i pabindur ndaj
Perëndisë dhe të Shenjtit që është besnik.

<span id="an_12:1">12:1</span> Efraimi ngopet me erë dhe shkon pas erës
së jugut; çdo ditë shumon gënjeshtrat dhe dhunën; bën aleancë me Asirinë
dhe çon vaj në Egjipt.

<span id="an_12:2">12:2</span> Zoti është gjithashtu në grindje me Judën
dhe do ta ndëshkojë Jakobin për sjelljen e tij; do ta shpërblejë sipas
veprave të tij.

<span id="an_12:3">12:3</span> Në gjirin e nënës mori vëllain e vet nga
thembra dhe me forcën e tij luftoi me Perëndinë.

<span id="an_12:4">12:4</span> Po, luftoi me Engjëllin dhe fitoi; qau
dhe iu lut shumë. E gjeti në Bethel, dhe atje ai foli me ne,

<span id="an_12:5">12:5</span> domethënë Zoti, Perëndia i ushtrive, emri
i të cilit është Zoti.

<span id="an_12:6">12:6</span> Prandaj ti kthehu te Perëndia yt, vepro
me dhembshuri dhe ndershmëri dhe ki gjithnjë shpresë te Perëndia yt.

<span id="an_12:7">12:7</span> Efraimi është një tregtar që mban në dorë
kandarë jo të saktë dhe i pëlqen të mashtrojë.

<span id="an_12:8">12:8</span> Efraimi thotë: "Edhe jam begatuar, kam
grumbulluar pasuri; në të gjitha mundimet e mia, nuk do të gjejnë tek
unë asnjë paudhësi që të jetë mëkat".

<span id="an_12:9">12:9</span> "Por unë jam Zoti, Perëndia yt, qysh nga
vendi i Egjiptit. Do të të bëj që të banosh akoma në çadra si në ditët
solemne.

<span id="an_12:10">12:10</span> U fola profetëve, kam shtuar vegimet
dhe me anë të profetëve kam përdorur krahasime".

<span id="an_12:11">12:11</span> Në qoftë se Galaadi jepet pas
idhujtarisë, me siguri do të katandiset në asgjë. Sepse në Gilgal
flijojnë dema, altarët e tyre do të jenë me siguri si grumbuj gurësh
gjatë brazdave të arave.

<span id="an_12:12">12:12</span> Jakobi iku në fushën e Sirisë dhe
Izraeli shërbeu për një grua, për një grua u bë rojtar dhensh.

<span id="an_12:13">12:13</span> Me anë të një profeti, Zoti e nxori
Izraelin nga Egjipti, dhe Izraeli u ruajt nga një profet.

<span id="an_12:14">12:14</span> Efraimi provokoi hidhët zemërimin e
tij, prandaj Zoti i tij do të bëjë që mbi të të bjerë gjaku i derdhur
dhe do të bëjë që mbi të të kthehet turpi i tij.

<span id="an_13:1">13:1</span> Kur Efraimi fliste me të dridhura, e
lartonte vetveten në Izrael, por kur u bë fajtor me Baalin, ai vdiq.

<span id="an_13:2">13:2</span> Tani vazhdojnë të mëkatojnë, dhe me
argjendin e tyre kanë bërë një mori figurash të derdhura, idhuj sipas
kuptimit të tyre, të gjitha vepra artizanësh. Për ta thuhet: "Njerëzit
që ofrojnë flijime le të puthin viçat".

<span id="an_13:3">13:3</span> Prandaj do të jenë si një re mëngjesore,
si vesa që në mëngjes zhduket shpejt, si byku që e merr era nga lëmi, si
tymi që del nga oxhaku.

<span id="an_13:4">13:4</span> "Megjithatë unë jam Zoti, Perëndia yt, që
nga vendi i Egjiptit; ti nuk duhet të pranosh tjetër Perëndi veç meje
dhe nuk ka tjetër Shpëtimtar jashtë meje.

<span id="an_13:5">13:5</span> Unë të njoha në shkretëtirë, në tokën e
thatësirës së madhe.

<span id="an_13:6">13:6</span> Kur kishin kullotë, ngopeshin; kur
ngopeshin, zemra e tyre krenohej; prandaj më kanë harruar.

<span id="an_13:7">13:7</span> Kështu unë do të jem për ta si një luan,
do të rri në pritë mbi rrugë si leopard;

<span id="an_13:8">13:8</span> do t'i sulmoj si një arushë që ia kanë
marrë këlyshët dhe t'u çaj kafazin e kraharorit; do t'i ha si një
luaneshë, bishat e fushave do t'i shqyejnë.

<span id="an_13:9">13:9</span> Ti je shkatërruar, o Izrael, sepse je
kundër meje, kundër ndihmës sate.

<span id="an_13:10">13:10</span> Ku është tani mbreti yt, që të mund të
të shpëtojë në të gjitha qytetet e tua? Ku janë gjykatësit e tu për të
cilët thoshje: "Nëm një mbret dhe disa krerë"?

<span id="an_13:11">13:11</span> Të kam dhënë një mbret në zemërimin tim
dhe ta mora përsëri në tërbimin tim.

<span id="an_13:12">13:12</span> Paudhësia e Efraimit është mbyllur në
vend të të sigurt, mëkati i tij mbahet i fshehur.

<span id="an_13:13">13:13</span> Dhembje grash që lindin do të vinë mbi
të. Éshtë një bir pa mend, sepse nuk duhet të qëndrojë gjatë në vendin
ku dalin fëmijët.

<span id="an_13:14">13:14</span> Unë do t'i shpengoj nga pushteti i
Sheolit, do t'i shpëtoj nga vdekja. O vdekje, unë do të jem murtaja
jote. O Sheol, unë do të jem shkatërrimi yt. Pendimi është fshehur nga
sytë e mi.

<span id="an_13:15">13:15</span> Edhe në rast se është frytdhënës midis
vëllezërve të tij, do të vijë nga shkretëtira era e lindjes, do të
ngrihet nga shkretëtira era e Zotit, atëherë burimi i tij do të thahet,
gurra e tij do të shterojë. Ai do të plaçkitë thesarin e çdo ene të
çmuar.

<span id="an_13:16">13:16</span> Samaria do të shkretohet, sepse ka
ngritur krye kundër Perëndisë të saj. Do të bien nga shpata; fëmijët e
tyre do të bëhen copë-copë dhe grave të tyre me barrë do t'u çajnë
barkun".

<span id="an_14:1">14:1</span> O Izrael, kthehu tek Zoti, Perëndia yt,
sepse ke rënë poshtë për shkak të paudhësisë sate.

<span id="an_14:2">14:2</span> Merrni me vete disa fjalë dhe kthehuni
tek Zoti. I thoni: "Largo çfarëdo paudhësi dhe prano atë që është e
mirë, dhe ne do të ofrojmë flijimet e buzëve tona.

<span id="an_14:3">14:3</span> Asiria nuk do të na shpëtojë, nuk do të
hipim më mbi kuaj dhe nuk do t'i themi më veprës së duarve tona: "Ti je
perëndia ynë", sepse pranë teje jetimi gjen dhemshuri".

<span id="an_14:4">14:4</span> "Unë do të shëroj shthurjen e tyre, do
t'i dua shumë, sepse zemërimi im u tërhoq prej tyre.

<span id="an_14:5">14:5</span> Do të jem si vesa për Izraelin; dhe ai do
të lulëzojë si zambaku dhe do t'i zgjatë rrënjët e tij në thellësi si
kedrat e Libanit.

<span id="an_14:6">14:6</span> Degët e tij do të zgjaten, bukuria e tij
do të jetë si ajo e ullirit, aroma e tij do të jetë si ajo e Libanit.

<span id="an_14:7">14:7</span> Ata që jetojnë në hijen e tij do të
kthehen dhe do të rigjallërohen si gruri, do të lulëzojnë si hardhia dhe
do të jenë të famshëm si vera e Libanit.

<span id="an_14:8">14:8</span> Efraimi do të thotë: "Çfarë më lidh më me
idhujt?". Unë do ta kënaq dhe do të kujdesem për të. Unë jam si një
selvi përherë e blertë; fryti yt vjen te unë".

<span id="an_14:9">14:9</span> Kush është i urtë, t'u kushtojë kujdes
këtyre gjërave. Kush ka mend le t'i kuptoje ato. Sepse rrugët e Zotit
janë të drejta; të drejtët do të ecin nëpër to, por shkelësit do të
rrëzohen.

------------------------------------------------------------------------

[Next: Joel](joe.md)
