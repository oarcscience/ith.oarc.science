[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](oba)  [Next](mic) 

------------------------------------------------------------------------

### Albanian Bible: Jonah

<span id="an_1:1">1:1</span> Dhe fjala e Zotit iu drejtua Jonas, birit
të Amitait, duke thënë:

<span id="an_1:2">1:2</span> "Çohu, shko në Ninive, qytet i madh, dhe
prediko kundër tij, sepse ligësia e tyre është ngjitur përpara meje".

<span id="an_1:3">1:3</span> Por Jona u ngrit për të ikur në Tarshish,
larg pranisë të Zotit. Kështu zbriti në Jafa, ku gjeti një anije që
shkonte në Tarshish. Pagoi çmimin e caktuar dhe hipi në anije për të
shkuar me ta larg pranisë të Zotit.

<span id="an_1:4">1:4</span> Por Zoti shpërtheu një erë të fortë në det
dhe u ngrit një furtunë e madhe në det, kështu që anija rrezikonte të
shkallmohej.

<span id="an_1:5">1:5</span> Detarët, të trembur, i thirrën secili
perëndisë së vet dhe hodhën në det ngarkesën që ishte në anije për ta
lehtësuar. Ndërkaq Jona kishte zbritur në pjesët më të fshehta të
anijes, kishte rënë dhe flinte thellë.

<span id="an_1:6">1:6</span> Kapiteni iu afrua dhe i tha: "Çfarë po bën
në gjumë kaq të thellë? Çohu, kërko Perëndinë tënd! Ndofta Perëndia do
të kujdeset për ne dhe nuk do të vdesim".

<span id="an_1:7">1:7</span> Pastaj i thanë njeri tjetrit: "Ejani, të
hedhim short për të ditur për shkak të kujt na ra në kokë kjo
fatkeqësi". Kështu hodhën shortin dhe shorti ra mbi Jonan.

<span id="an_1:8">1:8</span> Atëherë e pyetën: "Na shpjego për shkak të
kujt na ra në kokë kjo fatkeqësi. Cili është zanati yt? Nga vjen? Cili
është vendi yt? Cilit popull i përket?".

<span id="an_1:9">1:9</span> Ai u përgjigj atyre: "Unë jam hebre dhe kam
frikë nga Zoti, Perëndia i qiellit, që ka bërë detin dhe sterenë".

<span id="an_1:10">1:10</span> Atëherë ata njerëz i pushtoi një frikë e
madhe dhe i thanë: "Pse e bërë këtë?". Ata në fakt e kishin vënë re që
ai ikte larg pranisë të Zotit, sepse ua kishte thënë atyre.

<span id="an_1:11">1:11</span> Ata i thanë: "Çfarë duhet të bëjmë që
deti të na qetësohet?". Në fakt deti po bëhej gjithnjë më i stuhishëm.

<span id="an_1:12">1:12</span> Ai iu përgjigj atyre: "Më zini dhe më
hidhni në det dhe deti do të qetësohet, sepse unë e di që kjo furtunë e
madhe ju ra mbi kokë për shkakun tim".

<span id="an_1:13">1:13</span> Megjithatë ata njerëz vozitnin me forcë
për ta kthyer anijen në breg, por nuk ia dilnin dot, sepse deti bëhej
gjithnjë më i stuhishëm kundër tyre.

<span id="an_1:14">1:14</span> Prandaj i klithën Zotit dhe i thanë: "Ah,
o Zot, mos lejo që të vdesim për shkak të jetës së këtij njeriu dhe mos
na fajëso me gjak të pafajshëm, sepse ti, o Zot, ke bërë si ke dashur".

<span id="an_1:15">1:15</span> Pastaj e zunë Jonan dhe e hodhën në det,
dhe tërbimi i detit u fashit.

<span id="an_1:16">1:16</span> Ata njerëz atëherë i zuri një frikë e
madhe nga Zoti, i ofruan një flijim Zotit dhe u betuan.

<span id="an_1:17">1:17</span> Zoti kishte përgatitur një peshk të madh
që të gëlltiste Jonan; dhe Jona qëndroi tri ditë dhe tri net në barkun e
peshkut.

<span id="an_2:1">2:1</span> Atëherë Jona iu lut Zotit, Perëndisë të
tij, nga barku i peshkut dhe tha:

<span id="an_2:2">2:2</span> "Në fatkeqësinë time i thirra Zotit dhe ai
m'u përgjigj; nga gjiri i Sheolit i thirra dhe ti e dëgjove zërin tim.

<span id="an_2:3">2:3</span> Më hodhe në një vend të thellë, në zemër të
deteve, rryma më mori dhe gjithë dallgët e tua dhe valët e tua më kaluan
sipër.

<span id="an_2:4">2:4</span> Atëherë thashë: U dëbova nga prania jote.
Megjithatë do të shikoj akoma në drejtim të tempullit tënd të shenjtë.

<span id="an_2:5">2:5</span> Ujërat më kanë rrethuar deri në shpirt,
humnera më ka mbështjellë, algat u mblodhën rreth kokës sime.

<span id="an_2:6">2:6</span> Zbrita deri në themelet e maleve, toka
mbylli shufrat e saj pas meje për gjithnjë, por ti e ngrite jetën time
nga gropa, o Zot, Perëndia im.

<span id="an_2:7">2:7</span> Kur shpirti im po ligështohej brenda meje,
kujtova Zotin, dhe lutja ime arriti deri te ti, në tempullin tënd të
shenjtë.

<span id="an_2:8">2:8</span> Ata që jepen pas kotësive të rreme
braktisin vetë burimin e hirit të tyre.

<span id="an_2:9">2:9</span> Por unë me zëra lëvdimi do të ofroj flijime
dhe do të plotësoj betimet që kam bërë. Shpëtimi i përket Zotit".

<span id="an_2:10">2:10</span> Atëherë Zoti i foli peshkut dhe peshku e
volli Jonan në breg.

<span id="an_3:1">3:1</span> Fjala e Zotit iu drejtua Jonas për herë të
dytë, duke thënë:

<span id="an_3:2">3:2</span> "Çohu, shko në Ninive, qyteti i madh, dhe
shpalli atij mesazhin që po të urdhëroj".

<span id="an_3:3">3:3</span> Kështu Jona u ngrit dhe shkoi në Ninive,
sipas fjalës të Zotit. Ninivie ishte një qytet shumë i madh përpara
Perëndisë, që donte tri ditë rrugë për ta përshkuar.

<span id="an_3:4">3:4</span> Jona nisi të futet në qytet në një ditë
rrugë dhe duke predikuar tha: "Edhe dyzet ditë dhe Ninive do të
shkatërrohet".

<span id="an_3:5">3:5</span> Atëherë Niniveasit i besuan Perëndisë,
shpallën një agjërim dhe u veshën me thes, nga më i madhi deri te më i
vogli nga ata.

<span id="an_3:6">3:6</span> Kur lajmi i vajti mbretit të Ninivet, ai u
ngrit nga froni, hoqi mantelin e tij, u mbulua me thes dhe u ul mbi hi.

<span id="an_3:7">3:7</span> Me dekret të mbretit dhe të të mëdhenjve të
tij, shpalli dhe përhapi pastaj në Ninive një urdhër që thoshte:
"Njerëzit dhe kafshët, kopetë dhe tufat të mos kërkojnë asgjë, të mos
hanë ushqim dhe të mos pijnë ujë;

<span id="an_3:8">3:8</span> por njerëzit dhe kafshët të mbulohen me
thes dhe t'i thërresin me forcë Perëndisë; secili të kthehet nga rruga e
tij e keqe dhe nga dhuna që është në duart e tij.

<span id="an_3:9">3:9</span> Ku ta dish në ktheftë Perëndia, në u
pendoftë dhe lëntë mënjanë zemërimin e tij të zjarrtë, dhe kështu ne nuk
vdesim".

<span id="an_3:10">3:10</span> Kur Perëndia pa atë që bënin, domethënë
që po ktheheshin nga rruga e tyre e keqe, Perëndia u pendua për të keqen
që kishte thënë se do t'u bënte dhe nuk e bëri.

<span id="an_4:1">4:1</span> Por kjo nuk i pëlqeu aspak Jonas, i cili u
zemërua.

<span id="an_4:2">4:2</span> Kështu ai iu lut Zotit, duke thënë: "Ah, o
Zot, a nuk ishte vallë kjo që unë thoja kur isha akoma në vendin tim?
Prandaj ika në fillim në Tarshish, sepse e dija që je një Perëndi i
mëshirshëm dhe plot dhembshuri, i ngadalshëm në zemërim dhe me shumë
dashamirësi, dhe që pendohesh për të keqen e hakërruar.

<span id="an_4:3">4:3</span> Tani, pra, o Zot, të lutem, ma hiq jetën,
sepse për mua është më mirë të vdes se sa të rroj".

<span id="an_4:4">4:4</span> Por Zoti i tha: "A të duket e drejtë të
zemërohesh kështu?".

<span id="an_4:5">4:5</span> Atëherë Jona doli nga qyteti dhe u ul në
lindje të qytetit; atje bëri një kasolle dhe u ul nën të, në hije, që të
mund të shikonte çfarë do t'i ndodhte qytetit.

<span id="an_4:6">4:6</span> Atëherë Zoti Perëndi përgatiti një bimë që
u rrit përmbi Jonan, për t'i bërë hije kokës së tij dhe për ta çliruar
nga e keqja e tij; dhe Jona ndjeu një gëzim të madh nga kjo bimë.

<span id="an_4:7">4:7</span> Të nesërmen në të gdhirë Perëndia dërgoi
një krimb që i ra bimës, dhe kjo u tha.

<span id="an_4:8">4:8</span> Kur u ngrit dielli Perëndia solli një erë
mbytëse nga lindja, dhe dielli i ra në kokë Jonas, që e ndjeu veten të
ligështuar dhe kërkoi të vdesë, duke thënë: "Për mua është më mirë të
vdes se sa të rroj".

<span id="an_4:9">4:9</span> Perëndia i tha Jonas: "A të duket e drejtë
të zemërohesh kështu për bimën?". Ai u përgjigj: "Po, është e drejtë për
mua të zemërohem deri në vdekje".

<span id="an_4:10">4:10</span> Por Zoti tha: "Ty të erdhi keq për bimën
për të cilën nuk je munduar dhe nuk e ke rritur, dhe që një natë u rrit
dhe në një natë mbaroi.

<span id="an_4:11">4:11</span> Dhe mua nuk duhet të më vijë keq për
Niniven, qytetin e madh, në të cilin ka njëqind e njëzetmijë veta që nuk
dijnë të dallojnë të djathtën e tyre nga e majta e tyre, dhe një sasi të
madhe kafshësh?".

------------------------------------------------------------------------

[Next: Micah](mic)
