[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](eph)  [Next](col.md) 

------------------------------------------------------------------------

### Armenian (Western): Philippians

<span id="an_1:1">1:1</span> Պօղոս եւ Տիմոթէոս՝ Յիսուս Քրիստոսի
ծառաները՝ Քրիստոս Յիսուսով բոլոր սուրբերուն, որ Փիլիպպէի կողմերն են՝
եպիսկոպոսներով ու սարկաւագներով.

<span id="an_1:2">1:2</span> շնորհք եւ խաղաղութիւն ձեզի Աստուծմէ՝ մեր
Հօրմէն, ու Տէր Յիսուս Քրիստոսէ:

<span id="an_1:3">1:3</span> Շնորհակալ կ՚ըլլամ իմ Աստուծմէս՝ ձեզմէ
ունեցած բոլոր յիշատակներուս համար,

<span id="an_1:4">1:4</span> ամէն ատեն՝ ամէն աղերսանքիս մէջ:
Ուրախութեամբ կ՚աղերսեմ ձեր բոլորին համար,

<span id="an_1:5">1:5</span> քանի որ հաղորդակից եղաք աւետարանին՝ առաջին
օրէն մինչեւ հիմա.

<span id="an_1:6">1:6</span> այս մասին համոզուած եմ թէ ա՛ն որ սկսաւ բարի
գործ մը ձեր մէջ, պիտի աւարտէ մինչեւ Յիսուս Քրիստոսի օրը:

<span id="an_1:7">1:7</span> Իրաւացի ալ է ինծի այսպէս մտածել ձեր բոլորին
մասին, քանի որ ձեզ ունիմ իմ սիրտիս մէջ՝՝, ու դուք բոլորդ հաղորդակցեցաք
ինծի եղած շնորհքին՝ թէ՛ իմ կապերուս, թէ՛ ալ աւետարանին ջատագովութեան եւ
հաստատութեան մէջ:

<span id="an_1:8">1:8</span> Որովհետեւ Աստուած վկայ է թէ ո՛րքան կարօտցած
եմ ձեզ բոլորդ՝ Քրիստոս Յիսուսի գութով,

<span id="an_1:9">1:9</span> ու սա՛պէս կ՚աղօթեմ՝ որ ձեր սէրը հետզհետէ
աւելի առատանայ գիտակցութեամբ եւ ամբողջ դատողութեամբ,

<span id="an_1:10">1:10</span> որպէսզի դուք զատորոշէք տարբեր բաները՝
անկեղծ եւ անսայթաք ըլլալու համար մինչեւ Քրիստոսի օրը,

<span id="an_1:11">1:11</span> լեցուած արդարութեան պտուղներով Յիսուս
Քրիստոսի միջոցով՝ Աստուծոյ փառքին ու գովութեան համար:

<span id="an_1:12">1:12</span> Կ՚ուզեմ որ գիտնաք, եղբայրնե՛ր, թէ ինչ որ
պատահեցաւ ինծի՝ առաւելապէս պատճառ եղաւ աւետարանի յառաջդիմութեան,

<span id="an_1:13">1:13</span> այնպէս որ Քրիստոսի համար կրած կապերս՝
բացայայտ եղան ամբողջ պալատին մէջ եւ ամէնուրեք,

<span id="an_1:14">1:14</span> ու Տէրոջմով եղբայրներէն շատերը,
վստահութիւն առնելով կապերէս, ա՛լ աւելի յանդուգն են՝ քարոզելու Աստուծոյ
խօսքը առանց վախի:

<span id="an_1:15">1:15</span> Արդարեւ ոմանք կը քարոզեն Քրիստոսը՝
նախանձէ ու կռիւէ մղուած, ոմանք ալ՝ բարեացակամութեամբ:

<span id="an_1:16">1:16</span> Անոնք կը հռչակեն Քրիստոսը՝ հակառակութեան
համար, ո՛չ թէ անկեղծութեամբ, կարծելով թէ տառապանք կ՚աւելցնեն կապերուս
վրայ.

<span id="an_1:17">1:17</span> իսկ ասոնք՝ սիրոյ համար, որովհետեւ գիտեն
թէ ես սահմանուած եմ աւետարանին ջատագովութեան համար:

<span id="an_1:18">1:18</span> Սակայն ի՞նչ փոյթ. ամէն կերպով, թէ՛
պատրուակով եւ թէ ճշմարտութեամբ, Քրիստոս կը հռչակուի, ու կ՚ուրախանամ ասոր
համար, եւ պիտի ուրախանամ ալ:

<span id="an_1:19">1:19</span> Քանի որ գիտեմ թէ ասիկա պիտի յանգի իմ
փրկութեանս՝ ձեր աղերսանքներով ու Յիսուս Քրիստոսի Հոգիին օժանդակութեամբ,

<span id="an_1:20">1:20</span> իմ եռանդուն ակնկալութեանս եւ յոյսիս
համեմատ՝ թէ բնա՛ւ պիտի չամչնամ. հապա՝ բոլորովին համարձակութեամբ, ինչպէս
ամէն ատեն՝ նոյնպէս ալ հիմա, Քրիստոս պիտի մեծարուի մարմինիս մէջ, կա՛մ
կեանքով, կա՛մ մահով.

<span id="an_1:21">1:21</span> որովհետեւ ինծի համար՝ ապրիլը Քրիստոս է,
ու մեռնիլը՝ շահ:

<span id="an_1:22">1:22</span> Բայց եթէ մարմինի մէջ ապրիլս պտուղ կը բերէ
իմ գործիս, ա՛լ չեմ գիտեր ո՛ր մէկը ընտրեմ:

<span id="an_1:23">1:23</span> Երկուքէն ալ պարտադրուած եմ. ցանկութիւն
ունիմ մեկնելու եւ Քրիստոսի հետ ըլլալու, ինչ որ շատ աւելի լաւ է.

<span id="an_1:24">1:24</span> սակայն մարմինի մէջ մնալը աւելի հարկաւոր է
ձեզի համար:

<span id="an_1:25">1:25</span> Այս համոզումը ունենալով՝ գիտեմ թէ պիտի
մնամ ու ձեր բոլորին հետ կենամ, որ դուք յառաջդիմէք եւ ուրախ ըլլաք
հաւատքով.

<span id="an_1:26">1:26</span> որպէսզի իմ վրաս ձեր ունեցած պարծանքը
ճոխանայ Քրիստոս Յիսուսով՝ դարձեալ ձեզի գալուս պատճառով:

<span id="an_1:27">1:27</span> Սակայն ապրեցէ՛ք Քրիստոսի աւետարանին
արժանավայել կերպով. որպէսզի եթէ գամ ու տեսնեմ ձեզ, եւ կամ բացակայ ըլլամ,
ձեր մասին լսեմ թէ հաստատուն կը կենաք՝ մէ՛կ հոգիով, ու միասին կը
մարտնչիք՝ իբր մէ՛կ անձ՝ աւետարանի հաւատքին համար,

<span id="an_1:28">1:28</span> ո՛չ մէկ բանով սոսկալով հակառակորդներէն:
Ատիկա անոնց համար ապացոյց մըն է կորուստի, իսկ ձեզի համար՝ փրկութեան,

<span id="an_1:29">1:29</span> որ Աստուծմէ է. որովհետեւ՝ Քրիստոսի
պատճառով՝ ձեզի շնորհուեցաւ ո՛չ միայն հաւատալ անոր, այլ նաեւ չարչարուիլ
անոր համար,

<span id="an_1:30">1:30</span> մղելով նոյն պայքարը՝ որ տեսաք իմ մէջս, ու
հիմա կը լսէք թէ իմ մէջս է:

<span id="an_2:1">2:1</span> Ուրեմն՝ եթէ մխիթարութիւն կայ Քրիստոսով, եթէ
կան սիրոյ սփոփանք, Հոգիի հաղորդութիւն, գութ ու կարեկցութիւն,

<span id="an_2:2">2:2</span> լիացուցէ՛ք իմ ուրախութիւնս՝ ըլլալով համախոհ
եւ ունենալով միեւնոյն սէրը, մէ՛կ անձ ու մէ՛կ մտածում:

<span id="an_2:3">2:3</span> Ո՛չ մէկ բան ըրէք հակառակութեամբ կամ
սնափառութեամբ. հապա՝ խոնարհութեամբ ուրիշը ձեզմէ գերազա՛նց համարեցէք՝՝:

<span id="an_2:4">2:4</span> Իւրաքանչիւրը թող նկատի չառնէ միայն իր շահը,
այլ նաեւ ուրիշներո՛ւնը:

<span id="an_2:5">2:5</span> Ունեցէ՛ք այն մտածումը՝ որ Քրիստոս Յիսուսի
մէջ էր.

<span id="an_2:6">2:6</span> Աստուծոյ կերպարանքը ունենալով՝ ան
յափշտակութիւն մը չհամարեց Աստուծոյ հաւասար ըլլալը,

<span id="an_2:7">2:7</span> հապա ունայնացուց ինքզինք, իր վրայ առաւ
ծառայի մը կերպարանքը եւ նմանեցաւ մարդոց. գտնուելով մարդկային կերպարով՝

<span id="an_2:8">2:8</span> խոնարհեցուց ինքզինք ու հնազանդ եղաւ մինչեւ
մահ, նոյնիսկ՝ խաչին մահը:

<span id="an_2:9">2:9</span> Ուստի Աստուած ալ մեծապէս բարձրացուց զայն եւ
շնորհեց անոր անուն մը՝ որ ամէն անունէ գերազանց է,

<span id="an_2:10">2:10</span> որպէսզի Յիսուսի անունին ծնրադրեն բոլորը՝
երկնաւորները, երկրաւորներն ու սանդարամետականները,

<span id="an_2:11">2:11</span> եւ ամէն լեզու դաւանի թէ Յիսուս Քրիստոս
Տէր է՝ Հայր Աստուծոյ փառքին համար:

<span id="an_2:12">2:12</span> Հետեւաբար, սիրելինե՛րս, ինչպէս ամէն ատեն
հնազանդեցաք, ո՛չ միայն իմ ներկայութեանս մէջ, հապա ա՛լ աւելի հիմա՝ իմ
բացակայութեանս ատեն, գործադրեցէ՛ք ձեր փրկութիւնը՝ ահով ու դողով.

<span id="an_2:13">2:13</span> որովհետեւ Աստուած է որ ձեր մէջ կը
ներգործէ թէ՛ կամենալը եւ թէ ընելը՝ իր բարեհաճութեան համաձայն:

<span id="an_2:14">2:14</span> Ըրէ՛ք ամէն ինչ՝ առանց տրտունջներու եւ
առարկութիւններու,

<span id="an_2:15">2:15</span> որպէսզի ըլլաք անմեղադրելի ու աննենգ,
Աստուծոյ անարատ զաւակներ՝ կամակոր եւ խոտորեալ սերունդի մը մէջ: Դուք կը
փայլիք անոնց մէջ՝ որպէս լուսաւորներ աշխարհի մէջ,

<span id="an_2:16">2:16</span> ամուր բռնելով կեանքին խօսքը, որպէսզի
կարենամ պարծենալ Քրիստոսի օրը՝ թէ ընդունայն չեմ վազած, ո՛չ ալ ընդունայն
աշխատած:

<span id="an_2:17">2:17</span> Նոյնիսկ եթէ ընծայուիմ ձեր զոհին ու
հաւատքի պաշտօնին համար, կ՚ուրախանամ եւ ուրախակից կ՚ըլլամ ձեր բոլորին:

<span id="an_2:18">2:18</span> Նոյնպէս ալ դուք ուրախացէ՛ք եւ ուրախակի՛ց
եղէք ինծի:

<span id="an_2:19">2:19</span> Տէր Յիսուսով կը յուսամ շուտով ձեզի ղրկել
Տիմոթէոսը, որպէսզի իմ սիրտս ալ հանգչի՝ երբ գիտնամ ձեր վիճակը:

<span id="an_2:20">2:20</span> Որովհետեւ անոր նման ո՛չ մէկ սրտակից
ունիմ, որ անկեղծաբար հոգայ ձեզ.

<span id="an_2:21">2:21</span> քանի որ բոլորը կը փնտռեն իրե՛նց շահը, ո՛չ
թէ Յիսուս Քրիստոսինը:

<span id="an_2:22">2:22</span> Բայց դուք փորձով գիտէք թէ ան ծառայեց
աւետարանին ինծի հետ՝ ինչպէս զաւակ մը հօրը հետ:

<span id="an_2:23">2:23</span> Ուստի կը յուսամ ձեզի ղրկել զինք անյապաղ,
երբ տեսնեմ թէ ի՛նչ պիտի ըլլայ վիճակս:

<span id="an_2:24">2:24</span> Սակայն վստահութիւն ունիմ Տէրոջմով՝ թէ ե՛ս
ալ շուտով պիտի գամ:

<span id="an_2:25">2:25</span> Բայց հարկաւոր համարեցի հիմա ձեզի ղրկել
Եպափրոդիտոսը, իմ եղբայրս, գործակիցս ու զինակիցս, որ դուք ղրկած էիք իբր
կարիքներուս պաշտօնեան:

<span id="an_2:26">2:26</span> Որովհետեւ ինք ալ կարօտցած է բոլորդ, եւ կը
վշտանար որ լսեր էիք թէ հիւանդացեր էր:

<span id="an_2:27">2:27</span> Արդարեւ ինք հիւանդացաւ ու շատ մօտեցաւ
մահուան, բայց Աստուած ողորմեցաւ անոր. ո՛չ միայն անոր՝ հապա ինծի ալ,
որպէսզի չունենամ տրտմութիւն տրտմութեան վրայ:

<span id="an_2:28">2:28</span> Ուստի աւելի փութաջանութեամբ ղրկեցի,
որպէսզի՝ տեսնելով զայն՝ դարձեալ ուրախանաք ու ես նուազ տրտմիմ:

<span id="an_2:29">2:29</span> Ուրեմն ընդունեցէ՛ք զայն Տէրոջմով՝
բոլորովին ուրախութեամբ, եւ պատուեցէ՛ք այդպիսիները.

<span id="an_2:30">2:30</span> քանի որ մահուան մօտեցաւ Քրիստոսի գործին
համար՝ վտանգելով իր անձը, որպէսզի լրացնէ ինչ որ կը պակսէր ձեր կատարելիք
պաշտօնին՝ ինծի հանդէպ:

<span id="an_3:1">3:1</span> Վերջապէս, եղբայրնե՛րս, ուրախացէ՛ք Տէրոջմով:
Արդարեւ նոյն բաները գրել ձեզի՝ ձանձրոյթ չէ ինծի, բայց ապահովութիւն է
ձեզի:

<span id="an_3:2">3:2</span> Զգուշացէ՛ք շուներէն, զգուշացէ՛ք չար
գործաւորներէն, զգուշացէ՛ք թլփատութենէն.

<span id="an_3:3">3:3</span> որովհետեւ թլփատութիւնը մե՛նք ենք, որ կը
պաշտենք Աստուած Հոգիո՛վ եւ կը պարծենանք Քրիստոս Յիսուսո՛վ, ու
վստահութիւն չունինք մարմինի վրայ.

<span id="an_3:4">3:4</span> թէեւ ե՛ս ալ ունենալու էի նոյն վստահութիւնը
մարմինի վրայ: Եթէ ուրիշ մէկը կը կարծէ թէ վստահութիւն ունի մարմինի վրայ,
ա՛լ աւելի ե՛ս՝

<span id="an_3:5">3:5</span> ութերորդ օրը թլփատուած, Իսրայէլի ցեղէն,
Բենիամինի տոհմէն, Եբրայեցի մը՝ Եբրայեցիներէն, Օրէնքին համեմատ՝ Փարիսեցի,

<span id="an_3:6">3:6</span> նախանձախնդրութեան համեմատ՝ եկեղեցին կը
հալածէի, Օրէնքէն եղած արդարութեան համեմատ՝ անմեղադրելի էի:

<span id="an_3:7">3:7</span> Բայց ինչ որ շահ էր ինծի, վնաս համարեցի
զայն՝ Քրիստոսի համար:

<span id="an_3:8">3:8</span> Ու նոյնիսկ բոլոր բաներն ալ վնաս կը համարեմ՝
իմ Տէրոջս Քրիստոս Յիսուսի գիտութեան գերազանցութեան համար: Բոլոր բաներէն
զրկուեցայ անոր համար, եւ աղբ կը համարեմ զանոնք, որպէսզի շահիմ Քրիստոսը

<span id="an_3:9">3:9</span> ու գտնուիմ իր մէջ, ունենալով ո՛չ թէ իմ
արդարութիւնս՝ որ Օրէնքէն է, հապա ա՛յն՝ որ Քրիստոսի հաւատքին միջոցով է,
արդարութիւնը՝ որ Աստուծմէ է՝ հաւատքով.

<span id="an_3:10">3:10</span> որպէսզի ճանչնամ զինք եւ իր յարութեան
զօրութիւնը, ու հաղորդակից ըլլամ իր չարչարանքներուն՝ կերպարանակից
դառնալով իր մահուան,

<span id="an_3:11">3:11</span> որպէսզի կարենամ հասնիլ՝՝ մեռելներուն
յարութեան:

<span id="an_3:12">3:12</span> Ո՛չ թէ ես արդէն ստացած եմ մրցանակը, կամ
արդէն կատարեալ եղած եմ. հապա հետամուտ եմ բռնելու զայն, որուն համար ալ
բռնուեցայ Քրիստոս Յիսուսէ:

<span id="an_3:13">3:13</span> Եղբայրնե՛ր, ես չեմ սեպեր թէ բռնած եմ:
Հապա կ՚ընեմ սա՛ մէկ բանը. մոռցած եմ ետեւի եղածները, եւ կը դիմեմ առջեւի
եղածներուն:

<span id="an_3:14">3:14</span> Կը հետապնդեմ նպատակակէտը՝ Քրիստոս
Յիսուսով եղած Աստուծոյ վերին կոչումին մրցանակին համար:

<span id="an_3:15">3:15</span> Ուրեմն մենք բոլորս՝ որ կատարեալ ենք՝
մտածե՛նք այսպէս. իսկ եթէ տարբեր կերպով մտածէք բանի մը մասին, Աստուած
զա՛յն ալ պիտի յայտնէ ձեզի:

<span id="an_3:16">3:16</span> Սակայն ի՛նչ աստիճանի որ հասած ենք՝
ընթանա՛նք նոյն կանոնին համաձայն, մտածե՛նք նոյնպէս:

<span id="an_3:17">3:17</span> Եղբայրնե՛ր, բոլորդ միասին նմանեցէ՛ք ինծի,
եւ ուշադի՛ր եղէք անո՛նց՝ որ կ՚ընթանան ա՛յնպէս՝ ինչպէս մենք, որ ունիք իբր
տիպար:

<span id="an_3:18">3:18</span> Որովհետեւ շատեր կ՚ընթանան, որոնց մասին
յաճախ կ՚ըսէի ձեզի եւ հիմա կ՚ըսեմ՝ նոյնիսկ լալով, այսինքն՝ Քրիստոսի խաչին
թշնամիները.

<span id="an_3:19">3:19</span> անոնց վախճանը կորուստ է, անոնց աստուածը՝
իրենց որովայնն է, ու անոնց փառքը՝ իրենց ամօթն է: Անոնք կը մտածեն միայն
երկրային բաներու մասին.

<span id="an_3:20">3:20</span> իսկ մեր քաղաքացիութիւնը երկինքն է, ուրկէ
կը սպասենք Փրկիչին՝ Տէր Յիսուս Քրիստոսի,

<span id="an_3:21">3:21</span> որ պիտի կերպարանափոխէ մեր նուաստացած
մարմինը՝ կերպարանակից ըլլալու իր փառաւոր մարմինին, այն ներգործութեան
համեմատ՝ որ կարող է նաեւ ամէն ինչ հպատակեցնել իրեն:

<span id="an_4:1">4:1</span> Հետեւաբար, սիրելի ու կարօտալի եղբայրնե՛րս,
իմ ուրախութիւնս ու պսակս, ա՛յսպէս հաստատուն կեցէք Տէրոջմով, սիրելինե՛րս:

<span id="an_4:2">4:2</span> Կ՚աղաչե՛մ Եւոդիայի ու կ՚աղաչե՛մ Սիւնտիքի,
որ ունենան միեւնոյն մտածումը Տէրոջմով:

<span id="an_4:3">4:3</span> Եւ կը խնդրեմ քեզմէ՛ ալ, իմ հարազատ լծակիցս,
օգնէ՛ ասոնց՝ որ աւետարանին համար մարտնչեցան ինծի հետ, նաեւ Կղեմէսի եւ
միւս գործակիցներուս հետ, որոնց անունները կեանքի գիրքին մէջ են:

<span id="an_4:4">4:4</span> Ամէ՛ն ատեն ուրախացէք Տէրոջմով. դա՛րձեալ
կ՚ըսեմ, ուրախացէ՛ք:

<span id="an_4:5">4:5</span> Ձեր ազնուութիւնը թող յայտնի ըլլայ բոլոր
մարդոց. Տէրը մօտ է:

<span id="an_4:6">4:6</span> Մի՛ մտահոգուիք որեւէ բանի համար. հապա ամէն
բանի մէջ՝ աղօթքով ու աղերսանքով, շնորհակալութեամբ միասին, գիտցուցէ՛ք ձեր
խնդրանքները Աստուծոյ.

<span id="an_4:7">4:7</span> եւ Աստուծոյ խաղաղութիւնը, որ ամէն միտքէ
գերիվեր է, պիտի պահպանէ ձեր սիրտերն ու մտածումները՝ Յիսուս Քրիստոսով:

<span id="an_4:8">4:8</span> Վերջապէս, եղբայրնե՛ր, ինչ որ ճշմարիտ է, ինչ
որ՝ պատկառելի, ինչ որ՝ արդար, ինչ որ՝ անկեղծ, ինչ որ՝ սիրալիր, ինչ որ՝
բարի համբաւով, ինչ որ առաքինութեամբ եւ ինչ որ գովելի է, ատո՛նց մասին
մտածեցէք:

<span id="an_4:9">4:9</span> Ինչ որ սորվեցաք, ընդունեցիք, լսեցիք ու
տեսաք իմ վրաս՝ զանո՛նք ըրէք, եւ խաղաղութեան Աստուածը պիտի ըլլայ ձեզի
հետ:

<span id="an_4:10">4:10</span> Մեծապէս ուրախացայ Տէրոջմով, որ հիմա
վերջապէս նորոգուեցաւ իմ վրաս ձեր ունեցած մտածմունքը, ինչպէս կը մտածէիք
ալ, սակայն պատեհութիւն չունէիք:

<span id="an_4:11">4:11</span> Կարօտութեան համար չէ որ կ՚ըսեմ. որովհետեւ
ես սորվեցայ ինքնաբաւ ըլլալ իմ եղած վիճակիս մէջ:

<span id="an_4:12">4:12</span> Թէ՛ գիտեմ նուաստանալ, թէ՛ ալ գիտեմ
առատութեան մէջ ըլլալ: Ամէն բանի մէջ՝ ամէն կերպով վարժուած եմ թէ՛
կշտանալ, թէ՛ ալ անօթենալ, թէ՛ առատութեան եւ թէ կարօտութեան մէջ ըլլալ:

<span id="an_4:13">4:13</span> Ամէն բանի կարող եմ անով՝ որ զօրացուց զիս:

<span id="an_4:14">4:14</span> Սակայն լաւ ըրիք՝ որ հաղորդակից եղաք
տառապանքիս:

<span id="an_4:15">4:15</span> Դո՛ւք ալ գիտէք, Փիլիպպեցինե՛ր, թէ
աւետարանին քարոզութեան սկիզբը, երբ մեկնեցայ Մակեդոնիայէն, ո՛չ մէկ
եկեղեցի հաղորդակից եղաւ ինծի՝ տալու եւ ընդունելու համար, հապա միայն
դո՛ւք.

<span id="an_4:16">4:16</span> որովհետեւ նոյնիսկ մինչեւ Թեսաղոնիկէ
ղրկեցիք ինծի պէտք եղածը՝ մէկ-երկու անգամ:

<span id="an_4:17">4:17</span> Ես կը փնտռեմ ո՛չ թէ նուէր, հապա կը փնտռեմ
պտուղ, որ աւելնայ ձեր հաշիւին վրայ:

<span id="an_4:18">4:18</span> Իսկ ես ամէն բան ունիմ, եւ առատօրէն.
լիացած եմ՝ ստանալով Եպափրոդիտոսի միջոցով ձեր ղրկածները, որ անուշաբոյր
հոտ մըն է, ընդունելի զոհ մը, հաճելի՝ Աստուծոյ:

<span id="an_4:19">4:19</span> Եւ իմ Աստուածս պիտի լեցնէ ձեր բոլոր
կարիքները՝ իր ճոխութեան համեմատ, փառքով՝ Քրիստոս Յիսուսի միջոցով:

<span id="an_4:20">4:20</span> Ուրեմն փա՜ռք Աստուծոյ ու մեր Հօր՝ դարէ
դար՝՝: Ամէն:

<span id="an_4:21">4:21</span> Բարեւեցէ՛ք բոլոր սուրբերը Յիսուս
Քրիստոսով:

<span id="an_4:22">4:22</span> Կը բարեւեն ձեզ ինծի հետ եղող եղբայրները:

<span id="an_4:23">4:23</span> Կը բարեւեն ձեզ բոլոր սուրբերը, մա՛նաւանդ
անոնք՝ որ Կայսրին տունէն են:

<span id="an_4:24">4:24</span> Տէր Յիսուս Քրիստոսի շնորհքը ձեր բոլորին
հետ: Ամէն:

------------------------------------------------------------------------

[Next: Colossians](col.md)
