[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](gal)  [Next](phi) 

------------------------------------------------------------------------

### Armenian (Western): Ephesians

<span id="an_1:1">1:1</span> Պօղոս, Աստուծոյ կամքով Յիսուս Քրիստոսի
առաքեալ, Եփեսոսի մէջ եղած սուրբերուն ու Քրիստոս Յիսուսով
հաւատարիմներուն.

<span id="an_1:2">1:2</span> շնորհք եւ խաղաղութիւն ձեզի Աստուծմէ՝ մեր
Հօրմէն, ու Տէր Յիսուս Քրիստոսէ:

<span id="an_1:3">1:3</span> Օրհնեա՜լ ըլլայ Աստուած եւ մեր Տէրոջ՝ Յիսուս
Քրիստոսի Հայրը, որ Քրիստոսով օրհնեց մեզ ամէն տեսակ հոգեւոր
օրհնութիւններով՝ երկնային վայրերու մէջ,

<span id="an_1:4">1:4</span> ինչպէս անով ընտրեց մեզ աշխարհի
հիմնադրութենէն առաջ, որպէսզի մենք իր առջեւ սուրբ եւ անարատ ըլլանք սիրոյ
մէջ:

<span id="an_1:5">1:5</span> Նախասահմանեց մեզ իր որդեգրութեան՝ Յիսուս
Քրիստոսի միջոցով, իր կամքին բարեհաճութեան համաձայն,

<span id="an_1:6">1:6</span> որպէսզի գովաբանենք իր շնորհքին փառքը. անո՛վ
ընդունելի դարձուց մեզ՝ Սիրելիին միջոցով:

<span id="an_1:7">1:7</span> Իրմով մենք ունինք ազատագրութիւն՝ իր արիւնին
միջոցով, ու մեղքերու ներում՝ իր շնորհքին ճոխութեան համեմատ.

<span id="an_1:8">1:8</span> անո՛վ ճոխացուց մեզ՝ ամբողջ իմաստութեամբ եւ
ուշիմութեամբ:

<span id="an_1:9">1:9</span> Գիտցուց մեզի իր կամքին խորհուրդը՝ իր
բարեհաճութեան համաձայն, որ իր մէջ՝՝ առաջադրած էր.

<span id="an_1:10">1:10</span> որպէսզի ժամանակներու լրումին տնտեսութեան
մէջ՝ Քրիստոսով համախմբէ ամէն բան, անոր մէջ միացնէ թէ՛ երկինքի մէջ
եղողները, թէ՛ երկրի վրայ եղողները:

<span id="an_1:11">1:11</span> Անով ստացանք նաեւ ժառանգութիւն մը,
նախասահմանուած ըլլալով համաձայն առաջադրութեան անո՛ր՝ որ կը ներգործէ ամէն
բան իր կամքին ծրագիրին համաձայն,

<span id="an_1:12">1:12</span> որպէսզի մենք՝ նախապէս Քրիստոսի
ապաւինողներս՝ գովութիւն ըլլանք իր փառքին:

<span id="an_1:13">1:13</span> Դո՛ւք ալ ապաւինեցաք անոր՝ երբ լսեցիք
ճշմարտութեան խօսքը, ձեր փրկութեան աւետարանը, եւ հաւատալէ ետք անոր՝
կնքուեցաք խոստացեալ Սուրբ Հոգիով,

<span id="an_1:14">1:14</span> որ մեր ժառանգութեան գրաւականն է մինչեւ
ստացուածքին ազատագրութիւնը՝ իր փառքին գովութեան համար:

<span id="an_1:15">1:15</span> Ուստի ես ալ, լսելէ ետք Տէր Յիսուսի վրայ
ձեր ունեցած հաւատքին ու բոլոր սուրբերուն հանդէպ ձեր ունեցած սիրոյն
մասին,

<span id="an_1:16">1:16</span> չեմ դադրիր շնորհակալ ըլլալէ ձեզի համար՝
յիշելով ձեզ իմ աղօթքներուս մէջ.

<span id="an_1:17">1:17</span> որպէսզի մեր Տէրոջ՝ Յիսուս Քրիստոսի
Աստուածը, փառքի Հայրը, տայ ձեզի իմաստութեան եւ յայտնութեան հոգին՝ իր
գիտակցութեամբ:

<span id="an_1:18">1:18</span> Որպէսզի ձեր միտքին աչքերը լուսաւորուելով՝
գիտնաք թէ ի՛նչ է անոր կոչումին յոյսը, ի՛նչ է անոր ժառանգութեան փառքին
ճոխութիւնը՝ սուրբերուն մէջ,

<span id="an_1:19">1:19</span> եւ ի՛նչ է իր զօրութեան գերազանց
մեծութիւնը հաւատացեալներուս մէջ՝ գործադրութեան համեմատ իր ուժեղ
զօրութեան,

<span id="an_1:20">1:20</span> որ ներգործեց Քրիստոսի մէջ՝ երբ մեռելներէն
յարուցանեց զայն ու բազմեցուց իր աջ կողմը՝ երկինքի մէջ,

<span id="an_1:21">1:21</span> ամէն պետութենէ, իշխանութենէ, զօրութենէ եւ
տէրութենէ շատ աւելի վեր, ու ամէն անունէ վեր՝ որ կ՚անուանուի, ո՛չ միայն
այս աշխարհին մէջ, հապա նաեւ գալիքին մէջ:

<span id="an_1:22">1:22</span> Դրաւ ամէն բան անոր ոտքերուն տակ, ու տուաւ
զայն՝ իբր գլուխ ամէն բանի վրայ՝ եկեղեցիին,

<span id="an_1:23">1:23</span> որ անոր մարմինն է, լրումը անոր՝ որ կը
լեցնէ ամէն ինչ՝ բոլորին մէջ:

<span id="an_2:1">2:1</span> Դուք մեռած էիք յանցանքներու եւ մեղքերու
մէջ, բայց ինք ձեզ ապրեցուց:

<span id="an_2:2">2:2</span> Անոնց մէջ ժամանակին կ՚ընթանայիք՝ այս
աշխարհի ընթացքին համաձայն, օդի իշխանութեան իշխանին համաձայն, այն ոգիին՝
որ հիմա կը ներգործէ անհնազանդութեան որդիներուն մէջ:

<span id="an_2:3">2:3</span> Անոնցմով մենք բոլորս ալ ժամանակին կը
վարուէինք՝ մեր մարմինին ցանկութիւններով, մարմինին ու միտքին փափաքները
գործադրելով. բնութեամբ բարկութեան զաւակներ էինք՝ ուրիշներու նման:

<span id="an_2:4">2:4</span> Բայց Աստուած՝ որ հարուստ է ողորմութեամբ, իր
մեծ սիրոյն համար՝ որով սիրեց մեզ,

<span id="an_2:5">2:5</span> երբ մեռած էինք մեղքերու մէջ՝ կեանք տուաւ
մեզի Քրիստոսի հետ, (դուք շնորհքո՛վ փրկուած էք.)

<span id="an_2:6">2:6</span> անոր հետ յարուցանեց մեզ եւ անոր հետ
բազմեցուց մեզ երկնային վայրերու մէջ՝ Քրիստոս Յիսուսով,

<span id="an_2:7">2:7</span> որպէսզի գալիք դարերուն մէջ ցոյց տայ իր
շնորհքին գերազանց ճոխութիւնը՝ Քրիստոս Յիսուսի միջոցով մեզի հանդէպ ցոյց
տուած քաղցրութեամբ:

<span id="an_2:8">2:8</span> Որովհետեւ դուք շնորհքո՛վ փրկուած էք՝
հաւատքի միջոցով, եւ ատիկա ո՛չ թէ ձեզմէ է՝ հապա Աստուծոյ ընծան է.

<span id="an_2:9">2:9</span> ո՛չ թէ գործերէն է, որպէսզի ո՛չ մէկը
պարծենայ:

<span id="an_2:10">2:10</span> Քանի որ մենք անոր ձեռակերտն ենք, Քրիստոս
Յիսուսով ստեղծուած՝ բարի գործերու համար. Աստուած նախապէս պատրաստեց
զանոնք, որպէսզի մենք ընթանանք անոնց մէջ:

<span id="an_2:11">2:11</span> Ուստի յիշեցէ՛ք թէ դուք ժամանակին մարմինով
հեթանոսներ էիք, (որոնք անթլփատ կը կոչուին անոնցմէ՝ որ թլփատուած կը
կոչուին, մարմինի մէջ՝ ձեռքով եղած.)

<span id="an_2:12">2:12</span> այդ ատեն դուք առանց Քրիստոսի էիք, ուծացած
ըլլալով Իսրայէլի հասարակութենէն, եւ օտարացած՝ խոստումին ուխտերէն. ո՛չ
յոյս ունէիք, ո՛չ ալ Աստուած՝ աշխարհի մէջ:

<span id="an_2:13">2:13</span> Իսկ հիմա՝ Քրիստոս Յիսուսով՝ դուք որ
ժամանակին հեռաւոր էիք, մերձաւոր եղաք Քրիստոսի արիւնով:

<span id="an_2:14">2:14</span> Որովհետեւ ա՛ն է մեր խաղաղութիւնը. ինք
երկուքը՝ մէկ ըրաւ, ու քակեց մէջտեղի անջատող պատը, իր մարմինին մէջ
ոչնչացնելով իրարու միջեւ եղած թշնամութիւնը,

<span id="an_2:15">2:15</span> այսինքն՝ հրամաններով եղած պատուիրաններուն
Օրէնքը. որպէսզի իրմով այդ երկուքէն ստեղծէ նոր մարդ մը՝ այսպէս
խաղաղութիւն ընելով,

<span id="an_2:16">2:16</span> ու երկուքն ալ հաշտեցնէ Աստուծոյ հետ մէկ
մարմինի մէջ՝ խաչին միջոցով: Անով սպաննեց թշնամութիւնը,

<span id="an_2:17">2:17</span> եւ եկաւ խաղաղութիւն աւետեց ձեզի՝ որ
հեռաւոր էիք, ու անոնց՝ որ մերձաւոր էին:

<span id="an_2:18">2:18</span> Քանի որ անոր միջոցով մենք բոլորս ալ
արտօնութիւն ունինք մօտենալու Հօրը՝ մէ՛կ Հոգիով:

<span id="an_2:19">2:19</span> Ուրեմն հիմա դուք այլեւս օտարականներ ու
պանդուխտներ չէք, հապա սուրբերուն քաղաքակիցները, եւ Աստուծոյ ընտանիքը,

<span id="an_2:20">2:20</span> շինուած առաքեալներուն ու մարգարէներուն
հիմին վրայ, որուն ծայրագոյն անկիւնաքարը՝ նոյնինքն Յիսուս Քրիստոս է:

<span id="an_2:21">2:21</span> Անով ամբողջ շէնքը՝ յարմարութեամբ միասին
կազմուած՝ կ՚աճի, սուրբ տաճար մը ըլլալու Տէրոջմով.

<span id="an_2:22">2:22</span> անով դո՛ւք ալ միասին կը շինուիք՝ Աստուծոյ
բնակավայր ըլլալու Սուրբ Հոգիին միջոցով:

<span id="an_3:1">3:1</span> Ուստի ես՝ Պօղոս, Յիսուս Քրիստոսի
բանտարկեալը ձեզի՝ հեթանոսներուդ համար,

<span id="an_3:2">3:2</span> (եթէ գոնէ լսած էք Աստուծոյ շնորհքին
տնտեսութեան մասին՝ որ տրուած է ինծի ձեզի համար,

<span id="an_3:3">3:3</span> թէ ի՛նչպէս ան յայտնութեամբ գիտցուց ինծի այն
խորհուրդը - ինչպէս նախապէս ալ համառօտաբար գրեցի ձեզի,

<span id="an_3:4">3:4</span> որպէսզի՝ երբ կարդաք՝ կարենաք հասկնալ իմ
ըմբռնումս Քրիստոսի խորհուրդին մասին -,

<span id="an_3:5">3:5</span> որ ուրիշ սերունդներու մէջ մարդոց որդիներուն
չգիտցուեցաւ, ինչպէս ան հիմա՝ Սուրբ Հոգիին միջոցով՝ յայտնուած է իր սուրբ
առաքեալներուն ու մարգարէներուն,

<span id="an_3:6">3:6</span> թէ հեթանոսները Քրիստոսով պիտի ըլլան
ժառանգակից, մարմնակից, եւ իր խոստումին բաժնեկից՝ աւետարանին միջոցով,

<span id="an_3:7">3:7</span> որուն ես սպասարկու եղայ Աստուծոյ շնորհքին
պարգեւին համեմատ՝ որ տրուեցաւ ինծի իր զօրութեան ներգործութեամբ:

<span id="an_3:8">3:8</span> Ինծի՝ որ բոլոր սուրբերուն ամենափոքրէն աւելի
փոքր եմ՝ տրուեցաւ այս շնորհքը, որպէսզի հեթանոսներուն մէջ աւետեմ Քրիստոսի
անզննելի ճոխութիւնը,

<span id="an_3:9">3:9</span> եւ բոլորին տեսնել տամ թէ ի՛նչ է
հաղորդակցութիւնը այն խորհուրդին, որ դարերու սկիզբէն ի վեր ծածկուած էր
Աստուծոյ մէջ, որ ստեղծեց ամէն բան.

<span id="an_3:10">3:10</span> որպէսզի Աստուծոյ բազմակողմանի
իմաստութիւնը՝ եկեղեցիին միջոցով հիմա գիտցուի երկնային վայրերու մէջ եղող
պետութիւններուն եւ իշխանութիւններուն,

<span id="an_3:11">3:11</span> իր յաւիտենական առաջադրութեան համաձայն, որ
իրագործեց մեր Տէրոջմով՝ Քրիստոս Յիսուսով:

<span id="an_3:12">3:12</span> Անով մենք ունինք համարձակութիւն ու
վստահութեամբ մօտենալու արտօնութիւն՝ հաւատալով իրեն:

<span id="an_3:13">3:13</span> Ուստի կը խնդրեմ որ չձանձրանաք ձեզի համար
կրած տառապանքներուս պատճառով, ինչ որ ձեր փառքն է:)

<span id="an_3:14">3:14</span> Ուստի կը ծնրադրեմ մեր Տէրոջ՝ Յիսուս
Քրիստոսի Հօր առջեւ,

<span id="an_3:15">3:15</span> որմէ կ՚անուանուի ամէն գերդաստան՝ երկինքի
մէջ ու երկրի վրայ,

<span id="an_3:16">3:16</span> որպէսզի շնորհէ ձեզի՝ իր փառքին ճոխութեան
համեմատ՝ զօրութեամբ ուժովնալ ներքին մարդուն մէջ, իր Հոգիին միջոցով.

<span id="an_3:17">3:17</span> որպէսզի Քրիստոս բնակի ձեր սիրտերուն մէջ՝
հաւատքով, եւ դուք՝ սիրոյ մէջ արմատանալով ու հիմնուելով՝

<span id="an_3:18">3:18</span> կարողանաք ըմբռնել բոլոր սուրբերուն հետ թէ
ի՛նչ է լայնութիւնը, երկայնութիւնը, խորութիւնը եւ բարձրութիւնը.

<span id="an_3:19">3:19</span> այսինքն գիտնալ Քրիստոսի սէրը, որ
գիտութենէն գերազանց է, որպէսզի լեցուիք Աստուծոյ ամբողջ լիութեամբ:

<span id="an_3:20">3:20</span> Ուրեմն անոր, որ կարող է գերազանցօրէն
աւելի ընել՝ քան ամէն ինչ որ մենք կը խնդրենք կամ կ՚ըմբռնենք, այն
զօրութեան համեմատ՝ որ կը ներգործէ մեր մէջ,

<span id="an_3:21">3:21</span> իրեն փա՜ռք եկեղեցիին մէջ՝ Քրիստոս
Յիսուսով, բոլոր սերունդներուն մէջ՝ դարէ դար՝՝: Ամէն:

<span id="an_4:1">4:1</span> Ուստի ես՝ Տէրոջ բանտարկեալը՝ կ՚աղաչե՛մ
ձեզի, որ ձեր ընթացքը արժանավայել ըլլայ այն կոչումին՝ որով կանչուեցաք,

<span id="an_4:2">4:2</span> լման խոնարհութեամբ ու հեզութեամբ,
համբերատարութեամբ, սիրով իրարու հանդուրժելով,

<span id="an_4:3">4:3</span> ջանալով պահել Սուրբ Հոգիին միաբանութիւնը՝
խաղաղութեան կապով:

<span id="an_4:4">4:4</span> Մէ՛կ մարմին կայ, եւ մէ՛կ Հոգի, ինչպէս մէ՛կ
յոյսով կանչուեցաք ձեր կոչումին:

<span id="an_4:5">4:5</span> Տէրը մէ՛կ է, հաւատքը՝ մէ՛կ, մկրտութիւնը՝
մէ՛կ:

<span id="an_4:6">4:6</span> Մէ՛կ է Աստուած եւ բոլորին Հայրը, որ բոլորէն
վեր, բոլորին հետ եւ ձեր բոլորին մէջն է:

<span id="an_4:7">4:7</span> Բայց մեզմէ իւրաքանչիւրին շնորհք տրուած է՝
Քրիստոսի պարգեւին չափին համեմատ:

<span id="an_4:8">4:8</span> Ուստի կ՚ըսէ. «Երբ ելաւ բարձր տեղը՝
գերեվարեց գերութիւնը եւ նուէրներ տուաւ մարդոց»:

<span id="an_4:9">4:9</span> (Իսկ այդ «ելաւ»ը ի՞նչ ըսել է, եթէ ոչ
նշանակել՝ թէ ինք նաեւ նախապէս իջաւ երկրի ստորին մասերը:

<span id="an_4:10">4:10</span> Ա՛ն՝ որ իջաւ, նաեւ նոյնն է՝ որ ելաւ բոլոր
երկինքներէն աւելի վեր, որպէսզի լեցնէ ամէն բան:)

<span id="an_4:11">4:11</span> Եւ ինք տուաւ ոմանք՝ առաքեալներ ըլլալու,
ոմանք՝ մարգարէներ, ոմանք՝ աւետարանիչներ, ոմանք՝ հովիւներ ու վարդապետներ,

<span id="an_4:12">4:12</span> սուրբերուն կատարելութեան համար,
սպասարկութեան գործին համար, Քրիստոսի մարմինին շինութեան համար.

<span id="an_4:13">4:13</span> մինչեւ որ բոլորս հասնինք հաւատքին եւ
Աստուծոյ Որդին ճանչնալու միաբանութեան, կատարեալ մարդու վիճակին, Քրիստոսի
լիութեան հասակի չափին:

<span id="an_4:14">4:14</span> Որպէսզի ա՛լ ասկէ ետք մանուկ չըլլանք,
տարուբերած ու վարդապետութեան ամէն հովէ հոս-հոն քշուած՝ մարդոց
խաբեբայութեամբ, որոնք կը մոլորեցնեն խորամանկութեան հնարքներով.

<span id="an_4:15">4:15</span> հապա՝ ճշմարտութիւնը խօսելով սիրոյ մէջ,
ամէն բանի մէջ աճինք անո՛վ՝ որ գլուխն է, այսինքն՝ Քրիստոսով:

<span id="an_4:16">4:16</span> Անով է որ ամբողջ մարմինը, յարմարութեամբ
միասին կազմուած եւ իրարու կցուած ամէն յօդի օժանդակութեամբ՝ ամէն մասի
ներգործութեան չափին համեմատ, կ՚աճի սիրոյ մէջ՝ իր շինութեան համար:

<span id="an_4:17">4:17</span> Ուրեմն սա՛ կը յայտարարեմ ու Տէրոջմով կը
վկայեմ, որ դուք այլեւս չընթանաք այնպէս՝ ինչպէս ուրիշ հեթանոսները
կ՚ընթանան, իրենց միտքին ունայնութեան մէջ:

<span id="an_4:18">4:18</span> Անոնց միտքը խաւարած է, եւ իրենք ուծացած
են Աստուծոյ կեանքէն՝ իրենց մէջ եղած անգիտութեան եւ իրենց սիրտին
կուրութեան պատճառով:

<span id="an_4:19">4:19</span> Անզգայ դարձած՝ անձնատուր եղան ցոփութեան,
որպէսզի ամէն տեսակ անմաքրութիւն գործեն ագահութեամբ:

<span id="an_4:20">4:20</span> Բայց դուք ա՛յսպէս չսորվեցաք Քրիստոսը,

<span id="an_4:21">4:21</span> եթէ իսկապէս լսեցիք զինք եւ սորվեցաք իրմէ՝
Յիսուսի մէջ եղող ճշմարտութեան համաձայն՝

<span id="an_4:22">4:22</span> որպէսզի թօթափէք ձեր նախկին վարքին
վերաբերող հին մարդը,- որ ապականած է խաբեբայ ցանկութիւններով,-

<span id="an_4:23">4:23</span> նորոգուիք ձեր միտքին հոգիով,

<span id="an_4:24">4:24</span> ու հագնիք նո՛ր մարդը, որ ստեղծուած է
արդարութեամբ եւ ճշմարիտ սրբութեամբ՝ Աստուծոյ պատկերին համաձայն:

<span id="an_4:25">4:25</span> Ուստի՝ թօթափելով ստելը՝ ճշմարտութի՛ւնը
խօսեցէք իրարու հետ՝՝, որովհետեւ մենք իրարու անդամներ ենք:

<span id="an_4:26">4:26</span> Բարկացէ՛ք, բայց մի՛ մեղանչէք. արեւը թող
մայր չմտնէ ձեր բարկացած վիճակին վրայ,

<span id="an_4:27">4:27</span> ու տեղ մի՛ տաք Չարախօսին:

<span id="an_4:28">4:28</span> Ա՛ն որ կը գողնար՝ ա՛լ թող չգողնայ. այլ
մանաւանդ թող աշխատի՝ իր ձեռքերով գործելով ինչ որ բարի է, որպէսզի բան մը
ունենայ տալու կարօտեալին:

<span id="an_4:29">4:29</span> Ո՛չ մէկ վատ խօսք թող ելլէ ձեր բերանէն,
հապա՝ ինչ որ բարի է, շինութեան կարիքին համեմատ, որպէսզի շնորհք տայ
լսողներուն:

<span id="an_4:30">4:30</span> Եւ մի՛ տրտմեցնէք Աստուծոյ Սուրբ Հոգին,
որով դուք կնքուեցաք ազատագրութեան օրուան համար:

<span id="an_4:31">4:31</span> Ամէն տեսակ դառնութիւն, զայրոյթ,
բարկութիւն, գոչիւն ու հայհոյութիւն թող վերցուին ձեզմէ՝ ամէն տեսակ
չարամտութեան հետ:

<span id="an_4:32">4:32</span> Եւ քա՛ղցր եղէք իրարու հանդէպ, գթած,
ներելով իրարու, ինչպէս Աստուած Քրիստոսով ներեց ձեզի:

<span id="an_5:1">5:1</span> Ուրեմն նմանեցէ՛ք Աստուծոյ՝ սիրելի
զաւակներու պէս,

<span id="an_5:2">5:2</span> եւ ընթացէ՛ք սիրոյ մէջ, ինչպէս Քրիստոս ալ
մեզ սիրեց ու մեզի համար ընծայեց ինքզինք Աստուծոյ՝ որպէս պատարագ ու զոհ,
անուշաբոյր հոտ ըլլալով:

<span id="an_5:3">5:3</span> Բայց պոռնկութեան եւ ամէն տեսակ անմաքրութեան
կամ ագահութեան անունն իսկ թող չյիշուի ձեր մէջ, (ինչպէս կը պատշաճի
սուրբերուն,)

<span id="an_5:4">5:4</span> ո՛չ ալ լրբութեան, յիմար խօսակցութեան կամ
խեղկատակութեան, որոնք չեն պատշաճիր. այլ փոխարէնը շնորհակալութի՛ւն
յայտնեցէք:

<span id="an_5:5">5:5</span> Քանի որ գիտէք՝՝ թէ ո՛չ մէկ պոռնկող, կամ
անմաքուր, կամ ագահ, որ կռապաշտ է, ունի որեւէ ժառանգութիւն Քրիստոսի եւ
Աստուծոյ թագաւորութեան մէջ:

<span id="an_5:6">5:6</span> Ո՛չ մէկը թող խաբէ ձեզ ունայն խօսքերով,
որովհետեւ այս բաներուն պատճառով Աստուծոյ բարկութիւնը կու գայ
անհնազանդութեան որդիներուն վրայ:

<span id="an_5:7">5:7</span> Ուրեմն բաժնեկից մի՛ ըլլաք անոնց,

<span id="an_5:8">5:8</span> որովհետեւ ժամանակին դուք խաւար էիք, բայց
հիմա լոյս էք Տէրոջմով. ուստի ընթացէ՛ք լոյսի զաւակներու պէս,

<span id="an_5:9">5:9</span> քանի որ Հոգիին պտուղը ամէն տեսակ
բարութեամբ, արդարութեամբ ու ճշմարտութեամբ է:

<span id="an_5:10">5:10</span> Քննեցէ՛ք թէ ի՛նչ է Տէրոջ հաճելին,

<span id="an_5:11">5:11</span> եւ ընկերակից մի՛ ըլլաք խաւարին անպտուղ
գործերուն, այլ փոխարէնը կշտամբեցէ՛ք զանոնք:

<span id="an_5:12">5:12</span> Որովհետեւ անոնց ըրած գաղտնի բաներուն
մասին խօսիլն իսկ ամօթ է.

<span id="an_5:13">5:13</span> բայց ամէն բան որ կշտամբուած է՝ կը
յայտնաբերուի լոյսին միջոցով, որովհետեւ լոյսն է որ կը յայտնաբերէ ամէն
ինչ:

<span id="an_5:14">5:14</span> Ուստի կ՚ըսէ. «Արթնցի՛ր, դուն որ կը
քնանաս, ու կանգնէ՛ մեռելներէն, եւ Քրիստոս պիտի փայլի քու վրադ»:

<span id="an_5:15">5:15</span> Ուրեմն զգուշացէ՛ք որ ընթանաք
շրջահայեցութեամբ. ո՛չ թէ անխոհեմներու պէս,

<span id="an_5:16">5:16</span> հապա՝ իմաստուններու պէս: Գնեցէ՛ք
ժամանակը, որովհետեւ օրերը չար են:

<span id="an_5:17">5:17</span> Ուստի անմիտ մի՛ ըլլաք, հապա հասկցէ՛ք թէ
ի՛նչ է Տէրոջ կամքը:

<span id="an_5:18">5:18</span> Մի՛ արբենաք գինիով՝ որուն մէջ
անառակութիւն կայ, հապա Հոգիո՛վ լեցուեցէք:

<span id="an_5:19">5:19</span> Սաղմոսներով, օրհներգերով եւ հոգեւոր
երգերով դուք ձեր մէջ խօսակցելով՝ երգեցէ՛ք ու սաղմո՛ս ըսէք Տէրոջ ձեր
սիրտերուն մէջ:

<span id="an_5:20">5:20</span> Ամէն ատեն՝ ամէն բանի համար շնորհակա՛լ
եղէք Աստուծմէ եւ Հօրմէն, մեր Տէրոջ՝ Յիսուս Քրիստոսի անունով:

<span id="an_5:21">5:21</span> Իրարու հպատակեցէ՛ք Աստուծոյ վախով:

<span id="an_5:22">5:22</span> Կինե՛ր, հպատակեցէ՛ք ձեր ամուսիններուն՝
որպէս թէ Տէրոջ.

<span id="an_5:23">5:23</span> որովհետեւ ամուսինը կնոջ գլուխն է, ինչպէս
Քրիստոս ալ եկեղեցիին գլուխն է, եւ ինքն է մարմինին Փրկիչը:

<span id="an_5:24">5:24</span> Հետեւաբար, ինչպէս եկեղեցին հպատակ է
Քրիստոսի, նոյնպէս ալ կիները թող ըլլան իրենց ամուսիններուն՝ ամէն բանի
մէջ:

<span id="an_5:25">5:25</span> Ամուսիննե՛ր, սիրեցէ՛ք ձեր կիները, ինչպէս
Քրիստոս ալ սիրեց եկեղեցին եւ ընծայեց ինքզինք անոր համար,

<span id="an_5:26">5:26</span> որպէսզի սրբացնէ զայն ու մաքրէ ջուրի
լուացումով՝ խօսքին միջոցով.

<span id="an_5:27">5:27</span> որպէսզի ներկայացնէ զայն իրեն՝ իբր փառաւոր
եկեղեցի մը, որ չունենայ բիծ, կամ կնճիռ, կամ նման որեւէ բան, հապա ըլլայ
սուրբ եւ անարատ:

<span id="an_5:28">5:28</span> Նոյնպէս ալ ամուսինները պարտաւոր են սիրել
իրենց կիները՝ իրենց մարմիններուն պէս. ա՛ն որ կը սիրէ իր կինը՝ կը սիրէ
ինքզինք:

<span id="an_5:29">5:29</span> Արդարեւ ո՛չ մէկը երբեք ատած է իր մարմինը,
հապա կը կերակրէ զայն ու կը փայփայէ, ինչպէս Տէրն ալ՝ եկեղեցին.

<span id="an_5:30">5:30</span> քանի որ մենք անոր մարմինին անդամներն ենք,
անոր միսէն եւ անոր ոսկորներէն:

<span id="an_5:31">5:31</span> “Ատոր համար մարդը պիտի թողու հայրն ու
մայրը, եւ պիտի յարի իր կնոջ, ու երկուքը պիտի ըլլան մէ՛կ մարմին”:

<span id="an_5:32">5:32</span> Ասիկա մեծ խորհուրդ մըն է. բայց ես կը
խօսիմ Քրիստոսի եւ եկեղեցիին մասին:

<span id="an_5:33">5:33</span> Սակայն ձեզմէ իւրաքանչիւրը թող սիրէ իր
կինը այնպէս՝ ինչպէս ինքզինք, ու կինը թող ակնածի իր ամուսինէն:

<span id="an_6:1">6:1</span> Զաւակնե՛ր, հնազանդեցէ՛ք ձեր ծնողներուն՝
Տէրոջմով, որովհետեւ ա՛յդ է իրաւացին:

<span id="an_6:2">6:2</span> Պատուէ՛ հայրդ ու մայրդ, (որ առաջին
պատուիրանն է խոստումով,)

<span id="an_6:3">6:3</span> որպէսզի բարիք ըլլայ քեզի, ու երկար ապրիս
երկրի վրայ:

<span id="an_6:4">6:4</span> Եւ դո՛ւք, հայրե՛ր, մի՛ բարկացնէք ձեր
զաւակները, հապա մեծցուցէ՛ք զանոնք Տէրոջ կրթութեամբ ու խրատով:

<span id="an_6:5">6:5</span> Ստրուկնե՛ր, հնազանդեցէ՛ք ձեր մարմնաւոր
տէրերուն՝ ահով ու դողով, ձեր սիրտին պարզամտութեամբ, որպէս թէ Քրիստոսի.

<span id="an_6:6">6:6</span> ո՛չ թէ ծառայելով աչքի առջեւ՝ մարդահաճոներու
պէս, հապա Քրիստոսի՛ ստրուկներու պէս՝ սրտանց գործադրելով Աստուծոյ կամքը:

<span id="an_6:7">6:7</span> Ծառայեցէ՛ք յօժարութեամբ, որպէս թէ Տէրոջ եւ
ո՛չ թէ մարդոց,

<span id="an_6:8">6:8</span> գիտնալով թէ իւրաքանչիւրը՝ ի՛նչ բարիք որ
գործէ, նո՛յնը պիտի ստանայ Տէրոջմէն, ստրուկ ըլլայ թէ ազատ:

<span id="an_6:9">6:9</span> Իսկ դո՛ւք, տէրե՛ր, ըրէ՛ք անոնց նոյն բաները,
հրաժարելով սպառնալիքէն: Գիտցէ՛ք թէ անո՛նց ալ, ձե՛ր ալ Տէրը երկինքն է, ու
աչառութիւն չկայ անոր քով:

<span id="an_6:10">6:10</span> Վերջապէս, եղբայրնե՛րս, զօրացէ՛ք Տէրոջմով
եւ անոր հզօր կարողութեամբ:

<span id="an_6:11">6:11</span> Հագէ՛ք Աստուծոյ ամբողջ զրահը, որպէսզի
կարենաք դիմադրել Չարախօսին հնարքներուն:

<span id="an_6:12">6:12</span> Որովհետեւ մեր գօտեմարտը մարմինի եւ արիւնի
հետ չէ, հապա պետութիւններու, իշխանութիւններու, այս խաւար աշխարհին՝՝
իշխանաւորներուն հետ, երկնաւոր վայրերու մէջ եղող չար ոգիներուն հետ:

<span id="an_6:13">6:13</span> Ուստի առէ՛ք ձեր վրայ Աստուծոյ ամբողջ
զրահը, որպէսզի կարենաք դիմադրել չար օրը,

<span id="an_6:14">6:14</span> ու ամէն բան կատարելէ ետք՝ հաստատուն
կայնիլ: Ուստի կայնեցէ՛ք ձեր տեղը՝ ձեր մէջքը գօտեպնդած ճշմարտութեամբ եւ
հագած արդարութեան զրահը,

<span id="an_6:15">6:15</span> ու ձեր ոտքերուն իբր կօշիկ անցուցած
խաղաղութեան աւետարանին պատրաստութիւնը:

<span id="an_6:16">6:16</span> Բոլորին վրայ՝ առէ՛ք հաւատքին վահանը, որով
պիտի կարենաք մարել Չարին բոլոր հրավառ նետերը.

<span id="an_6:17">6:17</span> եւ առէ՛ք փրկութեան սաղաւարտն ու Հոգիին
սուրը՝ որ Աստուծոյ խօսքն է:

<span id="an_6:18">6:18</span> Ամէն ատեն աղօթեցէ՛ք Հոգիով՝ ամէն տեսակ
աղօթքով եւ աղերսանքով: Հսկեցէ՛ք ասոր վրայ բոլորովին յարատեւութեամբ ու
աղերսանքով՝ բոլոր սուրբերուն համար.

<span id="an_6:19">6:19</span> ինծի՛ համար ալ, որպէսզի խօսք տրուի ինծի,
որ համարձակութեամբ բանամ բերանս՝ գիտցնելու խորհուրդը աւետարանին,

<span id="an_6:20">6:20</span> որուն համար ես դեսպան մըն եմ՝ շղթաներով.
որպէսզի անով համարձակութեա՛մբ խօսիմ՝ ինչպէս պէտք է խօսիմ:

<span id="an_6:21">6:21</span> Բայց որպէսզի դո՛ւք ալ գիտնաք իմ մասիս՝ թէ
ի՛նչ կ՚ընեմ, ամէն բան պիտի գիտցնէ ձեզի Տիւքիկոս սիրելի եղբայրն ու
Տէրոջմով հաւատարիմ սպասարկուն:

<span id="an_6:22">6:22</span> Զինք յատկապէս ղրկեցի ձեզի, որպէսզի գիտնաք
մեր մասին, եւ ինք մխիթարէ ձեր սիրտերը:

<span id="an_6:23">6:23</span> Խաղաղութի՜ւն եղբայրներուն, ու սէ՜ր՝
հաւատքով միասին՝ Հայր Աստուծմէ ու Տէր Յիսուս Քրիստոսէ:

<span id="an_6:24">6:24</span> Շնո՜րհք բոլոր անոնց հետ՝ որ անկեղծութեամբ
կը սիրեն մեր Տէրը՝ Յիսուս Քրիստոսը: Ամէն:

------------------------------------------------------------------------

[Next: Philippians](phi)
