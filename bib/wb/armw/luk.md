[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](mar)  [Next](joh.md) 

------------------------------------------------------------------------

### Armenian (Western): Luke

<span id="an_1:1">1:1</span> Քանի շատեր ձեռնարկեցին կարգի դնել մեր մէջ
հաստատ գիտցուած բաներուն պատմութիւնը,

<span id="an_1:2">1:2</span> ինչպէս սկիզբէն աւանդեցին մեզի ականատես
վկաները եւ խօսքին սպասաւորները,

<span id="an_1:3">1:3</span> ինծի՛ ալ՝ որ սկիզբէն հետեւած էի այդ բոլոր
բաներուն՝ յարմար թուեցաւ կարգով գրել քեզի, պատուակա՛ն Թէոփիլոս,

<span id="an_1:4">1:4</span> որպէսզի գիտնաս ստոյգը այն բաներուն մասին՝
որոնց համաձայն կրթուեցար:

<span id="an_1:5">1:5</span> Հրէաստանի Հերովդէս թագաւորին օրերը՝ Աբիայի
դասէն Զաքարիա անունով քահանայ մը կար, որուն կինը Ահարոնի աղջիկներէն էր,
անունը՝ Եղիսաբէթ:

<span id="an_1:6">1:6</span> Երկուքն ալ Աստուծոյ առջեւ արդար էին,
անմեղադրելի կերպով ընթանալով Տէրոջ բոլոր պատուիրաններուն եւ կանոններուն
համաձայն:

<span id="an_1:7">1:7</span> Զաւակ չունէին, որովհետեւ Եղիսաբէթ ամուլ էր,
ու երկուքն ալ յառաջացած տարիք ունէին:

<span id="an_1:8">1:8</span> Մինչ ան՝ իր դասին օրերը հասնելուն համար՝
քահանայութիւն կը կատարէր Աստուծոյ առջեւ,

<span id="an_1:9">1:9</span> քահանայութեան սովորութեան համաձայն՝ իրեն
վիճակուեցաւ Տէրոջ տաճարը մտնել եւ խունկ ծխել:

<span id="an_1:10">1:10</span> Ժողովուրդին ամբողջ բազմութիւնը դուրսը
աղօթքի կայնած էր՝ խունկի ժամուն:

<span id="an_1:11">1:11</span> Այդ ատեն Տէրոջ հրեշտակը երեւցաւ անոր, ու
կայնեցաւ խունկի զոհասեղանին աջ կողմը:

<span id="an_1:12">1:12</span> Երբ Զաքարիա տեսաւ՝ վրդովեցաւ, եւ վախը
համակեց զինք՝՝:

<span id="an_1:13">1:13</span> Հրեշտակը ըսաւ անոր. «Մի՛ վախնար,
Զաքարիա՛, որովհետեւ քու աղերսանքդ ընդունուեցաւ: Կինդ՝ Եղիսաբէթ որդի մը
պիտի ծնանի քեզի, եւ անոր անունը Յովհաննէս պիտի կոչես:

<span id="an_1:14">1:14</span> Քեզի ուրախութիւն ու ցնծութիւն պիտի ըլլայ,
եւ շատեր պիտի ուրախանան անոր ծնունդին համար.

<span id="an_1:15">1:15</span> որովհետեւ Տէրոջ առջեւ մեծ պիտի ըլլայ: Ո՛չ
գինի պիտի խմէ, ո՛չ ալ օղի, ու դեռ իր մօր որովայնէն Սուրբ Հոգիով պիտի
լեցուի,

<span id="an_1:16">1:16</span> եւ Իսրայէլի որդիներէն շատերը պիտի դարձնէ
Տէրոջ՝ իրենց Աստուծոյն:

<span id="an_1:17">1:17</span> Ինք պիտի գայ անոր առջեւէն՝ Եղիայի հոգիով
ու զօրութեամբ, հայրերուն սիրտը վերադարձնելու դէպի զաւակները, եւ
անհնազանդները՝ արդարներուն իմաստութեան, որպէսզի պատրաստէ Տէրոջ բարեյօժար
ժողովուրդ մը»:

<span id="an_1:18">1:18</span> Զաքարիա ըսաւ հրեշտակին. «Ի՞նչպէս գիտնամ
ատիկա, որովհետեւ ես ծեր եմ, ու կինս յառաջացած տարիք ունի»:

<span id="an_1:19">1:19</span> Հրեշտակը պատասխանեց անոր. «Ես Գաբրիէլն
եմ՝ որ կը կայնիմ Աստուծոյ առջեւ, ու ղրկուեցայ քեզի՝ խօսելու եւ այս
բաները քեզի աւետելու:

<span id="an_1:20">1:20</span> Ահա՛ դուն համր պիտի ըլլաս, ու պիտի
չկարենաս խօսիլ մինչեւ այն օրը՝ երբ այս բաները ըլլան, քանի որ չհաւատացիր
իմ խօսքերուս՝ որոնք պիտի իրագործուին իրենց ատենին»:

<span id="an_1:21">1:21</span> Ժողովուրդը կը սպասէր Զաքարիայի, եւ կը
զարմանային որ ան կ՚ուշանար տաճարին մէջ:

<span id="an_1:22">1:22</span> Երբ դուրս ելաւ՝ չէր կրնար խօսիլ անոնց
հետ. ուստի ըմբռնեցին թէ տեսիլք մը տեսած է տաճարին մէջ: Եւ ինք նշան
կ՚ընէր անոնց, ու համր կը մնար:

<span id="an_1:23">1:23</span> Երբ իր պաշտօնին օրերը լրացան՝ իր տունը
գնաց:

<span id="an_1:24">1:24</span> Այդ օրերէն ետք անոր կինը՝ Եղիսաբէթ
յղացաւ, եւ հինգ ամիս կը պահուըտէր ու կ՚ըսէր.

<span id="an_1:25">1:25</span> «Ա՛յսպէս ըրաւ ինծի Տէրը՝ այս օրերուս, որ
իմ վրաս նայեցաւ՝ նախատինքս մարդոց մէջէն վերցնելու համար»:

<span id="an_1:26">1:26</span> Վեցերորդ ամսուան մէջ՝ Գաբրիէլ հրեշտակը
Աստուծմէ ղրկուեցաւ Գալիլեայի մէկ քաղաքը, որուն անունը Նազարէթ էր,

<span id="an_1:27">1:27</span> կոյսի մը՝ մարդու մը նշանուած, որուն
անունը Յովսէփ էր, Դաւիթի տունէն. այդ կոյսին անունը Մարիամ էր:

<span id="an_1:28">1:28</span> Հրեշտակը անոր քով մտնելով՝ ըսաւ.
«Ողջո՜յն, շնորհընկալ կոյս, Տէրը քեզի հետ է: Դուն կիներուն մէջ օրհնեա՜լ
ես»:

<span id="an_1:29">1:29</span> Տեսնելով զայն՝ շփոթեցաւ անոր խօսքէն, եւ
ինքնիրեն կը մտածէր թէ ի՛նչ տեսակ բարեւ էր ատիկա:

<span id="an_1:30">1:30</span> Հրեշտակը ըսաւ անոր. «Մի՛ վախնար, Մարիա՛մ,
որովհետեւ շնորհք գտար Աստուծոյ քով:

<span id="an_1:31">1:31</span> Ահա՛ պիտի յղանաս որովայնիդ մէջ ու որդի մը
պիտի ծնանիս, եւ անոր անունը Յիսուս պիտի կոչես:

<span id="an_1:32">1:32</span> Ան մեծ պիտի ըլլայ ու Ամենաբարձրին Որդին
պիտի կոչուի: Տէր Աստուած անոր պիտի տայ իր հօր՝ Դաւիթի գահը, եւ Յակոբի
տան վրայ յաւիտեան պիտի թագաւորէ:

<span id="an_1:33">1:33</span> Անոր թագաւորութիւնը վախճան պիտի
չունենայ»:

<span id="an_1:34">1:34</span> Մարիամ ըսաւ հրեշտակին. «Ի՞նչպէս պիտի
ըլլայ այդ բանը, քանի որ ես այր մարդ չեմ գիտեր»:

<span id="an_1:35">1:35</span> Հրեշտակը պատասխանեց անոր. «Սուրբ Հոգին
պիտի գայ վրադ, ու Ամենաբարձրին զօրութիւնը հովանի պիտի ըլլայ քեզի. ուստի
այն սուրբը որ քեզմէ պիտի ծնի՝ Աստուծոյ Որդի պիտի կոչուի:

<span id="an_1:36">1:36</span> Ահա՛ քու ազգականդ՝ Եղիսաբէթ, ի՛նք ալ՝ իր
ծերութեան ատեն՝ որդիով մը յղի է. եւ ասիկա վեցերորդ ամիսն է անոր՝ որ
ամուլ կոչուած էր.

<span id="an_1:37">1:37</span> որովհետեւ ոչինչ անկարելի է Աստուծոյ»:

<span id="an_1:38">1:38</span> Մարիամ ըսաւ. «Ահա՛ ես Տէրոջ աղախինն եմ,
քու խօսքիդ համաձայն թող ըլլայ ինծի»: Ու հրեշտակը գնաց անոր քովէն:

<span id="an_1:39">1:39</span> Այդ օրերը Մարիամ կանգնեցաւ, փութալով գնաց
լեռնակողմը՝ Յուդայի մէկ քաղաքը,

<span id="an_1:40">1:40</span> մտաւ Զաքարիայի տունը եւ բարեւեց
Եղիսաբէթը:

<span id="an_1:41">1:41</span> Երբ Եղիսաբէթ լսեց Մարիամի բարեւը, երախան
խայտաց անոր որովայնին մէջ. իսկ Եղիսաբէթ լեցուեցաւ Սուրբ Հոգիով,

<span id="an_1:42">1:42</span> ու բարձրաձայն գոչելով ըսաւ. «Դուն
օրհնեա՜լ ես կիներուն մէջ, եւ օրհնեա՜լ է որովայնիդ պտուղը:

<span id="an_1:43">1:43</span> Այս ի՞նչպէս եղաւ, որ իմ Տէրոջս մայրը եկաւ
ինծի.

<span id="an_1:44">1:44</span> որովհետեւ ահա՛ երբ քու բարեւիդ ձայնը
հասաւ ականջիս, երախան ցնծութենէն խայտաց որովայնիս մէջ:

<span id="an_1:45">1:45</span> Երանի՜ անոր՝ որ հաւատացած է, որովհետեւ՝՝
պիտի կատարուին այն բաները՝ որոնք Տէրոջմէն ըսուեցան իրեն»:

<span id="an_1:46">1:46</span> Մարիամ ըսաւ. «Իմ անձս կը մեծարէ Տէրը,

<span id="an_1:47">1:47</span> եւ իմ հոգիս ցնծաց իմ Փրկիչ Աստուծմովս,

<span id="an_1:48">1:48</span> քանի որ նայեցաւ իր աղախինին նուաստութեան.
արդարեւ ահա՛ ասկէ ետք՝ բոլոր սերունդները երանելի պիտի կոչեն զիս,

<span id="an_1:49">1:49</span> որովհետեւ Հզօրը մեծամեծ բաներ ըրաւ ինծի:
Անոր անունը սուրբ է,

<span id="an_1:50">1:50</span> եւ անոր ողորմութիւնը իրմէ վախցողներուն
վրայ է՝ սերունդէ սերունդ:

<span id="an_1:51">1:51</span> Իր բազուկով զօրութիւն ցոյց տուաւ, ցրուեց
ամբարտաւանները իրենց սիրտին երեւակայութեամբ:

<span id="an_1:52">1:52</span> Զօրաւորները իջեցուց իրենց գահերէն, ու
բարձրացուց նուաստները:

<span id="an_1:53">1:53</span> Անօթիները լիացուց բարիքներով, եւ պարապ
ճամբեց հարուստները:

<span id="an_1:54">1:54</span> Օգնութեան հասաւ իր Իսրայէլ ծառային,
յիշելով իր ողորմութիւնը

<span id="an_1:55">1:55</span> ինչպէս ինք խոստացած էր մեր հայրերուն -
Աբրահամի եւ անոր զարմին հանդէպ՝ յաւիտեան»:

<span id="an_1:56">1:56</span> Մարիամ անոր քով մնաց՝ գրեթէ երեք ամիս,
ապա վերադարձաւ իր տունը:

<span id="an_1:57">1:57</span> Եղիսաբէթի ծնանելու ժամանակը լրացաւ, ու
որդի մը ծնաւ:

<span id="an_1:58">1:58</span> Երբ լսեցին անոնք՝ որ կը բնակէին անոր
շուրջը, նաեւ անոր ազգականները, թէ Տէրը մեծարած էր զայն իր ողորմութեամբ,
անոր հետ ուրախացան:

<span id="an_1:59">1:59</span> Ութերորդ օրը եկան մանուկը թլփատելու, եւ
Զաքարիա կը կոչէին զայն՝ իր հօր անունով:

<span id="an_1:60">1:60</span> Իսկ անոր մայրը ըսաւ. «Ո՛չ, այլ՝ Յովհաննէս
պիտի կոչուի»:

<span id="an_1:61">1:61</span> Իրեն ըսին. «Քու ազգականներուդ մէջ չկայ
մէկը, որ այս անունով կոչուի»:

<span id="an_1:62">1:62</span> Նշան ըրին անոր հօր թէ ի՛նչ անունով կ՚ուզէ
որ ան կոչուի:

<span id="an_1:63">1:63</span> Ինք ալ տախտակ մը ուզեց ու գրեց.
«Յովհաննէս է անոր անունը»: Բոլորն ալ զարմացան:

<span id="an_1:64">1:64</span> Անմի՛ջապէս բացուեցաւ իր բերանը, նաեւ՝
լեզուն, ու խօսեցաւ եւ օրհնեց Աստուած:

<span id="an_1:65">1:65</span> Վախը համակեց բոլոր անոնց շուրջը
բնակողները, եւ այս բոլոր բաները կը պատմուէին Հրէաստանի ամբողջ
լեռնակողմը:

<span id="an_1:66">1:66</span> Բոլոր լսողները անոնց մասին կը մտածէին՝՝
ու կ՚ըսէին. «Արդեօք ի՞նչ պիտի ըլլայ այս մանուկը»: Եւ Տէրոջ ձեռքը անոր
հետ էր:

<span id="an_1:67">1:67</span> Անոր հայրը՝ Զաքարիա, Սուրբ Հոգիով
լեցուած՝ մարգարէացաւ ու ըսաւ.

<span id="an_1:68">1:68</span> «Օրհնեա՜լ ըլլայ Տէրը, Իսրայէլի Աստուածը,
որ այցելեց իր ժողովուրդին եւ ազատագրեց զայն:

<span id="an_1:69">1:69</span> Մեզի փրկութեան եղջիւր մը հանեց իր Դաւիթ
ծառային տունէն,

<span id="an_1:70">1:70</span> (ինչպէս խօսեցաւ սուրբերուն բերանով, որոնք
դարերու սկիզբէն ի վեր անոր մարգարէներն էին,)

<span id="an_1:71">1:71</span> փրկութիւն տալու մեր թշնամիներէն ու բոլոր
մեզ ատողներուն ձեռքէն,

<span id="an_1:72">1:72</span> իրագործելու մեր հայրերուն խոստացած
ողորմութիւնը եւ յիշելու իր սուրբ ուխտը,

<span id="an_1:73">1:73</span> (այն երդումը որ մեր հօր՝ Աբրահամի ըրաւ,)
որպէսզի մեզի շնորհէ՝

<span id="an_1:74">1:74</span> մեր թշնամիներուն ձեռքէն ազատելով՝ առանց
վախի պաշտել զինք,

<span id="an_1:75">1:75</span> սրբութեամբ եւ արդարութեամբ ընթանալով իր
առջեւ՝ մեր կեանքին բոլոր օրերուն մէջ:

<span id="an_1:76">1:76</span> Իսկ դո՛ւն, մանո՛ւկ, Ամենաբարձրին մարգարէն
պիտի կոչուիս, որովհետեւ “պիտի երթաս Տէրոջ առջեւէն՝ անոր ճամբաները
պատրաստելու,

<span id="an_1:77">1:77</span> անոր ժողովուրդին գիտցնելու իրենց
փրկութիւնը՝ իրենց մեղքերուն ներումով”,

<span id="an_1:78">1:78</span> մեր Աստուծոյն գթառատ ողորմութեամբ, որով
Ծագող արեւը բարձրէն այցելեց մեզի՝

<span id="an_1:79">1:79</span> “փայլելու խաւարի եւ մահուան շուքի մէջ
բնակողներուն վրայ”, ու մեր ոտքերը ուղղելու դէպի խաղաղութեան ճամբան»:

<span id="an_1:80">1:80</span> Մանուկը կը մեծնար ու կը զօրանար հոգիով,
եւ անապատներուն մէջ էր՝ մինչեւ այն օրը, երբ դարձեալ ցոյց տուաւ ինքզինք
Իսրայէլի:

<span id="an_2:1">2:1</span> Այդ օրերը Օգոստոս կայսրէն հրամանագիր ելաւ,
որ ամբողջ երկրագունդը արձանագրուի:

<span id="an_2:2">2:2</span> (Այս առաջին աշխարհագիրը եղաւ՝ երբ Կիւրենոս
Սուրիայի վրայ կառավարիչ էր:)

<span id="an_2:3">2:3</span> Բոլորը կ՚երթային արձանագրուելու,
իւրաքանչիւրը՝ իր քաղաքին մէջ:

<span id="an_2:4">2:4</span> Յովսէփ ալ՝ Գալիլեայէն, Նազարէթ քաղաքէն,
բարձրացաւ դէպի Հրէաստան՝ Դաւիթի քաղաքը, որ Բեթլեհէմ կը կոչուի, (քանի ինք
Դաւիթի տունէն եւ գերդաստանէն էր,)

<span id="an_2:5">2:5</span> արձանագրուելու Մարիամի հետ, որ իր նշանածն
էր ու յղի էր:

<span id="an_2:6">2:6</span> Երբ անոնք հոն էին՝ անոր ծնանելու օրերը
լրացան.

<span id="an_2:7">2:7</span> եւ իր անդրանիկ որդին ծնաւ, խանձարուրով
փաթթեց զայն ու մսուրին մէջ պառկեցուց, որովհետեւ իջեւանին մէջ տեղ չկար
իրենց:

<span id="an_2:8">2:8</span> Այդ երկրամասը դաշտաբնակ հովիւներ կային,
որոնք իրենց հօտերը կը պահպանէին գիշերուան մէջ:

<span id="an_2:9">2:9</span> Եւ ահա՛ Տէրոջ հրեշտակը անոնց վրայ հասաւ,
Տէրոջ փառքը անոնց շուրջը փայլեցաւ, ու սաստիկ վախցան:

<span id="an_2:10">2:10</span> Բայց հրեշտակը ըսաւ անոնց. «Մի՛ վախնաք,
որովհետեւ ահա՛ ես մեծ ուրախութեան աւետիս մը կու տամ ձեզի, որ ամբողջ
ժողովուրդին պիտի ըլլայ.

<span id="an_2:11">2:11</span> որովհետեւ այսօր՝ Դաւիթի քաղաքին մէջ՝
Փրկիչ մը ծնաւ ձեզի, որ Օծեալ Տէրն է:

<span id="an_2:12">2:12</span> Եւ սա՛ ձեզի նշան մը պիտի ըլլայ. երախայ մը
պիտի գտնէք՝ խանձարուրով փաթթուած ու մսուրի մէջ պառկած»:

<span id="an_2:13">2:13</span> Յանկարծ այդ հրեշտակին հետ երկնային
զօրքերու բազմութիւն մը եղաւ, որոնք Աստուած կը գովաբանէին եւ կ՚ըսէին.

<span id="an_2:14">2:14</span> «Ամենաբարձր վայրերուն մէջ՝ Աստուծոյ
փա՜ռք, երկրի վրայ՝ խաղաղութի՜ւն, մարդոց մէջ՝ բարեացակամութի՜ւն»:

<span id="an_2:15">2:15</span> Երբ հրեշտակները երկինք վերցուեցան
անոնցմէ, հովիւները ըսին իրարու. «Եկէ՛ք, երթա՛նք մինչեւ Բեթլեհէմ, ու
տեսնե՛նք թէ ի՛նչ է այս եղած բանը՝ որ Տէրը գիտցուց մեզի»:

<span id="an_2:16">2:16</span> Ուստի գացին աճապարելով, եւ գտան Մարիամն
ու Յովսէփը, եւ մսուրին մէջ պառկած երախան:

<span id="an_2:17">2:17</span> Երբ տեսան, գիտցուցին այն խօսքը՝ որ այս
մանուկին մասին ըսուեցաւ իրենց:

<span id="an_2:18">2:18</span> Բոլոր լսողները կը զարմանային այն բաներուն
վրայ, որ հովիւները կը պատմէին իրենց:

<span id="an_2:19">2:19</span> Իսկ Մարիամ կը պահէր այս բոլոր բաները իր
սիրտին մէջ, եւ կը խորհրդածէր:

<span id="an_2:20">2:20</span> Յետոյ հովիւները վերադարձան, փառաբանելով
ու գովաբանելով Աստուած այն բոլոր բաներուն համար՝ որ լսեցին եւ տեսան,
ինչպէս իրենց ըսուած էր:

<span id="an_2:21">2:21</span> Երբ ութ օրերը լրացան՝ մանուկը տարին
թլփատելու: Անոր անունը դրուեցաւ Յիսուս, որ հրեշտակին կոչած անունն էր՝
դեռ ինք մօրը որովայնին մէջ չյղացուած:

<span id="an_2:22">2:22</span> Երբ անոնց մաքրութեան օրերը լրացան՝
Մովսէսի Օրէնքին համաձայն, Երուսաղէմ տարին զայն՝ Տէրոջ ներկայացնելու,

<span id="an_2:23">2:23</span> (ինչպէս գրուած է Տէրոջ Օրէնքին մէջ. «Ամէն
արու որ արգանդ կը բանայ՝ պիտի կոչուի “Տէրոջ սրբացած”»,)

<span id="an_2:24">2:24</span> ու Տէրոջ Օրէնքին մէջ ըսուածին համաձայն
զոհ մը ընծայելու՝ զոյգ մը տատրակ, կամ աղաւնիի երկու ձագ:

<span id="an_2:25">2:25</span> Այդ ատեն՝՝ Երուսաղէմի մէջ մարդ մը կար,
որուն անունը Սիմէոն էր: Ան արդար եւ բարեպաշտ էր, Իսրայէլի մխիթարութեան
կը սպասէր, ու Սուրբ Հոգին անոր վրայ էր:

<span id="an_2:26">2:26</span> Ան պատգամ ստացած էր Սուրբ Հոգիէն թէ մահ
պիտի չտեսնէր՝ մինչեւ որ տեսնէր Տէրոջ Օծեալը:

<span id="an_2:27">2:27</span> Ան ալ՝ առաջնորդուելով Հոգիէն՝ եկաւ
տաճարը. ու երբ ծնողները բերին Յիսուս մանուկը՝ որպէսզի Օրէնքին
սովորութեան համաձայն կատարեն անոր համար,

<span id="an_2:28">2:28</span> ինք ալ առաւ զայն իր գիրկը, օրհնեց Աստուած
եւ ըսաւ.

<span id="an_2:29">2:29</span> «Հիմա, Տէ՛ր, արձակէ՛ ծառադ խաղաղութեամբ՝
քու խօսքիդ համաձայն.

<span id="an_2:30">2:30</span> որովհետեւ աչքերս տեսան քու փրկութիւնդ՝

<span id="an_2:31">2:31</span> որ պատրաստեցիր բոլոր ժողովուրդներուն
առջեւ,

<span id="an_2:32">2:32</span> լոյս մը՝ հեթանոսները լուսաւորելու, ու
փառք՝ Իսրայէլի, քու ժողովուրդիդ»:

<span id="an_2:33">2:33</span> Յովսէփ եւ անոր մայրը զարմացած էին այն
բաներուն վրայ՝ որ կը խօսուէին անոր մասին:

<span id="an_2:34">2:34</span> Սիմէոն օրհնեց զանոնք, եւ ըսաւ անոր մօր՝
Մարիամի. «Ահա՛ այս մանուկը սահմանուած է շատ մարդոց իյնալուն ու ելլելուն
համար՝ Իսրայէլի մէջ, եւ հակաճառութեան նշան մը ըլլալու համար.

<span id="an_2:35">2:35</span> (եւ քու սիրտիդ մէջէն ալ թուր մը պիտի
անցնի՝՝.) որպէսզի շատ սիրտերու մտածումները յայտնուին»:

<span id="an_2:36">2:36</span> Նաեւ հոն էր Աննա մարգարէուհին, Փանուէլի
աղջիկը, Ասերի տոհմէն: Ան յառաջացած տարիք ունէր. ամուսինին հետ եօթը տարի
ապրած էր իր կուսութենէն ետք,

<span id="an_2:37">2:37</span> ու այրի էր՝ գրեթէ ութսունչորս տարեկան: Ան
չէր հեռանար տաճարէն, հապա ծոմով եւ աղերսանքով կը պաշտէր Աստուած՝ գիշեր
ու ցերեկ:

<span id="an_2:38">2:38</span> Այդ նոյն պահուն ան եկաւ, ներբողեց Տէրը,
եւ խօսեցաւ անոր մասին բոլոր անոնց՝ որ Երուսաղէմի մէջ կը սպասէին
ազատագրութեան:

<span id="an_2:39">2:39</span> Երբ գործադրեցին ամէն բան՝ Տէրոջ Օրէնքին
համաձայն, վերադարձան Գալիլեա, իրենց Նազարէթ քաղաքը:

<span id="an_2:40">2:40</span> Եւ մանուկը կը մեծնար ու հոգիով կը
զօրանար՝ իմաստութեամբ լեցուած, եւ Աստուծոյ շնորհքը անոր վրայ էր:

<span id="an_2:41">2:41</span> Անոր ծնողները ամէն տարի՝ Զատիկի տօնին՝
կ՚երթային Երուսաղէմ:

<span id="an_2:42">2:42</span> Ու երբ ան եղաւ տասներկու տարեկան,
բարձրացան Երուսաղէմ՝ տօնին սովորութեան համաձայն:

<span id="an_2:43">2:43</span> Երբ օրերը աւարտեցին ու վերադարձան, Յիսուս
պատանին մնաց Երուսաղէմ: Բայց Յովսէփ եւ անոր մայրը չէին գիտեր.

<span id="an_2:44">2:44</span> հապա կարծելով թէ ան ուղեկիցներուն հետ է՝
մէկ օրուան ճամբայ գացին, ու կը փնտռէին զայն իրենց ազգականներուն եւ
ծանօթներուն մէջ:

<span id="an_2:45">2:45</span> Երբ չգտան՝ Երուսաղէմ վերադարձան զայն
փնտռելու:

<span id="an_2:46">2:46</span> Երեք օր ետք գտան զայն տաճարին մէջ. նստած
էր վարդապետներուն հետ, մտիկ կ՚ընէր անոնց եւ բան կը հարցնէր:

<span id="an_2:47">2:47</span> Բոլոր զայն լսողները կը զմայլէին անոր
խելքէն ու պատասխաններէն:

<span id="an_2:48">2:48</span> Երբ տեսան զայն՝ ապշած մնացին, եւ մայրը
ըսաւ անոր. «Որդեա՛կ, ինչո՞ւ ա՛յդպէս ըրիր մեզի. ահա՛ հայրդ ու ես կը
փնտռէինք քեզ՝ չափազանց մորմոքած»:

<span id="an_2:49">2:49</span> Ըսաւ անոնց. «Ինչո՞ւ կը փնտռէիք զիս. չէի՞ք
գիտեր թէ ես պէտք է ըլլամ իմ Հօրս տունը»:

<span id="an_2:50">2:50</span> Սակայն անոնք չհասկցան այս խօսքը՝ որ ըսաւ
իրենց:

<span id="an_2:51">2:51</span> Յետոյ իջաւ անոնց հետ ու գնաց Նազարէթ, եւ
կը հպատակէր անոնց. բայց անոր մայրը այս բոլոր խօսքերը կը պահէր իր սիրտին
մէջ:

<span id="an_2:52">2:52</span> Յիսուս կը զարգանար իմաստութեամբ ու
հասակով, եւ շնորհք գտնելով Աստուծոյ ու մարդոց քով:

<span id="an_3:1">3:1</span> Տիբերիոս կայսրին գահակալութեան
տասնհինգերորդ տարին, երբ Պոնտացի Պիղատոս Հրէաստանի վրայ կառավարիչ էր,
Հերովդէս՝ Գալիլեայի վրայ չորրորդապետ, անոր եղբայրը՝ Փիլիպպոս՝ Իտուրայի
ու Տրաքոնացիներու երկրին վրայ չորրորդապետ, եւ Լիւսանիաս՝ Աբիլենէի վրայ
չորրորդապետ,

<span id="an_3:2">3:2</span> Աննայի ու Կայիափայի քահանայապետութեան ատեն՝
Աստուած խօսեցաւ՝՝ Զաքարիայի որդիին՝ Յովհաննէսի, անապատին մէջ:

<span id="an_3:3">3:3</span> Ան ալ եկաւ Յորդանանի շրջակայքը եւ
ապաշխարութեան մկրտութիւն կը քարոզէր՝ մեղքերու ներումին համար,

<span id="an_3:4">3:4</span> ինչպէս գրուած է Եսայի մարգարէին խօսքերուն
գիրքին մէջ. «Անապատին մէջ գոչողին ձայնը. “Պատրաստեցէ՛ք Տէրոջ ճամբան,
շտկեցէ՛ք անոր շաւիղները:

<span id="an_3:5">3:5</span> Ամէն ձոր պիտի լեցուի, եւ ամէն լեռ ու բլուր
պիտի ցածնայ. ծուռը պիտի շտկուի, խորտուբորտ տեղերը պիտի ըլլան հարթ
ճամբաներ,

<span id="an_3:6">3:6</span> եւ ամէն մարմին պիտի տեսնէ Աստուծոյ
փրկութիւնը”»:

<span id="an_3:7">3:7</span> Իրմէ մկրտուելու եկող բազմութեան ըսաւ.
«Իժերո՛ւ ծնունդներ, ո՞վ իմացուց ձեզի՝ խուսափիլ գալիք բարկութենէն:

<span id="an_3:8">3:8</span> Ուրեմն ապաշխարութեան արժանավայել պտո՛ւղ
բերէք, եւ մի՛ սկսիք ձեր մէջ ըսել. “Մենք Աբրահա՛մը ունինք իբր հայր”. քանի
որ կը յայտարարեմ ձեզի թէ Աստուած կարող է այս քարերէ՛ն հանել Աբրահամի
զաւակներ:

<span id="an_3:9">3:9</span> Կացինը արդէն իսկ դրուած է ծառերու արմատին
քով. ուրեմն ամէն ծառ՝ որ լաւ պտուղ չի բերեր, պիտի կտրուի ու կրակը
նետուի»:

<span id="an_3:10">3:10</span> Բազմութիւնները հարցուցին իրեն. «Ուրեմն
ի՞նչ ընենք»:

<span id="an_3:11">3:11</span> Ան ալ պատասխանեց անոնց. «Ո՛վ որ երկու
բաճկոն ունի՝ մէկը թող տայ չունեցողին, եւ ո՛վ որ կերակուր ունի՝ նոյնպէս
ընէ»:

<span id="an_3:12">3:12</span> Մաքսաւորներ ալ եկան մկրտուելու, եւ ըսին
անոր. «Վարդապե՛տ, մե՞նք ինչ ընենք»:

<span id="an_3:13">3:13</span> Ան ալ ըսաւ անոնց. «Մի՛ պահանջէք աւելի՝
քան ինչ որ ձեզի պատուիրուած է»:

<span id="an_3:14">3:14</span> Զինուորներն ալ կը հարցնէին անոր. «Մե՞նք
ինչ ընենք»: Ըսաւ անոնց. «Ո՛չ մէկը հարստահարեցէք, ո՛չ մէկը զրպարտեցէք,
հապա բաւարարուեցէ՛ք ձեր թոշակով»:

<span id="an_3:15">3:15</span> Քանի ժողովուրդը ակնկալութեան մէջ էր, եւ
բոլորը կը մտածէին իրենց սիրտին մէջ Յովհաննէսի մասին, թէ արդեօք ի՛նք է
Քրիստոսը,

<span id="an_3:16">3:16</span> Յովհաննէս պատասխանեց բոլորին. «Արդարեւ ես
կը մկրտեմ ձեզ ջուրով, բայց ինձմէ աւելի հզօրը կու գայ, որուն կօշիկներուն
կապերը քակելու արժանի չեմ. անիկա՛ պիտի մկրտէ ձեզ Սուրբ Հոգիով ու կրակով:

<span id="an_3:17">3:17</span> Անոր հեծանոցը իր ձեռքն է. իր կալը պիտի
մաքրէ եւ ցորենը պիտի ժողվէ իր ամբարը, իսկ յարդը պիտի այրէ անշէջ կրակով»:

<span id="an_3:18">3:18</span> Ուրիշ շատ բաներ ալ կ՚աւետէր՝ ժողովուրդը
յորդորելով:

<span id="an_3:19">3:19</span> Բայց Հերովդէս չորրորդապետը, կշտամբուելով
անկէ իր եղբօր կնոջ՝ Հերովդիայի համար, նաեւ բոլոր չարիքներուն համար՝ որ
Հերովդէս ըրած էր,

<span id="an_3:20">3:20</span> սա՛ ալ աւելցուց այդ բոլորին վրայ.-
բանտարկեց Յովհաննէսը:

<span id="an_3:21">3:21</span> Ամբողջ ժողովուրդը մկրտուեցաւ. Յիսուս ալ
մկրտուեցաւ, ու երբ կ՚աղօթէր՝ երկինքը բացուեցաւ,

<span id="an_3:22">3:22</span> եւ Սուրբ Հոգին իջաւ անոր վրայ մարմնաւոր
երեւոյթով՝ աղաւնիի պէս, ու ձայն մը եկաւ երկինքէն՝ որ կ՚ըսէր. «Դո՛ւն ես
իմ սիրելի Որդիս, քեզի՛ հաճեցայ»:

<span id="an_3:23">3:23</span> Եւ ինք՝ Յիսուս՝ սկսած էր գրեթէ երեսուն
տարեկան ըլլալ: (Ինչպէս կը կարծուէր՝) ան որդին էր Յովսէփի, որ Հեղիի, որ
Մատաթի,

<span id="an_3:24">3:24</span> որ Ղեւիի, որ Մեղքիի, որ Յաննէի, որ
Յովսէփի,

<span id="an_3:25">3:25</span> որ Մատաթիայի, որ Ամովսի, որ Նաւումի, որ
Եսղիի, որ Նանգէի,

<span id="an_3:26">3:26</span> որ Մաաթի, որ Մատաթիայի, որ Սեմէիի, որ
Յովսէփի, որ Յուդայի,

<span id="an_3:27">3:27</span> որ Յովհաննայի, որ Րեսայի, որ Զօրաբաբէլի,
որ Սաղաթիէլի, որ Ներիի,

<span id="an_3:28">3:28</span> որ Մեղքիի, որ Ադդիի, որ Կովսամի, որ
Եղմովդադի, որ Էրի,

<span id="an_3:29">3:29</span> որ Յովսէսի, որ Եղիազարի, որ Յովրիմի, որ
Մատաթի, որ Ղեւիի,

<span id="an_3:30">3:30</span> որ Սիմէոնի, որ Յուդայի, որ Յովսէփի, որ
Յովնանի, որ Եղիակիմի,

<span id="an_3:31">3:31</span> որ Մելեայի, որ Մայնանի, որ Մատաթայի, որ
Նաթանի, որ Դաւիթի,

<span id="an_3:32">3:32</span> որ Յեսսէի, որ Ովբէթի, որ Բոոսի, որ
Սաղմոնի, որ Նաասոնի,

<span id="an_3:33">3:33</span> որ Ամինադաբի, որ Արամի, որ Եսրոնի, որ
Փարէսի, որ Յուդայի,

<span id="an_3:34">3:34</span> որ Յակոբի, որ Իսահակի, որ Աբրահամի, որ
Թարայի, որ Նաքովրի,

<span id="an_3:35">3:35</span> որ Սերուգի, որ Ռագաւի, որ Փաղէկի, որ
Եբերի, որ Սաղայի,

<span id="an_3:36">3:36</span> որ Կայնանի, որ Արփաքսադի, որ Սէմի, որ
Նոյի, որ Ղամէքի,

<span id="an_3:37">3:37</span> որ Մաթուսաղայի, որ Ենովքի, որ Յարեդի, որ
Մաղաղիէլի, որ Կայնանի,

<span id="an_3:38">3:38</span> որ Ենովսի, որ Սէթի, որ Ադամի, որ Աստուծոյ
որդին էր:

<span id="an_4:1">4:1</span> Յիսուս՝ Սուրբ Հոգիով լեցուած՝ վերադարձաւ
Յորդանանէն, ու Հոգիէն տարուեցաւ անապատը,

<span id="an_4:2">4:2</span> ուր քառասուն օր փորձուեցաւ Չարախօսէն: Այդ
օրերը ոչինչ կերաւ. եւ այդ օրերուն լրանալէն ետք՝ անօթեցաւ:

<span id="an_4:3">4:3</span> Եւ Չարախօսը ըսաւ անոր. «Եթէ Աստուծոյ Որդին
ես, ըսէ՛ այդ քարին՝ որ հաց ըլլայ»:

<span id="an_4:4">4:4</span> Յիսուս պատասխանեց անոր. «Գրուած է. “Միայն
հացով չէ որ մարդը պիտի ապրի, հապա՝ Աստուծոյ ամէն խօսքով”»:

<span id="an_4:5">4:5</span> Չարախօսը՝ հանելով զայն բարձր լեռ մը՝
ցուցուց անոր երկրագունդին բոլոր թագաւորութիւնները վայրկեանի մը մէջ,

<span id="an_4:6">4:6</span> ու Չարախօսը ըսաւ անոր. «Այս ամբողջ
իշխանութիւնը եւ անոնց փառքը պիտի տամ քեզի. որովհետեւ ինծի յանձնուած է,
ու որո՛ւն որ ուզեմ՝ կու տամ զայն:

<span id="an_4:7">4:7</span> Ուրեմն եթէ դուն իմ առջեւս իյնալով
երկրպագես, բոլորը քուկդ պիտի ըլլան»:

<span id="an_4:8">4:8</span> Յիսուս պատասխանեց անոր. «Գրուած է. “Տէրո՛ջ՝
քու Աստուծո՛յդ երկրպագէ, եւ միայն զի՛նք պաշտէ”»:

<span id="an_4:9">4:9</span> Ապա տարաւ զայն Երուսաղէմ, կայնեցուց տաճարին
աշտարակին վրայ, եւ ըսաւ անոր. «Եթէ դուն Աստուծոյ Որդին ես, վա՛ր նետէ քեզ
ասկէ.

<span id="an_4:10">4:10</span> որովհետեւ գրուած է. “Իր հրեշտակներուն
պիտի հրահանգէ քեզի համար՝ որ պահեն քեզ,

<span id="an_4:11">4:11</span> եւ իրենց ձեռքերուն վրայ պիտի կրեն քեզ,
որպէսզի քարի՛ մը չզարնես ոտքդ”»:

<span id="an_4:12">4:12</span> Յիսուս պատասխանեց անոր. «Ըսուած է. “Մի՛
փորձեր Տէրը՝ քու Աստուածդ”»:

<span id="an_4:13">4:13</span> Երբ Չարախօսը լմնցուց ամբողջ փորձութիւնը,
ատեն մը հեռացաւ անկէ:

<span id="an_4:14">4:14</span> Յիսուս Հոգիին զօրութեամբ վերադարձաւ
Գալիլեա, եւ անոր համբաւը տարածուեցաւ այդ գաւառին ամբողջ շրջակայքը:

<span id="an_4:15">4:15</span> Ինք կը սորվեցնէր անոնց ժողովարաններուն
մէջ, ու կը փառաւորուէր բոլորէն:

<span id="an_4:16">4:16</span> Երբ եկաւ Նազարէթ, ուր ինք մեծցած էր, իր
սովորութեան համաձայն Շաբաթ օրը մտաւ ժողովարանը, ու կանգնեցաւ որ կարդայ:

<span id="an_4:17">4:17</span> Տուին անոր Եսայի մարգարէին գիրքը: Երբ
բացաւ գիրքը, գտաւ այն տեղը՝ ուր գրուած էր.

<span id="an_4:18">4:18</span> «Տէրոջ Հոգին իմ վրաս է. որովհետեւ օծեց
զիս աղքատներուն աւետարանելու, ղրկեց զիս կոտրած սիրտ ունեցողները
բժշկելու,

<span id="an_4:19">4:19</span> գերիներուն՝ ազատ արձակում եւ կոյրերուն
տեսողութիւն յայտարարելու, հարստահարութիւն կրողները ազատ արձակելու, Տէրոջ
բարեհաճութեան տարին յայտարարելու»:

<span id="an_4:20">4:20</span> Յետոյ գոցեց գիրքը, տուաւ սպասաւորին, ու
նստաւ: Բոլոր ժողովարանը եղողները իրենց աչքերը սեւեռած էին անոր վրայ:

<span id="an_4:21">4:21</span> Ուստի սկսաւ ըսել անոնց. «Այսօր այս
գրուածը իրագործուեցաւ, ու ձեր ականջները լսեցին»:

<span id="an_4:22">4:22</span> Բոլորը կը վկայէին անոր մասին, կը
զարմանային անոր բերանէն ելած շնորհալի խօսքերուն վրայ, եւ կ՚ըսէին. «Ասիկա
Յովսէփի որդին չէ՞»:

<span id="an_4:23">4:23</span> Ինք ալ ըսաւ անոնց. «Իրաւ դուք ինծի պիտի
ըսէք սա՛ առածը. “Բժի՛շկ, դուն քե՛զ բուժէ: Ո՜րչափ բաներ լսեցինք՝ որ
Կափառնայումի մէջ կատարուեցան. հո՛ս ալ ըրէ՝ քո՛ւ բնագաւառիդ մէջ”»:

<span id="an_4:24">4:24</span> Եւ շարունակեց. «Ճշմա՛րտապէս կը յայտարարեմ
ձեզի. “Ո՛չ մէկ մարգարէ ընդունելի է իր բնագաւառին մէջ”:

<span id="an_4:25">4:25</span> Ճշմա՛րտապէս կը յայտարարեմ ձեզի. “Շատ
այրիներ կային Իսրայէլի մէջ՝ Եղիայի օրերը, երբ երկինք գոցուեցաւ երեք տարի
ու վեց ամիս, եւ մեծ սով եղաւ ամբողջ երկրին մէջ.

<span id="an_4:26">4:26</span> բայց Եղիա անոնցմէ ո՛չ մէկուն ղրկուեցաւ,
հապա միայն Սիդոնացիներուն Սարեփթա քաղաքը բնակող այրի կնոջ մը:

<span id="an_4:27">4:27</span> Նաեւ շատ բորոտներ կային Իսրայէլի մէջ՝
Եղիսէ մարգարէին ատենը, եւ անոնցմէ ո՛չ մէկը մաքրուեցաւ, հապա միայն՝
Նէեման Ասորին”»:

<span id="an_4:28">4:28</span> Ժողովարանին մէջ բոլորն ալ զայրոյթով
լեցուեցան՝ երբ լսեցին այս խօսքերը.

<span id="an_4:29">4:29</span> ուստի կանգնելով՝ դուրս հանեցին զայն
քաղաքէն, եւ տարին զայն մինչեւ այն լերան ցցուած ծայրը՝ որուն վրայ իրենց
քաղաքը կառուցանուած էր, որպէսզի բարձր տեղէն վար նետեն զայն:

<span id="an_4:30">4:30</span> Բայց ինք՝ անոնց մէջէն անցնելով՝ գնաց:

<span id="an_4:31">4:31</span> Ապա իջաւ Գալիլեայի Կափառնայում քաղաքը, ու
Շաբաթ օրերը կը սորվեցնէր անոնց:

<span id="an_4:32">4:32</span> Կ՚ապշէին անոր ուսուցումին վրայ, որովհետեւ
իշխանութեամբ էր անոր խօսքը:

<span id="an_4:33">4:33</span> Ժողովարանին մէջ մարդ մը կար՝ որ անմաքուր
դեւի ոգի ունէր, եւ բարձրաձայն աղաղակեց.

<span id="an_4:34">4:34</span> «Թո՛ղ մեզ. դուն ի՞նչ ունիս մեզի հետ,
Յիսո՛ւս Նազովրեցի. միթէ մեզ կորսնցնելո՞ւ եկար: Գիտեմ թէ ո՛վ ես՝ Աստուծոյ
Սուրբը»:

<span id="an_4:35">4:35</span> Յիսուս սաստեց զայն՝ ըսելով. «Պապանձէ՛ ու
ելի՛ր ատկէ»: Դեւը գետին զարկաւ զայն՝ բոլորին մէջտեղ, ելաւ անկէ եւ
չվնասեց անոր:

<span id="an_4:36">4:36</span> Բոլորը այլայլած՝ իրարու հետ խօսակցելով
կ՚ըսէին. «Այս ի՜նչ խօսք է, որ իշխանութեամբ եւ զօրութեամբ կը հրամայէ
անմաքուր ոգիներուն, ու կ՚ելլեն»:

<span id="an_4:37">4:37</span> Եւ անոր համբաւը տարածուեցաւ շրջակայքին
բոլորը տեղերը:

<span id="an_4:38">4:38</span> Ելլելով ժողովարանէն՝ մտաւ Սիմոնի տունը:

<span id="an_4:39">4:39</span> Սիմոնի զոքանչը կը տուայտէր սաստիկ տենդով,
ու թախանձեցին իրեն՝ անոր համար:

<span id="an_4:40">4:40</span> Յիսուս կայնելով անոր քով՝ սաստեց տենդը,
որ թողուց զայն: Ան ալ անմի՛ջապէս կանգնեցաւ, եւ անոնց կը սպասարկէր:

<span id="an_4:41">4:41</span> Արեւին մայր մտած ատենը՝ բոլոր անոնք, որ
զանազան ախտերով հիւանդներ ունէին, իրեն բերին զանոնք. ինք ալ անոնցմէ
իւրաքանչիւրին վրայ ձեռք դնելով՝ բուժեց զանոնք:

<span id="an_4:42">4:42</span> Շատերէն դեւե՛ր ալ դուրս կ՚ելլէին՝
աղաղակելով. «Դո՛ւն ես Քրիստոսը, Աստուծոյ Որդին»: Բայց ինք կը սաստէր ու
չէր թոյլատրեր անոնց՝ որ խօսին, որովհետեւ գիտէին թէ ինք Քրիստոսն է:

<span id="an_4:43">4:43</span> Երբ ցերեկ եղաւ, մեկնեցաւ ու գնաց ամայի
տեղ մը. եւ բազմութիւնները կը փնտռէին զայն: Եկան անոր քով, ու կը բռնէին՝
որ չհեռանայ իրենցմէ:

<span id="an_4:44">4:44</span> Բայց ան ըսաւ իրենց. «Պէտք է որ ուրի՛շ
քաղաքներու ալ աւետեմ Աստուծոյ թագաւորութիւնը, քանի որ ղրկուած եմ ա՛յս
նպատակով»:

<span id="an_4:45">4:45</span> Եւ կը քարոզէր Գալիլեայի ժողովարաններուն
մէջ:

<span id="an_5:1">5:1</span> Երբ բազմութիւնը խռնուեցաւ անոր շուրջը՝
Աստուծոյ խօսքը լսելու համար, ինք Գեննեսարէթի ծովակին եզերքը կանգնած էր,

<span id="an_5:2">5:2</span> ու տեսաւ երկու նաւեր՝ որ ծովակին եզերքը
կեցած էին, եւ ձկնորսները՝ անոնցմէ իջած՝ ուռկանները կը լուային:

<span id="an_5:3">5:3</span> Ինք մտաւ այդ նաւերէն մէկուն մէջ՝ որ
Սիմոնինն էր, խնդրեց անկէ՝ որ քիչ մը ցամաքէն ծովուն մէջ տանի. ու նստելով
նաւուն մէջ՝ կը սորվեցնէր բազմութիւններուն:

<span id="an_5:4">5:4</span> Երբ դադրեցաւ խօսելէն՝ ըսաւ Սիմոնի. «Յառա՛ջ
տար նաւը՝ դէպի խորունկը, եւ նետեցէ՛ք ձեր ուռկանները՝ ձուկ որսալու»:

<span id="an_5:5">5:5</span> Սիմոն պատասխանեց անոր. «Վարդապե՛տ, ամբողջ
գիշերը աշխատեցանք ու ոչինչ որսացինք. բայց կը նետեմ ուռկանը՝ քու խօսքիդ
համար»:

<span id="an_5:6">5:6</span> Երբ ատիկա ըրին՝ մեծ քանակութեամբ ձուկ
բռնեցին, եւ իրենց ուռկանը կը պատռտէր:

<span id="an_5:7">5:7</span> Նշան կ՚ընէին միւս նաւուն մէջ եղող իրենց
ընկերակիցներուն, որ գան՝ օգնեն իրենց: Եկան ու երկու նաւերն ալ լեցուցին,
եւ գրեթէ ընկղմելու մօտ էին:

<span id="an_5:8">5:8</span> Երբ Սիմոն Պետրոս տեսաւ, ինկաւ Յիսուսի
ծունկերուն ու ըսաւ. «Տէ՛ր, հեռացի՛ր իմ քովէս, քանի որ ես մեղաւոր մարդ
մըն եմ»:

<span id="an_5:9">5:9</span> Որովհետեւ այլայլած էր, ինչպէս նաեւ բոլոր
իրեն հետ եղողները, իրենց բռնած ձուկերու առատութեան համար.

<span id="an_5:10">5:10</span> նոյնպէս ալ Զեբեդէոսի որդիները՝ Յակոբոս եւ
Յովհաննէս, որոնք Սիմոնի ընկերներն էին: Յիսուս ըսաւ Սիմոնի. «Մի՛ վախնար,
ասկէ ետք մարդո՛ց որսորդ՝՝ պիտի ըլլաս»:

<span id="an_5:11">5:11</span> Ու նաւերը ցամաք հանելով՝ թողուցին ամէն
ինչ եւ հետեւեցան անոր:

<span id="an_5:12">5:12</span> Երբ ինք քաղաքի մը մէջ էր՝ ահա՛ մարդ մը,
բորոտութեամբ լեցուն, տեսնելով Յիսուսը՝ ինկաւ երեսի վրայ, աղերսեց անոր եւ
ըսաւ. «Տէ՛ր, եթէ ուզես՝ կրնա՛ս մաքրել զիս»:

<span id="an_5:13">5:13</span> Յիսուս երկարելով իր ձեռքը՝ դպաւ անոր ու
ըսաւ. «Կ՚ուզե՛մ, մաքրուէ՛». եւ իսկոյն բորոտութիւնը գնաց անկէ:

<span id="an_5:14">5:14</span> Ինք պատուիրեց անոր՝ որ ո՛չ մէկուն ըսէ,
հապա՝ ըսաւ. «Գնա՛, ցո՛յց տուր քեզ քահանային, եւ Մովսէսի պատուիրածին
համաձայն՝ մատուցանէ՛ քու մաքրուելուդ ընծան, իբր վկայութիւն անոնց»:

<span id="an_5:15">5:15</span> Սակայն անոր համբաւը ա՛լ աւելի կը
տարածուէր. ու մեծ բազմութիւններ կը համախմբուէին՝ մտիկ ընելու եւ
բուժուելու իրենց հիւանդութիւններէն:

<span id="an_5:16">5:16</span> Բայց ինք կը քաշուէր ամայի տեղեր ու
կ՚աղօթէր:

<span id="an_5:17">5:17</span> Օր մը՝ ինք կը սորվեցնէր, ու Փարիսեցիներ
եւ Օրէնքի վարդապետներ նստած էին,- որոնք ժողվուած էին Գալիլեայի,
Հրէաստանի ու Երուսաղէմի բոլոր գիւղերէն,- եւ Տէրոջ զօրութիւնը ներկայ էր
բժշկելու համար՝՝:

<span id="an_5:18">5:18</span> Եւ ահա՛ քանի մը մարդիկ բերին անդամալոյծ
մարդ մը՝ մահիճով, ու կը ջանային ներս մտցնել զայն եւ դնել անոր առջեւ:

<span id="an_5:19">5:19</span> Երբ բազմութեան պատճառով չկրցան ճամբայ
գտնել՝ որ ներս մտցնեն զայն, ելան տանիքը, եւ կղմինտրներուն մէջէն՝ մահիճով
իջեցուցին զայն մէջտեղը, Յիսուսի առջեւ:

<span id="an_5:20">5:20</span> Ան ալ՝ տեսնելով անոնց հաւատքը՝ ըսաւ անոր.
«Մա՛րդ, մեղքերդ ներուած են քեզի»:

<span id="an_5:21">5:21</span> Դպիրներն ու Փարիսեցիները սկսան մտածել՝
ըսելով. «Ո՞վ է ասիկա՝ որ հայհոյութիւններ կ՚ըսէ: Ո՞վ կրնայ մեղքերը ներել՝
բացի Աստուծմէ՝՝»:

<span id="an_5:22">5:22</span> Երբ Յիսուս ըմբռնեց անոնց մտածումները՝
պատասխանեց անոնց. «Ի՞նչ կը մտածէք ձեր սիրտերուն մէջ:

<span id="an_5:23">5:23</span> Ո՞րը աւելի դիւրին է, “մեղքերդ ներուած են
քեզի” ըսե՞լը, թէ՝ “ոտքի՛ ելիր ու քալէ՛” ըսելը:

<span id="an_5:24">5:24</span> Բայց որպէսզի գիտնաք թէ մարդու Որդին
իշխանութիւն ունի՝ երկրի վրայ մեղքերը ներելու, (ըսաւ անդամալոյծին, )
քեզի՛ կ՚ըսեմ. “Ոտքի՛ ելիր, ա՛ռ մահիճդ ու գնա՛ տունդ”»:

<span id="an_5:25">5:25</span> Ան ալ անմի՛ջապէս կանգնեցաւ անոնց առջեւ,
վրան առաւ ինչ բանի վրայ որ պառկած էր, եւ գնաց իր տունը՝ փառաբանելով
Աստուած:

<span id="an_5:26">5:26</span> Բոլորը՝ հիացումով համակուած՝ փառաբանեցին
Աստուած, ու վախով համակուած՝ կ՚ըսէին. «Այսօր արտակարգ բաներ տեսանք»:

<span id="an_5:27">5:27</span> Ատկէ ետք՝ մեկնեցաւ, եւ տեսաւ մաքսաւոր մը՝
որուն անունը Ղեւի էր. ան նստած էր մաքս ընդունելու տեղը: Ըսաւ անոր.
«Հետեւէ՛ ինծի»:

<span id="an_5:28">5:28</span> Ան ալ ձգեց ամէն ինչ, կանգնեցաւ եւ անոր
հետեւեցաւ:

<span id="an_5:29">5:29</span> Ղեւի մեծ կոչունք մը սարքեց իր տան մէջ. ու
մեծ բազմութիւն կար մաքսաւորներու եւ ուրիշներու, որ անոնց հետ սեղան
նստած՝՝ էին:

<span id="an_5:30">5:30</span> Անոնց դպիրներն ու Փարիսեցիները կը
տրտնջէին անոր աշակերտներուն դէմ՝ ըսելով. «Ինչո՞ւ կ՚ուտէք ու կը խմէք
մաքսաւորներու եւ մեղաւորներու հետ»:

<span id="an_5:31">5:31</span> Յիսուս պատասխանեց անոնց. «Ո՛չ թէ
առողջներուն բժիշկ պէտք է, հապա՝ հիւանդներուն:

<span id="an_5:32">5:32</span> Ես եկայ ո՛չ թէ արդարները կանչելու, հապա
մեղաւորները՝ ապաշխարութեան»:

<span id="an_5:33">5:33</span> Անոնք ալ ըսին. «Ինչո՞ւ Յովհաննէսի
աշակերտները յաճախ ծոմ կը պահեն եւ աղերսանք կը մատուցանեն, նմանապէս
Փարիսեցիներուն աշակերտները, բայց քուկիններդ կ՚ուտեն ու կը խմեն»:

<span id="an_5:34">5:34</span> Ան ալ ըսաւ անոնց. «Կրնա՞ք ծոմ պահել տալ
հարսնեւորներուն՝ մինչ փեսան իրենց հետ է:

<span id="an_5:35">5:35</span> Բայց օրերը պիտի գան՝ երբ փեսան պիտի
վերցուի իրենցմէ. ապա ա՛յդ օրերը ծոմ պիտի պահեն»:

<span id="an_5:36">5:36</span> Առակ մըն ալ ըսաւ անոնց. «Ո՛չ մէկը կը ձգէ
նոր լաթի կտոր մը հին հանդերձի վրայ: Այլապէս՝ այդ նորը պատռուածք ալ
կ՚ընէ, ու հինցածին հետ չի յարմարիր այդ նոր լաթէն եղած կտորը:

<span id="an_5:37">5:37</span> Նաեւ ո՛չ մէկը կը դնէ նոր գինին հին
տիկերու մէջ: Այլապէս՝ նոր գինին կը պատռէ տիկերը. ինք կը թափի, ու տիկերը
կը կորսուին:

<span id="an_5:38">5:38</span> Հապա նոր գինին դրուելու է նո՛ր տիկերու
մէջ, որպէսզի երկուքն ալ պահուին:

<span id="an_5:39">5:39</span> Եւ ո՛չ մէկը հին գինին խմելէն ետք՝ իսկոյն
կ՚ուզէ նորը, քանի որ կ՚ըսէ. “Հինը աւելի ախորժահամ է”»:

<span id="an_6:1">6:1</span> Առաջին ամսուան երկրորդ Շաբաթ օրը՝ ինք
կ՚անցնէր արտերու մէջէն, եւ իր աշակերտները ցորենի հասկեր փրցնելով՝ իրենց
ձեռքերուն մէջ կը շփէին ու կ՚ուտէին:

<span id="an_6:2">6:2</span> Փարիսեցիներէն ոմանք ըսին անոնց. «Ինչո՞ւ
կ՚ընէք ինչ որ արտօնուած չէ ընել Շաբաթ օրերը»:

<span id="an_6:3">6:3</span> Յիսուս պատասխանեց անոնց. «Չէ՞ք կարդացեր
Դաւիթի ըրածը, երբ ինք եւ իրեն հետ եղողները անօթեցան.

<span id="an_6:4">6:4</span> ի՛նչպէս մտաւ Աստուծոյ տունը, առաւ
առաջադրութեան հացերը ու կերաւ, նաեւ տուաւ իրեն հետ եղողներուն. ո՛չ
մէկուն արտօնուած էր ուտել զանոնք՝ բացի քահանաներէն»:

<span id="an_6:5">6:5</span> Եւ ըսաւ անոնց. «Մարդու Որդին տէրն է նաեւ
Շաբաթին»:

<span id="an_6:6">6:6</span> Ուրիշ Շաբաթ օր մըն ալ մտաւ ժողովարանը եւ կը
սորվեցնէր: Հոն մարդ մը կար՝ որուն աջ ձեռքը չորցած էր:

<span id="an_6:7">6:7</span> Դպիրներն ու Փարիսեցիները կը հսկէին իր վրայ՝
տեսնելու թէ պիտի բուժէ՛ զայն Շաբաթ օրը, որպէսզի ամբաստանութեան առիթ մը
գտնեն իրեն դէմ:

<span id="an_6:8">6:8</span> Իսկ ինք՝ գիտնալով անոնց մտածումները՝ ըսաւ
այն մարդուն, որուն ձեռքը չորցած էր. «Ոտքի՛ ելիր, կայնէ՛ մէջտեղը»: Ան ալ
ելաւ ու կայնեցաւ:

<span id="an_6:9">6:9</span> Ուստի Յիսուս ըսաւ անոնց. «Ձեզի բան մը
հարցնեմ. “Շաբաթ օրը ո՞րը արտօնուած է, բարի՞ք ընել՝ թէ չարիք ընել, անձ մը
փրկե՞լ՝ թէ կորսնցնել”»:

<span id="an_6:10">6:10</span> Եւ շուրջը նայելով՝ բոլորին վրայ, ըսաւ
անոր. «Երկարէ՛ ձեռքդ»: Ան ալ այնպէս ըրաւ, ու անոր ձեռքը առողջացաւ միւսին
պէս:

<span id="an_6:11">6:11</span> Իսկ անոնք լեցուեցան մոլեգնութեամբ, եւ կը
խօսէին իրարու հետ՝ թէ ի՛նչ ընեն Յիսուսի:

<span id="an_6:12">6:12</span> Այդ օրերը՝ լեռը գնաց աղօթելու, եւ ամբողջ
գիշերը անցուց Աստուծոյ աղօթելով:

<span id="an_6:13">6:13</span> Առտուն՝ կանչեց իր աշակերտները, եւ ընտրեց
անոնցմէ տասներկու հոգի, ու առաքեալ անուանեց զանոնք.-

<span id="an_6:14">6:14</span> Սիմոնը՝ որ Պետրոս ալ անուանեց, եւ անոր
եղբայրը՝ Անդրէասը, Յակոբոսն ու Յովհաննէսը,

<span id="an_6:15">6:15</span> Փիլիպպոսը եւ Բարթողոմէոսը, Մատթէոսն ու
Թովմասը, Ալփէոսեան Յակոբոսը եւ Նախանձայոյզ կոչուած Սիմոնը,

<span id="an_6:16">6:16</span> Յակոբոսի եղբայրը՝ Յուդան, ու Իսկարիովտացի
Յուդան՝ որ մատնիչ եղաւ:

<span id="an_6:17">6:17</span> Անոնց հետ իջնելով՝ տափարակ տեղ մը
կայնեցաւ, ինչպէս նաեւ իր աշակերտներուն խումբը եւ ժողովուրդի մեծ
բազմութիւն մը՝ ամբողջ Հրէաստանէն, Երուսաղէմէն, ու Տիւրոսի եւ Սիդոնի
ծովեզերքէն.

<span id="an_6:18">6:18</span> անոնք եկած էին մտիկ ընելու անոր խօսքերը,
ու բուժուելու իրենց ախտերէն: Անմաքուր ոգիներէն տանջուողներն ալ եկան եւ
բժշկուեցան:

<span id="an_6:19">6:19</span> Ամբողջ բազմութիւնը կը ջանար դպչիլ իրեն,
որովհետեւ զօրութիւն կ՚ելլէր իրմէ ու բոլորը կը բժշկէր:

<span id="an_6:20">6:20</span> Այն ատեն աչքերը բարձրացուց դէպի իր
աշակերտները եւ ըսաւ. «Երանի՜ ձեզի՝ աղքատներուդ, որովհետեւ ձերն է
Աստուծոյ թագաւորութիւնը:

<span id="an_6:21">6:21</span> Երանի՜ ձեզի՝ որ հիմա անօթի էք, որովհետեւ
պիտի կշտանաք: Երանի՜ ձեզի՝ որ հիմա կու լաք, որովհետեւ պիտի խնդաք:

<span id="an_6:22">6:22</span> Երանի՜ ձեզի՝ երբ մարդիկ ատեն ձեզ, ու երբ
զատեն ձեզ իրենց ընկերութենէն, նախատեն եւ վարկաբեկեն ձեր անունը՝ մարդու
Որդիին պատճառով:

<span id="an_6:23">6:23</span> Ուրախացէ՛ք այդ օրը ու ցնծացէ՛ք, քանի որ
ձեր վարձատրութիւնը շատ է երկինքը. արդարեւ իրենց հայրերը նո՛յնպէս կ՚ընէին
մարգարէներուն:

<span id="an_6:24">6:24</span> Բայց վա՜յ ձեզի՝ հարուստներուդ, որովհետեւ
ունեցա՛ծ էք ձեր մխիթարութիւնը:

<span id="an_6:25">6:25</span> Վա՜յ ձեզի՝ որ կուշտ էք, որովհետեւ պիտի
անօթենաք. վա՜յ ձեզի՝ որ հիմա կը խնդաք, որովհետեւ պիտի սգաք ու լաք:

<span id="an_6:26">6:26</span> Վա՜յ ձեզի՝ երբ մարդիկ լաւ խօսին ձեր
մասին, որովհետեւ իրենց հայրերը ա՛յդպէս կ՚ընէին սուտ մարգարէներուն»:

<span id="an_6:27">6:27</span> «Բայց կը յայտարարեմ ձեզի՝ որ մտիկ կ՚ընէք.
“Սիրեցէ՛ք ձեր թշնամիները, բարի՛ք ըրէք ձեզ ատողներուն,

<span id="an_6:28">6:28</span> օրհնեցէ՛ք ձեզ անիծողները, աղօթեցէ՛ք ձեզ
պախարակողներուն համար:

<span id="an_6:29">6:29</span> Եթէ մէկը զարնէ այտիդ, մի՛ւսն ալ մօտեցուր
անոր. եթէ առնէ հանդերձդ քեզմէ, մի՛ արգիլեր որ առնէ բաճկոնդ ալ:

<span id="an_6:30">6:30</span> Տո՛ւր ամէն մարդու՝ որ քեզմէ կ՚ուզէ, ու
քու բաներդ առնողէն մի՛ պահանջեր զանոնք:

<span id="an_6:31">6:31</span> Ի՛նչպէս կ՚ուզէք որ մարդիկ ընեն ձեզի,
նո՛յնպէս ալ դուք ըրէք անոնց:

<span id="an_6:32">6:32</span> Եթէ սիրէք ձեզ սիրողները, ի՞նչ շնորհք
կ՚ունենաք. որովհետեւ մեղաւորնե՛րն ալ կը սիրեն զիրենք սիրողները:

<span id="an_6:33">6:33</span> Եթէ բարիք ընէք ձեզի բարիք ընողներուն,
ի՞նչ շնորհք կ՚ունենաք. որովհետեւ մեղաւորնե՛րն ալ նոյն բանը կ՚ընեն:

<span id="an_6:34">6:34</span> Եթէ փոխ տաք այնպիսի մարդոց՝ որոնցմէ յոյս
ունիք վերստանալու, ի՞նչ շնորհք կ՚ունենաք. որովհետեւ մեղաւորնե՛րն ալ փոխ
կու տան մեղաւորներուն, որպէսզի վերստանան նոյն չափով:

<span id="an_6:35">6:35</span> Հապա դուք՝ սիրեցէ՛ք ձեր թշնամիները ու
բարի՛ք ըրէք, փո՛խ տուէք՝ առանց փոխարէնը բան մը սպասելու, եւ ձեր
վարձատրութիւնը շատ պիտի ըլլայ ու Ամենաբարձրին որդիները պիտի ըլլաք,
որովհետեւ ան քաղցր է ապերախտներուն ու չարերուն հանդէպ:

<span id="an_6:36">6:36</span> Ուրեմն արգահատո՛ղ եղէք, ինչպէս ձեր Հայրն
ալ արգահատող է”»:

<span id="an_6:37">6:37</span> «Մի՛ դատէք՝ ու պիտի չդատուիք. մի՛
դատապարտէք՝ եւ պիտի չդատապարտուիք. ներեցէ՛ք՝ ու պիտի ներուի ձեզի:

<span id="an_6:38">6:38</span> Տուէ՛ք՝ եւ պիտի տրուի ձեզի. լաւ չափով՝
կոխուած, ցնցուած, լեփլեցուն պիտի տրուի ձեր գոգը. քանի որ պիտի չափուի
ձեզի ա՛յն չափով՝ որով դուք կը չափէք»:

<span id="an_6:39">6:39</span> Առակ մըն ալ ըսաւ անոնց. «Կոյրը կրնա՞յ
առաջնորդել կոյրը. միթէ երկո՛ւքն ալ փոսը պիտի չիյնա՞ն:

<span id="an_6:40">6:40</span> Աշակերտը իր վարդապետէն գերիվեր չէ. բայց
ամէն կատարեալ աշակերտ՝ իր վարդապետին պէս պիտի ըլլայ:

<span id="an_6:41">6:41</span> Ինչո՞ւ կը տեսնես եղբօրդ աչքին մէջի շիւղը,
ու չես նշմարեր քու աչքիդ մէջի գերանը:

<span id="an_6:42">6:42</span> Կամ ի՞նչպէս կրնաս ըսել եղբօրդ. “Եղբա՛յր,
թո՛յլ տուր որ հանեմ աչքիդ մէջի շիւղը”, երբ դուն չես տեսներ քու աչքիդ
մէջի գերանը: Կեղծաւո՛ր, նախ հանէ՛ քու աչքէդ գերանը, եւ ա՛յն ատեն յստակ
պիտի տեսնես՝ հանելու համար եղբօրդ աչքին մէջի շիւղը»:

<span id="an_6:43">6:43</span> «Արդարեւ չկայ լաւ ծառ մը՝ որ վատ պտուղ
բերէ, ո՛չ ալ վատ ծառ մը՝ որ լաւ պտուղ բերէ.

<span id="an_6:44">6:44</span> քանի որ իւրաքանչիւր ծառ կը ճանչցուի իր
պտուղէն: Որովհետեւ փուշերէն թուզ չեն քաղեր, ու մորենիէն խաղող չեն կթեր:

<span id="an_6:45">6:45</span> Բարի մարդը՝ բարութիւն կը բխեցնէ իր սիրտին
բարի գանձէն, իսկ չար մարդը՝ չարիք կը բխեցնէ իր սիրտին չար գանձէն. քանի
բերանը կը խօսի սիրտին լիութենէն»:

<span id="an_6:46">6:46</span> «Ինչո՞ւ “Տէ՛ր, Տէ՛ր” կը կոչէք զիս, բայց
չէք գործադրեր ինչ որ կ՚ըսեմ:

<span id="an_6:47">6:47</span> Ո՛վ որ կու գայ ինծի, կը լսէ իմ խօսքերս ու
կը գործադրէ զանոնք, ցոյց տամ ձեզի թէ որո՛ւ կը նմանի:

<span id="an_6:48">6:48</span> Ան կը նմանի տուն կառուցանող մարդու մը, որ
փորեց, խորացաւ եւ հիմը դրաւ վէմի վրայ. երբ ողողում եղաւ՝ հեղեղը զարկաւ
այդ տան բայց չկրցաւ սարսել զայն, որովհետեւ վէմի վրայ հիմնուած էր:

<span id="an_6:49">6:49</span> Իսկ ա՛ն որ կը լսէ իմ խօսքերս ու չի
գործադրեր, կը նմանի մարդու մը, որ հողի վրայ տուն կառուցանեց՝ առանց հիմի.
հեղեղը զարկաւ անոր եւ իսկոյն փլաւ, ու մեծ եղաւ այդ տան աւերումը»:

<span id="an_7:1">7:1</span> Երբ լմնցուց իր բոլոր խօսքերը ժողովուրդին
ականջներուն ըսելը՝ մտաւ Կափառնայում:

<span id="an_7:2">7:2</span> Հարիւրապետի մը ծառան, որ սիրելի էր իրեն,
ծանրօրէն հիւանդացած ըլլալով՝ վախճանելու մօտ էր:

<span id="an_7:3">7:3</span> Երբ լսեց Յիսուսի մասին, Հրեաներէն քանի մը
երէցներ ղրկելով՝ թախանձեց անոր, որ գայ եւ ապրեցնէ իր ստրուկը:

<span id="an_7:4">7:4</span> Անոնք ալ եկան Յիսուսի, փութաջանութեամբ
կ՚աղաչէին անոր ու կ՚ըսէին. «Ան՝ որուն պիտի ընես այս շնորհքը՝ արժանի է,

<span id="an_7:5">7:5</span> որովհետեւ կը սիրէ մեր ազգը, եւ ի՛նք
կառուցանեց ժողովարանը մեզի համար»:

<span id="an_7:6">7:6</span> Յիսուս գնաց անոնց հետ, ու երբ տունէն շատ
հեռու չէր, հարիւրապետը քանի մը բարեկամներ ղրկեց եւ ըսաւ անոր. «Տէ՛ր, մի՛
անհանգստանար, որովհետեւ ես արժանի չեմ որ դուն մտնես իմ յարկիս տակ.

<span id="an_7:7">7:7</span> ուստի ես ալ արժանի չնկատեցի զիս՝ գալու
քեզի. հապա ըսէ՛ խօսք մը՝՝, ու ծառաս պիտի բժշկուի:

<span id="an_7:8">7:8</span> Որովհետեւ ես ալ իշխանութեան տակ դրուած մարդ
մըն եմ, եւ զինուորներ ունիմ իմ հրամանիս տակ: Ասոր կ՚ըսեմ. “Գնա՛ ”, ու
կ՚երթայ. եւ միւսին. “Եկո՛ւր”, ու կու գայ. եւ ստրուկիս. “Ըրէ՛ այս բանը ”,
ու կ՚ընէ»:

<span id="an_7:9">7:9</span> Յիսուս լսելով ասիկա՝ զարմացաւ անոր վրայ, եւ
դառնալով իրեն հետեւող բազմութեան՝ ըսաւ. «Ձեզի կը յայտարարեմ թէ Իսրայէլի
մէջ անգամ ես չգտայ ա՛յսչափ մեծ հաւատք»:

<span id="an_7:10">7:10</span> Պատգամաւորները տուն վերադարձան, եւ
առողջացած գտան հիւանդ ծառան:

<span id="an_7:11">7:11</span> Հետեւեալ օրը կ՚երթար քաղաք մը՝ որուն
անունը Նային էր: Անոր հետ կ՚երթային իր աշակերտներէն շատերը, նաեւ մեծ
բազմութիւն մը:

<span id="an_7:12">7:12</span> Երբ մօտեցաւ քաղաքին դրան, ահա՛ մեռել մը
դուրս կը հանէին, իր մօր մէկ հատիկ որդին: Ան այրի էր, ու քաղաքէն մեծ
բազմութիւն մը անոր հետ էր:

<span id="an_7:13">7:13</span> Տէրը տեսնելով զայն՝ գթաց անոր վրայ եւ
ըսաւ անոր. «Մի՛ լար»:

<span id="an_7:14">7:14</span> Ու մօտենալով՝ դպաւ դագաղին. կրողները կանգ
առին, եւ ըսաւ. «Երիտասա՛րդ, քեզի՛ կ՚ըսեմ. “Ոտքի՛ ելիր”»:

<span id="an_7:15">7:15</span> Մեռելն ալ ելաւ, նստաւ, եւ սկսաւ խօսիլ.
Յիսուս տուաւ զայն իր մօր:

<span id="an_7:16">7:16</span> Վախը համակեց բոլորը, ու Աստուած կը
փառաբանէին՝ ըսելով. «Մեծ մարգարէ մը ելած է մեր մէջ, եւ Աստուած այցելած է
իր ժողովուրդին»:

<span id="an_7:17">7:17</span> Անոր մասին այս տարաձայնութիւնը
տարածուեցաւ ամբողջ Հրէաստանի մէջ, ու ամբողջ շրջակայքը:

<span id="an_7:18">7:18</span> Յովհաննէսի աշակերտները պատմեցին իրեն այս
բոլոր բաներուն մասին:

<span id="an_7:19">7:19</span> Յովհաննէս ալ իր աշակերտներէն երկուքը
կանչեց իրեն ու ղրկեց Յիսուսի՝ ըսելով. «Դո՞ւն ես ան՝ որ պիտի գար, թէ
ուրիշի՛ մը սպասենք»:

<span id="an_7:20">7:20</span> Երբ այդ մարդիկը եկան անոր քով՝ ըսին.
«Յովհաննէս Մկրտիչը մեզ ղրկեց քեզի՝ ըսելով. “Դո՞ւն ես ան՝ որ պիտի գար, թէ
ուրիշի՛ մը սպասենք”»:

<span id="an_7:21">7:21</span> Նոյն ժամուն շատեր բժշկեց իրենց ախտերէն,
տանջանքներէն եւ չար ոգիներէն, ու շատ կոյրերու տեսութիւն շնորհեց:

<span id="an_7:22">7:22</span> Ապա Յիսուս պատասխանեց անոնց. «Գացէ՛ք,
պատմեցէ՛ք Յովհաննէսի ինչ որ տեսաք եւ լսեցիք, թէ կոյրերը կը տեսնեն,
կաղերը կը քալեն, բորոտները կը մաքրուին, խուլերը կը լսեն, մեռելները
յարութիւն կ՚առնեն, աղքատներուն կ՚աւետարանուի:

<span id="an_7:23">7:23</span> Երանի՜ անոր՝ որ չի գայթակղիր իմ
պատճառովս»:

<span id="an_7:24">7:24</span> Երբ Յովհաննէսի պատգամաւորները գացին,
Յիսուս սկսաւ բազմութիւններուն խօսիլ Յովհաննէսի մասին. «Ի՞նչ տեսնելու
գացիք անապատը. հովէն տատանող եղէ՞գ մը:

<span id="an_7:25">7:25</span> Հապա ի՞նչ տեսնելու գացիք. փափուկ
հանդերձներ հագած մա՞րդ մը: Ահա՛ անոնք՝ որ փառաւոր պատմուճաններով ու
փափկութեան մէջ են, թագաւորական պալատնե՛րն են:

<span id="an_7:26">7:26</span> Հապա ի՞նչ տեսնելու գացիք. մարգարէ՞ մը:
Այո՛, կը յայտարարեմ ձեզի, աւելի՛ քան մարգարէ մը:

<span id="an_7:27">7:27</span> Որովհետեւ ասիկա՛ է ան՝ որուն մասին գրուած
է. “Ահա՛ ես կը ղրկեմ իմ պատգամաւորս քու առջեւէդ. ան պիտի պատրաստէ
ճամբադ՝ քու առջեւդ”:

<span id="an_7:28">7:28</span> Արդարեւ կը յայտարարեմ ձեզի. “Կիներէ
ծնածներուն մէջ՝ Յովհաննէս Մկրտիչէն աւելի մեծ մարգարէ չկայ”. սակայն
Աստուծոյ թագաւորութեան մէջ՝ ամենէն պզտիկը անկէ աւելի մեծ է»:

<span id="an_7:29">7:29</span> Երբ ամբողջ ժողովուրդն ու մաքսաւորները
լսեցին, արդարացուցին Աստուած՝ որ Յովհաննէսի մկրտութեամբ մկրտուեցան:

<span id="an_7:30">7:30</span> Բայց Փարիսեցիներն ու օրինականները
անարգեցին Աստուծոյ ծրագիրը իրենց հանդէպ՝ անկէ չմկրտուելով:

<span id="an_7:31">7:31</span> «Ուրեմն որո՞ւ նմանցնեմ այս սերունդին
մարդիկը, եւ որո՞ւ կը նմանին:

<span id="an_7:32">7:32</span> Կը նմանին մանուկներու, որոնք հրապարակները
նստելով՝ կը գոչեն իրարու եւ կ՚ըսեն. “Սրինգ նուագեցինք ձեզի՝ ու չպարեցիք,
ողբացինք ձեզի՝ ու չլացիք”:

<span id="an_7:33">7:33</span> Որովհետեւ Յովհաննէս Մկրտիչը եկաւ, ո՛չ հաց
կ՚ուտէր եւ ո՛չ գինի կը խմէր, ու կ՚ըսէիք. “Դեւ կայ անոր մէջ”:

<span id="an_7:34">7:34</span> Մարդու Որդին եկաւ, կ՚ուտէ եւ կը խմէ, ու
կ՚ըսէք. “Ահա՛ շատակեր ու գինեսէր մարդ մը, մաքսաւորներու եւ մեղաւորներու
բարեկամ”:

<span id="an_7:35">7:35</span> Եւ իմաստութիւնը արդարացաւ իր բոլոր
զաւակներով»:

<span id="an_7:36">7:36</span> Փարիսեցիներէն մէկը կը թախանձէր՝ որ ան
իրեն հետ հաց ուտէ: Ան ալ մտաւ Փարիսեցիին տունը ու սեղան նստաւ:

<span id="an_7:37">7:37</span> Քաղաքին մէջ մեղաւոր կին մը կար. երբ
գիտցաւ թէ ան սեղան նստած է Փարիսեցիին տունը, անուշահոտ օծանելիքի
ալապաստրէ շիշ մը բերաւ,

<span id="an_7:38">7:38</span> լալով կեցաւ անոր ոտքերուն քով՝ ետեւի
կողմը, եւ սկսաւ արցունքով թրջել անոր ոտքերը: Իր գլուխին մազերով կը սրբէր
ու կը համբուրէր անոր ոտքերը, եւ օծանելիքով կ՚օծէր:

<span id="an_7:39">7:39</span> Երբ զինք հրաւիրող Փարիսեցին տեսաւ, ըսաւ
ինքնիրեն. «Եթէ ասիկա մարգարէ ըլլար, պիտի գիտնար թէ ո՛վ եւ ինչպիսի՛ կին է
իրեն դպչողը, որովհետեւ մեղաւոր է»:

<span id="an_7:40">7:40</span> Յիսուս պատասխանեց անոր. «Սիմո՛ն, բա՛ն մը
ունիմ քեզի ըսելու»: Ան ալ ըսաւ. «Ըսէ՛, վարդապե՛տ»:

<span id="an_7:41">7:41</span> Յիսուս ըսաւ. «Փոխատու մը ունէր երկու
պարտապան. մէկը հինգ հարիւր դահեկան կը պարտէր, ու միւսը՝ յիսուն:

<span id="an_7:42">7:42</span> Երկուքի՛ն ալ շնորհեց պարտքը, քանի
կարողութիւն չունէին վճարելու: Հիմա ըսէ՛, անոնցմէ ո՞վ աւելի պիտի սիրէ
զայն»:

<span id="an_7:43">7:43</span> Սիմոն պատասխանեց. «Կ՚ենթադրեմ թէ ա՛ն՝
որուն շատ շնորհեց»: Ան ալ ըսաւ անոր. «Շիտա՛կ դատեցիր»:

<span id="an_7:44">7:44</span> Ու դառնալով դէպի այդ կինը՝ ըսաւ Սիմոնի.
«Կը տեսնե՞ս այս կինը: Ես տունդ մտայ, եւ դուն ջուր չտուիր ոտքերուս. բայց
ասիկա իր արցունքով թրջեց ոտքերս, եւ իր մազերով սրբեց:

<span id="an_7:45">7:45</span> Դուն ինծի համբո՛յր մը չտուիր, բայց ասիկա
հոս մտնելէս ի վեր՝ չդադրեցաւ ոտքերս համբուրելէ:

<span id="an_7:46">7:46</span> Դուն գլուխս չօծեցիր անուշահոտ իւղով, բայց
ասիկա ոտքե՛րս օծեց անուշահոտ օծանելիքով:

<span id="an_7:47">7:47</span> Ուստի կը յայտարարեմ քեզի. “Ասոր բազմաթիւ
մեղքերը ներուած են, որովհետեւ շատ սիրեց. բայց ա՛ն՝ որուն քիչ կը ներուի,
անիկա քիչ կը սիրէ”.

<span id="an_7:48">7:48</span> Եւ ըսաւ անոր. «Քու մեղքերդ ներուած են»:

<span id="an_7:49">7:49</span> Իրեն հետ սեղան նստողները սկսան ըսել իրենց
մէջ. «Ո՞վ է ասիկա՝ որ մեղքերն ալ կը ներէ»:

<span id="an_7:50">7:50</span> Իսկ ինք ըսաւ կնոջ. «Հաւատքդ փրկեց քեզ,
գնա՛ խաղաղութեամբ»:

<span id="an_8:1">8:1</span> Անկէ ետք, ինք կը քարոզէր՝ քաղաքէ քաղաք ու
գիւղէ գիւղ շրջելով, եւ կ՚աւետէր Աստուծոյ թագաւորութիւնը: Տասներկուքը
իրեն հետ էին,

<span id="an_8:2">8:2</span> նաեւ քանի մը կիներ՝ որոնք չար ոգիներէ ու
հիւանդութիւններէ բուժուած էին.- Մարիամ՝ որ կը կոչուէր Մագդաղենացի եւ
որմէ եօթը դեւ ելեր էր,

<span id="an_8:3">8:3</span> Յովհաննա, Հերովդէսի տան վերակացուին՝
Քուզայի կինը, Շուշան ու շատ ուրիշներ, որոնք կը սպասարկէին անոր իրենց
ինչքով:

<span id="an_8:4">8:4</span> Երբ մեծ բազմութիւն հաւաքուեցաւ եւ ամէն
քաղաքէ իրեն եկան, առակ մը ըսաւ անոնց.

<span id="an_8:5">8:5</span> «Սերմնացան մը գնաց իր հունտը ցանելու: Մինչ
կը ցանէր, քանի մը հունտեր ինկան ճամբային եզերքը եւ կոխկռտուեցան, ու
երկինքի թռչունները լափեցին զանոնք:

<span id="an_8:6">8:6</span> Ուրիշներ ինկան ժայռի վրայ, եւ հազիւ բուսած՝
չորցան, քանի բուսահող չկար:

<span id="an_8:7">8:7</span> Ուրիշներ ալ ինկան փուշերու մէջ, ու փուշերը
բուսնելով անոնց հետ՝ խեղդեցին զանոնք:

<span id="an_8:8">8:8</span> Իսկ ուրիշներ ինկան լաւ հողի մէջ, ու
բուսնելով՝ հարիւրապատիկ պտուղ տուին»: Երբ ըսաւ այս բաները՝ գոչեց. «Ա՛ն
որ ականջ ունի լսելու՝ թող լսէ»:

<span id="an_8:9">8:9</span> Իր աշակերտները հարցուցին իրեն. «Ի՞նչ է
իմաստը այս առակին»:

<span id="an_8:10">8:10</span> Ան ալ ըսաւ. «Ձեզի՛ տրուած է հասկնալ
Աստուծոյ թագաւորութեան խորհուրդները, բայց ուրիշներուն՝ առակներով կը
խօսիմ. որպէսզի նայելով՝ չտեսնեն, ու լսելով՝ չհասկնան»:

<span id="an_8:11">8:11</span> «Ուրեմն սա՛ է առակին իմաստը. հունտը՝
Աստուծոյ խօսքն է:

<span id="an_8:12">8:12</span> Ճամբային եզերքը եղողները անոնք են՝ որ կը
լսեն. յետոյ Չարախօսը կու գայ եւ կը վերցնէ անոնց սիրտէն խօսքը, որպէսզի
չհաւատան ու չփրկուին:

<span id="an_8:13">8:13</span> Ժայռի վրայինները անոնք են, որ երբ լսեն՝
ուրախութեամբ կ՚ընդունին խօսքը: Բայց արմատ չունին. ատեն մը կը հաւատան, եւ
փորձութեան ժամանակ կը հեռանան:

<span id="an_8:14">8:14</span> Փուշերու մէջ ինկածները անոնք են, որ լսելէ
ետք՝ կ՚երթան, բայց կը խեղդուին այս կեանքին հոգերով, հարստութեամբ ու
հաճոյքներով, եւ պտուղ չեն հասունցներ:

<span id="an_8:15">8:15</span> Իսկ լաւ հողի մէջ ցանուածները անոնք են, որ
խօսքը լսելով՝ պարկեշտ ու բարի սիրտի մը մէջ կը պահեն զայն, եւ
համբերութեամբ պտուղ կ՚արտադրեն»:

<span id="an_8:16">8:16</span> «Ո՛չ մէկը՝ ճրագ մը վառելէ ետք՝ կը ծածկէ
զայն անօթով մը, կամ կը դնէ մահիճի մը ներքեւ. հապա կը դնէ աշտանակի՛ մը
վրայ, որպէսզի ներս մտնողները տեսնեն լոյսը:

<span id="an_8:17">8:17</span> Որովհետեւ չկայ գաղտնիք մը՝ որ բացայայտ
պիտի չըլլայ, ո՛չ ալ պահուած բան մը՝ որ պիտի չգիտցուի ու երեւան չելլէ:

<span id="an_8:18">8:18</span> Ուրեմն զգուշացէ՛ք թէ ի՛նչպէս կը լսէք.
որովհետեւ ո՛վ որ ունի՝ պիտի տրուի անոր, իսկ ո՛վ որ չունի՝ անկէ պիտի
առնուի նոյնիսկ ինչ որ ինք կը կարծէ թէ ունի»:

<span id="an_8:19">8:19</span> Անոր մայրն ու եղբայրները եկան իրեն, բայց
բազմութենէն չէին կրնար մօտենալ իրեն:

<span id="an_8:20">8:20</span> Անոր լուր տուին՝ ըսելով. «Քու մայրդ ու
եղբայրներդ դուրսը կայնած են եւ կ՚ուզեն տեսնել քեզ»:

<span id="an_8:21">8:21</span> Ան ալ պատասխանեց անոնց. «Իմ մայրս ու
եղբայրներս անո՛նք են, որ կը լսեն Աստուծոյ խօսքը եւ կը գործադրեն զայն»:

<span id="an_8:22">8:22</span> Օր մը՝ ինք նաւ մտաւ իր աշակերտներուն հետ,
եւ ըսաւ անոնց. «Ծովակին միւս եզերքը անցնինք»: Մեկնեցան.

<span id="an_8:23">8:23</span> բայց մինչ կը նաւարկէին՝ ինք քնացաւ: Հովի
փոթորիկ մը իջաւ ծովակին վրայ. նաւը կը լեցուէր ջուրով, եւ իրենք վտանգի
մէջ էին:

<span id="an_8:24">8:24</span> Մօտեցան, արթնցուցին զինք ու ըսին.
«Վարդապե՛տ, վարդապե՛տ, կը կորսուինք»: Ան ալ ոտքի ելաւ, սաստեց հովն ու
ալիքները. եւ անոնք հանդարտեցան ու խաղաղութիւն եղաւ:

<span id="an_8:25">8:25</span> Ըսաւ անոնց. «Ո՞ւր է ձեր հաւատքը»: Անոնք՝
վախով համակուած՝ զարմացան, եւ կ՚ըսէին իրարու. «Արդեօք ո՞վ է ասիկա, որ կը
հրամայէ նոյնիսկ հովերուն ու ջուրին, եւ կը հնազանդին իրեն»:

<span id="an_8:26">8:26</span> Նաւարկելով իջան Գադարացիներուն երկիրը, որ
Գալիլեայի դիմացն է:

<span id="an_8:27">8:27</span> Երբ ինք ցամաք ելաւ, քաղաքէն մարդ մը
հանդիպեցաւ իրեն: Ան դեւեր ունէր ներսը՝ երկար ժամանակէ ի վեր. հանդերձ չէր
հագներ, ո՛չ ալ տան մէջ կը բնակէր, հապա՝ գերեզմաններու մէջ:

<span id="an_8:28">8:28</span> Տեսնելով Յիսուսը՝ աղաղակեց, ինկաւ անոր
առջեւ եւ ըսաւ բարձրաձայն. «Դուն ի՞նչ գործ ունիս ինծի հետ, Յիսո՛ւս,
Ամենաբա՛րձր Աստուծոյ Որդի. կ՚աղերսե՛մ քեզի, մի՛ տանջեր զիս»:

<span id="an_8:29">8:29</span> (Որովհետեւ հրամայեց անմաքուր ոգիին՝ որ
ելլէ այդ մարդէն. արդարեւ երկար ատեն էր որ գրաւած էր զայն, եւ ան կապուած
կը պահուէր՝ շղթաներով ու ոտնակապերով, բայց կը կոտրտէր կապերը եւ դեւէն կը
քշուէր անապատը:)

<span id="an_8:30">8:30</span> Յիսուս հարցուց անոր. «Ի՞նչ է անունդ»: Ան
ալ ըսաւ. «Լեգէոն». որովհետեւ շատ դեւեր մտած էին անոր մէջ:

<span id="an_8:31">8:31</span> Անոնք կ՚աղաչէին իրեն, որ չհրամայէ իրենց՝
անդունդը երթալ:

<span id="an_8:32">8:32</span> Հոն խոզերու մեծ երամակ մը կար, որ լեռը
կ՛արածէր: Աղաչեցին անոր՝ որ արտօնէ իրենց անոնց մէջ մտնել. եւ արտօնեց
իրենց:

<span id="an_8:33">8:33</span> Ուստի դեւերը՝ դուրս ելլելով մարդէն՝ մտան
խոզերուն մէջ. ու երամակը գահավէժ տեղէն ծովակը վազեց եւ խեղդուեցաւ:

<span id="an_8:34">8:34</span> Խոզարածները տեսնելով պատահածը՝ փախան, ու
պատմեցին քաղաքը եւ արտերը:

<span id="an_8:35">8:35</span> Մարդիկ դուրս ելան՝ պատահածը տեսնելու:
Եկան Յիսուսի քով, ու գտան այն մարդը՝ որմէ դեւերը ելած էին, նստած Յիսուսի
ոտքերուն քով, հագուած եւ սթափած. ու վախցան:

<span id="an_8:36">8:36</span> Անոնք որ տեսեր էին պատահածը, պատմեցին
անոնց թէ ի՛նչ կերպով դիւահարը բուժուեցաւ:

<span id="an_8:37">8:37</span> Գադարացիներուն շրջակայքը եղող ամբողջ
բազմութիւնը կը թախանձէր անոր՝ որ երթայ իրենցմէ, որովհետեւ մեծ վախով
համակուած էին: Ան ալ նաւ մտնելով վերադարձաւ:

<span id="an_8:38">8:38</span> Մարդը՝ որմէ դեւերը ելած էին, կ՚աղերսէր
անոր որ ընկերանայ իրեն: Բայց Յիսուս արձակեց զայն եւ ըսաւ.

<span id="an_8:39">8:39</span> «Վերադարձի՛ր տունդ, ու պատմէ՛ ամէն ինչ որ
Աստուած ըրաւ քեզի»: Ան ալ գնաց, եւ ամբողջ քաղաքին մէջ հրապարակեց ամէն
ինչ որ Յիսուս ըրաւ իրեն:

<span id="an_8:40">8:40</span> Երբ Յիսուս վերադարձաւ, բազմութիւնը
ընդունեց զինք, որովհետեւ բոլորը կը սպասէին իրեն:

<span id="an_8:41">8:41</span> Եւ ահա՛ Յայրոս անունով մարդ մը եկաւ, որ
ժողովարանի պետ էր: Յիսուսի ոտքը իյնալով՝ կ՚աղաչէր անոր որ իր տունը մտնէ,

<span id="an_8:42">8:42</span> որովհետեւ ունէր մէկ հատիկ աղջիկ մը, գրեթէ
տասներկու տարեկան, որ մահամերձ էր: Երբ Յիսուս կ՚երթար, բազմութիւնը կը
սեղմէր զինք:

<span id="an_8:43">8:43</span> Կին մը, որ արիւնահոսութիւն ունէր
տասներկու տարիէ ի վեր, եւ իր ամբողջ ունեցածը ծախսած էր բժիշկներուն, բայց
ո՛չ մէկէն կրցած էր բուժուիլ,

<span id="an_8:44">8:44</span> ետեւէն մօտենալով՝ անոր հանդերձին քղանցքին
դպաւ, եւ իր արիւնահոսութիւնը անմի՛ջապէս դադրեցաւ:

<span id="an_8:45">8:45</span> Ու Յիսուս ըսաւ. «Ո՞վ էր ան՝ որ դպաւ
ինծի»: Երբ բոլորը կ՚ուրանային, Պետրոս եւ իրեն հետ եղողները ըսին.
«Վարդապե՛տ, բազմութիւնը քեզ կը սեղմէ ու կը ճնշէ, եւ կ՚ըսես. “Ո՞վ դպաւ
ինծի”»:

<span id="an_8:46">8:46</span> Յիսուս ըսաւ. «Մէ՛կը դպաւ ինծի, որովհետեւ
գիտակցեցայ թէ զօրութիւն մը դուրս ելաւ ինձմէ»:

<span id="an_8:47">8:47</span> Երբ կինը տեսաւ թէ ըրածը անկէ թաքուն
չմնաց, դողալով եկաւ, անոր առջեւ ինկաւ, եւ ամբողջ ժողովուրդին առջեւ
յայտարարեց անոր թէ ի՛նչ պատճառով դպեր էր անոր, եւ թէ ի՛նչպէս անմի՛ջապէս
բժշկուեցաւ:

<span id="an_8:48">8:48</span> Յիսուս ըսաւ անոր. «Քաջալերուէ՛, աղջի՛կ,
հաւատքդ բժշկեց քեզ. գնա՛ խաղաղութեամբ»:

<span id="an_8:49">8:49</span> Երբ ինք դեռ կը խօսէր, ժողովարանի պետին
տունէն մէկը եկաւ եւ ըսաւ. «Աղջիկդ մեռաւ, ա՛լ մի՛ անհանգստացներ
վարդապետը»:

<span id="an_8:50">8:50</span> Բայց երբ Յիսուս լսեց ասիկա՝ ըսաւ անոր.
«Մի՛ վախնար, միա՛յն հաւատա, ու պիտի ապրի»:

<span id="an_8:51">8:51</span> Երբ տունը մտաւ, ո՛չ մէկուն թոյլ տուաւ որ
մտնէ, բայց միայն՝ Պետրոսի, Յակոբոսի ու Յովհաննէսի, եւ աղջիկին հօր ու
մօր:

<span id="an_8:52">8:52</span> Բոլորն ալ կու լային եւ կը հեծեծէին անոր
վրայ. բայց ինք ըսաւ. «Մի՛ լաք. ան մեռած չէ, հապա կը քնանայ»:

<span id="an_8:53">8:53</span> Անոնք ալ զինք ծաղրեցին, քանի գիտէին թէ
մեռաւ:

<span id="an_8:54">8:54</span> Իսկ ինք բոլորն ալ դուրս հանելով՝ բռնեց
անոր ձեռքէն, ու գոչեց՝ ըսելով. «Աղջի՛կ, ոտքի՛ ելիր»:

<span id="an_8:55">8:55</span> Անոր հոգին վերադարձաւ, եւ ան անմի՛ջապէս
կանգնեցաւ: Յիսուս հրամայեց՝ որ անոր ուտելիք տան:

<span id="an_8:56">8:56</span> Անոր ծնողները զմայլած մնացին, եւ ինք
պատուիրեց անոնց՝ որ պատահածը ո՛չ մէկուն ըսեն:

<span id="an_9:1">9:1</span> Իր տասներկու աշակերտները հաւաքելով՝
զօրութիւն ու իշխանութիւն տուաւ անոնց բոլոր դեւերուն վրայ, եւ ախտերը
բժշկելու:

<span id="an_9:2">9:2</span> Ու ղրկեց զանոնք՝ որ քարոզեն Աստուծոյ
թագաւորութիւնը եւ բժշկեն հիւանդները:

<span id="an_9:3">9:3</span> Ըսաւ անոնց. «Ճամբորդութեան համար ոչի՛նչ
առէք, ո՛չ գաւազան եւ ո՛չ պարկ, ո՛չ հաց եւ ո՛չ դրամ. ո՛չ ալ կրկին բաճկոն
ունեցէք՝՝:

<span id="an_9:4">9:4</span> Որո՛ւ տուն որ մտնէք՝ հո՛ն մնացէք, ապա անկէ
մեկնեցէք:

<span id="an_9:5">9:5</span> Իսկ անոնք որ չեն ընդունիր ձեզ, երբ դուրս
ելլէք այդ քաղաքէն՝ թօթուեցէ՛ք ձեր ոտքերուն փոշին անգամ, իբր վկայութիւն
անոնց դէմ»:

<span id="an_9:6">9:6</span> Անոնք ալ մեկնեցան եւ գիւղէ գիւղ կը շրջէին,
ամէնուրեք աւետարանելով ու բուժելով:

<span id="an_9:7">9:7</span> Հերովդէս չորրորդապետը՝ անոր բոլոր
կատարածներուն մասին լսելով՝ տարակոյսի մէջ էր, որովհետեւ ոմանք ըսած էին.

<span id="an_9:8">9:8</span> «Յովհաննէս մեռելներէն յարութիւն առաւ», եւ
ոմանք. «Եղիա յայտնուեցաւ», իսկ ուրիշներ ալ. «Նախկին մարգարէներէն մէկը
յարութիւն առաւ»:

<span id="an_9:9">9:9</span> Հերովդէս ըսաւ. «Յովհաննէսը ե՛ս գլխատեցի,
իսկ ո՞վ պիտի ըլլայ ասիկա՝ որուն մասին այսպիսի բաներ կը լսեմ»: Ու կը
ջանար տեսնել զայն:

<span id="an_9:10">9:10</span> Առաքեալները վերադարձան, ու պատմեցին անոր՝
ինչ որ ըրին. եւ առնելով զանոնք՝ մէկդի քաշուեցաւ ամայի տեղ մը, քաղաքի մը
քով՝ որուն անունը Բեթսայիդա էր:

<span id="an_9:11">9:11</span> Երբ բազմութիւնները գիտցան՝ անոր
հետեւեցան: Ինք ալ զանոնք ընդունելով՝ կը խօսէր անոնց Աստուծոյ
թագաւորութեան մասին, եւ կը բժշկէր անո՛նք՝ որ բուժումի պէտք ունէին:

<span id="an_9:12">9:12</span> Երբ օրը սկսաւ մթննալ՝ տասներկուքը մօտեցան
եւ ըսին անոր. «Արձակէ՛ բազմութիւնը, որպէսզի երթան շրջակայ գիւղերն ու
արտերը, իջեւանին եւ ուտելիք գտնեն, որովհետեւ հոս ամայի տեղ մըն ենք»:

<span id="an_9:13">9:13</span> Ըսաւ անոնց. «Դո՛ւք անոնց կերակուր տուէք»:
Անոնք ալ ըսին. «Մենք հինգ նկանակէն ու երկու ձուկէն աւելի բան չունինք,
եթէ չերթանք այդ ամբողջ ժողովուրդին համար կերակուր չգնենք»:

<span id="an_9:14">9:14</span> (Արդարեւ հինգ հազարի չափ այր մարդիկ
կային:) Ըսաւ իր աշակերտներուն. «Նստեցուցէ՛ք ատոնք՝ յիսունական շարքերով»:

<span id="an_9:15">9:15</span> Այդպէս ըրին, ու բոլորն ալ նստեցուցին:

<span id="an_9:16">9:16</span> Ինք ալ առաւ այդ հինգ նկանակներն ու երկու
ձուկերը, դէպի երկինք նայելով՝ օրհնեց զանոնք, կտրեց ու տուաւ
աշակերտներուն, որպէսզի հրամցնեն բազմութեան:

<span id="an_9:17">9:17</span> Կերան, բոլորն ալ կշտացան, եւ վերցնելով
աւելցած բեկորները՝ տասներկու կողով լեցուցին:

<span id="an_9:18">9:18</span> Երբ ինք առանձին կ՚աղօթէր, աշակերտները
իրեն հետ էին, եւ հարցուց անոնց. «Բազմութիւնները ինծի համար ի՞նչ կ՚ըսեն,
ո՞վ եմ»:

<span id="an_9:19">9:19</span> Անոնք ալ պատասխանեցին. «Ոմանք՝ Յովհաննէս
Մկրտիչը, ուրիշներ՝ Եղիան, ուրիշներ ալ՝ նախկին մարգարէներէն մէկը, որ
յարութիւն առած է»:

<span id="an_9:20">9:20</span> Ինք ըսաւ անոնց. «Իսկ դո՛ւք ի՞նչ կ՚ըսէք,
ո՞վ եմ»: Պետրոս պատասխանեց. «Աստուծոյ Քրիստո՛սը»:

<span id="an_9:21">9:21</span> Յիսուս ազդարարեց անոնց, ու պատուիրեց որ
ո՛չ մէկուն ըսեն այս բանը:

<span id="an_9:22">9:22</span> Եւ ըսաւ. «Պէտք է որ մարդու Որդին շատ
չարչարանքներ կրէ, մերժուի երէցներէն, քահանայապետներէն եւ դպիրներէն,
սպաննուի ու յարութիւն առնէ երրորդ օրը»:

<span id="an_9:23">9:23</span> Եւ կ՚ըսէր բոլորին. «Եթէ մէկը ուզէ գալ իմ
ետեւէս՝ թող ուրանայ ինքզինք, ամէն օր վերցնէ իր խաչը ու հետեւի ինծի.

<span id="an_9:24">9:24</span> որովհետեւ ո՛վ որ ուզէ փրկել իր անձը՝ պիտի
կորսնցնէ զայն, իսկ ո՛վ որ կորսնցնէ իր անձը՝ ինծի համար, պիտի փրկէ զայն:

<span id="an_9:25">9:25</span> Քանի որ մարդ ի՞նչ օգուտ կ՚ունենայ, եթէ
շահի ամբողջ աշխարհը բայց կորսնցնէ ինքզինք, կամ տուժէ:

<span id="an_9:26">9:26</span> Որովհետեւ ո՛վ որ ամօթ սեպէ զիս եւ իմ
խօսքերս դաւանիլը, մարդու Որդին ալ ամօթ պիտի սեպէ զայն դաւանիլը՝ երբ գայ
իր ու Հօր եւ սուրբ հրեշտակներուն փառքով:

<span id="an_9:27">9:27</span> Բայց ճշմա՛րտապէս կը յայտարարեմ ձեզի. “Հոս
կայնողներէն կան ոմանք՝ որ մահ պիտի չհամտեսեն, մինչեւ որ տեսնեն Աստուծոյ
թագաւորութիւնը”»:

<span id="an_9:28">9:28</span> Այս խօսքերէն գրեթէ ութ օր ետք՝ առնելով
Պետրոսը, Յովհաննէսն ու Յակոբոսը՝ լեռը ելաւ աղօթելու:

<span id="an_9:29">9:29</span> Մինչ կ՚աղօթէր, իր երեսին տեսքը փոխուեցաւ,
եւ իր պատմուճանը ճերմակ ու փայլուն եղաւ:

<span id="an_9:30">9:30</span> Եւ ահա՛ երկու մարդիկ կը խօսակցէին իրեն
հետ. անոնք֊ Մովսէսն ու Եղիան,

<span id="an_9:31">9:31</span> փառքով երեւցած, եւ կը խօսէին անոր այս
կեանքէն մեկնումին մասին, որ պիտի իրագործուէր Երուսաղէմի մէջ:

<span id="an_9:32">9:32</span> Պետրոս ու անոր հետ եղողները քունով
ծանրացած էին. երբ արթնցան, տեսան անոր փառքը եւ այդ երկու մարդիկը՝ որ
անոր քով կեցած էին:

<span id="an_9:33">9:33</span> Երբ անոնք զատուեցան անոր քովէն, Պետրոս
ըսաւ Յիսուսի. «Վարդապե՛տ, լաւ է որ կենանք հոս եւ շինենք երեք վրան, մէկը՝
քեզի, մէկը՝ Մովսէսի ու մէկը՝ Եղիայի». որովհետեւ չէր գիտեր թէ ի՛նչ կը
խօսէր:

<span id="an_9:34">9:34</span> Մինչ այսպէս կը խօսէր, ամպ մը եկաւ եւ
հովանի եղաւ անոնց վրայ. ու երբ անոնք ամպին տակ մտան՝ վախցան:

<span id="an_9:35">9:35</span> Ձայն մը եկաւ ամպէն՝ ըսելով. «Ա՛յս է իմ
սիրելի Որդիս, անո՛ր մտիկ ըրէք»:

<span id="an_9:36">9:36</span> Երբ լսեցին այդ ձայնը՝ Յիսուս մինակ մնաց:
Իրենք ալ լուռ կեցան, եւ այդ օրերը ո՛չ մէկուն բան մը պատմեցին իրենց
տեսածներէն:

<span id="an_9:37">9:37</span> Հետեւեալ օրը, երբ անոնք լեռնէն վար իջան,
մեծ բազմութիւն մը դիմաւորեց զայն:

<span id="an_9:38">9:38</span> Բազմութենէն մարդ մը գոչեց. «Վարդապե՛տ,
կ՚աղերսե՜մ քեզի, նայէ՛ որդիիս, քանի որ իմ մէկ հատիկս է:

<span id="an_9:39">9:39</span> Ահա՛ ոգի մը կը բռնէ զինք, ինք ալ յանկարծ
կ՚աղաղակէ. ոգին զինք ցնցելով կը փրփրցնէ, ու հազիւ կը հեռանայ իրմէ՝
ջախջախելով զինք:

<span id="an_9:40">9:40</span> Աղերսեցի քու աշակերտներուդ՝ որ դուրս
հանեն զայն, բայց չկրցան»:

<span id="an_9:41">9:41</span> Յիսուս պատասխանեց. «Ո՛վ անհաւատ ու
խոտորեալ սերունդ, մինչեւ ե՞րբ ձեզի հետ պիտի ըլլամ եւ ձեզի հանդուրժեմ:
Հո՛ս բեր որդիդ»:

<span id="an_9:42">9:42</span> Երբ կը մօտենար, դեւը գետին զարկաւ զայն ու
սաստիկ ցնցեց:

<span id="an_9:43">9:43</span> Իսկ Յիսուս սաստեց անմաքուր ոգին, բժշկեց
պատանին եւ տուաւ զայն իր հօր:

<span id="an_9:44">9:44</span> Բոլորը կ՚ապշէին Աստուծոյ մեծամեծ
գործերուն վրայ: Մինչ բոլորն ալ կը սքանչանային Յիսուսի բոլոր ըրածներուն
վրայ, ան ըսաւ իր աշակերտներուն. «Դուք այս խօսքերը ձեր մի՛տքը պահեցէք՝՝,
որովհետեւ մարդու Որդին պիտի մատնուի մարդոց ձեռքը»:

<span id="an_9:45">9:45</span> Բայց անոնք չէին հասկնար այս խօսքը, եւ
անոնցմէ ծածկուած էր՝ որպէսզի չըմբռնեն. ու կը վախնային հարցնել իրեն այդ
խօսքին մասին:

<span id="an_9:46">9:46</span> Մտածում մըն ալ ծագեցաւ անոնց մէջ, թէ
արդեօք ո՛վ է մեծագոյնը իրենց մէջ:

<span id="an_9:47">9:47</span> Յիսուս ըմբռնելով անոնց սիրտին մտածումը՝
առաւ մանուկ մը, կայնեցուց զայն իր քով,

<span id="an_9:48">9:48</span> ու ըսաւ անոնց. «Ո՛վ որ կ՚ընդունի այս
մանուկը իմ անունովս՝ զի՛ս կ՚ընդունի, եւ ո՛վ որ զիս կ՚ընդունի՝ զիս
ղրկո՛ղը կ՚ընդունի. որովհետեւ ա՛ն որ ամենէն պզտիկն է ձեր բոլորին մէջ,
անիկա՛ պիտի ըլլայ մեծը»:

<span id="an_9:49">9:49</span> Յովհաննէս ըսաւ. «Վարդապե՛տ, մէկը տեսանք
որ դեւեր կը հանէր քու անունովդ, եւ արգիլեցինք զայն՝ քանի որ մեզի չի
հետեւիր»:

<span id="an_9:50">9:50</span> Յիսուս ըսաւ անոր. «Մի՛ արգիլէք, որովհետեւ
ա՛ն որ մեզի հակառակ չէ, մեր՝՝ կողմէն է»:

<span id="an_9:51">9:51</span> Երբ իր աշխարհէն վերանալու ժամանակը
հասաւ՝՝, հաստատապէս որոշեց՝՝ Երուսաղէմ երթալ:

<span id="an_9:52">9:52</span> Եւ իր առջեւէն ղրկեց պատգամաւորներ, որոնք
երբ գացին՝ մտան Սամարացիներուն մէկ գիւղը, որպէսզի պատրաստութիւն տեսնեն
իրեն համար:

<span id="an_9:53">9:53</span> Բայց չընդունեցին զայն, որովհետեւ անոր
երեսը դէպի Երուսաղէմ ուղղուած էր:

<span id="an_9:54">9:54</span> Երբ իր աշակերտները՝ Յակոբոս ու Յովհաննէս՝
տեսան ասիկա, ըսին անոր. «Տէ՛ր, կ՚ուզե՞ս որ ըսենք, որպէսզի երկինքէն կրակ
իջնէ եւ սպառէ զանոնք, ինչպէս Եղիա ալ ըրաւ»:

<span id="an_9:55">9:55</span> Դարձաւ ու յանդիմանեց զանոնք՝ ըսելով. «Չէք
գիտեր թէ ի՛նչ հոգիի տէր էք.

<span id="an_9:56">9:56</span> որովհետեւ մարդու Որդին եկաւ ո՛չ թէ մարդոց
անձերը կորսնցնելու, հապա՝ փրկելու՝՝»: Եւ ուրիշ գիւղ մը գացին:

<span id="an_9:57">9:57</span> Երբ անոնք ճամբան կ՚երթային, մէկը ըսաւ
անոր. «Տէ՛ր, պիտի հետեւիմ քեզի՝ ո՛ւր որ երթաս»:

<span id="an_9:58">9:58</span> Յիսուս ըսաւ անոր. «Աղուէսները որջեր
ունին, ու երկինքի թռչունները՝ բոյներ, բայց մարդու Որդին տե՛ղ մը չունի՝
ուր հանգչեցնէ իր գլուխը»:

<span id="an_9:59">9:59</span> Ուրիշի մըն ալ ըսաւ. «Հետեւէ՛ ինծի»: Իսկ
ան ըսաւ. «Տէ՛ր, արտօնէ՛ ինծի, որ նախ երթամ՝ թաղեմ հայրս»:

<span id="an_9:60">9:60</span> Յիսուս ըսաւ անոր. «Թո՛ղ մեռելներուն՝
թաղել իրենց մեռելները, իսկ դուն գնա՛ ու քարոզէ՛ Աստուծոյ
թագաւորութիւնը»:

<span id="an_9:61">9:61</span> Ուրիշ մըն ալ ըսաւ. «Տէ՛ր, պիտի հետեւիմ
քեզի. բայց արտօնէ՛ որ նախ հրաժեշտ առնեմ տանս մէջ եղողներէն»:

<span id="an_9:62">9:62</span> Յիսուս ըսաւ անոր. «Ո՛չ մէկը՝ որ կը դնէ
ձեռքը մաճին վրայ ու ետեւ կը նայի՝ յարմար է Աստուծոյ թագաւորութեան»:

<span id="an_10:1">10:1</span> Ասկէ ետք՝ Տէրը ուրիշ եօթանասուն ալ
որոշեց, եւ իր առջեւէն երկու-երկու ղրկեց զանոնք բոլոր քաղաքներն ու
տեղերը՝ ուր ինք պիտի երթար:

<span id="an_10:2">10:2</span> Եւ ըսաւ անոնց. «Հունձքը ի՛րապէս շատ է,
բայց գործաւորները՝ քիչ. ուրեմն հունձքին Տէրո՛ջ աղերսեցէք, որ գործաւորներ
ուղարկէ իր հունձքին:

<span id="an_10:3">10:3</span> Գացէ՛ք. ահա՛ ես կը ղրկեմ ձեզ իբր
գառնուկներ՝ գայլերու մէջ:

<span id="an_10:4">10:4</span> Ձեզի հետ մի՛ առնէք՝՝ ո՛չ քսակ, ո՛չ պարկ,
ո՛չ ալ կօշիկներ, ու ճամբան ո՛չ մէկը բարեւեցէք:

<span id="an_10:5">10:5</span> Որեւէ տուն որ մտնէք՝ նախ ըսէք. “Բարե՛ւ
այս տան”:

<span id="an_10:6">10:6</span> Եթէ հոն բարեւի արժանի մարդ կայ, ձեր
բարեւը պիտի հանգչի անոր վրայ. այլապէս՝ պիտի դառնայ ձեզի:

<span id="an_10:7">10:7</span> Մնացէ՛ք այդ տան մէջ, եւ կերէ՛ք ու խմեցէ՛ք
անոնց քով, որովհետեւ գործաւորը արժանի է իր վարձքին. մի՛ երթաք տունէ
տուն:

<span id="an_10:8">10:8</span> Որեւէ քաղաք որ մտնէք եւ ընդունին ձեզ,
կերէ՛ք ի՛նչ որ հրամցնեն ձեզի:

<span id="an_10:9">10:9</span> Բուժեցէ՛ք անոր մէջի հիւանդները եւ ըսէ՛ք
անոնց. “Աստուծոյ թագաւորութիւնը մօտեցած է ձեզի”:

<span id="an_10:10">10:10</span> Բայց որեւէ քաղաք որ մտնէք ու չընդունին
ձեզ, երթալով անոր հրապարակները՝ ըսէ՛ք.

<span id="an_10:11">10:11</span> “Այն փոշին ալ՝ որ մեր ոտքերուն փակած է
ձեր քաղաքէն, կը թօթուենք ձեզի. բայց սա՛ գիտցէ՛ք, որ Աստուծոյ
թագաւորութիւնը մօտեցած է ձեզի”:

<span id="an_10:12">10:12</span> Կը յայտարարեմ ձեզի. “Այն օրը Սոդոմի
դատաստանը աւելի դիւրին պիտի ըլլայ, քան այդ քաղաքին”»:

<span id="an_10:13">10:13</span> «Վա՜յ քեզի, Քորազի՛ն, վա՜յ քեզի,
Բեթսայիդա՛. որովհետեւ եթէ Տիւրոսի ու Սիդոնի մէջ կատարուած ըլլային այն
հրաշքները՝ որոնք կատարուեցան ձեր մէջ, շատո՛նց ապաշխարած պիտի ըլլային՝
քուրձով եւ մոխիրի մէջ նստելով:

<span id="an_10:14">10:14</span> Բայց դատաստանին օրը՝ աւելի դիւրին պիտի
ըլլայ Տիւրոսի ու Սիդոնի, քան ձեզի:

<span id="an_10:15">10:15</span> Եւ դո՛ւն, Կափառնայո՛ւմ, որ բարձրացած ես
մինչեւ երկինք, պիտի իջնես մինչեւ դժոխք:

<span id="an_10:16">10:16</span> Ա՛ն որ մտիկ կ՚ընէ ձեզի՝ մտիկ կ՚ընէ
ինծի՛. իսկ ա՛ն որ կ՚անարգէ ձեզ՝ կ՚անարգէ զի՛ս, եւ ա՛ն որ կ՚անարգէ զիս՝
կ՚անարգէ զիս ղրկո՛ղը»:

<span id="an_10:17">10:17</span> Եօթանասուն աշակերտները վերադարձան
ուրախութեամբ, եւ ըսին. «Տէ՛ր, քու անունովդ՝ դեւե՛րն ալ կը հպատակէին
մեզի»:

<span id="an_10:18">10:18</span> Յիսուս ըսաւ անոնց. «Կը տեսնէի Սատանան,
որ վար կ՚իյնար երկինքէն՝ փայլակի նման:

<span id="an_10:19">10:19</span> Ահա՛ ձեզի իշխանութիւն կու տամ՝ կոխելու
օձերու, կարիճներու, եւ թշնամիին ամբողջ զօրութեան վրայ. բնա՛ւ բան մը պիտի
չվնասէ ձեզի:

<span id="an_10:20">10:20</span> Բայց դուք մի՛ ուրախանաք՝ որ չար ոգիները
կը հպատակին ձեզի. այլ մանաւանդ ուրախացէ՛ք՝ որ ձեր անունները գրուած են
երկի՛նքը»:

<span id="an_10:21">10:21</span> Այդ նոյն ժամուն՝ Յիսուս Հոգիով ցնծաց եւ
ըսաւ. «Կը ներբողեմ քեզ, Հա՜յր, Տէր երկինքի ու երկրի, որ այս բաները
ծածկեցիր իմաստուններէն եւ խելացիներէն, ու յայտնեցիր երախաներո՛ւն: Այո՛,
Հա՜յր, որովհետեւ ա՛յսպէս հաճելի եղաւ քու առջեւդ:

<span id="an_10:22">10:22</span> Ամէն բան յանձնուեցաւ ինծի՝ իմ Հօրմէս,
ու ո՛չ մէկը գիտէ թէ ո՛վ է Որդին, բայց միայն՝ Հայրը, եւ թէ ո՛վ է Հայրը,
բայց միայն՝ Որդին, եւ ա՛ն՝ որուն Որդին փափաքի յայտնել»:

<span id="an_10:23">10:23</span> Աշակերտներուն դառնալով՝ առանձին ըսաւ.
«Երանի՜ այն աչքերուն՝ որ կը տեսնեն ձեր տեսածները.

<span id="an_10:24">10:24</span> արդարեւ կը յայտարարեմ ձեզի. “Շատ
մարգարէներ ու թագաւորներ ուզեցին տեսնել ձեր տեսածները՝ բայց չտեսան, եւ
լսել ձեր լսածները՝ բայց չլսեցին”»:

<span id="an_10:25">10:25</span> Ահա՛ օրինական մը կանգնեցաւ, ու փորձելով
զայն՝ ըսաւ. «Վարդապե՛տ, ի՞նչ ընեմ՝ որ ժառանգեմ յաւիտենական կեանքը»:

<span id="an_10:26">10:26</span> Ան ալ ըսաւ անոր. «Ի՞նչ գրուած է Օրէնքին
մէջ, ի՞նչպէս կը կարդաս»:

<span id="an_10:27">10:27</span> Ան պատասխանեց. «Սիրէ՛ Տէրը՝ քու
Աստուածդ՝ ամբողջ սիրտովդ, ամբողջ անձովդ, ամբողջ զօրութեամբդ եւ ամբողջ
միտքովդ, ու ընկերդ՝ քու անձիդ՝՝ պէս»:

<span id="an_10:28">10:28</span> Ինք ալ ըսաւ անոր. «Շիտա՛կ պատասխանեցիր,
ըրէ՛ ատիկա՝ ու պիտի ապրիս»:

<span id="an_10:29">10:29</span> Իսկ ան՝ ուզելով արդարացնել ինքզինք՝
ըսաւ Յիսուսի. «Բայց ո՞վ է իմ ընկերս»:

<span id="an_10:30">10:30</span> Յիսուս պատասխանեց. «Մէկը Երուսաղէմէն
Երիքով կ՚իջնէր եւ աւազակներու ձեռքը ինկաւ, որոնք մերկացուցին զայն,
վիրաւորելով կիսամեռ թողուցին ու գացին:

<span id="an_10:31">10:31</span> Պատահեցաւ որ քահանայ մը իջնէ այդ
ճամբայէն. տեսնելով զայն՝ միւս կողմէն անցաւ:

<span id="an_10:32">10:32</span> Նմանապէս Ղեւտացի մը հասնելով այդ տեղը՝
գնաց եւ տեսաւ, ու միւս կողմէն անցաւ:

<span id="an_10:33">10:33</span> Բայց Սամարացի մը՝ որ կը ճամբորդէր, եկաւ
անոր քով, եւ տեսնելով զայն՝ գթաց:

<span id="an_10:34">10:34</span> Մօտեցաւ, փաթթեց անոր վէրքերը, վրան ձէթ
ու գինի թափելով եւ իր գրաստին վրայ դնելով՝ տարաւ զայն պանդոկ մը, ու հոգ
տարաւ անոր:

<span id="an_10:35">10:35</span> Հետեւեալ օրը՝ երբ կը մեկնէր անկէ, հանեց
երկու դահեկան, տուաւ պանդոկապետին եւ ըսաւ անոր. «Հո՛գ տար ատոր, ու ի՛նչ
որ աւելի ծախսես՝ պիտի վճարեմ քեզի երբ վերադառնամ»:

<span id="an_10:36">10:36</span> Ուրեմն այս երեքէն ո՞վ կը կարծես թէ
ընկերը եղաւ աւազակներու ձեռքը ինկողին»:

<span id="an_10:37">10:37</span> Ան ալ ըսաւ. «Ա՛ն՝ որ կարեկցեցաւ անոր»:
Ուստի Յիսուս ըսաւ անոր. «Գնա՛, դո՛ւն ալ նոյնպէս ըրէ»:

<span id="an_10:38">10:38</span> Երբ անոնք կ՚երթային՝ ինք գիւղ մը մտաւ,
եւ կին մը՝ Մարթա անունով՝ ընդունեց զայն իր տունը:

<span id="an_10:39">10:39</span> Ան քոյր մը ունէր՝ որուն անունը Մարիամ
էր. ան եկաւ, նստաւ Յիսուսի ոտքերուն քով, եւ մտիկ կ՚ընէր անոր խօսքերը:

<span id="an_10:40">10:40</span> Բայց Մարթա շատ զբաղած էր
սպասարկութեամբ: Եկաւ անոր քով ու ըսաւ. «Տէ՛ր, հոգ չե՞ս ըներ՝ որ քոյրս
մինակ ձգեց զիս սպասարկութեան մէջ. ուրեմն ըսէ՛ իրեն՝ որ օգնէ ինծի»:

<span id="an_10:41">10:41</span> Յիսուս պատասխանեց անոր. «Մարթա՛,
Մարթա՛, դուն շատ բաներու համար կը մտահոգուիս եւ իրար կ՚անցնիս.

<span id="an_10:42">10:42</span> բայց մէ՛կ բան պէտք է, ու Մարիամ ընտրեց
այդ լաւ բաժինը, որ պիտի չառնուի իրմէ»:

<span id="an_11:1">11:1</span> Երբ տեղ մը կ՚աղօթէր, դադրելէն ետք իր
աշակերտներէն մէկը ըսաւ իրեն. «Տէ՛ր, աղօթե՛լ սորվեցուր մեզի, ինչպէս
Յովհաննէս սորվեցուց իր աշակերտներուն»:

<span id="an_11:2">11:2</span> Ուստի ըսաւ անոնց. «Երբ կ՚աղօթէք՝ ըսէ՛ք.
“Հա՛յր մեր՝ որ երկինքն ես՝՝, քու անունդ սուրբ ըլլայ. քու թագաւորութիւնդ
գայ. քու կամքդ ըլլայ, ինչպէս երկինքը՝ նոյնպէս երկրի վրայ՝՝:

<span id="an_11:3">11:3</span> Մեր ամէնօրեայ հացը՝ տո՛ւր մեզի օրէ օր.

<span id="an_11:4">11:4</span> ներէ՛ մեզի մեր մեղքերը, քանի որ մենք ալ
կը ներենք բոլոր անոնց՝ որ պարտապան են մեզի. ու մի՛ տանիր մեզ փորձութեան,
հապա ազատէ՛ մեզ Չարէն՝՝ ”»:

<span id="an_11:5">11:5</span> Նաեւ ըսաւ անոնց. «Եթէ ձեզմէ մէկը՝՝
բարեկամ մը ունենայ, ու կէս գիշերին երթայ անոր եւ ըսէ. “Բարեկա՛մ, ինծի
երե՛ք նկանակ փոխ տուր.

<span id="an_11:6">11:6</span> որովհետեւ մէկ բարեկամս ճամբորդած ատեն
ինծի եկաւ, եւ ոչինչ ունիմ՝ անոր հրամցնելու”,

<span id="an_11:7">11:7</span> ու եթէ ան ներսէն պատասխանէ. “Զիս մի՛
անհանգստացներ. արդէն դուռը գոցուած է, ու զաւակներս իմ քովս՝ անկողինին
մէջ են. չեմ կրնար կանգնիլ եւ քեզի հաց տալ”,

<span id="an_11:8">11:8</span> կը յայտարարեմ ձեզի. “Թէեւ բարեկամութեան
համար ոտքի չելլէ՝ անոր տալու, անոր պատճառած տաղտուկին՝՝ համար պիտի
կանգնի ու պէտք եղածը տայ անոր”:

<span id="an_11:9">11:9</span> Ես ալ կը յայտարարեմ ձեզի. “Խնդրեցէ՛ք՝ եւ
պիտի տրուի ձեզի. փնտռեցէ՛ք՝ ու պիտի գտնէք. դուռը բախեցէ՛ք՝ եւ պիտի
բացուի ձեզի:

<span id="an_11:10">11:10</span> Որովհետեւ ո՛վ որ խնդրէ՝ կը ստանայ, ո՛վ
որ փնտռէ՝ կը գտնէ, եւ ո՛վ որ դուռը բախէ՝ պիտի բացուի անոր:

<span id="an_11:11">11:11</span> Եթէ որդի մը հաց ուզէ ձեզմէ ոեւէ մէկէն՝
որ հայր է, միթէ քա՞ր պիտի տայ անոր. կամ եթէ ձուկ ուզէ, միթէ ձուկին տեղ
օ՞ձ պիտի տայ անոր.

<span id="an_11:12">11:12</span> կամ եթէ հաւկիթ ուզէ, միթէ կարի՞ճ պիտի
տայ անոր:

<span id="an_11:13">11:13</span> Ուրեմն եթէ դո՛ւք որ չար էք՝ գիտէք ձեր
զաւակներուն բարի նուէրներ տալ, ո՜րչափ աւելի ձեր Հայրը երկինքէն Սուրբ
Հոգի՛ն պիտի տայ անոնց՝ որ կը խնդրեն իրմէ”»:

<span id="an_11:14">11:14</span> Յիսուս կը հանէր դեւ մը՝ որ համր էր: Երբ
դեւը դուրս ելաւ՝ համրը խօսեցաւ, եւ բազմութիւնները սքանչացան:

<span id="an_11:15">11:15</span> Բայց անոնցմէ ոմանք ըսին. «Ան դեւերու
Բէեղզեբուղ իշխանին միջոցով կը հանէ դեւերը»:

<span id="an_11:16">11:16</span> Ուրիշներ ալ՝ փորձելու համար՝ կը խնդրէին
իրմէ նշան մը երկինքէն:

<span id="an_11:17">11:17</span> Բայց ինք գիտնալով անոնց մտածումները՝
ըսաւ անոնց. «Ինքնիր դէմ բաժնուած որեւէ թագաւորութիւն՝ կ՚աւերի, եւ տուն
մը ինքնիր դէմ բաժնուած՝ կը փլչի:

<span id="an_11:18">11:18</span> Հապա եթէ Սատանա՛ն ինքնիր դէմ բաժնուած
է, անոր թագաւորութիւնը ի՞նչպէս պիտի կենայ. որովհետեւ կ՚ըսէք թէ
Բէեղզեբուղո՛վ կը հանեմ դեւերը:

<span id="an_11:19">11:19</span> Իսկ եթէ ես Բէեղզեբուղով կը հանեմ
դեւերը, ձեր որդինե՛րը ինչո՞վ կը հանեն. ուստի անո՛նք պիտի ըլլան ձեր
դատաւորները:

<span id="an_11:20">11:20</span> Բայց եթէ ես Աստուծո՛յ մատով կը հանեմ
դեւերը, ուրեմն Աստուծոյ թագաւորութիւնը հասած է ձեր վրայ:

<span id="an_11:21">11:21</span> Երբ ուժեղ մարդ մը՝ զէնքերը վրան առած՝
պահպանէ իր տան գաւիթը, անոր ինչքը կը մնայ խաղաղութեան մէջ:

<span id="an_11:22">11:22</span> Բայց երբ իրմէ աւելի ուժեղը յարձակի վրան
ու յաղթէ անոր, կը գրաւէ անոր զէնքերը՝ որոնց ան վստահած էր, եւ կը բաշխէ
իրմէ առած կողոպուտը:

<span id="an_11:23">11:23</span> Ա՛ն որ ինծի հետ չէ՝ ինծի հակառակ է, եւ
ա՛ն որ ինծի հետ չի հաւաքեր՝ կը ցրուէ»:

<span id="an_11:24">11:24</span> «Երբ անմաքուր ոգին դուրս ելլէ մարդէ մը,
կը շրջի անջուր տեղեր, հանգստութիւն կը փնտռէ, ու եթէ չգտնէ՝ կ՚ըսէ.
“Վերադառնամ իմ տունս՝ ուրկէ ելայ”:

<span id="an_11:25">11:25</span> Եւ կու գայ, զայն կը գտնէ աւլուած ու
զարդարուած:

<span id="an_11:26">11:26</span> Այն ատեն կ՚երթայ, եւ իրեն հետ կ՚առնէ
ուրիշ եօթը ոգիներ՝ իրմէ աւելի չար, ու մտնելով՝ կը բնակին հոն, եւ այդ
մարդուն վերջին վիճակը առաջինէն աւելի գէշ կ՚ըլլայ»:

<span id="an_11:27">11:27</span> Երբ ան այս բաները կը խօսէր, բազմութեան
մէջէն կին մը ձայնը բարձրացուց ու ըսաւ անոր. «Երանի՜ այն որովայնին՝ որ
կրեց քեզ, եւ այն ծիծերուն՝ որոնք կաթ տուին քեզի՝՝»:

<span id="an_11:28">11:28</span> Իսկ ինք ըսաւ. «Մա՛նաւանդ երանի՜ անոնց,
որ կը լսեն Աստուծոյ խօսքը ու կը պահեն»:

<span id="an_11:29">11:29</span> Երբ բազմութիւնները կը խռնուէին անոր
շուրջ, ինք ըսաւ. «Այս սերունդը չար է, նշան կը խնդրէ. սակայն ուրիշ նշան
պիտի չտրուի անոր, բայց միայն Յովնան մարգարէին նշանը:

<span id="an_11:30">11:30</span> Որովհետեւ ինչպէս Յովնան նշան եղաւ
Նինուէցիներուն, այնպէս մարդու Որդին պիտի ըլլայ այս սերունդին:

<span id="an_11:31">11:31</span> Հարաւի թագուհին՝ դատաստանին օրը ոտքի
պիտի ելլէ այս սերունդին մարդոց դէմ ու պիտի դատապարտէ ասոնք, որովհետեւ
եկաւ երկրի ծայրերէն՝ լսելու Սողոմոնի իմաստութիւնը. եւ ահա՛ Սողոմոնէ մեծ
մէկը կայ հոս:

<span id="an_11:32">11:32</span> Նինուէի մարդիկը դատաստանին օրը պիտի
կանգնին այս սերունդին դէմ ու պիտի դատապարտեն զայն, որովհետեւ զղջացին
Յովնանի քարոզութեամբ. եւ ահա՛ Յովնանէ մեծ մէկը կայ հոս»:

<span id="an_11:33">11:33</span> «Ո՛չ մէկը՝ ճրագը վառելէ ետք՝ կը դնէ
ծածուկ տեղ մը, կամ ալ՝ գրուանի տակ, հապա՝ աշտանակի՛ վրայ, որպէսզի ներս
մտնողները տեսնեն փայլը:

<span id="an_11:34">11:34</span> Մարմինին ճրագը աչքն է. ուրեմն երբ աչքդ
պարզ է՝ ամբողջ մարմինդ ալ լուսաւոր կ՚ըլլայ, բայց երբ աչքդ չար է՝ մարմինդ
ալ խաւարամած կ՚ըլլայ:

<span id="an_11:35">11:35</span> Ուստի ուշադի՛ր եղիր, որ քու մէջդ եղած
լոյսը խաւար չըլլայ:

<span id="an_11:36">11:36</span> Ուրեմն եթէ ամբողջ մարմինդ լուսաւոր է ու
մութ մաս մը չունի, ամբողջովին լուսաւոր կ՚ըլլայ, ինչպէս երբ ճրագ մը կը
լուսաւորէ քեզ իր փայլով»:

<span id="an_11:37">11:37</span> Երբ այս բաները կը խօսէր, Փարիսեցի մը կը
թախանձէր անոր՝ որ իր քով ճաշէ: Ան ալ մտաւ եւ սեղան նստաւ:

<span id="an_11:38">11:38</span> Երբ Փարիսեցին տեսաւ՝ զարմացաւ,
որովհետեւ ճաշէն առաջ չլուացուեցաւ:

<span id="an_11:39">11:39</span> Տէրը ըսաւ անոր. «Հիմա դուք՝
Փարիսեցինե՛ր, կը մաքրէք գաւաթին ու պնակին արտաքինը, բայց ձեր ներքինը
լեցուն է յափշտակութեամբ եւ չարութեամբ:

<span id="an_11:40">11:40</span> Անմիտնե՛ր, ա՛ն որ արտաքինը ըրաւ,
ներքինն ալ ինք չըրա՞ւ:

<span id="an_11:41">11:41</span> Սակայն ողորմութի՛ւն տուէք անոնց մէջ
եղածներէն, եւ ահա՛ ամէն բան մաքուր կ՚ըլլայ ձեզի»:

<span id="an_11:42">11:42</span> «Բայց վա՜յ ձեզի՝ Փարիսեցիներուդ, որ կը
վճարէք անանուխին, փեգենային եւ ամէն տեսակ բանջարեղէնի տասանորդը, բայց
զանց կ՚ընէք իրաւունքը եւ Աստուծոյ սէրը. ասո՛նք պէտք է ընէիք, ու զանոնք
չթողուիք:

<span id="an_11:43">11:43</span> Վա՜յ ձեզի՝ Փարիսեցիներուդ, որ կը սիրէք
առաջին աթոռները՝ ժողովարաններու մէջ, եւ բարեւները՝ հրապարակներուն վրայ:

<span id="an_11:44">11:44</span> Վա՜յ ձեզի՝ կեղծաւո՛ր դպիրներ ու
Փարիսեցիներ, որ նման էք անյայտ գերեզմաններու, որոնց վրայէն մարդիկ կը
քալեն եւ չեն գիտեր»:

<span id="an_11:45">11:45</span> Օրինականներէն մէկը ըսաւ անոր.
«Վարդապե՛տ, ա՛յսպէս խօսելով՝ մե՛զ ալ կը նախատես»:

<span id="an_11:46">11:46</span> Իսկ ան ըսաւ. «Ձեզի՛ ալ վա՜յ՝
օրինականներո՛ւդ, որ դժուարակիր բեռներ կը բեռցնէք մարդոց, բայց դուք՝ ձեր
մէ՛կ մատով չէք հպիր այդ բեռներուն:

<span id="an_11:47">11:47</span> Վա՜յ ձեզի, որ գերեզմաններ կը կառուցանէք
մարգարէներուն, մինչդեռ ձեր հայրե՛րը սպաննեցին զանոնք:

<span id="an_11:48">11:48</span> Ուստի կը վկայէք եւ հաւանութիւն կու տաք
ձեր հայրերուն գործերուն. որովհետեւ իսկապէս իրե՛նք սպաննեցին զանոնք, ու
դուք գերեզմաններ կը կառուցանէք անոնց:

<span id="an_11:49">11:49</span> Հետեւաբար՝ Աստուծոյ իմաստութիւնը նաեւ
ըսաւ. “Անոնց պիտի ղրկեմ մարգարէներ եւ առաքեալներ: Անոնցմէ ոմանք պիտի
սպաննեն ու ոմանք հալածեն,

<span id="an_11:50">11:50</span> որպէսզի աշխարհի հիմնադրութենէն ի վեր
թափուած բոլոր մարգարէներուն արիւնը պահանջուի այս սերունդէն:

<span id="an_11:51">11:51</span> Աբէլի արիւնէն մինչեւ Զաքարիայի արիւնը,
որ թափուեցաւ զոհասեղանին ու տաճարին մէջտեղ, այո՛, կը յայտարարեմ ձեզի,
պիտի պահանջուի այս սերունդէն”:

<span id="an_11:52">11:52</span> Վա՜յ ձեզի՝ օրինականներուդ, որ վերցուցիք
գիտութեան բանալին. դո՛ւք չմտաք, եւ մտնողներն ալ արգիլեցիք»:

<span id="an_11:53">11:53</span> Երբ այս բաները կ՚ըսէր անոնց, դպիրներն
ու Փարիսեցիները սկսան բուռն կերպով ճնշել զինք, եւ խօսեցնել շատ բաներու
մասին.

<span id="an_11:54">11:54</span> անոր դարան պատրաստելով՝ կը փնտռէին թէ
ի՛նչպէս անոր բերանէն խօսք մը՝՝ որսան, որպէսզի ամբաստանեն զինք:

<span id="an_12:1">12:1</span> Այդ միջոցին, երբ բիւրաւոր բազմութիւններ
հաւաքուեցան,- ա՛յնքան՝ որ զիրար կը կոխկռտէին,- սկսաւ նախ ըսել իր
աշակերտներուն. «Զգուշացէ՛ք՝՝ Փարիսեցիներու խմորէն, որ կեղծաւորութիւնն է:

<span id="an_12:2">12:2</span> Որովհետեւ ոչինչ կայ ծածկուած՝ որ պիտի
չյայտնուի, ո՛չ ալ գաղտնի՝ որ պիտի չգիտցուի:

<span id="an_12:3">12:3</span> Ուստի ինչ որ ըսիք խաւարին մէջ՝ պիտի լսուի
լոյսի՛ն մէջ, եւ այն որ ականջին խօսեցաք ներքին սենեակներուն մէջ՝ պիտի
հրապարակուի տանիքներո՛ւն վրայ»:

<span id="an_12:4">12:4</span> «Բայց ձեզի՝ իմ բարեկամներուս՝ կ՚ըսեմ.
“Մի՛ վախնաք անոնցմէ՝ որ կը սպաննեն մարմինը, եւ կարողութիւն չունին անկէ
աւելի բան մը ընելու:

<span id="an_12:5">12:5</span> Հապա ձեզի ցոյց տամ թէ որմէ՛ պէտք է
վախնաք: Վախցէ՛ք անկէ՝ որ սպաննելէ ետք իշխանութիւն ունի գեհենը նետելու:
Այո՛, կը յայտարարեմ ձեզի, անկէ՛ վախցէք”:

<span id="an_12:6">12:6</span> Հինգ ճնճղուկ երկու դանգի չե՞ն ծախուիր.
սակայն անոնցմէ ո՛չ մէկը մոռցուած է Աստուծոյ առջեւ:

<span id="an_12:7">12:7</span> Բայց ձեր գլուխին բոլոր մազերն ալ համրուած
են. ուրեմն մի՛ վախնաք, որովհետեւ դուք շատ ճնճղուկներէ աւելի կ՚արժէք»:

<span id="an_12:8">12:8</span> «Կը յայտարարեմ ձեզի. “Ո՛վ որ դաւանի զիս
մարդոց առջեւ, մարդու Որդին ալ պիտի դաւանի զայն Աստուծոյ հրեշտակներուն
առջեւ:

<span id="an_12:9">12:9</span> Բայց ա՛ն որ ուրանայ զիս մարդոց առջեւ,
ի՛նք ալ պիտի ուրացուի Աստուծոյ հրեշտակներուն առջեւ:

<span id="an_12:10">12:10</span> Ո՛վ որ խօսք մը ըսէ մարդու Որդիին դէմ՝
պիտի ներուի անոր, բայց ա՛ն որ հայհոյէ Սուրբ Հոգիին դէմ՝ պիտի չներուի
անոր”:

<span id="an_12:11">12:11</span> Երբ տանին ձեզ ժողովարաններու,
իշխանութիւններու եւ պետութիւններու առջեւ, մի՛ մտահոգուիք թէ ի՛նչպէս կամ
ի՛նչ բանով պիտի ջատագովէք դուք ձեզ, կամ ի՛նչ պիտի ըսէք.

<span id="an_12:12">12:12</span> որովհետեւ Սուրբ Հոգին պիտի սորվեցնէ
ձեզի նոյն ժամուն՝ ի՛նչ որ պէտք է խօսիլ»:

<span id="an_12:13">12:13</span> Բազմութեան մէջէն մէկը ըսաւ անոր.
«Վարդապե՛տ, ըսէ՛ եղբօրս՝ որ ինծի հետ բաժնէ մեզի ինկած ժառանգութիւնը»:

<span id="an_12:14">12:14</span> Ան ալ ըսաւ անոր. «Մա՛րդ, ո՞վ նշանակեց
զիս իրաւարար կամ բաժնող՝ ձեր վրայ»:

<span id="an_12:15">12:15</span> Ապա ըսաւ անոնց. «Ուշադի՛ր եղէք եւ
զգուշացէ՛ք ագահութենէ. որովհետեւ մէկուն ստացուածքներուն առատութենէն
կախուած չէ իր կեանքը»:

<span id="an_12:16">12:16</span> Առակ մըն ալ խօսեցաւ անոնց՝ ըսելով.
«Հարուստ մարդու մը արտերը տուին առատ բերքեր,

<span id="an_12:17">12:17</span> եւ ան կը մտածէր ինքնիրեն՝ ըսելով. “Ի՞նչ
ընեմ, որովհետեւ տեղ չունիմ՝ ուր բերքերս ժողվեմ”: Եւ ըսաւ.

<span id="an_12:18">12:18</span> “Սա՛ պիտի ընեմ. պիտի քանդեմ ամբարներս,
պիտի կառուցանեմ աւելի՛ մեծերը, հոն պիտի ժողվեմ իմ բոլոր բերքերս ու
բարիքներս,

<span id="an_12:19">12:19</span> եւ պիտի ըսեմ անձիս. «Ո՛վ իմ անձս, շատ
բարիքներ ունիս՝ դիզուած շատ տարիներու համար. հանգչէ՛, կե՛ր, խմէ՛ եւ
զուարճացի՛ր»”:

<span id="an_12:20">12:20</span> Բայց Աստուած ըսաւ անոր. “Անմի՛տ, այս
գիշեր անձդ պիտի պահանջուի քեզմէ. ուստի որո՞ւ պիտի ըլլան այդ պատրաստած
բաներդ”:

<span id="an_12:21">12:21</span> Այսպէս է ան՝ որ գանձ կը դիզէ ինքնիրեն
համար, բայց չի հարստանար Աստուծոյ մօտ»:

<span id="an_12:22">12:22</span> Եւ ըսաւ իր աշակերտներուն. «Ուստի կը
յայտարարեմ ձեզի. “Մի՛ մտահոգուիք ձեր անձին համար՝ թէ ի՛նչ պիտի ուտէք,
ո՛չ ալ մարմինին համար՝ թէ ի՛նչ պիտի հագնիք.

<span id="an_12:23">12:23</span> որովհետեւ անձը կերակուրէն աւելի է, ու
մարմինը՝ հագուստէն:

<span id="an_12:24">12:24</span> Դիտեցէ՛ք ագռաւները, որոնք ո՛չ կը
սերմանեն եւ ո՛չ կը հնձեն, որոնք ո՛չ շտեմարաններ ունին, ո՛չ ալ ամբարներ,
բայց Աստուած կը կերակրէ զանոնք. դուք ո՜րչափ աւելի կ՚արժէք թռչուններէն:

<span id="an_12:25">12:25</span> Ձեզմէ ո՞վ կրնայ մտահոգուելով կանգո՛ւն
մը աւելցնել հասակին վրայ:

<span id="an_12:26">12:26</span> Հապա եթէ չէք կրնար ամենափոքր բանը
փոխել, ինչո՞ւ կը մտահոգուիք ուրիշ բաներու համար:

<span id="an_12:27">12:27</span> Դիտեցէ՛ք շուշանները, թէ ի՛նչպէս կ՚աճին:
Ո՛չ կ՚աշխատին եւ ո՛չ կը մանեն. բայց կը յայտարարեմ ձեզի թէ Սողոմոն ալ՝ իր
ամբողջ փառաւորութեան մէջ՝ չհագուեցաւ անոնցմէ մէկուն պէս:

<span id="an_12:28">12:28</span> Ուստի եթէ խոտը, որ այսօր դաշտի մէջ է ու
վաղը փուռը պիտի նետուի, Աստուած ա՛յդպէս կը հագուեցնէ, ո՜րչափ աւելի ձե՛զ,
թերահաւատնե՛ր:

<span id="an_12:29">12:29</span> Ա՛լ դուք մի՛ փնտռէք թէ ի՛նչ պիտի ուտէք
եւ ի՛նչ պիտի խմէք, ու մի՛ շփոթիք.

<span id="an_12:30">12:30</span> որովհետեւ աշխարհի ազգե՛րը կը փնտռեն այդ
բոլոր բաները, եւ ձեր Հայրը գիտէ թէ ասոնք պէտք են ձեզի:

<span id="an_12:31">12:31</span> Հապա դուք խնդրեցէ՛ք Աստուծոյ
թագաւորութիւնը, ու այդ բոլոր բաներն ալ պիտի տրուին ձեզի”»:

<span id="an_12:32">12:32</span> «Մի՛ վախնար, պզտի՛կ հօտ, որովհետեւ ձեր
Հայրը բարեհաճեցաւ՝ որ ձեզի տայ թագաւորութիւնը:

<span id="an_12:33">12:33</span> Ծախեցէ՛ք ձեր ինչքը եւ ողորմութի՛ւն
տուէք. չմաշո՛ղ քսակներ պատրաստեցէք ձեզի համար, ու չպակսո՛ղ գանձ մը՝
երկինքը, ուր ո՛չ գողը կը մօտենայ եւ ո՛չ ցեցը կ՚ապականէ:

<span id="an_12:34">12:34</span> Որովհետեւ ո՛ւր որ է ձեր գանձը, հո՛ն
պիտի ըլլայ նաեւ ձեր սիրտը»:

<span id="an_12:35">12:35</span> «Ձեր մէջքերը թող գօտեւորուած ըլլան, ու
ճրագները՝ վառուած.

<span id="an_12:36">12:36</span> եւ դուք նմա՛ն եղէք այն մարդոց, որ կը
սպասեն իրենց տիրոջ թէ ե՛րբ պիտի վերադառնայ հարսանիքէն. որպէսզի երբ գայ
ու դուռը բախէ՝ իսկոյն բանան անոր:

<span id="an_12:37">12:37</span> Երանի՜ այն ծառաներուն, որ տէրը արթուն
պիտի գտնէ՝ երբ գայ: Ճշմա՛րտապէս կը յայտարարեմ ձեզի թէ ի՛նք գօտին մէջքը
պիտի կապէ, սեղան բազմեցնէ զանոնք, եւ առջեւ անցնելով՝ պիտի սպասարկէ
անոնց:

<span id="an_12:38">12:38</span> Եթէ գիշերուան երկրորդ պահուն գայ, կամ
երրորդ պահուն գայ եւ այնպէս գտնէ՝ երանելի՛ են այդ ծառաները:

<span id="an_12:39">12:39</span> Բայց սա՛ հասկցէք. եթէ տանուտէրը գիտնար
թէ գողը ո՛ր ժամուն պիտի գայ, արթուն կը կենար ու թոյլ չէր տար՝ որ ծակէ իր
տունը:

<span id="an_12:40">12:40</span> Ուրեմն դո՛ւք ալ պատրաստ կեցէք, քանի որ
մարդու Որդին պիտի գայ այնպիսի ժամու մը՝ որ դուք չէք կարծեր»:

<span id="an_12:41">12:41</span> Պետրոս ըսաւ անոր. «Տէ՛ր, այդ առակը
մեզի՞ կ՚ըսես՝ թէ բոլորին ալ»:

<span id="an_12:42">12:42</span> Տէրը ըսաւ. «Ուրեմն ո՞վ է այն հաւատարիմ
եւ իմաստուն տնտեսը, որ տէրը պիտի նշանակէ իր ծառաներուն վրայ՝ որպէսզի
ատենին տայ անոնց ուտելիքը:

<span id="an_12:43">12:43</span> Երանի՜ այդ ծառային, որուն տէրը՝ երբ
գայ՝ պիտի գտնէ թէ այդպէս կ՚ընէ:

<span id="an_12:44">12:44</span> Ճշմա՛րտապէս կը յայտարարեմ ձեզի թէ պիտի
նշանակէ զայն իր ամբողջ ինչքին վրայ:

<span id="an_12:45">12:45</span> Հապա եթէ այդ ծառան ըսէ իր սիրտին մէջ.
“Իմ տէրս կ՚ուշացնէ իր գալը”, եւ սկսի ծեծել ծառաներն ու աղախինները,
ուտել, խմել եւ արբենալ,

<span id="an_12:46">12:46</span> այդ ծառային տէրը պիտի գայ այնպիսի օր
մը՝ երբ չի սպասեր, եւ այնպիսի ժամու մը՝ որ չի գիտեր. երկուքի պիտի կտրէ
զայն, ու պիտի դնէ անոր բաժինը անհաւատարիմներուն հետ:

<span id="an_12:47">12:47</span> Այն ծառան՝ որ գիտէ իր տիրոջ կամքը եւ չի
պատրաստուիր, ո՛չ ալ կը գործէ անոր կամքին համաձայն, շա՛տ պիտի ծեծուի:

<span id="an_12:48">12:48</span> Բայց ա՛ն որ չի գիտեր ու ծեծի արժանի
բաներ ընէ, քիչ պիտի ծեծուի: Որո՛ւն որ շատ տրուեցաւ՝ շատ պիտի պահանջուի
անկէ, եւ որո՛ւն որ աւելի յանձնուեցաւ՝ ա՛լ աւելի պիտի ուզուի անկէ»:

<span id="an_12:49">12:49</span> «Ես կրակ ձգելու եկայ երկրի վրայ, եւ
ի՞նչ կ՚ուզեմ՝ եթէ արդէն բորբոքած է:

<span id="an_12:50">12:50</span> Բայց մկրտութիւնո՛վ մը պիտի մկրտուիմ, եւ
ի՜նչպէս կը կսկծիմ՝ մինչեւ որ կատարուի:

<span id="an_12:51">12:51</span> Կը կարծէք թէ ես եկայ՝ երկրի վրայ
խաղաղութի՞ւն տալու: Կ՚ըսեմ ձեզի. “Ո՛չ, հապա՝ բաժանում”:

<span id="an_12:52">12:52</span> Որովհետեւ ասկէ ետք՝ մէ՛կ տան մէջ հինգը
բաժնուած պիտի ըլլան իրարմէ. երեքը՝ երկուքէն, ու երկուքը՝ երեքէն:

<span id="an_12:53">12:53</span> Հայրը պիտի բաժնուի որդիէն, ու որդին՝
հօրմէն. մայրը՝ աղջիկէն, եւ աղջիկը՝ մօրմէն. կեսուրը՝ իր հարսէն, ու հարսը՝
իր կեսուրէն»:

<span id="an_12:54">12:54</span> Նաեւ ըսաւ բազմութիւններուն. «Երբ տեսնէք
ամպ մը՝ արեւմուտքէն ելած, իսկոյն կ՚ըսէք. “Անձրեւ պիտի գայ”, եւ այդպէս
կ՚ըլլայ:

<span id="an_12:55">12:55</span> Ու երբ հարաւային հովը փչէ, կ՚ըսէք. “Տաք
պիտի ըլլայ”, եւ այդպէս կ՚ըլլայ:

<span id="an_12:56">12:56</span> Կեղծաւորնե՛ր, գիտէ՛ք երկրի ու երկինքի
երեսը քննել, հապա ի՞նչպէս չէք քններ այս ժամանակը»:

<span id="an_12:57">12:57</span> «Եւ ինչո՞ւ դուք ձեզմէ չէք որոշեր
իրաւունքը:

<span id="an_12:58">12:58</span> Երբ ոսոխիդ հետ երթաս իշխանին, ճամբան
փութա՛ ազատիլ անկէ, որպէսզի դատաւորին առջեւ չքաշկռտէ քեզ, դատաւորը՝
ոստիկանին չյանձնէ քեզ, ու ոստիկանն ալ բանտը չնետէ:

<span id="an_12:59">12:59</span> Կը յայտարարեմ քեզի. “Դուրս պիտի չելլես
անկէ, մինչեւ որ վճարես վերջին լուման”»:

<span id="an_13:1">13:1</span> Այդ ատեն ներկայ եղողներէն ոմանք պատմեցին
անոր այն Գալիլեացիներուն մասին, որոնց արիւնը Պիղատոս խառնեց իրենց
զոհերուն հետ:

<span id="an_13:2">13:2</span> Յիսուս պատասխանեց անոնց. «Կը կարծէ՞ք թէ
այդ Գալիլեացիները աւելի մեղաւոր էին բոլոր Գալիլեացիներէն, քանի որ
այսպիսի չարչարանքներ կրեցին:

<span id="an_13:3">13:3</span> Կ՚ըսեմ ձեզի՝ ո՛չ: Հապա եթէ չապաշխարէք,
բոլորդ ալ նոյնպէս պիտի կորսուիք:

<span id="an_13:4">13:4</span> Կամ թէ այն տասնութ հոգիները, որոնց վրայ
Սելովամի աշտարակը ինկաւ եւ սպաննեց զանոնք, կը կարծէ՞ք թէ անոնք Երուսաղէմ
բնակող բոլոր մարդոցմէ աւելի յանցաւոր էին:

<span id="an_13:5">13:5</span> Կ՚ըսեմ ձեզի՝ ո՛չ: Հապա եթէ չապաշխարէք,
բոլորդ ալ նմանապէս պիտի կորսուիք»:

<span id="an_13:6">13:6</span> Սա՛ առակն ալ ըսաւ. «Մէկը իր այգիին մէջ
ունէր տնկուած թզենի մը. եկաւ պտուղ փնտռելու անոր վրայ, բայց չգտաւ:

<span id="an_13:7">13:7</span> Ուստի ըսաւ այգեպանին. “Ահա՛ երեք տարի է,
որ կու գամ՝ պտուղ կը փնտռեմ այդ թզենիին վրայ, ու չեմ գտներ. ա՛լ կտրէ՛
զայն, ինչո՞ւ խափանէ գետինը”:

<span id="an_13:8">13:8</span> Ան ալ պատասխանեց անոր. “Տէ՛ր, ա՛յս տարի
ալ ձգէ զայն, մինչեւ որ բրեմ անոր շուրջը ու թրիք դնեմ:

<span id="an_13:9">13:9</span> Եթէ պտուղ տայ՝ լա՛ւ. այլապէս՝ յետագայի՛ն
կտրէ զայն”»:

<span id="an_13:10">13:10</span> Շաբաթ օրը՝ ինք կը սորվեցնէր
ժողովարաններէն մէկուն մէջ:

<span id="an_13:11">13:11</span> Եւ ահա՛ կին մը կար հոն, որ տասնութ
տարիէ ի վեր ունէր հիւանդութեան ոգի մը. կքած էր, եւ ամե՛նեւին չէր կրնար
շիտակ կայնիլ:

<span id="an_13:12">13:12</span> Յիսուս տեսնելով զայն՝ կանչեց ու ըսաւ
անոր. «Կի՛ն, արձակուած ես հիւանդութենէդ»,

<span id="an_13:13">13:13</span> եւ ձեռքը դրաւ անոր վրայ: Ան անմի՛ջապէս
շտկուեցաւ, ու փառաբանեց Աստուած:

<span id="an_13:14">13:14</span> Քանի որ Յիսուս բուժեց Շաբաթ օրը,
ժողովարանին պետը ընդվզելով ըսաւ բազմութեան. «Վեց օր կայ՝ որոնց մէջ պէտք
է գործէք. ուրեմն ա՛յդ օրերը եկէք ու բուժուեցէք, ո՛չ թէ Շաբաթ օրը»:

<span id="an_13:15">13:15</span> Ուստի Տէրը պատասխանեց անոր. «Կեղծաւո՛ր,
ձեզմէ իւրաքանչիւրը Շաբաթ օրը իր եզը կամ էշը մսուրէն չ՚ա՞րձակեր, որպէսզի
տանի՝ ջուր տայ:

<span id="an_13:16">13:16</span> Հապա ասիկա՝ որ Աբրահամի աղջիկ էր, եւ
ահա՛ տասնութ տարի Սատանան կապած էր զայն, պէտք չէ՞ր որ Շաբաթ օրը
արձակուէր այդ կապէն»:

<span id="an_13:17">13:17</span> Երբ այս բաները ըսաւ, իր բոլոր
հակառակորդները ամօթահար եղան. իսկ ամբողջ բազմութիւնը ուրախացաւ այն բոլոր
փառաւոր գործերուն համար՝ որ ան կը կատարէր:

<span id="an_13:18">13:18</span> Եւ ըսաւ. «Ի՞նչ բանի նման է Աստուծոյ
թագաւորութիւնը , կամ ի՞նչ բանի նմանցնեմ զայն:

<span id="an_13:19">13:19</span> Նման է մանանեխի հատիկի մը, որ մարդ մը
առաւ՝ իր պարտէզը ցանեց. եւ աճեցաւ, մեծ ծառ մը եղաւ, ու երկինքի
թռչունները բնակեցան անոր ճիւղերուն վրայ»:

<span id="an_13:20">13:20</span> Դարձեալ ըսաւ. «Ի՞նչ բանի նմանցնեմ
Աստուծոյ թագաւորութիւնը:

<span id="an_13:21">13:21</span> Նման է խմորին, որ կին մը առաւ ու երեք
գրիւ ալիւրի մէջ պահեց, մինչեւ որ ամբողջը խմորուեցաւ»:

<span id="an_13:22">13:22</span> Եւ քաղաքներն ու գիւղերը շրջելով՝ կը
սորվեցնէր, եւ դէպի Երուսաղէմ կը ճամբորդէր:

<span id="an_13:23">13:23</span> Մէկը ըսաւ անոր. «Տէ՛ր, քիչուո՞ր են
անոնք՝ որ պիտի փրկուին»:

<span id="an_13:24">13:24</span> Ան ալ ըսաւ անոնց. «Պայքարեցէ՛ք՝ որ
մտնէք նեղ դռնէն. քանի որ կ՚ըսեմ ձեզի թէ շատե՛ր պիտի ջանան մտնել՝ բայց
պիտի չկարողանան:

<span id="an_13:25">13:25</span> Անկէ ետք՝ երբ տանուտէրը ոտքի ելլէ, գոցէ
դուռը եւ դուք մնաք դուրսը, ու սկսիք բախել դուռը եւ ըսել. “Տէ՛ր, Տէ՛ր,
բա՛ց մեզի”, ան ալ պիտի պատասխանէ ձեզի. “Չեմ ճանչնար ձեզ, ուրկէ՞ էք”:

<span id="an_13:26">13:26</span> Այն ատեն պիտի սկսիք ըսել. “Մենք քու
առջեւդ կերանք ու խմեցինք, եւ դուն մեր հրապարակներուն մէջ սորվեցուցիր”:

<span id="an_13:27">13:27</span> Բայց ան պիտի ըսէ. “Կ՚ըսեմ ձեզի. "Չեմ
ճանչնար ձեզ, ուրկէ՞ էք. հեռացէ՛ք ինձմէ բոլորդ՝ անիրաւութիւն գործողներ"”:

<span id="an_13:28">13:28</span> Հոն պիտի ըլլայ լաց ու ակռաներու կրճտում
, երբ տեսնէք Աբրահամը, Իսահակը, Յակոբը եւ բոլոր մարգարէները՝ Աստուծոյ
թագաւորութեան մէջ, իսկ դուք՝ դուրս հանուած:

<span id="an_13:29">13:29</span> Այնտեղ պիտի գան արեւելքէն եւ
արեւմուտքէն, հիւսիսէն ու հարաւէն, եւ պիտի բազմին Աստուծոյ թագաւորութեան
մէջ:

<span id="an_13:30">13:30</span> Ու ահա՛ յետիններ կան՝ որոնք պիտի ըլլան
առաջին, եւ առաջիններ՝ որոնք պիտի ըլլան յետին»:

<span id="an_13:31">13:31</span> Նոյն օրը քանի մը Փարիսեցիներ եկան քովը
եւ ըսին իրեն. «Ելի՛ր ու հեռացի՛ր ասկէ, որովհետեւ Հերովդէս կ՚ուզէ սպաննել
քեզ»:

<span id="an_13:32">13:32</span> Ինք ալ ըսաւ անոնց. «Գացէ՛ք, ըսէ՛ք այդ
աղուէսին. “Ահա՛ ես դեւեր դուրս կը հանեմ ու բժշկութիւններ կ՚ընեմ այսօր եւ
վաղը, ու երրորդ օրը աւարտած պիտի ըլլամ”:

<span id="an_13:33">13:33</span> Սակայն պէտք է որ այսօր եւ վաղը ու միւս
օր քալեմ, որովհետեւ կարելի չէ որ մարգարէ մը կորսուի Երուսաղէմէն դուրս:

<span id="an_13:34">13:34</span> Երուսաղէ՜մ, Երուսաղէ՜մ, դուն որ կը
սպաննէիր մարգարէները եւ կը քարկոծէիր քեզի ղրկուածները. քանի՜ անգամ
ուզեցի հաւաքել զաւակներդ, ինչպէս հաւը թեւերուն տակ կը հաւաքէ իր ձագերը,
բայց դո՛ւք չուզեցիք:

<span id="an_13:35">13:35</span> Ահա՛ ձեր տունը ամայի պիտի մնայ ձեզի:
Սակայն կ՚ըսեմ ձեզի թէ ա՛լ պիտի չտեսնէք զիս, մինչեւ որ գայ այն ժամանակը՝
երբ պիտի ըսէք. “Օրհնեա՜լ է ա՛ն՝ որ կու գայ Տէրոջ անունով”»:

<span id="an_14:1">14:1</span> Երբ ինք Շաբաթ օր մը մտաւ Փարիսեցիներու
պետերէն մէկուն տունը՝ հաց ուտելու, անոնք կը հսկէին իր վրայ:

<span id="an_14:2">14:2</span> Եւ ահա՛ ջրգողեալ մարդ մը կար հոն՝ իր
առջեւ:

<span id="an_14:3">14:3</span> Յիսուս խօսեցաւ օրինականներուն ու
Փարիսեցիներուն՝ ըսելով. «Արտօնուա՞ծ է Շաբաթ օրը բուժել»:

<span id="an_14:4">14:4</span> Անոնք հանդարտ կեցան: Իսկ ինք բռնեց զայն,
բժշկեց եւ ղրկեց.

<span id="an_14:5">14:5</span> Ապա ըսաւ անոնց. «Ձեզմէ որո՞ւն էշը կամ եզը
եթէ հորը իյնայ, իսկոյն չի հաներ զայն՝ Շաբաթ օրը»:

<span id="an_14:6">14:6</span> Այս մասին չկրցան դիմադարձել անոր:

<span id="an_14:7">14:7</span> Առակ մըն ալ ըսաւ հրաւիրեալներուն, երբ
տեսաւ թէ ի՛նչպէս կ՚ընտրէին առաջին բազմոցները: Ըսաւ անոնց.

<span id="an_14:8">14:8</span> «Երբ մարդէ մը հրաւիրուիս հարսանիքի, մի՛
նստիր առաջին բազմոցին վրայ. որպէսզի եթէ քեզմէ աւելի պատուաւոր մէկը
հրաւիրուած ըլլայ,

<span id="an_14:9">14:9</span> ան՝ որ քեզ ու զայն հրաւիրեց, չգայ եւ չըսէ
քեզի. “Տե՛ղ տուր ասոր”. ու անկէ ետք՝ սկսիս ամչնալով գրաւել յետին տեղը:

<span id="an_14:10">14:10</span> Հապա երբ հրաւիրուիս՝ գնա՛ եւ նստէ՛
յետին տեղը. որպէսզի երբ քեզ հրաւիրողը գայ՝ ըսէ քեզի. “Բարեկա՛մ, վե՛ր
հրամմէ”. այն ատեն փառք կ՚ունենաս քեզի հետ սեղան նստողներուն առջեւ:

<span id="an_14:11">14:11</span> Որովհետեւ ո՛վ որ կը բարձրացնէ ինքզինք՝
պիտի խոնարհի, իսկ ո՛վ որ կը խոնարհեցնէ ինքզինք՝ պիտի բարձրանայ»:

<span id="an_14:12">14:12</span> Զինք հրաւիրողին ալ ըսաւ. «Երբ ճաշ կամ
ընթրիք կը սարքես, մի՛ կանչեր բարեկամներդ, ո՛չ ալ եղբայրներդ. ո՛չ
ազգականներդ, ո՛չ հարուստ դրացիներդ, որպէսզի անոնք ալ փոխարէնը չհրաւիրեն
քեզ՝ ու հատուցում չըլլայ քեզի:

<span id="an_14:13">14:13</span> Հապա երբ կոչունք կը սարքես՝ հրաւիրէ՛
աղքատները, պակասաւորները, կաղերը եւ կոյրերը,

<span id="an_14:14">14:14</span> ու երանելի՛ պիտի ըլլաս, որովհետեւ անոնք
չեն կրնար փոխարէնը հատուցանել քեզի. արդարեւ արդարներուն յարութիւն առած
ատե՛նը փոխարէնը պիտի հատուցանուի քեզի»:

<span id="an_14:15">14:15</span> Հետը սեղան նստողներէն մէկը, երբ լսեց
ասիկա, ըսաւ անոր. «Երանի՜ անոր, որ հաց պիտի ուտէ Աստուծոյ թագաւորութեան
մէջ»:

<span id="an_14:16">14:16</span> Ինք ըսաւ անոր. «Մարդ մը սարքեց մեծ
ընթրիք մը, ու հրաւիրեց շատ մարդիկ:

<span id="an_14:17">14:17</span> Ընթրիքի ժամուն՝ ղրկեց իր ծառան, որպէսզի
ըսէ հրաւիրեալներուն. “Եկէ՛ք, որովհետեւ արդէն ամէն բան պատրաստ է”:

<span id="an_14:18">14:18</span> Բոլորն ալ միաբերան սկսան հրաժարիլ:
Առաջինը ըսաւ անոր. “Ես արտ մը գնեցի, եւ հարկ է որ մեկնիմ ու տեսնեմ զայն.
կը խնդրեմ քեզմէ, հրաժարած նկատէ զիս”:

<span id="an_14:19">14:19</span> Միւսը ըսաւ. “Հինգ զոյգ եզ գնեցի, եւ
կ՚երթամ որ փորձարկեմ զանոնք. կը խնդրեմ քեզմէ, հրաժարած նկատէ զիս”:

<span id="an_14:20">14:20</span> Միւսը ըսաւ. “Կնոջ մը հետ ամուսնացայ.
ուստի չեմ կրնար գալ”:

<span id="an_14:21">14:21</span> Ծառան եկաւ ու պատմեց իր տիրոջ այս
բաները: Այդ ատեն տանուտէրը բարկացաւ եւ ըսաւ իր ծառային. “Շուտո՛վ դուրս
ելիր՝ դէպի քաղաքին հրապարակներն ու փողոցները, եւ հո՛ս բեր աղքատները,
պակասաւորները, կաղերն ու կոյրերը”:

<span id="an_14:22">14:22</span> Ծառան ալ ըսաւ. “Տէ՛ր, կատարուեցաւ ինչ
որ հրամայեցիր, բայց տակաւին տեղ կայ”:

<span id="an_14:23">14:23</span> Տէրը ըսաւ ծառային. “Դո՛ւրս ելիր դէպի
ճամբաներուն գլուխներն ու ցանկապատերը, եւ հարկադրէ՛ գտածներդ՝ որ հոս
մտնեն, որպէսզի տունս լեցուի”:

<span id="an_14:24">14:24</span> Որովհետեւ, կ՚ըսեմ ձեզի, այդ հրաւիրուած
մարդոցմէն ո՛չ մէկը պիտի ճաշակէ իմ ընթրիքէս»:

<span id="an_14:25">14:25</span> Իրեն հետ մեծ բազմութիւններ կ՚երթային.
դառնալով անոնց՝ ըսաւ.

<span id="an_14:26">14:26</span> «Եթէ մէկը ինծի գայ՝ բայց չատէ իր հայրն
ու մայրը, կինը եւ զաւակները, եղբայրներն ու քոյրերը, նաեւ իր անձը, չի
կրնար իմ աշակերտս ըլլալ:

<span id="an_14:27">14:27</span> Ո՛վ որ չի կրեր իր խաչը եւ չի գար իմ
ետեւէս, չի կրնար իմ աշակերտս ըլլալ:

<span id="an_14:28">14:28</span> Որովհետեւ ձեզմէ ո՞վ՝ եթէ ուզէ
կառուցանել աշտարակ մը՝ նախ չի նստիր ու հաշուեր ծախսը, թէ զայն լրացնելու
կարողութիւն ունի՛.

<span id="an_14:29">14:29</span> որպէսզի երբ հիմը դնէ եւ չկարողանայ
աւարտել, բոլոր տեսնողները չսկսին ծաղրել զինք

<span id="an_14:30">14:30</span> ու ըսել. “Այս մարդը սկսաւ կառուցանել,
բայց չկարողացաւ աւարտել”:

<span id="an_14:31">14:31</span> Կամ թէ ո՞ր թագաւորը՝ ուրիշ թագաւորի մը
հետ պատերազմելու երթալէ առաջ՝ չի նստիր ու խորհրդակցիր, թէ արդեօք տասը
հազարով կրնա՛յ դիմաւորել ա՛ն՝ որ քսան հազարով կու գայ իրեն դէմ:

<span id="an_14:32">14:32</span> Եթէ չի կրնար, քանի դեռ ան հեռու է՝
դեսպան ղրկելով խաղաղութիւն կը խնդրէ:

<span id="an_14:33">14:33</span> Ահա՛ այսպէս ալ ձեզմէ ա՛ն որ չհրաժարի իր
ամբողջ ինչքէն, չի կրնար իմ աշակերտս ըլլալ»:

<span id="an_14:34">14:34</span> «Աղը լաւ բան է. բայց եթէ աղը իր համը
կորսնցնէ, ինչո՞վ պիտի համեմուի:

<span id="an_14:35">14:35</span> Ո՛չ հողի, ո՛չ ալ թրիքի յարմար կ՚ըլլայ.
ուստի դուրս կը նետեն զայն: Ա՛ն որ ականջ ունի լսելու՝ թող լսէ»:

<span id="an_15:1">15:1</span> Բոլոր մաքսաւորներն ու մեղաւորները անոր կը
մօտենային՝ զինք լսելու համար:

<span id="an_15:2">15:2</span> Իսկ Փարիսեցիները եւ դպիրները կը տրտնջէին
ու կ՚ըսէին. «Ասիկա կ՚ընդունի մեղաւորները եւ կ՚ուտէ անոնց հետ»:

<span id="an_15:3">15:3</span> Ան ալ սա՛ առակը խօսեցաւ անոնց.

<span id="an_15:4">15:4</span> «Ձեզմէ ո՞վ է այն մարդը, որ եթէ ունենայ
հարիւր ոչխար ու կորսնցնէ անոնցմէ մէկը, չի ձգեր իննսունինը անապատին մէջ
եւ երթար այդ կորսուածին ետեւէն, մինչեւ որ գտնէ զայն:

<span id="an_15:5">15:5</span> Ու երբ գտնէ, ուրախանալով կը դնէ զայն իր
ուսերուն վրայ,

<span id="an_15:6">15:6</span> եւ տուն գալով՝ կը հրաւիրէ բարեկամներն ու
դրացիները, եւ կ՚ըսէ անոնց. “Ուրախացէ՛ք ինծի հետ, որովհետեւ գտայ կորսուած
ոչխարս”:

<span id="an_15:7">15:7</span> Կը յայտարարեմ ձեզի թէ ա՛յսպէս ուրախութիւն
պիտի ըլլայ երկինքը մէ՛կ մեղաւորի համար՝ որ կ՚ապաշխարէ, քան իննսունինը
արդարներու համար՝ որոնց ապաշխարութիւն պէտք չէ»:

<span id="an_15:8">15:8</span> «Կամ՝ ո՞վ է այն կինը, որ եթէ տասը դրամ
ունենայ ու դրամ մը կորսնցնէ, ճրագ չի վառեր, տունը չ՚աւլեր եւ
ուշադրութեամբ փնտռեր, մինչեւ որ գտնէ:

<span id="an_15:9">15:9</span> Ու երբ գտնէ, կը հրաւիրէ բարեկամներն ու
դրացիները, եւ կ՚ըսէ. “Ուրախացէ՛ք ինծի հետ, որովհետեւ գտայ կորսնցուցած
դրամս”:

<span id="an_15:10">15:10</span> Ա՛յդպէս ալ, կը յայտարարեմ ձեզի,
ուրախութիւն կ՚ըլլայ Աստուծոյ հրեշտակներուն առջեւ մէ՛կ մեղաւորի համար՝ որ
կ՚ապաշխարէ»:

<span id="an_15:11">15:11</span> Ապա ըսաւ. «Մարդ մը ունէր երկու որդի:

<span id="an_15:12">15:12</span> Անոնցմէ կրտսերը ըսաւ հօրը. “Հա՛յր,
տո՛ւր ինծի քու ունեցածէդ ինծի վիճակուելիք բաժինը”: Ան ալ բաժնեց անոնց իր
ունեցածը:

<span id="an_15:13">15:13</span> Շատ օրեր չանցած՝ կրտսեր որդին ժողվեց
բոլոր բաները, մեկնեցաւ հեռաւոր երկիր մը, ու հոն փճացուց իր ունեցածը՝
անառակութեամբ ապրելով:

<span id="an_15:14">15:14</span> Երբ ծախսեց ամէնը՝ սաստիկ սով մը եղաւ
այդ երկրին մէջ, եւ ինք սկսաւ կարօտութեան մէջ ըլլալ:

<span id="an_15:15">15:15</span> Ուստի գնաց՝ այդ երկրին քաղաքացիներէն
մէկուն քով մտաւ. ան ալ իր արտը ղրկեց զայն՝ խոզ արածելու համար:

<span id="an_15:16">15:16</span> Կը ցանկար խոզերուն կերած եղջիւրէն իր
փորը լեցնել, բայց ո՛չ մէկը կու տար անոր:

<span id="an_15:17">15:17</span> Եւ ինքնիրեն գալով՝ ըսաւ. “Քանի՜
վարձկաններ կան հօրս տունը՝ հացով լիացած, ու ես հոս սովամահ կը կորսուիմ:

<span id="an_15:18">15:18</span> Կանգնիմ, երթամ հօրս քով եւ ըսեմ անոր.
«Հա՛յր, մեղանչեցի երկինքի դէմ ու քու առջեւդ,

<span id="an_15:19">15:19</span> եւ ա՛լ արժանի չեմ քու որդիդ կոչուելու.
ըրէ՛ զիս վարձկաններէդ մէկուն պէս»”:

<span id="an_15:20">15:20</span> Ուստի կանգնեցաւ ու գնաց իր հօր քով:
Մինչ ինք դեռ շատ հեռու էր՝ հայրը տեսաւ զայն եւ գթաց. վազելով՝ անոր վիզին
վրայ ինկաւ ու համբուրեց զայն:

<span id="an_15:21">15:21</span> Որդին ալ ըսաւ անոր. “Հա՛յր, մեղանչեցի
երկինքի դէմ ու քու առջեւդ, եւ ա՛լ արժանի չեմ քու որդիդ կոչուելու”:

<span id="an_15:22">15:22</span> Բայց հայրը ըսաւ իր ծառաներուն.
“Հանեցէ՛ք առաջին պարեգօտը եւ հագցուցէ՛ք անոր, մատանի՛ դրէք անոր ձեռքը ու
կօշիկներ՝ անոր ոտքերը:

<span id="an_15:23">15:23</span> Եւ բերէ՛ք պարարտ զուարակը, մորթեցէ՛ք,
ուտե՛նք ու զուարճանա՛նք.

<span id="an_15:24">15:24</span> որովհետեւ այս որդիս մեռած էր՝ եւ
վերապրեցաւ, կորսուած էր՝ ու գտնուեցաւ”: Եւ սկսան զուարճանալ:

<span id="an_15:25">15:25</span> Անոր երէց որդին արտն էր. երբ եկաւ ու
մօտեցաւ տան, լսեց նուագարաններու եւ պարերու ձայնը,

<span id="an_15:26">15:26</span> ու իրեն կանչելով ծառաներէն մէկը՝
հարցափորձեց թէ ի՛նչ էր այդ:

<span id="an_15:27">15:27</span> Ան ալ ըսաւ անոր. “Եղբայրդ եկաւ, ու
հայրդ մորթեց պարարտ զուարակը, որովհետեւ ողջ առողջ վերստացաւ զայն”:

<span id="an_15:28">15:28</span> Իսկ ինք բարկացաւ եւ չէր ուզեր ներս
մտնել. ուստի իր հայրը դուրս ելլելով՝ կ՚աղաչէր անոր:

<span id="an_15:29">15:29</span> Ան ալ պատասխանեց իր հօր. “Ահա՛ այսչափ
տարի է՝ որ կը ծառայեմ քեզի, ու բնա՛ւ քու պատուիրանդ զանց չըրի. սակայն
երբե՛ք ուլ մը չտուիր ինծի՝ որ զուարճանայի բարեկամներուս հետ:

<span id="an_15:30">15:30</span> Բայց երբ եկաւ այդ որդիդ՝ որ լափեց քու
ունեցածդ պոռնիկներու հետ, մորթեցիր անոր պարարտ զուարակը”:

<span id="an_15:31">15:31</span> Ան ալ ըսաւ անոր. “Որդեա՛կ, դուն միշտ
ինծի հետ ես, ու ամբողջ ունեցածս քո՛ւկդ է:

<span id="an_15:32">15:32</span> Սակայն պէտք էր զուարճանալ եւ ուրախանալ,
որովհետեւ այս եղբայրդ մեռած էր՝ ու վերապրեցաւ, կորսուած էր՝ եւ
գտնուեցաւ”»:

<span id="an_16:1">16:1</span> Իր աշակերտներուն ալ ըսաւ. «Հարուստ մարդ
մը կար՝ որ տնտես մը ունէր. ասիկա ամբաստանուեցաւ անոր առջեւ՝ որպէս թէ կը
փճացնէ անոր ինչքը:

<span id="an_16:2">16:2</span> Ուստի կանչեց զայն եւ ըսաւ անոր. “Այս ի՞նչ
է՝ որ քու մասիդ կը լսեմ. տնտեսութեանդ հաշի՛ւը տուր, որովհետեւ ա՛լ չես
կրնար տնտես ըլլալ”:

<span id="an_16:3">16:3</span> Տնտեսը ըսաւ ինքնիրեն. “Ի՞նչ ընեմ,
որովհետեւ տէրս տնտեսութիւնը կ՚առնէ ինձմէ. չեմ կրնար հողագործ ըլլալ՝՝,
կ՚ամչնամ մուրալ:

<span id="an_16:4">16:4</span> Գիտե՛մ ինչ պիտի ընեմ, որպէսզի երբ
հեռացուիմ իմ տնտեսութենէս՝ ընդունին զիս իրենց տունը:

<span id="an_16:5">16:5</span> Եւ իրեն կանչելով իր տիրոջ պարտապաններէն
իւրաքանչիւրը, ըսաւ առաջինին. “Դուն ո՞րչափ կը պարտիս իմ տիրոջս”:

<span id="an_16:6">16:6</span> Ան ալ ըսաւ. “Հարիւր մար ձէթ”: Ըսաւ անոր.
“Ա՛ռ մուրհակդ, ու շուտո՛վ նստէ՝ «յիսո՛ւն» գրէ”:

<span id="an_16:7">16:7</span> Յետոյ ըսաւ միւսին. “Դո՛ւն ո՞րչափ կը
պարտիս”: Ան ալ ըսաւ. “Հարիւր քոռ ցորեն”: Ըսաւ անոր. “Ա՛ռ մուրհակդ եւ
«ութսո՛ւն» գրէ”:

<span id="an_16:8">16:8</span> Տէրը գովեց անիրաւ տնտեսը՝ որ ուշիմութեամբ
վարուեցաւ. որովհետեւ այս աշխարհի որդիները աւելի՛ ուշիմ են իրենց
սերունդին մէջ՝ քան լոյսի որդիները:

<span id="an_16:9">16:9</span> Ես ալ կ՚ըսեմ ձեզի. “Բարեկամնե՛ր ըրէք ձեզի
անիրաւ մամոնայէն, որպէսզի երբ ան պակսի՝՝, ընդունին ձեզ յաւիտենական
բնակարաններու մէջ”:

<span id="an_16:10">16:10</span> Ա՛ն որ ամենափոքր բանին մէջ հաւատարիմ է՝
շատին մէջ ալ հաւատարիմ կ՚ըլլայ, եւ ա՛ն որ ամենափոքրին մէջ անիրաւ է՝
շատին մէջ ալ անիրաւ կ՚ըլլայ:

<span id="an_16:11">16:11</span> Ուրեմն եթէ անիրաւ մամոնային մէջ
հաւատարիմ չըլլաք, ճշմարիտ հարստութիւնը ո՞վ պիտի վստահի ձեզի:

<span id="an_16:12">16:12</span> Եթէ ուրիշին բանին մէջ հաւատարիմ չըլլաք,
ձե՛րը ո՞վ պիտի տայ ձեզի:

<span id="an_16:13">16:13</span> Ո՛չ մէկ ծառայ կրնայ ծառայել երկու
տիրոջ. որովհետեւ կա՛մ մէկը պիտի ատէ եւ միւսը սիրէ, կա՛մ մէկուն պիտի
յարի՝՝ ու միւսը արհամարհէ: Չէք կրնար ծառայել Աստուծոյ եւ մամոնային»:

<span id="an_16:14">16:14</span> Փարիսեցիներն ալ՝ որոնք արծաթասէր էին,
այս բոլոր բաները լսելով՝ կը քամահրէին զայն:

<span id="an_16:15">16:15</span> Եւ ըսաւ անոնց. «Դո՛ւք էք որ մարդոց
առջեւ կ՚արդարացնէք դուք ձեզ, բայց Աստուած գիտէ՛ ձեր սիրտերը. որովհետեւ
մարդոց մէջ բարձր գնահատուածը՝ գարշելի է Աստուծոյ առջեւ:

<span id="an_16:16">16:16</span> Օրէնքն ու Մարգարէները մինչեւ Յովհաննէս
էին. այդ ատենէն ետք Աստուծոյ թագաւորութի՛ւնը կ՚աւետուի, եւ ամէն մէկը
կ՚արտորայ մտնել անոր մէջ:

<span id="an_16:17">16:17</span> Աւելի դիւրին է՝ որ երկինքն ու երկիրը
անցնին, քան Օրէնքէն մէ՛կ նշանագիր իյնայ:

<span id="an_16:18">16:18</span> Ո՛վ որ կ՚արձակէ իր կինը եւ կ՚ամուսնանայ
ուրիշի մը հետ՝ շնութիւն կ՚ընէ, եւ ո՛վ որ կ՚ամուսնանայ իր ամուսինէն
արձակուած կնոջ մը հետ՝ շնութիւն կ՚ընէ»:

<span id="an_16:19">16:19</span> «Հարուստ մարդ մը կար՝ որ ծիրանի ու
բեհեզ կը հագնէր, եւ ամէն օր փառահեղ խրախճանք կը սարքէր՝՝:

<span id="an_16:20">16:20</span> Ղազարոս անունով աղքատ մըն ալ կար՝
պալարներով ծածկուած, որ պառկած էր անոր դրան քով,

<span id="an_16:21">16:21</span> ու կը ցանկար կշտանալ հարուստին սեղանէն
ինկած փշրանքներէն. նաեւ շուներն ալ կու գային եւ կը լզէին անոր պալարները:

<span id="an_16:22">16:22</span> Այդ աղքատը մեռաւ, ու հրեշտակները
Աբրահամի գոգը տարին զայն: Հարուստն ալ մեռաւ եւ թաղուեցաւ:

<span id="an_16:23">16:23</span> Մինչ դժոխքը՝ տանջանքի մէջ էր, իր աչքերը
բարձրացնելով՝ հեռուէն տեսաւ Աբրահամը, ու Ղազարոսը՝ անոր գոգը հանգիստ
նստած:

<span id="an_16:24">16:24</span> Ուստի գոչեց. “Հա՛յր Աբրահամ, ողորմէ՜
ինծի ու ղրկէ՛ Ղազարոսը, որպէսզի ջուրի մէջ թաթխէ իր մատին ծայրը եւ
զովացնէ լեզուս, որովհետեւ կը տանջուիմ այս բոցին մէջ”:

<span id="an_16:25">16:25</span> Աբրահամ ըսաւ. “Որդեա՛կ, յիշէ՛ թէ դուն
կեանքիդ ընթացքին ստացար բարիքներդ, նմանապէս Ղազարոս՝ չարիքներ. հիմա ան
(հոս) կը մխիթարուի, ու դուն կը տանջուիս:

<span id="an_16:26">16:26</span> Այս բոլորէն զատ՝ մեր եւ ձեր մէջտեղ
հաստատուած մեծ անդունդ մը կայ, որպէսզի ասկէ ձեզի անցնիլ ուզողները
չկարենան, ո՛չ ալ ատկէ մեզի գալ ուզողները՝ անցնին”:

<span id="an_16:27">16:27</span> Ան ալ ըսաւ. “Ուրեմն կը խնդրեմ քեզմէ,
հա՛յր, որ ղրկես զայն հօրս տունը,

<span id="an_16:28">16:28</span> քանի որ հինգ եղբայր ունիմ. որպէսզի
վկայէ անոնց, որ անոնք ալ չգան այս տանջանքի տեղը”:

<span id="an_16:29">16:29</span> Աբրահամ ըսաւ անոր. “Անոնք ունին Մովսէսն
ու մարգարէները, թող անո՛նց մտիկ ընեն”:

<span id="an_16:30">16:30</span> Ան ալ ըսաւ. “Ո՛չ, հա՛յր Աբրահամ. հապա
եթէ մեռելներէ՛ն մէկը երթայ անոնց՝ պիտի ապաշխարեն”:

<span id="an_16:31">16:31</span> Իսկ ան ըսաւ անոր. “Եթէ մտիկ չեն ըներ
Մովսէսի եւ մարգարէներուն, պիտի չհամոզուին՝ նոյնիսկ եթէ մէկը մեռելներէն
յարութիւն առնէ”»:

<span id="an_17:1">17:1</span> Եւ ըսաւ իր աշակերտներուն. «Անկարելի է որ
գայթակղութիւններ չգան. բայց վա՜յ անոր, որուն միջոցով կու գան:

<span id="an_17:2">17:2</span> Աւելի օգտակար պիտի ըլլար անոր, որ իշու
ջաղացքի քար մը կախուէր իր վիզէն ու ծովը ձգուէր, քան թէ գայթակղեցնէր այս
պզտիկներէն մէ՛կը:

<span id="an_17:3">17:3</span> Ուշադի՛ր եղէք դուք ձեզի: Եթէ եղբայրդ
մեղանչէ քեզի դէմ՝ յանդիմանէ՛ զայն. ու եթէ ապաշխարէ՝ ներէ՛ անոր:

<span id="an_17:4">17:4</span> Եթէ օրը եօթն անգամ մեղանչէ քեզի դէմ, եւ
օրը եօթն անգամ վերադառնայ քեզի ու ըսէ՝ “կ՚ապաշխարեմ”, ներէ՛ անոր»:

<span id="an_17:5">17:5</span> Առաքեալները ըսին Տէրոջ. «Աւելցո՛ւր մեր
հաւատքը»:

<span id="an_17:6">17:6</span> Տէրը ըսաւ. «Եթէ մանանեխի հատիկի չափ
հաւատք ունենայիք, կրնայիք ըսել այս թթենիին. “Արմատախի՛լ եղիր եւ տնկուէ՛
ծովուն մէջ”. ան ալ պիտի հնազանդէր ձեզի»:

<span id="an_17:7">17:7</span> «Բայց ձեզմէ ո՞վ, ունենալով երկրագործ կամ
հովիւ ծառայ մը, երբ ան տուն մտնէ արտէն՝ իսկոյն կ՚ըսէ անոր. “Գնա՛, սեղա՛ն
նստէ”:

<span id="an_17:8">17:8</span> Հապա չ՚ը՞սեր անոր. “Պատրաստէ՛ իմ ընթրիքս,
ու գօտիդ կապած՝ սպասարկէ՛ ինծի, մինչեւ որ ես ուտեմ եւ խմեմ. յե՛տոյ դուն
ալ կեր ու խմէ”:

<span id="an_17:9">17:9</span> Միթէ շնորհապա՞րտ կ՚ըլլայ այդ ծառային՝
իրեն հրամայուած բաները ընելուն համար. չեմ կարծեր:

<span id="an_17:10">17:10</span> Նոյնպէս դուք, երբ ընէք ձեզի հրամայուած
բոլոր բաները՝ ըսէ՛ք. “Մենք անպէտ ծառաներ ենք. ըրինք ինչ որ պարտական էինք
ընել”»:

<span id="an_17:11">17:11</span> Երբ ինք Երուսաղէմ կ՚երթար՝ Սամարիայի եւ
Գալիլեայի մէջտեղէն անցաւ:

<span id="an_17:12">17:12</span> Ու երբ գիւղ մը պիտի մտնէր՝ տասը բորոտ
մարդիկ հանդիպեցան անոր: Անոնք հեռուն կայնեցան,

<span id="an_17:13">17:13</span> իրենց ձայները բարձրացուցին եւ ըսին.
«Յիսո՛ւս վարդապետ, ողորմէ՜ մեզի»:

<span id="an_17:14">17:14</span> Տեսնելով՝ ըսաւ անոնց. «Գացէ՛ք, ցո՛յց
տուէք դուք ձեզ քահանաներուն»: Երբ կ՚երթային՝ մաքրուեցան:

<span id="an_17:15">17:15</span> Անոնցմէ մէկը, երբ տեսաւ թէ բժշկուեցաւ,
վերադարձաւ եւ բարձրաձայն Աստուած կը փառաբանէր,

<span id="an_17:16">17:16</span> ու երեսի վրայ անոր ոտքը իյնալով՝
շնորհակալ կ՚ըլլար անկէ. եւ ինք Սամարացի էր:

<span id="an_17:17">17:17</span> Յիսուս ըսաւ. «Միթէ տա՛սն ալ
չմաքրուեցա՞ն. իսկ ո՞ւր են միւս ինը:

<span id="an_17:18">17:18</span> Այս օտարազգիէն զատ չգտնուեցա՞ն
ուրիշներ՝ որ վերադառնալով փառաբանէին Աստուած»:

<span id="an_17:19">17:19</span> Եւ ըսաւ անոր. «Կանգնէ՛ ու գնա՛. հաւատքդ
բժշկեց քեզ»:

<span id="an_17:20">17:20</span> Երբ Փարիսեցիները հարցուցին իրեն.
«Աստուծոյ թագաւորութիւնը ե՞րբ պիտի գայ», պատասխանեց անոնց. «Աստուծոյ
թագաւորութիւնը չի գար դուրսէն երեւցած բաներով:

<span id="an_17:21">17:21</span> Եւ պիտի չըսեն. “Ահա՛ հոս է”, կամ. “Ահա՛
հոն”. որովհետեւ ահա՛ Աստուծոյ թագաւորութիւնը ձեր ներսն է»:

<span id="an_17:22">17:22</span> Աշակերտներուն ալ ըսաւ. «Օրե՛ր պիտի գան,
երբ դուք պիտի ցանկաք տեսնել մարդու Որդիին օրերէն մէկը, բայց պիտի
չտեսնէք:

<span id="an_17:23">17:23</span> Ու եթէ ըսեն ձեզի. “Ահա՛ հոս է”, կամ.
“Ահա՛ հոն”, մի՛ երթաք եւ հետամուտ մի՛ ըլլաք:

<span id="an_17:24">17:24</span> Որովհետեւ ինչպէս փայլակը՝ երկինքին տակ
մէկ ծայրէն փայլատակելով՝ կը լուսաւորէ մինչեւ երկինքին տակ միւս ծայրը,
նո՛յնպէս պիտի ըլլայ մարդու Որդին՝ իր գալուստին օրը:

<span id="an_17:25">17:25</span> Սակայն պէտք է որ ինք նախ շատ
չարչարանքներ կրէ ու մերժուի այս սերունդէն:

<span id="an_17:26">17:26</span> Ի՛նչպէս պատահեցաւ Նոյի օրերուն, ա՛յնպէս
պիտի ըլլայ մարդու Որդիին օրերուն ալ:

<span id="an_17:27">17:27</span> Կ՚ուտէին, կը խմէին, կ՚ամուսնանային,
ամուսնութեան կու տային, մինչեւ այն օրը՝ երբ Նոյ մտաւ տապանը, ու ջրհեղեղը
եկաւ եւ կորսնցուց բոլորը:

<span id="an_17:28">17:28</span> Նմանապէս՝ ինչպէս Ղովտի օրերուն ալ
պատահեցաւ՝ կ՚ուտէին, կը խմէին, կը գնէին, կը ծախէին, կը տնկէին, կը
կառուցանէին:

<span id="an_17:29">17:29</span> Բայց այն օրը՝ երբ Ղովտ դուրս ելաւ
Սոդոմէն, երկինքէն կրակ ու ծծումբ տեղաց եւ կորսնցուց բոլորը:

<span id="an_17:30">17:30</span> Նոյնպէս պիտի ըլլայ այն օրը՝ երբ մարդու
Որդին յայտնուի:

<span id="an_17:31">17:31</span> Այդ օրը, ա՛ն որ տանիքին վրայ է եւ իր
կարասիները՝ տան մէջ, թող չիջնէ՝ զանոնք առնելու. նմանապէս ա՛ն որ արտին
մէջ է՝ թող չվերադառնայ:

<span id="an_17:32">17:32</span> Յիշեցէ՛ք Ղովտի կինը:

<span id="an_17:33">17:33</span> Ո՛վ որ ջանայ փրկել իր անձը՝ պիտի
կորսնցնէ զայն, իսկ ո՛վ որ կորսնցնէ իր անձը՝ պիտի ապրեցնէ զայն:

<span id="an_17:34">17:34</span> Կը յայտարարեմ ձեզի. “Այդ գիշերը եթէ
երկու անձեր մէ՛կ մահիճի մէջ ըլլան, մէկը պիտի առնուի ու միւսը մնայ.

<span id="an_17:35">17:35</span> եթէ երկու կիներ միասին աղան, մէկը պիտի
առնուի եւ միւսը մնայ. եթէ երկու մարդիկ արտի մը մէջ ըլլան, մէկը պիտի
առնուի ու միւսը մնայ”»:

<span id="an_17:36">17:36</span> Անոնք պատասխանեցին անոր. «Տէ՛ր, ո՞ւր
պիտի ըլլայ այս բանը»:

<span id="an_17:37">17:37</span> Ան ալ ըսաւ անոնց. «Ո՛ւր մարմին կայ, հոն
պիտի հաւաքուին արծիւները»:

<span id="an_18:1">18:1</span> Առակ մըն ալ ըսաւ անոնց, որ գիտնան թէ պէտք
է ամէ՛ն ատեն աղօթել՝ առանց ձանձրանալու:

<span id="an_18:2">18:2</span> Ըսաւ. «Քաղաքի մը մէջ դատաւոր մը կար, որ
Աստուծմէ չէր վախնար ու մարդ չէր յարգեր:

<span id="an_18:3">18:3</span> Նոյն քաղաքին մէջ այրի մըն ալ կար, որ կու
գար անոր եւ կ՚ըսէր. “Պաշտպանէ՛ իմ իրաւունքս՝ ոսոխիս դէմ”:

<span id="an_18:4">18:4</span> Ան ժամանակ մը չէր ուզեր անոր մտիկ ընել.
բայց յետոյ ըսաւ ինքնիրեն. “Թէպէտ Աստուծմէ չեմ վախնար ու մարդ չեմ յարգեր,

<span id="an_18:5">18:5</span> գո՛նէ պաշտպանեմ այս այրիին իրաւունքը՝ զիս
անհանգստացնելուն համար, որպէսզի չգայ ամէն ատեն թախանձէ ինծի”»:

<span id="an_18:6">18:6</span> Եւ Տէրը ըսաւ. «Լսեցէ՛ք ի՛նչ կ՚ըսէ անիրաւ
դատաւորը:

<span id="an_18:7">18:7</span> Հապա Աստուած պիտի չպաշտպանէ՞ իր
ընտրեալներուն իրաւունքը, որոնք կը գոչեն իրեն ցերեկ ու գիշեր, թէեւ
համբերատար ըլլայ անոնց հանդէպ:

<span id="an_18:8">18:8</span> Կը յայտարարեմ ձեզի թէ շուտո՛վ պիտի
պաշտպանէ անոնց իրաւունքը. բայց երբ մարդու Որդին գայ, արդեօք հաւատք պիտի
գտնէ՞ երկրի վրայ»:

<span id="an_18:9">18:9</span> Սա՛ առակն ալ ըսաւ ոմանց, որոնք իրենք
իրենց վրայ կը վստահէին թէ արդար են, եւ կ՚անարգէին ուրիշները.

<span id="an_18:10">18:10</span> «Երկու մարդ տաճարը բարձրացաւ աղօթելու,
մէկը՝ Փարիսեցի, ու միւսը՝ մաքսաւոր:

<span id="an_18:11">18:11</span> Փարիսեցին կայնած էր եւ սա՛պէս կ՚աղօթէր
ինքնիրեն. “Ո՛վ Աստուած, շնորհակալ եմ քեզմէ՝ որ ուրիշ մարդոց պէս չեմ,
յափշտակող, անիրաւ, շնացող, կամ ալ այս մաքսաւորին պէս.

<span id="an_18:12">18:12</span> հապա շաբաթը երկու անգամ ծոմ կը պահեմ,
եւ ամբողջ եկամուտիս տասանորդը կու տամ”:

<span id="an_18:13">18:13</span> Իսկ մաքսաւորը հեռուն կայնած էր, ու չէր
ուզեր աչքն ալ բարձրացնել երկինք, հապա՝ ծեծելով իր կուրծքը՝ կ՚ըսէր.
“Աստուա՛ծ, ներէ՛ ինծի՝ մեղաւորիս”:

<span id="an_18:14">18:14</span> Կը յայտարարեմ ձեզի թէ ասիկա այն միւսէն
աւելի արդարացած իջաւ իր տունը. որովհետեւ ո՛վ որ կը բարձրացնէ ինքզինք՝
պիտի խոնարհի, իսկ ո՛վ որ կը խոնարհեցնէ ինքզինք՝ պիտի բարձրանայ»:

<span id="an_18:15">18:15</span> Երախաներ ալ բերին իրեն՝ որպէսզի դպչի
անոնց: Աշակերտները տեսնելով՝ կը յանդիմանէին զանոնք:

<span id="an_18:16">18:16</span> Բայց Յիսուս իրեն կանչելով զանոնք՝ ըսաւ.
«Թո՛յլ տուէք այդ մանուկներուն՝ որ ինծի՛ գան, եւ մի՛ արգիլէք զանոնք,
որովհետեւ Աստուծոյ թագաւորութիւնը այդպիսիներո՛ւնն է:

<span id="an_18:17">18:17</span> Ճշմա՛րտապէս կը յայտարարեմ ձեզի. “Ո՛վ որ
Աստուծոյ թագաւորութիւնը չընդունի մանուկի մը պէս, բնա՛ւ պիտի չմտնէ անոր
մէջ”»:

<span id="an_18:18">18:18</span> Պետ մը հարցուց անոր. «Բարի՛ վարդապետ,
ի՞նչ ընեմ՝ որ ժառանգեմ յաւիտենական կեանքը»:

<span id="an_18:19">18:19</span> Յիսուս ըսաւ անոր. «Ինչո՞ւ բարի կը կոչես
զիս. Աստուծմէ զատ բարի չկայ:

<span id="an_18:20">18:20</span> Պատուիրանները գիտես. շնութիւն մի՛ ըներ,
սպանութիւն մի՛ ըներ, գողութիւն մի՛ ըներ, սուտ վկայութիւն մի՛ տար,
պատուէ՛ հայրդ ու մայրդ»:

<span id="an_18:21">18:21</span> Ան ալ ըսաւ. «Պահած եմ այդ բոլորը՝
պատանութենէս ի վեր»:

<span id="an_18:22">18:22</span> Լսելով ասիկա՝ Յիսուս ըսաւ անոր.
«Տակաւին մէ՛կ բան կը պակսի քեզի. ծախէ՛ ամբողջ ունեցածդ եւ բաշխէ՛
աղքատներուն, ու գանձ պիտի ունենաս երկինքը. ապա հետեւէ՛ ինծի»:

<span id="an_18:23">18:23</span> Ան ալ՝ երբ լսեց այս խօսքը՝ շատ
տրտմեցաւ, որովհետեւ շատ հարուստ էր:

<span id="an_18:24">18:24</span> Երբ Յիսուս տեսաւ զայն՝ շատ տրտմած,
ըսաւ. «Ո՜րչափ դժուար է մտնել Աստուծոյ թագաւորութիւնը անոնց՝ որ դրամ
ունին:

<span id="an_18:25">18:25</span> Որովհետեւ աւելի դիւրին է՝ որ ուղտը
անցնի ասեղին ծակէն, քան թէ հարուստը մտնէ Աստուծոյ թագաւորութիւնը»:

<span id="an_18:26">18:26</span> Անոնք որ լսեցին՝ ըսին. «Ա՛լ ո՞վ կրնայ
փրկուիլ»:

<span id="an_18:27">18:27</span> Ինք ըսաւ. «Մարդոց քով անկարելի եղած
բաները՝ Աստուծոյ քով կարելի են»:

<span id="an_18:28">18:28</span> Պետրոս ըսաւ. «Ահա՛ մենք թողուցինք ամէն
ինչ ու հետեւեցանք քեզի»:

<span id="an_18:29">18:29</span> Ան ալ ըսաւ անոնց. «Ճշմա՛րտապէս կը
յայտարարեմ ձեզի. “Չկայ մէկը՝ որ թողուցած ըլլայ տուն, ծնողներ, եղբայրներ,
կին, կամ զաւակներ՝ Աստուծոյ թագաւորութեան համար,

<span id="an_18:30">18:30</span> եւ չստանայ բազմապատի՛կը ա՛յս ատեն, ու
յաւիտենական կեանքը՝ գալիք աշխարհին մէջ”»:

<span id="an_18:31">18:31</span> Տասներկուքը իր քով առնելով՝ ըսաւ անոնց.
«Ահա՛ մենք Երուսաղէմ կը բարձրանանք, ու մարգարէներուն միջոցով մարդու
Որդիին մասին բոլոր գրուածները պիտի կատարուին:

<span id="an_18:32">18:32</span> Որովհետեւ հեթանոսներուն պիտի մատնուի եւ
պիտի ծաղրուի, պիտի նախատուի ու պիտի թքնեն անոր վրայ,

<span id="an_18:33">18:33</span> պիտի խարազանեն եւ սպաննեն զայն. ու
յարութիւն պիտի առնէ երրորդ օրը»:

<span id="an_18:34">18:34</span> Բայց անոնք այս բաներէն ո՛չ մէկը
հասկցան. այս խօսքը ծածկուած էր անոնցմէ, եւ չէին հասկնար ըսած բաները:

<span id="an_18:35">18:35</span> Երբ ինք Երիքովի կը մօտենար, կոյր մը
նստած էր ճամբային եզերքը՝ մուրալու:

<span id="an_18:36">18:36</span> Երբ լսեց բազմութեան անցնիլը,
հարցափորձեց թէ ի՛նչ էր այդ:

<span id="an_18:37">18:37</span> Լուր տուին իրեն թէ Յիսուս Նազովրեցին
կ՚անցնի:

<span id="an_18:38">18:38</span> Ան ալ գոչեց. «Յիսո՛ւս, Դաւիթի՛ Որդի,
ողորմէ՜ ինծի»:

<span id="an_18:39">18:39</span> Անոնք որ առջեւէն կ՚երթային՝ կը
յանդիմանէին զայն, որպէսզի լռէ: Բայց ան ա՛լ աւելի կ՚աղաղակէր. «Դաւիթի՛
Որդի, ողորմէ՜ ինծի»:

<span id="an_18:40">18:40</span> Յիսուս կանգ առնելով՝ հրամայեց որ իրեն
բերեն զայն: Երբ ան մօտեցաւ, հարցուց անոր.

<span id="an_18:41">18:41</span> «Ի՞նչ կ՚ուզես՝ որ ընեմ քեզի»: Ան ալ
ըսաւ. «Տէ՛ր, թող աչքերս բացուին՝՝»:

<span id="an_18:42">18:42</span> Յիսուս ըսաւ անոր. «Թող բացուին. հաւատքդ
բուժեց քեզ»:

<span id="an_18:43">18:43</span> Անմի՛ջապէս իր աչքերը բացուեցան, եւ կը
հետեւէր անոր՝ փառաբանելով Աստուած: Ամբողջ ժողովուրդն ալ՝ երբ տեսաւ՝
գովաբանեց Աստուած:

<span id="an_19:1">19:1</span> Երիքով մտնելով՝ քաղաքին մէջէն կ՚անցնէր,

<span id="an_19:2">19:2</span> երբ ահա՛ հարուստ մարդ մը՝ Զաքէոս կոչուած,
որ մաքսապետ էր,

<span id="an_19:3">19:3</span> կը ջանար տեսնել թէ ո՛վ է Յիսուսը. բայց
բազմութեան պատճառով չէր կրնար, որովհետեւ կարճահասակ էր:

<span id="an_19:4">19:4</span> Ուստի յառաջ վազեց եւ ժանտաթզենիի մը վրայ
ելաւ՝ որպէսզի տեսնէ զայն, քանի որ անկէ պիտի անցնէր:

<span id="an_19:5">19:5</span> Երբ Յիսուս այդ տեղը եկաւ, վեր նայելով՝
տեսաւ զայն ու ըսաւ անոր. «Զաքէո՛ս, աճապարէ՛, իջի՛ր ատկէ. որովհետեւ այսօր
տունդ պէտք է մնամ»:

<span id="an_19:6">19:6</span> Ան ալ աճապարելով իջաւ, եւ ուրախութեամբ
ընդունեց զայն:

<span id="an_19:7">19:7</span> Երբ բոլորն ալ տեսան, կը տրտնջէին ու
կ՚ըսէին. «Մեղաւոր մարդու քով գնաց՝ իջեւանելու»:

<span id="an_19:8">19:8</span> Իսկ Զաքէոս կայնեցաւ եւ ըսաւ Տէրոջ. «Տէ՛ր,
ահա՛ ինչքիս կէ՛սը կու տամ աղքատներուն. ու եթէ զրպարտութեամբ ոեւէ մէկը
զրկած եմ, քառապատի՛կ կը հատուցանեմ անոր»:

<span id="an_19:9">19:9</span> Յիսուս ըսաւ անոր. «Այսօր փրկութիւն եղաւ
այս տան, քանի որ ի՛նք ալ Աբրահամի որդի է:

<span id="an_19:10">19:10</span> Արդարեւ մարդու Որդին եկաւ՝ որպէսզի
փնտռէ կորսուածը եւ փրկէ»:

<span id="an_19:11">19:11</span> Երբ անոնք կը լսէին այս բաները՝ առակ մըն
ալ ըսաւ, քանի որ ինք Երուսաղէմի կը մօտենար եւ անոնք կը կարծէին թէ
Աստուծոյ թագաւորութիւնը անմի՛ջապէս պիտի երեւնար:

<span id="an_19:12">19:12</span> Ուրեմն ըսաւ. «Ազնուական մարդ մը գնաց
հեռաւոր երկիր մը՝ իրեն թագաւորութիւն ստանալու եւ վերադառնալու:

<span id="an_19:13">19:13</span> Իր տասը ծառաները կանչելով՝ տասը մնաս
տուաւ անոնց, ու ըսաւ անոնց. “Շահարկեցէ՛ք՝ մինչեւ որ գամ”:

<span id="an_19:14">19:14</span> Անոր քաղաքացիները կ՚ատէին զայն, եւ
պատուիրակութիւն մը ղրկեցին անոր ետեւէն՝ ըսելով. “Չենք ուզեր որ ասիկա
թագաւորէ մեր վրայ”:

<span id="an_19:15">19:15</span> Բայց երբ ան վերադարձաւ՝ թագաւորութիւնը
ստանալով, իրեն կանչեց այն ծառաները՝ որոնց դրամ տուեր էր, որպէսզի գիտնայ
թէ ո՛վ ի՛նչպէս շահագործած էր:

<span id="an_19:16">19:16</span> Առաջինը եկաւ եւ ըսաւ. “Տէ՛ր, քու մնասդ՝
տասը մնաս վաստկեցաւ”:

<span id="an_19:17">19:17</span> Ան ալ ըսաւ անոր. “Ապրի՛ս, բարի՛ ծառայ.
որովհետեւ ամենափոքր բանին մէջ հաւատարիմ եղար, տա՛սը քաղաքի վրայ
իշխանութիւն ունեցիր”:

<span id="an_19:18">19:18</span> Երկրորդը եկաւ ու ըսաւ. “Տէ՛ր, քու
մնասդ՝ հինգ մնաս բերաւ”:

<span id="an_19:19">19:19</span> Եւ ըսաւ անոր. “Դուն ալ հի՛նգ քաղաքի
վրայ եղիր”:

<span id="an_19:20">19:20</span> Ուրիշ մը եկաւ ու ըսաւ. “Տէ՛ր, ահա՛ քու
մնասդ՝ որ կը պահէի թաշկինակի մը մէջ ծրարած,

<span id="an_19:21">19:21</span> քանի որ կը վախնայի քեզմէ. որովհետեւ
դուն խիստ մարդ մըն ես, կը վերցնես չդրած բանդ, եւ կը հնձես չսերմանածդ”:

<span id="an_19:22">19:22</span> Ան ալ ըսաւ անոր. “Բերանո՛վդ պիտի դատեմ
քեզ, չա՛ր ծառայ: Գիտէիր թէ ես խիստ մարդ մըն եմ, կը վերցնեմ չդրած բանս ու
կը հնձեմ չսերմանածս.

<span id="an_19:23">19:23</span> ուրեմն ինչո՞ւ չտուիր իմ դրամս
սեղանաւորներուն, որպէսզի եկած ատենս՝ տոկոսո՛վ պահանջէի զայն”:

<span id="an_19:24">19:24</span> Քովը կայնողներուն ըսաւ. “Առէ՛ք ատկէ
մնասը, եւ տուէ՛ք անոր՝ որ տասը մնաս ունի.

<span id="an_19:25">19:25</span> (Ըսին իրեն. "Տէ՛ր, ան տա՛սը մնաս
ունի".)

<span id="an_19:26">19:26</span> որովհետեւ կը յայտարարեմ ձեզի թէ ամէն
ունեցողի պիտի տրուի, ու չունեցողին՝ ունեցա՛ծն ալ պիտի առնուի իրմէ:

<span id="an_19:27">19:27</span> Բայց այդ թշնամիներս, որոնք չէին ուզեր
որ իրենց վրայ թագաւորեմ, բերէ՛ք հոս եւ մեռցուցէ՛ք իմ առջեւս”»:

<span id="an_19:28">19:28</span> Այս բաները խօսելէն ետք, յառաջ գնաց՝ որ
բարձրանայ Երուսաղէմ:

<span id="an_19:29">19:29</span> Երբ մօտեցաւ Բեթփագէի ու Բեթանիայի, այն
լերան մօտ՝ որ Ձիթենիներու լեռ կը կոչուի, իր աշակերտներէն երկուքը ղրկեց

<span id="an_19:30">19:30</span> եւ ըսաւ. «Գացէ՛ք մեր դիմացի գիւղը. երբ
մտնէք անոր մէջ՝ պիտի գտնէք կապուած աւանակ մը, որուն վրայ բնա՛ւ մարդ
նստած չէ. արձակեցէ՛ք զայն ու բերէ՛ք:

<span id="an_19:31">19:31</span> Եթէ մէկը հարցնէ ձեզի. “Ինչո՞ւ
կ՚արձակէք”, սա՛ ըսէք անոր. “Տէրո՛ջ պէտք է”»:

<span id="an_19:32">19:32</span> Ղրկուածները գացին, եւ գտան ինչպէս ըսած
էր իրենց:

<span id="an_19:33">19:33</span> Մինչ աւանակը կ՚արձակէին, անոր տէրերը
ըսին անոնց. «Ինչո՞ւ կ՚արձակէք այդ աւանակը»:

<span id="an_19:34">19:34</span> Անոնք ալ ըսին. «Տէրո՛ջ պէտք է»:

<span id="an_19:35">19:35</span> Յիսուսի բերին զայն, եւ աւանակին վրայ
ձգելով իրենց հանդերձները՝ հեծցուցին Յիսուսը:

<span id="an_19:36">19:36</span> Մինչ կ՚երթար, մարդիկ իրենց հանդերձները
կը փռէին ճամբային վրայ:

<span id="an_19:37">19:37</span> Երբ ա՛լ մօտեցաւ ու Ձիթենիներու լերան
զառիվայրէն կ՚իջնէր, աշակերտներուն ամբողջ բազմութիւնը սկսաւ ուրախութեամբ
բարձրաձայն Աստուած գովաբանել՝ այն բոլոր հրաշքներուն համար, որ տեսեր էին:

<span id="an_19:38">19:38</span> Եւ կ՚ըսէին. «Օրհնեա՜լ է այդ թագաւորը,
որ կու գայ Տէրոջ անունով. երկինքի մէջ խաղաղութի՜ւն, ու փա՜ռք՝ ամենաբարձր
վայրերուն մէջ»:

<span id="an_19:39">19:39</span> Փարիսեցիներէն ոմանք բազմութեան մէջէն
ըսին անոր. «Վարդապե՛տ, յանդիմանէ՛ քու աշակերտներդ»:

<span id="an_19:40">19:40</span> Ան ալ պատասխանեց անոնց. «Կը յայտարարեմ
ձեզի. “Եթէ ատոնք լռեն՝ քարե՛րը պիտի աղաղակեն”»:

<span id="an_19:41">19:41</span> Երբ մօտեցաւ, քաղաքը տեսնելով՝ լացաւ
անոր վրայ եւ ըսաւ.

<span id="an_19:42">19:42</span> «Գո՛նէ այս օրուանդ մէջ գիտնայիր քու
խաղաղութիւնդ. բայց հիմա ծածկուեցաւ աչքերէդ:

<span id="an_19:43">19:43</span> Որովհետեւ օրերը պիտի գան քու վրադ, երբ
թշնամիներդ պատնէշ պիտի շինեն շուրջդ, պիտի պաշարեն քեզ, ամէն կողմէ պիտի
սեղմեն քեզ,

<span id="an_19:44">19:44</span> եւ հիմնայատակ պիտի ընեն քեզ ու մէջդ
եղած զաւակներդ. եւ ամե՛նեւին քար մը քարի վրայ պիտի չթողուն մէջդ, քանի որ
չգիտցար այցելութեանդ ատենը»:

<span id="an_19:45">19:45</span> Մտնելով տաճարը՝ սկսաւ դուրս հանել անոր
մէջ ծախողներն ու գնողները,

<span id="an_19:46">19:46</span> եւ ըսաւ անոնց. «Գրուած է. “Իմ տունս
աղօթքի տուն է”, բայց դուք աւազակներու քարայր ըրիք զայն»:

<span id="an_19:47">19:47</span> Ամէն օր կը սորվեցնէր տաճարին մէջ: Իսկ
քահանայապետները, դպիրներն ու ժողովուրդին գլխաւորները կը փնտռէին թէ
ի՛նչպէս կորսնցնեն զայն.

<span id="an_19:48">19:48</span> բայց չէին կրնար գտնել թէ ի՛նչ ընեն,
որովհետեւ ամբողջ ժողովուրդը շատ ուշադրութեամբ մտիկ կ՚ընէր անոր:

<span id="an_20:1">20:1</span> Այդ օրերէն մէկը, երբ տաճարին մէջ կը
սորվեցնէր ժողովուրդին եւ կ՚աւետարանէր, քահանայապետներն ու դպիրները վրայ
հասան՝ երէցներուն հետ,

<span id="an_20:2">20:2</span> եւ խօսեցան անոր՝ ըսելով. «Ըսէ՛ մեզի, ի՞նչ
իշխանութեամբ կ՚ընես այդ բաները, կամ ո՞վ է այդ իշխանութիւնը քեզի տուողը»:

<span id="an_20:3">20:3</span> Ան ալ պատասխանեց անոնց. «Ես ալ ձեզի՛
հարցնեմ բան մը, եւ ըսէ՛ք ինծի.

<span id="an_20:4">20:4</span> “Յովհաննէսի մկրտութիւնը երկինքէ՞ն էր՝ թէ
մարդոցմէ”»:

<span id="an_20:5">20:5</span> Անոնք իրենց մէջ մտածեցին ու ըսին.

<span id="an_20:6">20:6</span> «Եթէ պատասխանենք. “Երկինքէն”, պիտի ըսէ.
“Հապա ինչո՞ւ չհաւատացիք անոր”: Իսկ եթէ պատասխանենք. “Մարդոցմէ”, ամբողջ
ժողովուրդը պիտի քարկոծէ մեզ, որովհետեւ հաստատ համոզուած են թէ Յովհաննէս
մարգարէ էր»:

<span id="an_20:7">20:7</span> Ուստի պատասխանեցին թէ չեն գիտեր ուրկէ՛
էր:

<span id="an_20:8">20:8</span> Յիսուս ըսաւ անոնց. «Ես ալ չեմ ըսեր ձեզի
թէ ի՛նչ իշխանութեամբ կ՚ընեմ այդ բաները»:

<span id="an_20:9">20:9</span> Եւ սկսաւ սա՛ առակը ըսել ժողովուրդին.
«Մարդ մը այգի տնկեց ու մշակներու յանձնեց զայն, եւ ճամբորդեց՝ երկար
ժամանակի համար:

<span id="an_20:10">20:10</span> Ատենին՝ ծառայ մը ղրկեց մշակներուն,
որպէսզի այգիին պտուղէն տան անոր. իսկ մշակները ծեծեցին զայն ու պարապ
ճամբեցին:

<span id="an_20:11">20:11</span> Ուրիշ ծառայ մըն ալ ղրկեց. անոնք ծեծեցին
նաեւ զայն, անպատուեցին եւ պարապ ճամբեցին:

<span id="an_20:12">20:12</span> Երրորդ մը եւս ղրկեց. անոնք վիրաւորեցին
զայն ալ, ու դուրս հանեցին:

<span id="an_20:13">20:13</span> Ուստի այգիին տէրը ըսաւ. “Ի՞նչ ընեմ.
ղրկե՛մ սիրելի որդիս, թերեւս պատկառին՝ տեսնելով զայն”:

<span id="an_20:14">20:14</span> Բայց մշակները՝ երբ տեսան զայն, մտածեցին
իրարու հետ՝ ըսելով. “Ա՛յս է ժառանգորդը. եկէ՛ք սպաննենք զայն, որպէսզի
ժառանգութիւնը մեզի մնայ”:

<span id="an_20:15">20:15</span> Եւ այգիէն դուրս հանեցին զայն ու
սպաննեցին: Ուրեմն այգիին տէրը ի՞նչ պիտի ընէ անոնց.

<span id="an_20:16">20:16</span> պիտի գայ ու կորսնցնէ այդ մշակները, եւ
այգին պիտի տայ ուրիշներու»:

<span id="an_20:17">20:17</span> Երբ ասիկա լսեցին՝ ըսին. «Ամե՛նեւին»:
Ինք ալ նայեցաւ անոնց ու ըսաւ. «Հապա ի՞նչ է սա՛ գրուածը. “Այն քարը՝ որ
կառուցանողները մերժեցին, անիկա՛ եղաւ անկիւնաքարը”:

<span id="an_20:18">20:18</span> Ո՛վ որ իյնայ այդ քարին վրայ՝ պիտի
կոտրտի, եւ որո՛ւն վրայ որ իյնայ՝ պիտի փսորէ զայն»:

<span id="an_20:19">20:19</span> Քահանայապետներն ու դպիրները կը ջանային
նոյն ժամուն ձեռք բարձրացնել անոր վրայ, բայց կը վախնային ժողովուրդէն.
քանի որ ըմբռնեցին թէ այդ առակը խօսեցաւ իրենց դէմ:

<span id="an_20:20">20:20</span> Անոր վրայ հսկելով՝ ղրկեցին քանի մը
լրտեսներ, որոնք կեղծաւորութեամբ արդար կը ձեւացնէին իրենք զիրենք, որպէսզի
խօսքո՛վ բռնեն զայն՝ տէրութեան ու կառավարիչին իշխանութեան մատնելու համար:

<span id="an_20:21">20:21</span> Հարցուցին անոր. «Վարդապե՛տ, գիտենք թէ
շիտակ կը խօսիս ու կը սորվեցնես, եւ աչառութիւն չես ըներ, հապա
ճշմարտութեամբ կը սորվեցնես Աստուծոյ ճամբան:

<span id="an_20:22">20:22</span> Մեզի արտօնուա՞ծ է կայսրին տուրք տալ՝ թէ
ոչ»:

<span id="an_20:23">20:23</span> Յիսուս՝ նշմարելով անոնց
խորամանկութիւնը՝ ըսաւ անոնց. «Ինչո՞ւ կը փորձէք զիս:

<span id="an_20:24">20:24</span> Ցո՛յց տուէք ինծի դահեկան մը. որո՞ւն
պատկերն ու գրութիւնը ունի վրան»: Անոնք պատասխանեցին. «Կայսրի՛ն»:

<span id="an_20:25">20:25</span> Ինք ալ ըսաւ անոնց. «Ուրեմն ինչ որ
կայսրինն է՝ տուէ՛ք կայսրին, եւ ինչ որ Աստուծոյ է՝ Աստուծո՛յ»:

<span id="an_20:26">20:26</span> Այսպէս՝ չկրցան իր խօսքերով բռնել զայն
ժողովուրդին առջեւ, ու լռեցին՝ զարմանալով անոր պատասխանին վրայ:

<span id="an_20:27">20:27</span> Սադուկեցիներէն ոմանք եկան (որոնք կը
հակաճառեն թէ յարութիւն չկայ,) եւ հարցուցին անոր.

<span id="an_20:28">20:28</span> «Վարդապե՛տ, Մովսէս գրեց մեզի. “Եթէ
մէկուն եղբայրը մեռնի՝ կին մը ունենալով, բայց առանց զաւակի, անոր եղբայրը
թող առնէ այդ կինը ու զարմ տայ իր եղբօր”:

<span id="an_20:29">20:29</span> Ուրեմն եօթը եղբայրներ կային: Առաջինը
կին մը առնելով՝ անզաւակ մեռաւ:

<span id="an_20:30">20:30</span> Երկրորդն ալ առաւ այդ կինը եւ ինք ալ
անզաւակ մեռաւ:

<span id="an_20:31">20:31</span> Երրորդն ալ առաւ զայն. նոյնպէս եօթն ալ,
ու զաւակ չձգեցին եւ մեռան:

<span id="an_20:32">20:32</span> Ամենէն ետք կինն ալ մեռաւ:

<span id="an_20:33">20:33</span> Ուրեմն յարութեան ատեն՝ անոնցմէ որո՞ւն
կինը պիտի ըլլայ, որովհետեւ եօթն ալ ունեցան զայն իբր կին»:

<span id="an_20:34">20:34</span> Յիսուս պատասխանեց անոնց. «Այս աշխարհի
որդիները կ՚ամուսնանան եւ ամուսնութեան կը տրուին:

<span id="an_20:35">20:35</span> Բայց անոնք՝ որ պիտի արժանանան հասնիլ
այն աշխարհին ու մեռելներէն յարութեան, ո՛չ պիտի ամուսնանան, ո՛չ ալ
ամուսնութեան պիտի տրուին,

<span id="an_20:36">20:36</span> քանի որ ա՛լ չեն կրնար մեռնիլ. արդարեւ
հրեշտակներուն հաւասար են եւ Աստուծոյ որդիներ են, յարութեան որդիներ
ըլլալով:

<span id="an_20:37">20:37</span> Բայց մեռելներուն յարութիւն առնելը՝
Մովսէ՛ս ալ ցոյց տուաւ մորենիին պատմութեան մէջ, երբ կը կոչէ Տէրը՝
“Աբրահամի Աստուածը, Իսահակի Աստուածը եւ Յակոբի Աստուածը”:

<span id="an_20:38">20:38</span> Աստուած մեռելներուն Աստուածը չէ, հապա՝
ողջերուն, որովհետեւ անոր համար՝ բոլորը կ՚ապրին»:

<span id="an_20:39">20:39</span> Դպիրներէն ոմանք ըսին. «Վարդապե՛տ, ճի՛շդ
ըսիր»:

<span id="an_20:40">20:40</span> Եւ ա՛լ չէին յանդգներ բան մը հարցնել
անոր:

<span id="an_20:41">20:41</span> Ըսաւ անոնց. «Ի՞նչպէս կ՚ըսեն թէ “Քրիստոս
Դաւիթի որդին է”:

<span id="an_20:42">20:42</span> Դաւիթ ի՛նք Սաղմոսներու գիրքին մէջ
կ՚ըսէ. “Տէրը ըսաւ իմ Տէրոջս. «Բազմէ՛ իմ աջ կողմս,

<span id="an_20:43">20:43</span> մինչեւ որ քու թշնամիներդ պատուանդան
դնեմ ոտքերուդ»”:

<span id="an_20:44">20:44</span> Ուրեմն Դաւիթ զայն Տէր կը կոչէ. հապա
ի՞նչպէս իր որդին կ՚ըլլայ ան»:

<span id="an_20:45">20:45</span> Ամբողջ ժողովուրդին առջեւ ըսաւ իր
աշակերտներուն.

<span id="an_20:46">20:46</span> «Զգուշացէ՛ք դպիրներէն, որոնք կ՚ուզեն
երկայն պարեգօտներով շրջիլ, կը սիրեն բարեւները՝ հրապարակներուն վրայ,
առաջին աթոռները՝ ժողովարաններու մէջ, եւ առաջին բազմոցները՝ ընթրիքներու
մէջ.

<span id="an_20:47">20:47</span> որոնք այրիներուն տուները կը լափեն, ու
մարդոց երեւնալու համար՝ աղօթքը կ՚երկարեն: Անոնք աւելի՛ խստութեամբ պիտի
դատուին՝՝»:

<span id="an_21:1">21:1</span> Մինչ կը նայէր, տեսաւ հարուստները՝ որ
գանձանակը կը ձգէին իրենց ընծաները:

<span id="an_21:2">21:2</span> Տնանկ այրի մըն ալ տեսաւ, որ երկու լումայ
ձգեց հոն:

<span id="an_21:3">21:3</span> Ուստի ըսաւ. «Ճշմա՛րտապէս կը յայտարարեմ
ձեզի թէ այս աղքատ այրին՝ բոլորէն աւելի ձգեց.

<span id="an_21:4">21:4</span> որովհետեւ անոնք իրենց առատութենէն ձգեցին
Աստուծոյ ընծաներուն մէջ, բայց ասիկա ձգեց իր կարօտութենէն՝ իր ամբողջ
ունեցած ապրուստը»:

<span id="an_21:5">21:5</span> Երբ ոմանք կ՚ըսէին տաճարին մասին թէ
“զարդարուած է գեղեցիկ քարերով ու նուէրներով”,

<span id="an_21:6">21:6</span> ըսաւ. «Ասոնք որ կը տեսնէք, օրերը պիտի
գան, երբ քար քարի վրայ պիտի չմնայ. ամէնը պիտի քակուի»:

<span id="an_21:7">21:7</span> Հարցուցին իրեն. «Վարդապե՛տ, ե՞րբ պիտի
ըլլայ ատիկա, եւ ի՞նչ է նշանը՝ թէ այդ բաները պիտի ըլլան»:

<span id="an_21:8">21:8</span> Ան ալ ըսաւ. «Զգուշացէ՛ք որ չմոլորիք.
որովհետեւ շատե՜ր պիտի գան իմ անունովս՝ ըսելով. “Ե՛ս եմ Քրիստոսը, ու
ժամանակը մօտեցած է”. ուրեմն մի՛ երթաք անոնց ետեւէն:

<span id="an_21:9">21:9</span> Բայց երբ լսէք պատերազմներու եւ
խառնակութիւններու մասին՝ մի՛ սարսափիք, որովհետեւ պէտք է որ նախ այդ
բաները ըլլան, բայց վախճանը իսկոյն չէ»:

<span id="an_21:10">21:10</span> Այն ատեն ըսաւ անոնց. «Ազգ ազգի դէմ պիտի
ելլէ, եւ թագաւորութիւն՝ թագաւորութեան դէմ.

<span id="an_21:11">21:11</span> տեղ-տեղ մեծ երկրաշարժներ պիտի ըլլան,
սովեր ու ժանտախտներ. նաեւ երկինքէն սոսկալի բաներ եւ մեծ նշաններ պիտի
ըլլան:

<span id="an_21:12">21:12</span> Բայց այս բաներէն առաջ՝ իրենց ձեռքերը
պիտի բարձրացնեն ձեր վրայ ու հալածեն ձեզ. ժողովարաններու եւ բանտերու պիտի
մատնեն, ու թագաւորներու եւ կառավարիչներու առջեւ պիտի տարուիք՝ իմ անունիս
համար:

<span id="an_21:13">21:13</span> Եւ ասիկա վկայութեան առիթի պիտի յանգի
ձեզի համար:

<span id="an_21:14">21:14</span> Ուրեմն որոշեցէ՛ք որ նախապէս չմտածէք՝ թէ
ի՛նչպէս պիտի պաշտպանէք դուք ձեզ:

<span id="an_21:15">21:15</span> Որովհետեւ ես ձեզի բերան ու իմաստութիւն
պիտի տամ, որուն պիտի չկարենան ընդդիմախօսել կամ դիմադրել ձեր բոլոր
հակառակորդները:

<span id="an_21:16">21:16</span> Պիտի մատնուիք ծնողներէ, եղբայրներէ,
ազգականներէ եւ բարեկամներէ, ու ձեզմէ ոմանք պիտի մեռցուին:

<span id="an_21:17">21:17</span> Բոլորին ատելի պիտի ըլլաք իմ անունիս
համար.

<span id="an_21:18">21:18</span> բայց մա՛զ մը պիտի չկորսուի ձեր գլուխէն:

<span id="an_21:19">21:19</span> Ձեր համբերութեամբ պիտի տիրանաք ձեր
անձերուն»:

<span id="an_21:20">21:20</span> «Երբ տեսնէք Երուսաղէմը՝ չորս կողմէն
զօրքերով շրջապատուած, ա՛յն ատեն գիտցէք թէ մօտ է անոր աւերումը:

<span id="an_21:21">21:21</span> Այն ատեն Հրէաստանի մէջ եղողները
լեռնե՛րը թող փախչին, եւ անոր մէջ եղողները թող հեռանան, ու անոնք որ
արտերն են՝ թող չմտնեն անոր մէջ.

<span id="an_21:22">21:22</span> որովհետեւ այդ օրերը՝ վրէժխնդրութեան
օրեր են, որպէսզի իրագործուին բոլոր գրուածները:

<span id="an_21:23">21:23</span> Բայց վա՜յ այդ օրերը յղի եղողներուն եւ
ծիծ տուողներուն, որովհետեւ մեծ հարկադրանք պիտի ըլլայ երկրի վրայ, ու
բարկութիւն պիտի գայ այս ժողովուրդին վրայ:

<span id="an_21:24">21:24</span> Եւ սուրի բերանով պիտի իյնան, բոլոր
ազգերուն մէջ գերի պիտի տարուին, ու Երուսաղէմը հեթանոսներուն ոտքի կոխան
պիտի ըլլայ՝ մինչեւ որ լրանան հեթանոսներուն ժամանակները»:

<span id="an_21:25">21:25</span> «Եւ արեւին, լուսինին ու աստղերուն վրայ
նշաններ պիտի ըլլան, երկրի վրայ՝ ազգերը վարանումով պիտի կսկծին, եւ ծովն
ու ալիքները պիտի գոռան:

<span id="an_21:26">21:26</span> Մարդոց սիրտերը պիտի նուաղին իրենց վախէն
եւ երկրագունդին վրայ եկող բաներուն սպասելէն, որովհետեւ երկինքի
զօրութիւնները պիտի սարսին:

<span id="an_21:27">21:27</span> Այն ատեն պիտի տեսնեն մարդու Որդին ամպի
մէջ եկած՝ զօրութեամբ ու մեծ փառքով:

<span id="an_21:28">21:28</span> Երբ այս բաները սկսին ըլլալ, ելէ՛ք եւ
վերցուցէ՛ք ձեր գլուխը, որովհետեւ ձեր ազատագրութիւնը կը մօտենայ»:

<span id="an_21:29">21:29</span> Առակ մըն ալ ըսաւ անոնց. «Տեսէ՛ք թզենին
ու բոլոր ծառերը:

<span id="an_21:30">21:30</span> Երբ արդէն բողբոջին, տեսնելով դուք ձեզմէ
կը գիտնաք թէ արդէն ամառը մօտ է:

<span id="an_21:31">21:31</span> Նոյնպէս դուք՝ երբ եղած տեսնէք ասոնք,
գիտցէ՛ք թէ Աստուծոյ թագաւորութիւնը մօտ է:

<span id="an_21:32">21:32</span> Ճշմա՛րտապէս կը յայտարարեմ ձեզի. “Այս
սերունդը պիտի չանցնի, մինչեւ որ այս բոլոր բաները ըլլան”:

<span id="an_21:33">21:33</span> Երկինքն ու երկիրը պիտի անցնին, բայց իմ
խօսքերս բնա՛ւ պիտի չանցնին»:

<span id="an_21:34">21:34</span> «Ուշադի՛ր եղէք դուք ձեզի, որպէսզի ձեր
սիրտերը չծանրանան կերուխումով, արբեցութեամբ եւ այս կեանքին հոգերով, ու
այդ օրը անակնկալօրէն չհասնի ձեր վրայ.

<span id="an_21:35">21:35</span> որովհետեւ վարմի մը պէս պիտի հասնի
ամբողջ երկրի բոլոր բնակիչներուն վրայ:

<span id="an_21:36">21:36</span> Ուրեմն հսկեցէ՛ք եւ ամէ՛ն ատեն
աղերսեցէք, որպէսզի արժանանաք զերծ մնալու այս բոլորէն՝ որոնք պիտի ըլլան,
ու կայնելու մարդու Որդիին առջեւ»:

<span id="an_21:37">21:37</span> Յիսուս ցերեկները կը սորվեցնէր տաճարին
մէջ. իսկ գիշերները՝ դուրս կ՚ելլէր ու կը կենար Ձիթենիներու կոչուած լեռը:

<span id="an_21:38">21:38</span> Ամբողջ ժողովուրդը առտուն կանուխ կ՚երթար
իրեն՝ տաճարին մէջ լսելու իր խօսքերը:

<span id="an_22:1">22:1</span> Բաղարջակերքի տօնը՝ որ Զատիկ կը կոչուէր՝
մօտեցաւ,

<span id="an_22:2">22:2</span> եւ քահանայապետներն ու դպիրները կը փնտռէին
թէ ի՛նչպէս մեռցնեն զայն, քանի որ կը վախնային ժողովուրդէն:

<span id="an_22:3">22:3</span> Սատանան մտաւ Իսկարիովտացի մականուանեալ
Յուդայի ներսը, որ տասներկուքէն մէկն էր,

<span id="an_22:4">22:4</span> եւ ան գնաց բանակցելու քահանայապետներուն
ու մեծաւորներուն հետ՝ թէ ի՛նչպէս մատնէ զայն անոնց:

<span id="an_22:5">22:5</span> Անոնք ուրախացան եւ միաձայնեցան դրամ տալ
անոր:

<span id="an_22:6">22:6</span> Ինք ալ խոստացաւ, ու կը փնտռէր պատեհութիւն
մը զայն մատնելու անոնց՝ առանց բազմութեան:

<span id="an_22:7">22:7</span> Բաղարջակերքի օրը եկաւ, երբ պէտք էր մորթել
զատիկը:

<span id="an_22:8">22:8</span> Ուստի ղրկեց Պետրոսն ու Յովհաննէսը՝
ըսելով. «Գացէ՛ք, պատրաստեցէ՛ք մեզի զատիկը՝ որպէսզի ուտենք»:

<span id="an_22:9">22:9</span> Անոնք ալ ըսին անոր. «Ո՞ւր կ՚ուզես որ
պատրաստենք»:

<span id="an_22:10">22:10</span> Ըսաւ անոնց. «Ահա՛ երբ մտնէք քաղաքը,
մարդ մը պիտի հանդիպի ձեզի՝ որ ուսին վրայ ունի ջուրի սափոր մը. հետեւեցէ՛ք
անոր մինչեւ այն տունը՝ ուր ինք կը մտնէ,

<span id="an_22:11">22:11</span> եւ ըսէ՛ք տանտիրոջ. «Վարդապետը կ՚ըսէ
քեզի. “Ո՞ւր է իջեւանը, ուր պիտի ուտեմ զատիկը աշակերտներուս հետ”:

<span id="an_22:12">22:12</span> Ան ալ պիտի ցուցնէ ձեզի կահաւորուած մեծ
վերնայարկ մը. հո՛ն պատրաստեցէք»:

<span id="an_22:13">22:13</span> Գացին, գտան ինչպէս ըսաւ իրենց, եւ
պատրաստեցին զատիկը:

<span id="an_22:14">22:14</span> Երբ ժամը հասաւ՝ սեղան նստաւ, ու
տասներկու առաքեալները իրեն հետ:

<span id="an_22:15">22:15</span> Եւ ըսաւ անոնց. «Չափազանց ցանկացի որ այս
զատիկը ուտեմ ձեզի հետ՝ իմ չարչարուելէս առաջ.

<span id="an_22:16">22:16</span> որովհետեւ կը յայտարարեմ ձեզի. “Ա՛լ
բնա՛ւ պիտի չուտեմ ասկէ, մինչեւ որ իրագործուի Աստուծոյ թագաւորութեան
մէջ”»:

<span id="an_22:17">22:17</span> Ու բաժակը առաւ, շնորհակալ եղաւ եւ ըսաւ.
«Առէ՛ք ասիկա ու բաժնեցէ՛ք ձեր մէջ:

<span id="an_22:18">22:18</span> Արդարեւ կը յայտարարեմ ձեզի. “Բնա՛ւ
որթատունկին բերքէն պիտի չխմեմ, մինչեւ որ գայ Աստուծոյ թագաւորութիւնը”»:

<span id="an_22:19">22:19</span> Ապա հաց առաւ, շնորհակալ եղաւ, կտրեց ու
տուաւ անոնց, եւ ըսաւ. «Ա՛յս է իմ մարմինս՝ որ կը տրուի ձեզի համար. ըրէ՛ք
ասիկա՝ իմ յիշատակիս համար»:

<span id="an_22:20">22:20</span> Նոյնպէս ալ բաժակը առաւ ընթրիքէն ետք, եւ
ըսաւ. «Այս բաժակը նո՛ր ուխտն է՝ իմ արիւնովս, որ կը թափուի ձեզի համար»:

<span id="an_22:21">22:21</span> «Բայց ահա՛ զիս մատնողին ձեռքը ինծի հետ՝
այս սեղանին վրայ է:

<span id="an_22:22">22:22</span> Իրաւ է թէ մարդու Որդին կ՚երթայ՝ ինչպէս
սահմանուած է. բայց վա՜յ այն մարդուն՝ որուն միջոցով կը մատնուի ան»:

<span id="an_22:23">22:23</span> Անոնք ալ սկսան հարցնել իրարու թէ
իրենցմէ ո՛վ էր՝ որ պիտի ընէր այդ բանը:

<span id="an_22:24">22:24</span> Վէճ մըն ալ եղաւ անոնց մէջ, թէ իրենցմէ
ո՛վ պիտի համարուի մեծագոյնը:

<span id="an_22:25">22:25</span> Ան ալ ըսաւ անոնց. «Հեթանոսներուն
թագաւորնե՛րը կը տիրեն իրենց, եւ անոնք որ կ՚իշխեն իրենց վրայ՝ բարերար կը
կոչուին:

<span id="an_22:26">22:26</span> Բայց դուք այնպէս պէտք չէ ըլլաք. հապա
ա՛ն որ ձեր մէջ մեծագոյնն է՝ կրտսերին պէս թող ըլլայ, ու հրամայողը՝
սպասարկուին պէս:

<span id="an_22:27">22:27</span> Քանի որ ո՞վ է մեծը, սեղան նստո՞ղը՝ թէ
սպասարկուն: Միթէ սեղան նստողը չէ՞. սակայն ես ձեր մէջ սպասարկուի մը պէս
եմ:

<span id="an_22:28">22:28</span> Եւ դուք անոնք էք՝ որ միշտ ինծի հետ կը
մնայիք փորձութիւններուս մէջ.

<span id="an_22:29">22:29</span> ես ալ թագաւորութիւն մը կը կտակեմ ձեզի,
ինչպէս իմ Հայրս թագաւորութիւն մը կտակեց ինծի.

<span id="an_22:30">22:30</span> որպէսզի դուք ուտէք ու խմէք իմ սեղանէս՝
իմ թագաւորութեանս մէջ, եւ բազմիք գահերու վրայ՝ դատելու Իսրայէլի
տասներկու տոհմերը»:

<span id="an_22:31">22:31</span> Տէրը ըսաւ. «Սիմո՛ն, Սիմո՛ն, ահա՛
Սատանան շատ ուզեց խարբալել ձեզ ցորենի պէս:

<span id="an_22:32">22:32</span> Բայց ես աղերսեցի քեզի համար, որպէսզի
հաւատքդ չպակսի. եւ դուն երբ դարձի գաս՝ եղբայրնե՛րդ ալ ամրացուր»:

<span id="an_22:33">22:33</span> Իսկ ինք ըսաւ անոր. «Տէ՛ր, ես պատրաստ եմ
քեզի հետ թէ՛ բանտ երթալու, թէ՛ մեռնելու»:

<span id="an_22:34">22:34</span> Ան ալ ըսաւ. «Պետրո՛ս, կը յայտարարեմ
քեզի. “Այսօր աքաղաղը պիտի չկանչէ, մինչեւ որ դուն երե՛ք անգամ ուրանաս՝ թէ
զիս կը ճանչնաս”»:

<span id="an_22:35">22:35</span> Նաեւ ըսաւ անոնց. «Երբ ղրկեցի ձեզ առանց
քսակի, պարկի ու կօշիկներու, որեւէ բան պակսեցա՞ւ ձեզի»:

<span id="an_22:36">22:36</span> Անոնք ալ ըսին. «Ո՛չ մէկ բան»: Յետոյ
ըսաւ. «Բայց հիմա՝ ա՛ն որ քսակ ունի՝ թող առնէ զայն, նմանապէս պարկը. եւ
ա՛ն որ սուր չունի, թող ծախէ իր հանդերձը ու սուր մը գնէ իրեն:

<span id="an_22:37">22:37</span> Քանի որ կը յայտարարեմ ձեզի թէ պէտք է որ
սա՛ գրուածն ալ կատարուի իմ վրաս. “Անօրէններու հետ սեպուեցաւ”. որովհետեւ
աւարտելու վրայ են ինծի վերաբերող բաները»:

<span id="an_22:38">22:38</span> Անոնք ալ ըսին. «Տէ՛ր, ահա՛ հոս երկու
սուր կայ»: Ան ալ ըսաւ անոնց. «Կը բաւէ»:

<span id="an_22:39">22:39</span> Յետոյ դուրս ելլելով՝ իր սովորութեան
համաձայն գնաց Ձիթենիներու լեռը. աշակերտներն ալ հետեւեցան իրեն:

<span id="an_22:40">22:40</span> Երբ հասաւ այդ տեղը՝ ըսաւ անոնց.
«Աղօթեցէ՛ք՝ որպէսզի փորձութեան մէջ չմտնէք»:

<span id="an_22:41">22:41</span> Ապա մեկուսացաւ անոնցմէ՝ քարընկէցի մը
չափ, ու ծնրադրելով՝ կ՚աղօթէր

<span id="an_22:42">22:42</span> եւ կ՚ըսէր. «Հա՛յր, եթէ փափաքիս՝
հեռացո՛ւր այս բաժակը ինձմէ. բայց ո՛չ թէ ի՛մ կամքս՝ հապա քո՛ւկդ թող
ըլլայ»:

<span id="an_22:43">22:43</span> Երկինքէն հրեշտակ մը երեւցաւ իրեն, ու կը
զօրացնէր զինք: Ճգնաժամի մէջ ըլլալով՝ աւելի՛ ջերմեռանդութեամբ կ՚աղօթէր,

<span id="an_22:44">22:44</span> եւ իր քրտինքը՝ գետին ինկող արիւնի մեծ
կաթիլներու պէս էր:

<span id="an_22:45">22:45</span> Աղօթքէն կանգնելով՝ եկաւ աշակերտներուն
քով, ու գտաւ զանոնք՝ տրտմութենէն քնացած:

<span id="an_22:46">22:46</span> Ըսաւ անոնց. «Ինչո՞ւ կը քնանաք.
կանգնեցէ՛ք եւ աղօթեցէ՛ք, որպէսզի չմտնէք փորձութեան մէջ»:

<span id="an_22:47">22:47</span> Երբ դեռ կը խօսէր, ահա՛ բազմութիւն մը
եկաւ. Յուդա կոչուածն ալ՝ տասներկուքէն մէկը՝ կ՚երթար անոր առջեւէն, ու
մօտեցաւ Յիսուսի՝ որպէսզի համբուրէ զայն:

<span id="an_22:48">22:48</span> Յիսուս ըսաւ անոր. «Յուդա՛, համբուրելո՞վ
կը մատնես մարդու Որդին»:

<span id="an_22:49">22:49</span> Երբ անոր շուրջը եղողները տեսան ինչ որ
պիտի ըլլար, ըսին անոր. «Տէ՛ր, զարնե՞նք սուրով»:

<span id="an_22:50">22:50</span> Եւ անոնցմէ մէկը զարկաւ քահանայապետին
ծառային, ու խլեց անոր աջ ականջը:

<span id="an_22:51">22:51</span> Յիսուս ըսաւ. «Թոյլատրեցէ՛ք մինչեւ այդ
տեղը»: Եւ դպաւ անոր ականջին ու բժշկեց զայն:

<span id="an_22:52">22:52</span> Յիսուս ըսաւ իրեն եկած
քահանայապետներուն, տաճարին մեծաւորներուն եւ երէցներուն. «Իբր թէ աւազակի՞
դէմ եկաք՝ սուրերով ու բիրերով:

<span id="an_22:53">22:53</span> Ամէ՛ն օր ձեզի հետ էի՝ տաճարին մէջ, եւ
ձեռք չերկարեցիք իմ վրաս. բայց ասիկա՛ է ձեր ժամն ու խաւարին
իշխանութիւնը»:

<span id="an_22:54">22:54</span> Բռնելով զայն՝ տարին եւ մտցուցին
քահանայապետին տունը. Պետրոս ալ կը հետեւէր անոր հեռուէն:

<span id="an_22:55">22:55</span> Երբ կրակ վառեցին գաւիթին մէջտեղը ու
նստան միասին, Պետրոս ալ նստաւ անոնց մէջ:

<span id="an_22:56">22:56</span> Աղախին մը տեսնելով զայն՝ որ նստած էր
կրակին քով, ակնապիշ նայեցաւ անոր եւ ըսաւ. «Ասիկա՛ ալ անոր հետ էր»:

<span id="an_22:57">22:57</span> Բայց Պետրոս ուրացաւ զայն՝ ըսելով.
«Կի՛ն, չեմ ճանչնար զայն»:

<span id="an_22:58">22:58</span> Կարճ պահէ մը ետք՝ ուրի՛շ մը տեսաւ զինք
եւ ըսաւ. «Դո՛ւն ալ անոնցմէ ես»: Պետրոս ըսաւ. «Մա՛րդ, ես անոնցմէ չեմ»:

<span id="an_22:59">22:59</span> Գրեթէ ժամ մը ետք՝ ուրիշ մըն ալ կը պնդէր
ու կ՚ըսէր. «Ճշմարտապէս ասիկա՛ ալ անոր հետ էր, որովհետեւ Գալիլեացի է»:

<span id="an_22:60">22:60</span> Բայց Պետրոս ըսաւ. «Մա՛րդ, չեմ գիտեր
ի՛նչ կը խօսիս»: Անմի՛ջապէս, մինչ ինք դեռ կը խօսէր, աքաղաղը կանչեց:

<span id="an_22:61">22:61</span> Տէրը դարձաւ ու նայեցաւ Պետրոսի: Պետրոս
ալ մտաբերեց Տէրոջ խօսքը, որ ըսեր էր իրեն. «Դեռ աքաղաղը չկանչած՝ երե՛ք
անգամ պիտի ուրանաս զիս»:

<span id="an_22:62">22:62</span> Պետրոս դուրս ելլելով՝ դառնապէս լացաւ:

<span id="an_22:63">22:63</span> Այն մարդիկը՝ որ բռնած էին Յիսուսը, կը
ծաղրէին զայն ու կը ծեծէին.

<span id="an_22:64">22:64</span> Ծածկելով անոր աչքերը՝ կը զարնէին անոր
երեսին եւ կը հարցնէին իրեն. «Մարգարէացի՛ր. ո՞վ է ա՛ն՝ որ զարկաւ քեզի»:

<span id="an_22:65">22:65</span> Ուրիշ շատ բաներ ալ կ՚ըսէին անոր դէմ՝
հայհոյելով:

<span id="an_22:66">22:66</span> Երբ առտու եղաւ՝ ժողովուրդին երէցներու
ժողովը, քահանայապետներն ու դպիրները հաւաքուեցան, տարին զայն իրենց
ատեանին առջեւ եւ ըսին. «Եթէ Քրիստոսը դո՛ւն ես, ըսէ՛ մեզի»:

<span id="an_22:67">22:67</span> Ըսաւ անոնց. «Եթէ ըսեմ ալ ձեզի՝ պիտի
չհաւատաք.

<span id="an_22:68">22:68</span> ու եթէ հարցնեմ ձեզի բան մը՝ պիտի
չպատասխանէք ինծի, ո՛չ ալ պիտի արձակէք զիս:

<span id="an_22:69">22:69</span> Ասկէ ետք՝ մարդու Որդին պիտի բազմի
Աստուծոյ զօրութեան աջ կողմը»:

<span id="an_22:70">22:70</span> Բոլորը ըսին. «Ուրեմն դուն Աստուծոյ
Որդի՞ն ես»: Ինք ալ ըսաւ անոնց. «Դո՛ւք կ՚ըսէք թէ ես եմ»:

<span id="an_22:71">22:71</span> Եւ անոնք ըսին. «Ա՛լ ի՞նչ պէտք ունինք
վկայութեան, որովհետեւ մենք իսկ լսեցինք անոր բերանէն»:

<span id="an_23:1">23:1</span> Անոնց ամբողջ բազմութիւնը կանգնեցաւ, տարին
զայն Պիղատոսի,

<span id="an_23:2">23:2</span> եւ սկսան ամբաստանել զինք ու ըսել. «Ասիկա
գտանք, որ կը խոտորեցնէր մեր ազգը, կ՚արգիլէր կայսրին հարկ տալ, եւ կ՚ըսէր
իր մասին թէ ինք Քրիստոսն է՝ թագաւորը»:

<span id="an_23:3">23:3</span> Պիղատոս հարցուց անոր. «Դո՞ւն ես
Հրեաներուն թագաւորը»: Ան ալ պատասխանեց անոր. «Դո՛ւն կ՚ըսես»:

<span id="an_23:4">23:4</span> Ուստի Պիղատոս ըսաւ քահանայապետներուն եւ
բազմութեան. «Ես ո՛չ մէկ յանցանք կը գտնեմ այս մարդուն վրայ»:

<span id="an_23:5">23:5</span> Բայց անոնք կը պնդէին ու կ՚ըսէին. «Կը
գրգռէ ժողովուրդը, եւ կը սորվեցնէ ամբողջ Հրէաստանի մէջ՝ Գալիլեայէն սկսած
մինչեւ այստեղ»:

<span id="an_23:6">23:6</span> Պիղատոս՝ լսելով Գալիլեայի մասին՝ հարցուց
թէ այդ մարդը Գալիլեացի՛ է:

<span id="an_23:7">23:7</span> Երբ գիտցաւ թէ Հերովդէսի իշխանութեան կը
պատկանի՝ ղրկեց զայն Հերովդէսի, քանի որ ա՛ն ալ Երուսաղէմ էր այդ օրերը:

<span id="an_23:8">23:8</span> Երբ Հերովդէս տեսաւ Յիսուսը՝ չափազանց
ուրախացաւ, որովհետեւ շատո՛նց կ՚ուզէր տեսնել զայն. քանի որ շատ բաներ լսած
էր անոր մասին, ու կը յուսար տեսնել նշան մը՝ կատարուած անով:

<span id="an_23:9">23:9</span> Շատ խօսքերով հարցաքննեց զայն, բայց ան
ոչինչ պատասխանեց անոր:

<span id="an_23:10">23:10</span> Քահանայապետներն ու դպիրներն ալ կեցած
էին, եւ սաստիկ կ՚ամբաստանէին զինք:

<span id="an_23:11">23:11</span> Հերովդէս ալ՝ իր զօրականներուն հետ՝
անարգեց զայն, ու ծաղրելէն ետք՝ հագցուց անոր փառահեղ տարազ մը եւ ետ ղրկեց
Պիղատոսի:

<span id="an_23:12">23:12</span> Այդ օրը Պիղատոս ու Հերովդէս բարեկամ
եղան իրարու հետ. որովհետեւ նախապէս թշնամութիւն կար իրենց միջեւ:

<span id="an_23:13">23:13</span> Պիղատոս հաւաքեց քահանայապետները, պետերն
ու ժողովուրդը,

<span id="an_23:14">23:14</span> եւ ըսաւ անոնց. «Այս մարդը բերիք առջեւս՝
ժողովուրդը խոտորեցնողի մը պէս, բայց ես՝ ձեր առջեւ հարցաքննելով՝ ձեր
ամբաստանութիւններէն ո՛չ մէկ յանցանք գտայ այս մարդուն վրայ,

<span id="an_23:15">23:15</span> ո՛չ ալ Հերովդէս, որովհետեւ անոր ղրկեցի
ձեզ. եւ ահա՛ մահուան արժանի ոչինչ ըրած է:

<span id="an_23:16">23:16</span> Ուրեմն պատժեմ զայն, ու արձակեմ»:

<span id="an_23:17">23:17</span> (Արդարեւ տօնին ատենը՝ հարկ էր որ մէկը
արձակէր անոնց:)

<span id="an_23:18">23:18</span> Ամբողջ բազմութիւնը միասին աղաղակեց.
«Վերցո՛ւր ասիկա, եւ Բարաբբա՛ն արձակէ մեզի»

<span id="an_23:19">23:19</span> (որ բանտը նետուած էր՝ քաղաքին մէջ եղած
ապստամբութեան մը ու մարդասպանութեան համար):

<span id="an_23:20">23:20</span> Իսկ Պիղատոս՝ ուզելով Յիսուսը արձակել՝
դարձեալ խօսեցաւ անոնց:

<span id="an_23:21">23:21</span> Բայց անոնք կը գոչէին. «Խաչէ՛, խաչէ՛
զայն»:

<span id="an_23:22">23:22</span> Ինք երրորդ անգամ ըսաւ անոնց. «Բայց ի՞նչ
չարիք ըրած է. ես մահուան արժանի ո՛չ մէկ պատճառ գտայ անոր վրայ. ուրեմն
պատժեմ զայն եւ արձակեմ»:

<span id="an_23:23">23:23</span> Իսկ անոնք կը պնդէին բարձրաձայն
աղաղակներով ու կը պահանջէին որ խաչուի. եւ անոնց ու քահանայապետներուն
ձայները յաղթեցին:

<span id="an_23:24">23:24</span> Ուստի Պիղատոս վճռեց որ անոնց պահանջածը
ըլլայ:

<span id="an_23:25">23:25</span> Արձակեց անոնց՝ իրենց պահանջած մարդը, որ
բանտը նետուած էր ապստամբութեան ու մարդասպանութեան համար, իսկ յանձնեց
Յիսուսը անոնց կամքին:

<span id="an_23:26">23:26</span> Երբ կը տանէին զայն, բռնեցին Սիմոն
Կիւրենացի կոչուած մէկը՝ որ արտէն կու գար, եւ դրին խաչը անոր վրայ,
որպէսզի կրէ Յիսուսի ետեւէն:

<span id="an_23:27">23:27</span> Ժողովուրդը կը հետեւէր անոր՝ մեծ
բազմութեամբ, նաեւ կիներ՝ որոնք կը հեծեծէին ու կ՚ողբային անոր վրայ:

<span id="an_23:28">23:28</span> Յիսուս դարձաւ անոնց եւ ըսաւ.
«Երուսաղէմի՛ աղջիկներ, մի՛ լաք իմ վրաս, հապա լացէ՛ք դուք ձեր վրայ ու ձեր
զաւակներուն վրայ:

<span id="an_23:29">23:29</span> Որովհետեւ ահա՛ կու գան օրերը՝ որոնց մէջ
պիտի ըսեն. “Երանի՜ ամուլներուն եւ այն որովայններուն՝ որոնք չծնան, ու
ծիծերուն՝ որոնք կաթ չտուին՝՝”:

<span id="an_23:30">23:30</span> Այն ատեն պիտի սկսին ըսել լեռներուն.
“Ինկէ՛ք մեր վրայ”, ու բլուրներուն. “Ծածկեցէ՛ք մեզ”:

<span id="an_23:31">23:31</span> Որովհետեւ եթէ ա՛յսպէս կ՚ընեն դալար
փայտին, հապա ի՞նչ պիտի ընեն չորին»:

<span id="an_23:32">23:32</span> Երկու ուրիշներ ալ՝ չարագործներ՝ տարին
անոր հետ, որպէսզի մեռցուին:

<span id="an_23:33">23:33</span> Երբ հասան Գագաթ կոչուած տեղը, հոն
խաչեցին զայն եւ այդ չարագործներն ալ, մէկը աջ կողմը ու միւսը ձախ կողմը:

<span id="an_23:34">23:34</span> Յիսուս ըսաւ. «Հա՛յր, ներէ՛ անոնց,
որովհետեւ չեն գիտեր թէ ի՛նչ կ՚ընեն»: Յետոյ անոր հանդերձները բաժնելու
ատեն՝ վիճակ ձգեցին:

<span id="an_23:35">23:35</span> Ժողովուրդը կայնած՝ կը դիտէր. պետերն ալ
անոնց հետ կը քամահրէին զայն ու կ՚ըսէին. «Ուրիշները փրկեց, ինքզի՛նքն ալ
թող փրկէ, եթէ ի՛նք է Քրիստոսը՝ Աստուծոյ ընտրեալը»:

<span id="an_23:36">23:36</span> Զինուորներն ալ կը ծաղրէին զայն. կու
գային առջեւը, քացախ կը մատուցանէին անոր,

<span id="an_23:37">23:37</span> ու կ՚ըսէին. «Եթէ դո՛ւն ես Հրեաներուն
թագաւորը, փրկէ՛ դուն քեզ»:

<span id="an_23:38">23:38</span> Եւ գրութիւն մը գրուած էր անոր վրայ՝
յունարէն, լատիներէն ու եբրայերէն գիրերով. «Ա՛յս է Հրեաներուն թագաւորը»:

<span id="an_23:39">23:39</span> Այդ կախուած չարագործներէն մէկը կը
հայհոյէր անոր ու կ՚ըսէր. «Եթէ դո՛ւն ես Քրիստոսը, փրկէ՛ դուն քեզ, նաեւ
մե՛զ»:

<span id="an_23:40">23:40</span> Իսկ միւսը՝ յանդիմանելով զայն՝ ըսաւ.
«Դուն չե՞ս վախնար Աստուծմէ, որովհետեւ նոյն դատապարտութեան մէջ ես:

<span id="an_23:41">23:41</span> Մենք՝ իսկապէս արդարաբար, քանի որ ահա՛
կը ստանանք մեր ըրածներուն արժանաւոր հատուցումը. բայց ասիկա անտեղի ո՛չ
մէկ բան ըրաւ»:

<span id="an_23:42">23:42</span> Եւ ըսաւ Յիսուսի. «Տէ՛ր, յիշէ՛ զիս՝ երբ
գաս քու թագաւորութեամբդ»:

<span id="an_23:43">23:43</span> Յիսուս ալ ըսաւ անոր. «Ճշմա՛րտապէս կը
յայտարարեմ քեզի. “Դուն ա՛յսօր ինծի հետ պիտի ըլլաս դրախտին մէջ”»:

<span id="an_23:44">23:44</span> Գրեթէ վեցերորդ ժամն՝՝ էր, երբ խաւար
եղաւ ամբողջ երկրին վրայ՝ մինչեւ ժամը ինը. արեւը խաւարեցաւ,

<span id="an_23:45">23:45</span> ու տաճարին վարագոյրը պատռեցաւ մէջտեղէն:

<span id="an_23:46">23:46</span> Յիսուս բարձրաձայն գոչեց. «Հա՛յր, քո՛ւ
ձեռքերուդ մէջ կ՚աւանդեմ իմ հոգիս»: Ու երբ ըսաւ ասիկա՝ հոգին տուաւ:

<span id="an_23:47">23:47</span> Հարիւրապետը՝ տեսնելով պատահածը՝
փառաբանեց Աստուած եւ ըսաւ. «Ի՛րապէս այս մարդը արդար էր»:

<span id="an_23:48">23:48</span> Այս տեսարանը դիտելու համար հաւաքուած
ամբողջ բազմութիւնը՝ պատահածները տեսնելով՝ կը ծեծէր կուրծքը ու կը
վերադառնար:

<span id="an_23:49">23:49</span> Իր բոլոր ծանօթներն ալ հեռուն կայնած
էին, նոյնպէս ալ կիները՝ որ ուղեկցեր էին իրեն Գալիլեայէն, եւ կը տեսնէին
այս բաները:

<span id="an_23:50">23:50</span> Մարդ մը կար՝ Յովսէփ անունով, որ
խորհրդական էր, բարի եւ արդար մարդ մը,

<span id="an_23:51">23:51</span> (ասիկա հաւանութիւն տուած չէր անոնց
ծրագիրին ու արարքին,) Հրեաներուն Արիմաթեա քաղաքէն. ի՛նք ալ կը սպասէր
Աստուծոյ թագաւորութեան:

<span id="an_23:52">23:52</span> Ասիկա գնաց Պիղատոսի քով եւ խնդրեց
Յիսուսի մարմինը:

<span id="an_23:53">23:53</span> Ու խաչէն իջեցնելով զայն՝ փաթթեց կտաւով
եւ դրաւ վիմափոր գերեզմանի մը մէջ, ուր բնա՛ւ մէկը դրուած չէր:

<span id="an_23:54">23:54</span> Այդ օրը Ուրբաթ էր, ու Շաբաթը պիտի
սկսէր:

<span id="an_23:55">23:55</span> Այն կիները՝ որ անոր հետ եկեր էին
Գալիլեայէն՝ հետեւեցան ու տեսան գերեզմանը, եւ թէ ի՛նչպէս հոն դրուեցաւ
անոր մարմինը:

<span id="an_23:56">23:56</span> Ու վերադառնալով՝ բոյրեր եւ օծանելիքներ
պատրաստեցին, ու Շաբաթ օրը հանգչեցան՝ պատուիրանին համաձայն:

<span id="an_24:1">24:1</span> Մէկշաբթի օրը՝ առտուն շատ կանուխ՝ եկան
գերեզմանը, ու բերին այն բոյրերը՝ որ պատրաստած էին. ուրիշ ոմանք ալ եկան
անոնց հետ:

<span id="an_24:2">24:2</span> Գտան քարը՝ գերեզմանէն մէկդի գլորուած,

<span id="an_24:3">24:3</span> ու ներս մտնելով՝ հոն չգտան Տէր Յիսուսի
մարմինը:

<span id="an_24:4">24:4</span> Երբ մեծ տարակոյսի մէջ էին այս մասին, ահա՛
երկու մարդիկ՝ լուսափայլ տարազով՝ հասան անոնց:

<span id="an_24:5">24:5</span> Քանի վախցած ըլլալով՝ խոնարհեցուցին իրենց
երեսները դէպի գետին, այդ մարդիկը ըսին անոնց. «Ինչո՞ւ ողջը կը փնտռէք
մեռելներուն մէջ:

<span id="an_24:6">24:6</span> Ան հոս չէ, հապա յարութիւն առաւ. յիշեցէ՛ք
թէ ի՛նչպէս խօսեցաւ ձեզի, երբ դեռ Գալիլեայի մէջ էր, ըսելով.

<span id="an_24:7">24:7</span> “Մարդու Որդին պէտք է որ մատնուի մեղաւոր
մարդոց ձեռքը, խաչուի, եւ յարութիւն առնէ երրորդ օրը”»:

<span id="an_24:8">24:8</span> Այն ատեն յիշեցին անոր խօսքերը,

<span id="an_24:9">24:9</span> ու վերադառնալով գերեզմանէն՝ պատմեցին այս
բոլորը տասնմէկին եւ ուրիշներու:

<span id="an_24:10">24:10</span> Այս կիներն էին՝ Մարիամ Մագդաղենացին,
Յովհաննա, Յակոբոսի մայրը՝ Մարիամ, եւ անոնց հետ ուրիշներ ալ, որոնք
պատմեցին այս բաները առաքեալներուն:

<span id="an_24:11">24:11</span> Սակայն ասոնց առջեւ զառանցանք թուեցան
անոնց խօսքերը, ու չէին հաւատար անոնց:

<span id="an_24:12">24:12</span> Բայց Պետրոս կանգնեցաւ եւ վազեց դէպի
գերեզմանը. ծռելով՝ տեսաւ թէ լաթերը առանձին դրուած էին, ու գնաց՝ ինքնիրեն
զարմանալով այդ պատահածին վրայ:

<span id="an_24:13">24:13</span> Եւ ահա՛ նոյն օրը աշակերտներէն երկուքը
կ՚երթային Էմմաւուս անունով գիւղ մը, որ Երուսաղէմէն վաթսուն ասպարէզ հեռու
էր:

<span id="an_24:14">24:14</span> Անոնք կը խօսէին իրարու հետ այս բոլոր
պատահարներուն մասին:

<span id="an_24:15">24:15</span> Մինչ անոնք կը խօսակցէին ու կը
վիճաբանէին, Յիսուս ինք ալ՝ մօտենալով՝ կ՚երթար անոնց հետ.

<span id="an_24:16">24:16</span> բայց անոնց աչքերը ծածկուած էին, որպէսզի
չճանչնան զինք:

<span id="an_24:17">24:17</span> Եւ ըսաւ անոնց. «Ինչի՞ մասին կը
խօսակցիք՝ իրարու հետ քալելով, ու տրտում ալ էք»:

<span id="an_24:18">24:18</span> Անոնցմէ մէկը՝ որուն անունը Կղէովպաս էր,
պատասխանեց անոր. «Միայն դո՞ւն ես որ՝ Երուսաղէմի մէջ պանդխտացած ըլլալով՝
չես գիտեր թէ ինչե՜ր պատահեցան հոն, այս օրերս»:

<span id="an_24:19">24:19</span> Ան ալ ըսաւ անոնց. «Ի՞նչ»: Անոնք ալ ըսին
անոր. «Ինչ որ կը վերաբերի Նազովրեցի Յիսուսի, որ գործով ու խօսքով եղաւ
զօրաւոր մարգարէ մը՝ Աստուծոյ եւ ամբողջ ժողովուրդին առջեւ.

<span id="an_24:20">24:20</span> ի՜նչպէս քահանայապետներն ու մեր պետերը
մահուան մատնեցին զայն, եւ խաչեցին:

<span id="an_24:21">24:21</span> Իսկ մենք կը յուսայինք թէ ի՛նքն էր որ
պիտի ազատագրէր Իսրայէլը: Բացի այս բոլորէն՝ այս երրորդ օրն է, որ այս
բաները պատահեցան:

<span id="an_24:22">24:22</span> Նոյնիսկ մեր մէջէն քանի մը կիներ
շշմեցուցին մեզ. անոնք առտու կանուխ գացին գերեզմանը,

<span id="an_24:23">24:23</span> ու չգտնելով անոր մարմինը՝ եկան եւ ըսին
թէ հրեշտակներու տեսիլք ալ տեսան, որոնք ըսեր են թէ “ան ողջ է”:

<span id="an_24:24">24:24</span> Մեզմէ ոմանք ալ գացին գերեզմանը, ու
ա՛յնպէս գտան՝ ինչպէս ըսին այդ կիները. սակայն չտեսան զինք»:

<span id="an_24:25">24:25</span> Ան ալ ըսաւ անոնց. «Ո՛վ յիմարներ եւ
դանդաղամիտներ՝ հաւատալու այն բոլոր բաներուն, որ մարգարէները խօսեցան:

<span id="an_24:26">24:26</span> Միթէ Քրիստոս պէտք չէ՞ր այսպէս
չարչարուէր, ու մտնէր իր փառքը»:

<span id="an_24:27">24:27</span> Եւ սկսելով Մովսէսէն ու բոլոր
Մարգարէներէն՝՝, կը մեկնէր անոնց՝ ի՛նչ որ գրուած էր իր մասին բոլոր
Գիրքերուն մէջ:

<span id="an_24:28">24:28</span> Երբ մօտեցան այն գիւղին՝ ուր կ՚երթային,
ինք կը ձեւացնէր թէ պիտի երթար աւելի՛ հեռաւոր տեղ մը:

<span id="an_24:29">24:29</span> Բայց ստիպեցին զինք՝ ըսելով. «Մնացի՛ր
մեր քով, որովհետեւ իրիկունը մօտ է եւ օրը՝ մթնցած»: Ու մտաւ՝ մնալու անոնց
հետ:

<span id="an_24:30">24:30</span> Երբ սեղան նստաւ՝՝ անոնց հետ, առաւ հացը,
օրհնեց, եւ կտրելով տուաւ անոնց:

<span id="an_24:31">24:31</span> Այն ատեն անոնց աչքերը բացուեցան ու
ճանչցան զինք, իսկ ինք աներեւոյթ եղաւ անոնցմէ:

<span id="an_24:32">24:32</span> Անոնք ալ ըսին իրարու. «Մեր սիրտերը
չէի՞ն բորբոքեր մեր ներսը՝ երբ ինք կը խօսէր ճամբան մեզի հետ, ու Գիրքերը
կը բացատրէր մեզի»:

<span id="an_24:33">24:33</span> Եւ կանգնեցան, նոյն ժամուն վերադարձան
Երուսաղէմ, ու համախմբուած գտան տասնմէկը եւ անոնց հետ եղողները,

<span id="an_24:34">24:34</span> որոնք կ՚ըսէին. «Ի՛րապէս Տէրը յարութիւն
առաւ ու երեւցաւ Սիմոնի»:

<span id="an_24:35">24:35</span> Իրենք ալ պատմեցին ինչ որ պատահեցաւ
ճամբան, եւ թէ ի՛նչպէս ինքզինք ճանչցուց իրենց՝ հացը կտրած ատեն:

<span id="an_24:36">24:36</span> Մինչ անոնք այսպէս կը խօսէին, Յիսուս ինք
կայնեցաւ անոնց մէջտեղ ու ըսաւ անոնց. «Խաղաղութի՜ւն ձեզի»:

<span id="an_24:37">24:37</span> Բայց անոնք՝ սարսափած եւ վախցած՝ կը
կարծէին թէ ոգի՛ մը կը տեսնեն:

<span id="an_24:38">24:38</span> Ըսաւ անոնց. «Ինչո՞ւ վրդոված էք, եւ
ինչո՞ւ մտածումներ կը ծագին ձեր սիրտերուն մէջ:

<span id="an_24:39">24:39</span> Տեսէ՛ք ձեռքերս ու ոտքերս, որ ես ինքս
եմ. շօշափեցէ՛ք զիս եւ տեսէ՛ք, որովհետեւ ոգին մարմին ու ոսկորներ
չ՚ունենար, ինչպէս կը տեսնէք զիս՝ որ ունիմ»:

<span id="an_24:40">24:40</span> Ասիկա ըսելով՝ ցուցուց անոնց ձեռքերն ու
ոտքերը:

<span id="an_24:41">24:41</span> Երբ իրենց ուրախութենէն՝ տակաւին չէին
հաւատար եւ զարմանքի մէջ էին, ըսաւ անոնց. «Կերակուր մը ունի՞ք հոս»:

<span id="an_24:42">24:42</span> Անոնք ալ կտոր մը խորոված ձուկ ու
մեղրախորիսխ տուին իրեն:

<span id="an_24:43">24:43</span> Առաւ, կերաւ անոնց առջեւ,

<span id="an_24:44">24:44</span> եւ ըսաւ անոնց. «Ահա՛ւասիկ այն խօսքերը՝
որ ըսի ձեզի, երբ դեռ ձեզի հետ էի. “Պէտք է որ իրագործուին բոլոր բաները՝
որոնք գրուած են իմ մասիս Մովսէսի Օրէնքին մէջ, Մարգարէներուն մէջ եւ
Սաղմոսներուն մէջ”»:

<span id="an_24:45">24:45</span> Այն ատեն բացաւ անոնց միտքերը՝ որպէսզի
հասկնան Գիրքերը,

<span id="an_24:46">24:46</span> ու ըսաւ անոնց. «Ա՛յս գրուած է, եւ
ա՛յսպէս պէտք էր որ Քրիստոս չարչարուէր, ու մեռելներէն յարութիւն առնէր
երրորդ օրը.

<span id="an_24:47">24:47</span> եւ անոր անունով ապաշխարութիւն ու
մեղքերու ներում քարոզուէր բոլոր ազգերուն մէջ՝ սկսելով Երուսաղէմէն:

<span id="an_24:48">24:48</span> Դո՛ւք էք այս բաներուն վկաները:

<span id="an_24:49">24:49</span> Եւ ահա՛ ես կը ղրկեմ ձեր վրայ իմ Հօրս
խոստումը. բայց դուք կեցէ՛ք Երուսաղէմ քաղաքին մէջ, մինչեւ որ բարձրէն
ղրկուած զօրութիւն հագնիք»:

<span id="an_24:50">24:50</span> Ու դուրս հանեց զանոնք՝ մինչեւ Բեթանիա,
եւ իր ձեռքերը վերցնելով՝ օրհնեց զանոնք:

<span id="an_24:51">24:51</span> Մինչ կ՚օրհնէր զանոնք՝ զատուեցաւ
անոնցմէ, ու վերացաւ երկինք:

<span id="an_24:52">24:52</span> Անոնք ալ երկրպագելով անոր՝ վերադարձան
Երուսաղէմ մեծ ուրախութեամբ:

<span id="an_24:53">24:53</span> Եւ ամէն ատեն տաճարին մէջ էին, ու կը
գովաբանէին եւ կ՚օրհնէին Աստուած: Ամէն:

------------------------------------------------------------------------

[Next: John](joh.md)
