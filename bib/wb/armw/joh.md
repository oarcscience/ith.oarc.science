[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](luk)  [Next](act.md) 

------------------------------------------------------------------------

### Armenian (Western): John

<span id="an_1:1">1:1</span> Սկիզբէն էր Խօսքը, ու Խօսքը Աստուծոյ քով էր,
եւ Խօսքը Աստուած էր.

<span id="an_1:2">1:2</span> ան սկիզբէն Աստուծոյ քով էր:

<span id="an_1:3">1:3</span> Ամէն ինչ եղաւ անո՛վ. եղածներէն ո՛չ մէկը
եղաւ առանց անոր:

<span id="an_1:4">1:4</span> Կեանքը անով էր, ու կեանքը մարդոց լոյսն էր.

<span id="an_1:5">1:5</span> լոյսը կը փայլէր խաւարի մէջ, բայց խաւարը
չճանչցաւ զայն:

<span id="an_1:6">1:6</span> Աստուծմէ ղրկուած մարդ մը կար՝ որուն անունը
Յովհաննէս էր:

<span id="an_1:7">1:7</span> Ասիկա եկաւ վկայութեան համար՝ որ վկայէ
Լոյսին մասին, որպէսզի բոլորը հաւատան անոր միջոցով:

<span id="an_1:8">1:8</span> Ինք չէր այդ Լոյսը, հապա եկաւ՝ որպէսզի վկայէ
Լոյսին մասին:

<span id="an_1:9">1:9</span> Ճշմարիտ Լոյսը ա՛ն էր՝ որ կը լուսաւորէ
աշխարհ եկող՝՝ ամէն մարդ:

<span id="an_1:10">1:10</span> Ինք աշխարհի մէջ էր, եւ աշխարհը եղաւ
իրմով, բայց աշխարհը չճանչցաւ զինք:

<span id="an_1:11">1:11</span> Իրեններուն եկաւ, սակայն իրենները
չընդունեցին զինք:

<span id="an_1:12">1:12</span> Բայց անոնց՝ որ ընդունեցին զինք - անոնց՝
որ կը հաւատան իր անունին - իրաւասութիւն տուաւ Աստուծոյ զաւակներ ըլլալու:

<span id="an_1:13">1:13</span> Անոնք ո՛չ արիւնէն եւ ո՛չ մարմինի կամքէն
ծնան, ո՛չ ալ մարդու կամքէն, հապա՝ Աստուծմէ:

<span id="an_1:14">1:14</span> Եւ Խօսքը մարմին եղաւ ու մեր մէջ բնակեցաւ,
(եւ դիտեցինք անոր փառքը՝ Հօրը միածինի փառքին պէս,) շնորհքով ու
ճշմարտութեամբ լեցուն:

<span id="an_1:15">1:15</span> Յովհաննէս վկայեց անոր մասին, եւ աղաղակեց.
«Ասիկա՛ է ան՝ որուն մասին կ՚ըսէի. “Ան որ իմ ետեւէս կու գայ՝ իմ առջեւս
եղաւ, որովհետեւ ինձմէ առաջ էր”:

<span id="an_1:16">1:16</span> Եւ անոր լիութենէն մենք բոլորս ստացանք
շնորհք շնորհքի վրայ:

<span id="an_1:17">1:17</span> Որովհետեւ Օրէնքը տրուեցաւ Մովսէսի
միջոցով, բայց շնորհքն ու ճշմարտութիւնը եղան Յիսուս Քրիստոսի միջոցով:

<span id="an_1:18">1:18</span> Ո՛չ մէկը երբե՛ք տեսած է Աստուած. բայց
միածին Որդին՝ որ Հօրը ծոցն է, ի՛նք պատմեց անոր մասին»:

<span id="an_1:19">1:19</span> Սա՛ է Յովհաննէսի վկայութիւնը, երբ
Հրեաները Երուսաղէմէն ղրկեցին քահանաներ ու Ղեւտացիներ, որպէսզի հարցնեն
անոր. «Դուն ո՞վ ես»:

<span id="an_1:20">1:20</span> Ան խոստովանեցաւ ու չուրացաւ, հապա
յայտարարեց. «Ես Քրիստոսը չեմ»:

<span id="an_1:21">1:21</span> Հարցուցին անոր. «Հապա ո՞վ. Եղիա՞ն ես»:
Ըսաւ. «Չեմ»: Հարցուցին. «Այն մարգարէ՞ն ես»: Պատասխանեց. «Ո՛չ»:

<span id="an_1:22">1:22</span> Ուրեմն ըսին անոր. «Դուն ո՞վ ես. ըսէ՛
մեզի, որպէսզի պատասխան մը տանինք մեզ ղրկողներուն. ի՞նչ կ՚ըսես քու
մասիդ»:

<span id="an_1:23">1:23</span> Ըսաւ. «Ես անոր ձայնն եմ՝ որ կը գոչէ
անապատին մէջ. “Շտկեցէ՛ք Տէրոջ ճամբան”, ինչպէս Եսայի մարգարէն ըսաւ»:

<span id="an_1:24">1:24</span> Այդ ղրկուածները Փարիսեցիներէն էին,

<span id="an_1:25">1:25</span> ու հարցուցին իրեն. «Հապա ինչո՞ւ կը
մկրտես, եթէ դուն ո՛չ Քրիստոսն ես, ո՛չ Եղիան, ո՛չ ալ մարգարէն»:

<span id="an_1:26">1:26</span> Յովհաննէս պատասխանեց անոնց. «Ես ջուրո՛վ
կը մկրտեմ, բայց մէկը կայ ձեր մէջ՝ որ դուք չէք ճանչնար.

<span id="an_1:27">1:27</span> ի՛նք է իմ ետեւէս եկողը՝ որ իմ առջեւս
եղաւ, որուն կօշիկին կապը քակելու արժանի չեմ»:

<span id="an_1:28">1:28</span> Այս բաները պատահեցան Բեթաբարայի մէջ՝
Յորդանանի միւս կողմը, ուր Յովհաննէս կը կենար ու կը մկրտէր:

<span id="an_1:29">1:29</span> Հետեւեալ օրը Յովհաննէս տեսաւ Յիսուսը՝ որ
իրեն կու գար, եւ ըսաւ. «Ահա՛ Աստուծոյ Գառը՝ որ կը քաւէ աշխարհի մեղքը:

<span id="an_1:30">1:30</span> Ասիկա՛ է ան՝ որուն մասին կ՚ըսէի. “Իմ
ետեւէս մարդ մը կու գայ՝ որ իմ առջեւս եղաւ, որովհետեւ ինձմէ առաջ էր”:

<span id="an_1:31">1:31</span> Ես չէի ճանչնար զայն. բայց եկայ ջուրով
մկրտելու, որպէսզի ան յայտնուի Իսրայէլի»:

<span id="an_1:32">1:32</span> Ու Յովհաննէս վկայելով ըսաւ. «Տեսայ Հոգին,
որ աղաւնիի պէս կ՚իջնէր երկինքէն եւ կը մնար անոր վրայ:

<span id="an_1:33">1:33</span> Ես չէի ճանչնար զայն, բայց ա՛ն որ ղրկեց
զիս ջուրով մկրտելու, ի՛նք ըսաւ ինծի. “Որո՛ւն վրայ որ տեսնես թէ Հոգին
կ՚իջնէ ու կը մնայ, անիկա՛ է՝ որ Սուրբ Հոգիո՛վ կը մկրտէ”:

<span id="an_1:34">1:34</span> Ես ալ տեսայ, եւ վկայեցի թէ ա՛յս է
Աստուծոյ Որդին»:

<span id="an_1:35">1:35</span> Հետեւեալ օրը Յովհաննէս դարձեալ կայնած էր,
եւ իր աշակերտներէն երկուքը:

<span id="an_1:36">1:36</span> Նայելով Յիսուսի՝ որ կը քալէր, ըսաւ. «Ահա՛
Աստուծոյ Գառը»:

<span id="an_1:37">1:37</span> Երկու աշակերտները լսեցին անկէ՝ երբ կը
խօսէր, ու հետեւեցան Յիսուսի:

<span id="an_1:38">1:38</span> Երբ Յիսուս դարձաւ եւ տեսաւ թէ անոնք կը
հետեւէին իրեն, ըսաւ անոնց. «Ի՞նչ կը փնտռէք»: Անոնք ալ ըսին իրեն.
«Ռաբբի՛, (որ թարգմանուելով՝ վարդապետ ըսել է,) ո՞ւր կը բնակիս»:

<span id="an_1:39">1:39</span> Ըսաւ անոնց. «Եկէ՛ք եւ տեսէ՛ք»: Գացին ու
տեսան թէ ո՛ւր կը բնակէր. եւ այդ օրը մնացին անոր քով, որովհետեւ գրեթէ
տասներորդ ժամն՝՝ էր:

<span id="an_1:40">1:40</span> Սիմոն Պետրոսի եղբայրը՝ Անդրէաս մէկն էր
այն երկուքէն, որ լսեցին Յովհաննէսէ ու հետեւեցան անոր:

<span id="an_1:41">1:41</span> Ան նախ գտաւ իր եղբայրը՝ Սիմոնը, եւ ըսաւ
անոր. «Գտա՛նք Մեսիան» (որ կը թարգմանուի՝ Քրիստոս).

<span id="an_1:42">1:42</span> ապա տարաւ զայն Յիսուսի քով: Յիսուս
նայելով անոր՝ ըսաւ. «Դուն Սիմոնն ես, Յովնանի որդին. դուն Կեփաս պիտի
կոչուիս», որ կը թարգմանուի՝ Պետրոս:

<span id="an_1:43">1:43</span> Հետեւեալ օրը՝ Յիսուս ուզեց Գալիլեա երթալ,
եւ գտնելով Փիլիպպոսը՝ ըսաւ անոր. «Հետեւէ՛ ինծի»:

<span id="an_1:44">1:44</span> Փիլիպպոս Բեթսայիդայէն էր. Անդրէասի ու
Պետրոսի քաղաքէն:

<span id="an_1:45">1:45</span> Փիլիպպոս գտաւ Նաթանայէլը եւ ըսաւ անոր.
«Գտա՛նք ան՝ որուն մասին Մովսէս գրեց Օրէնքին մէջ, ու մարգարէներն ալ,
այսինքն՝ Յիսուս Նազովրեցին, Յովսէփի որդին»:

<span id="an_1:46">1:46</span> Նաթանայէլ ըսաւ անոր. «Կարելի՞ է որ
Նազարէթէն բարի բան մը ելլէ»: Փիլիպպոս ըսաւ անոր. «Եկո՛ւր ու տե՛ս»:

<span id="an_1:47">1:47</span> Յիսուս, երբ տեսաւ Նաթանայէլը՝ որ իրեն կու
գար, ըսաւ անոր մասին. «Ահա՛ ճշմա՛րտապէս Իսրայելացի մը՝ որուն ներսը
նենգութիւն չկայ»:

<span id="an_1:48">1:48</span> Նաթանայէլ ըսաւ անոր. «Ուրկէ՞ կը ճանչնաս
զիս»: Յիսուս պատասխանեց անոր. «Դեռ Փիլիպպոս քեզ չկանչած, դուն՝ որ
թզենիին տակն էիր, ես տեսայ քեզ»:

<span id="an_1:49">1:49</span> Նաթանայէլ պատասխանեց անոր. «Ռաբբի՛, դո՛ւն
ես Աստուծոյ Որդին, դո՛ւն ես Իսրայէլի թագաւորը»:

<span id="an_1:50">1:50</span> Յիսուս պատասխանեց անոր. «Կը հաւատա՞ս՝
քանի որ ըսի քեզի թէ տեսայ քեզ թզենիին ներքեւ: Ասկէ աւելի՛ մեծ բաներ պիտի
տեսնես»:

<span id="an_1:51">1:51</span> Նաեւ ըսաւ անոր. «Ճշմա՛րտապէս, ճշմա՛րտապէս
կը յայտարարեմ ձեզի. “Ասկէ ետք պիտի տեսնէք երկինքը բացուած, եւ Աստուծոյ
հրեշտակները՝ որ կ՚ելլեն ու կ՚իջնեն մարդու Որդիին վրայ”»:

<span id="an_2:1">2:1</span> Երրորդ օրը հարսանիք մը կար Գալիլեայի Կանա
քաղաքը, եւ Յիսուսի մայրը հոն էր:

<span id="an_2:2">2:2</span> Յիսուս ալ հրաւիրուեցաւ այդ հարսանիքին,
նաեւ՝ իր աշակերտները:

<span id="an_2:3">2:3</span> Երբ գինին պակսեցաւ, Յիսուսի մայրը ըսաւ
անոր. «Գինի չունին»:

<span id="an_2:4">2:4</span> Յիսուս ըսաւ անոր. «Կի՛ն, դուն ի՞նչ ունիս
ինծի հետ. իմ ժամս դեռ հասած չէ»:

<span id="an_2:5">2:5</span> Իր մայրը ըսաւ սպասարկուներուն. «Ի՛նչ որ ըսէ
ձեզի՝ ըրէ՛ք»:

<span id="an_2:6">2:6</span> Հոն վեց քարէ կարաս դրուած էր՝ Հրեաներուն
մաքրուելու սովորութեան համաձայն. իւրաքանչիւրը կը պարունակէր երկու կամ
երեք մար:

<span id="an_2:7">2:7</span> Յիսուս ըսաւ անոնց. «Լեցուցէ՛ք այդ կարասները
ջուրով». ու լեցուցին զանոնք՝ մինչեւ բերանը:

<span id="an_2:8">2:8</span> Եւ ըսաւ անոնց. «Հիմա հանեցէ՛ք ու տարէ՛ք
սեղանապետին». անոնք ալ տարին:

<span id="an_2:9">2:9</span> Երբ սեղանապետը համտեսեց գինի դարձած ջուրը՝
չէր գիտեր ուրկէ՛ ըլլալը (բայց սպասարկուները՝ որոնք հաներ էին ջուրը՝
գիտէին): Սեղանապետը կանչեց փեսան

<span id="an_2:10">2:10</span> եւ ըսաւ անոր. «Ամէն մարդ նախ կը մատուցանէ
լաւ գինին, ու երբ արբեցած ըլլան՝ ա՛յն ատեն ցածորակը. բայց դուն լաւ գինին
պահեցիր մինչեւ հիմա»:

<span id="an_2:11">2:11</span> Յիսուս իր նշաններուն սկիզբը ըրաւ ասիկա՝
Գալիլեայի Կանա քաղաքին մէջ, եւ ցոյց տուաւ իր փառքը. ու իր աշակերտները
հաւատացին իրեն:

<span id="an_2:12">2:12</span> Յետոյ Յիսուս Կափառնայում իջաւ, ինք, իր
մայրն ու իր եղբայրները, եւ իր աշակերտները. բայց շատ օրեր չմնացին հոն:

<span id="an_2:13">2:13</span> Հրեաներուն Զատիկը մօտ էր, ուստի Յիսուս
բարձրացաւ Երուսաղէմ:

<span id="an_2:14">2:14</span> Տաճարին մէջ գտաւ արջառ, ոչխար եւ աղաւնի
ծախողներ, նաեւ լումայափոխներ՝ որոնք նստած էին:

<span id="an_2:15">2:15</span> Եւ չուանէ խարազան մը շինելով՝ տաճարէն
դուրս հանեց բոլորը, ոչխարներն ու արջառներն ալ. թափեց լումայափոխներուն
լումաները, տապալեց սեղանները,

<span id="an_2:16">2:16</span> եւ ըսաւ աղաւնի ծախողներուն. «Վերցուցէ՛ք
ատոնք ասկէ. առեւտուրի տուն մի՛ ընէք իմ Հօրս տունը»:

<span id="an_2:17">2:17</span> Եւ իր աշակերտները յիշեցին՝ որ գրուած է.
«Քու տանդ նախանձախնդրութիւնը կլանեց զիս»:

<span id="an_2:18">2:18</span> Հետեւաբար Հրեաները ըսին անոր. «Ի՞նչ նշան
ցոյց կու տաս մեզի՝ քանի կ՚ընես այդ բաները»:

<span id="an_2:19">2:19</span> Յիսուս պատասխանեց անոնց. «Քակեցէ՛ք այս
տաճարը, ու երեք օրուան մէջ պիտի կանգնեցնեմ զայն»:

<span id="an_2:20">2:20</span> Իսկ Հրեաները ըսին. «Քառասունվեց տարուան
մէջ շինուեցաւ այս տաճարը, եւ դուն երե՞ք օրուան մէջ պիտի կանգնեցնես
զայն»:

<span id="an_2:21">2:21</span> Բայց ինք կը խօսէր իր մարմինի՛ն տաճարին
մասին:

<span id="an_2:22">2:22</span> Ուստի երբ ինք մեռելներէն յարութիւն առաւ,
իր աշակերտները յիշեցին թէ ըսած էր ասիկա, ու հաւատացին Գիրքին եւ Յիսուսի
ըսած խօսքին:

<span id="an_2:23">2:23</span> Երբ Զատիկի տօնին ատենը Երուսաղէմ էր, շատ
մարդիկ հաւատացին անոր անունին՝ տեսնելով անոր ըրած նշանները:

<span id="an_2:24">2:24</span> Բայց ինք՝ Յիսուս՝ չէր հաւատար անոնց,
որովհետեւ կը ճանչնար ամէն մարդ.

<span id="an_2:25">2:25</span> պէտք չունէր՝ որ մէկը ուրիշ մարդու մասին
վկայէր իրեն, քանի որ ինք գիտէր թէ ի՛նչ կայ մարդուն մէջ:

<span id="an_3:1">3:1</span> Փարիսեցիներէն մարդ մը կար՝ Նիկոդեմոս
անունով, որ Հրեաներու պետ մըն էր:

<span id="an_3:2">3:2</span> Ասիկա գիշերուան մէջ եկաւ Յիսուսի քով եւ
ըսաւ անոր. «Ռաբբի՛, գիտենք թէ դուն Աստուծմէ վարդապետ եկած ես. որովհետեւ
մէ՛կը չի կրնար ընել այն նշանները՝ որ դուն կ՚ընես, եթէ Աստուած իրեն հետ
չըլլայ»:

<span id="an_3:3">3:3</span> Յիսուս պատասխանեց անոր. «Ճշմա՛րտապէս,
ճշմա՛րտապէս կը յայտարարեմ քեզի. “Եթէ մէկը վերստին չծնի՝ չի կրնար տեսնել
Աստուծոյ թագաւորութիւնը”»:

<span id="an_3:4">3:4</span> Նիկոդեմոս ըսաւ անոր. «Ի՞նչպէս կրնայ ծնիլ
մարդ մը՝ որ ծերացած է: Կարելի՞ է, որ երկրորդ անգամ մտնէ իր մօր որովայնը
եւ ծնի»:

<span id="an_3:5">3:5</span> Յիսուս պատասխանեց. «Ճշմա՛րտապէս,
ճշմա՛րտապէս կը յայտարարեմ քեզի. “Եթէ մէկը ջուրէն ու Հոգիէն չծնի՝ չի
կրնար մտնել Աստուծոյ թագաւորութիւնը”:

<span id="an_3:6">3:6</span> Մարմինէն ծնածը՝ մարմին է, եւ Հոգիէն ծնածը՝
հոգի է:

<span id="an_3:7">3:7</span> Դուն մի՛ զարմանար որ ըսի քեզի. “Դուք պէտք է
վերստին ծնիք”:

<span id="an_3:8">3:8</span> Հովը կը փչէ ո՛ւր որ ուզէ. կը լսես անոր
ձայնը, բայց չես գիտեր ուրկէ՛ կու գայ, կամ ո՛ւր կ՚երթայ: Ո՛վ որ Հոգիէն կը
ծնի՝ ա՛յսպէս է»:

<span id="an_3:9">3:9</span> Նիկոդեմոս ըսաւ անոր. «Ի՞նչպէս կրնայ ըլլալ
ատիկա»:

<span id="an_3:10">3:10</span> Յիսուս պատասխանեց անոր. «Դուն Իսրայէլի
մէջ վարդապետ մըն ես, ու չե՞ս գիտեր այս բաները:

<span id="an_3:11">3:11</span> Ճշմա՛րտապէս, ճշմա՛րտապէս կը յայտարարեմ
քեզի թէ ինչ որ գիտենք՝ կը խօսինք, եւ ինչ որ տեսանք՝ կը վկայենք, ու չէք
ընդունիր մեր վկայութիւնը:

<span id="an_3:12">3:12</span> Եթէ երկրային բաներու մասին խօսեցայ ձեզի
եւ չէք հաւատար, ի՞նչպէս պիտի հաւատաք՝ եթէ երկնային բաներու մասին խօսիմ
ձեզի:

<span id="an_3:13">3:13</span> Ո՛չ մէկը երկինք բարձրացաւ, բացի անկէ՝ որ
երկինքէն իջաւ, մարդու Որդին՝ որ երկինքն է:

<span id="an_3:14">3:14</span> Եւ ինչպէս Մովսէս բարձրացուց օձը անապատին
մէջ, այնպէս պէտք է որ բարձրանայ մարդու Որդին.

<span id="an_3:15">3:15</span> որպէսզի ո՛վ որ հաւատայ անոր՝ չկորսուի,
հապա ունենայ յաւիտենական կեանքը:

<span id="an_3:16">3:16</span> Որովհետեւ Աստուած ա՛յնպէս սիրեց աշխարհը,
որ մինչեւ անգամ տուաւ իր միածին Որդին, որպէսզի ո՛վ որ հաւատայ անոր՝
չկորսուի, հապա ունենայ յաւիտենական կեանքը:

<span id="an_3:17">3:17</span> Քանի որ Աստուած աշխարհ ղրկեց իր Որդին՝
ո՛չ թէ աշխարհը դատապարտելու, հապա՝ որպէսզի աշխարհը փրկուի անով:

<span id="an_3:18">3:18</span> Ա՛ն որ կը հաւատայ անոր՝ չի դատապարտուիր,
իսկ ա՛ն որ չի հաւատար՝ անիկա արդէն դատապարտուած է, որովհետեւ չհաւատաց
Աստուծոյ միածին Որդիին անունին:

<span id="an_3:19">3:19</span> Սա՛ է դատապարտութիւնը, որ լոյսը աշխարհ
եկաւ, բայց մարդիկ սիրեցին խաւարը՝ փոխանակ լոյսին, քանի որ իրենց գործերը
չար էին:

<span id="an_3:20">3:20</span> Որովհետեւ ո՛վ որ չարիք կը գործէ, անիկա
կ՚ատէ լոյսը եւ չի գար լոյսին քով, որպէսզի չկշտամբուին իր գործերը:

<span id="an_3:21">3:21</span> Բայց ա՛ն որ կը կիրարկէ ճշմարտութիւնը՝ կու
գայ լոյսին քով, որպէսզի իր գործերը յայտնաբերուին թէ գործուեցան
Աստուծմով»:

<span id="an_3:22">3:22</span> Ասկէ ետք՝ Յիսուս եւ իր աշակերտները եկան
Հրէաստանի երկիրը. հոն կը կենար՝ անոնց հետ, ու կը մկրտէր:

<span id="an_3:23">3:23</span> Յովհաննէս ալ կը մկրտէր Այենոնի մէջ՝
Սաղիմի մօտ, որովհետեւ հոն շատ ջուր կար. կու գային եւ կը մկրտուէին,

<span id="an_3:24">3:24</span> որովհետեւ Յովհաննէս դեռ բանտը նետուած
չէր:

<span id="an_3:25">3:25</span> Ուստի վիճաբանութիւն մը եղաւ Յովհաննէսի
աշակերտներէն ոմանց եւ Հրեաներուն միջեւ՝ մաքրութեան մասին:

<span id="an_3:26">3:26</span> Ու եկան Յովհաննէսի քով եւ ըսին անոր.
«Ռաբբի՛, ա՛ն որ քեզի հետ՝ Յորդանանի միւս կողմն էր, որուն մասին դուն
վկայեցիր, ահա՛ ի՛նք կը մկրտէ ու բոլորը կ՚երթան անոր»:

<span id="an_3:27">3:27</span> Յովհաննէս պատասխանեց. «Մարդ մը ոչինչ
կրնայ ստանալ՝ եթէ երկինքէն տրուած չըլլայ իրեն:

<span id="an_3:28">3:28</span> Դո՛ւք ձեզմէ կը վկայէք ինծի համար՝ թէ ըսի.
“Ես Քրիստոսը չեմ, հապա ղրկուած եմ անոր առջեւէն”:

<span id="an_3:29">3:29</span> Ա՛ն որ ունի հարսը՝ անիկա՛ է փեսան. բայց
փեսային բարեկամը, որ կը կենայ եւ կը լսէ զայն, մեծապէս կ՚ուրախանայ
փեսային ձայնին համար: Ուրեմն ահա՛ լիացած է իմ ուրախութիւնս:

<span id="an_3:30">3:30</span> Պէտք է որ ան մեծնայ, իսկ ես՝ պզտիկնամ»:

<span id="an_3:31">3:31</span> Ա՛ն որ կու գայ վերէն՝ բոլորէն վեր է: Ա՛ն
որ երկրէն է՝ երկրաւոր է, ու կը խօսի երկրէն. ա՛ն որ կու գայ երկինքէն՝
բոլորէն վեր է,

<span id="an_3:32">3:32</span> եւ ինչ որ տեսաւ ու լսեց՝ կը վկայէ անոնց
մասին, եւ ո՛չ մէկը կ՚ընդունի անոր վկայութիւնը:

<span id="an_3:33">3:33</span> Ա՛ն որ կ՚ընդունի անոր վկայութիւնը, կը
կնքէ թէ Աստուած ճշմարտախօս է.

<span id="an_3:34">3:34</span> որովհետեւ ա՛ն որ Աստուած ղրկեց՝ կը քարոզէ
Աստուծոյ խօսքերը, քանի որ Աստուած անոր չափով չի տար Հոգին:

<span id="an_3:35">3:35</span> Հայրը կը սիրէ Որդին, եւ ամէն բան տուած է
անոր ձեռքը:

<span id="an_3:36">3:36</span> Ա՛ն որ կը հաւատայ Որդիին՝ ունի
յաւիտենական կեանքը. իսկ ա՛ն որ չ՚անսար Որդիին՝ պիտի չտեսնէ կեանքը, հապա
Աստուծոյ բարկութիւնը կը մնայ անոր վրայ:

<span id="an_4:1">4:1</span> Ուրեմն երբ Տէրը գիտցաւ թէ Փարիսեցիները լսեր
են՝ թէ Յիսուս Յովհաննէսէ աւելի աշակերտներ կ՚ընէ ու կը մկրտէ,

<span id="an_4:2">4:2</span> (թէպէտ՝ ո՛չ թէ Յիսուս ինք կը մկրտէր, հապա
իր աշակերտները,)

<span id="an_4:3">4:3</span> թողուց Հրէաստանը եւ դարձեալ Գալիլեա գնաց.

<span id="an_4:4">4:4</span> ու պէտք էր որ անցնէր Սամարիայի մէջէն:

<span id="an_4:5">4:5</span> Ուստի եկաւ Սամարացիներուն մէկ քաղաքը՝ որ
Սուքար կը կոչուէր, այն վայրին մօտ՝ որ Յակոբ տուաւ իր որդիին՝ Յովսէփի:

<span id="an_4:6">4:6</span> Հոն կար Յակոբի մէկ աղբիւրը. ուրեմն Յիսուս՝
ճամբորդութենէն յոգնած ըլլալով՝ նստաւ այդ աղբիւրին քով: Գրեթէ վեցերորդ
ժամն՝՝ էր:

<span id="an_4:7">4:7</span> Սամարիայէն կին մը եկաւ ջուր քաշելու: Յիսուս
ըսաւ անոր. «Ինծի ջուր տուր՝ խմելու».

<span id="an_4:8">4:8</span> (քանի որ իր աշակերտները քաղաքը գացեր էին՝
կերակուր գնելու համար:)

<span id="an_4:9">4:9</span> Ուստի սամարացի կինը ըսաւ անոր. «Դուն՝ որ
Հրեայ ես, ի՞նչպէս կ՚ուզես ջուր խմել ինձմէ՝ սամարացի կնոջմէ մը».
որովհետեւ Հրեաները չեն հաղորդակցիր Սամարացիներուն հետ:

<span id="an_4:10">4:10</span> Յիսուս պատասխանեց անոր. «Եթէ դուն
գիտնայիր Աստուծոյ պարգեւը, եւ թէ ո՛վ է ա՛ն՝ որ կ՚ըսէ քեզի. “Ինծի ջուր
տուր խմելու”, դո՛ւն պիտի ուզէիր իրմէ, ու ինք կենարա՛ր ջուր պիտի տար
քեզի»:

<span id="an_4:11">4:11</span> Կինը ըսաւ անոր. «Տէ՛ր, դուն ոչինչ ունիս՝
ջուր քաշելու համար, եւ այս հորը խորունկ է. ուրեմն ուրկէ՞ պիտի ունենաս
այդ կենարար ջուրը:

<span id="an_4:12">4:12</span> Միթէ դուն աւելի՞ մեծ ես քան մեր հայրը՝
Յակոբ, որ տուաւ մեզի այս հորը, ու ասկէ խմեցին ինք, իր որդիները եւ իր
անասունները»:

<span id="an_4:13">4:13</span> Յիսուս պատասխանեց անոր. «Ո՛վ որ խմէ այս
ջուրէն՝ դարձեալ պիտի ծարաւնայ, բայց ո՛վ որ խմէ այն ջուրէն՝ որ ես պիտի
տամ անոր, յաւիտեան պիտի չծարաւնայ:

<span id="an_4:14">4:14</span> Հապա այն ջուրը՝ որ ես պիտի տամ անոր, պիտի
ըլլայ անոր մէջ ջուրի աղբիւր մը՝ որ կը բխի յաւիտենական կեանքի համար»:

<span id="an_4:15">4:15</span> Կինը ըսաւ անոր. «Տէ՛ր, տո՛ւր ինծի այդ
ջուրը, որպէսզի չծարաւնամ, եւ հոս չգամ՝ ջուր քաշելու»:

<span id="an_4:16">4:16</span> Յիսուս ըսաւ անոր. «Գնա՛, կանչէ՛ ամուսինդ
ու հո՛ս եկուր»:

<span id="an_4:17">4:17</span> Կինը պատասխանեց. «Ես ամուսին չունիմ»:
Յիսուս ըսաւ անոր. «Ճի՛շդ ըսիր. “Ամուսին չունիմ”,

<span id="an_4:18">4:18</span> որովհետեւ դուն հինգ ամուսին ունեցեր ես,
եւ ա՛ն որ հիմա ունիս՝ ամուսինդ չէ. ճի՛շդ ըսիր ատիկա»:

<span id="an_4:19">4:19</span> Կինը ըսաւ անոր. «Տէ՛ր, կը նշմարեմ թէ դուն
մարգարէ մըն ես:

<span id="an_4:20">4:20</span> Մեր հայրերը երկրպագեցին այս լերան վրայ.
բայց դուք կ՚ըսէք թէ Երուսաղէմ է միակ տեղը՝ ուր պէտք է երկրպագել»:

<span id="an_4:21">4:21</span> Յիսուս ըսաւ անոր. «Կի՛ն, հաւատա՛ ինծի, որ
ժամը պիտի գայ, երբ ո՛չ այս լերան վրայ եւ ո՛չ Երուսաղէմի մէջ պիտի
երկրպագէք Հօրը:

<span id="an_4:22">4:22</span> Դուք կ՚երկրպագէք անո՛ր՝ որ չէք ճանչնար.
մենք կ՚երկրպագենք անո՛ր՝ որ կը ճանչնանք. որովհետեւ փրկութիւնը Հրեաներէն
է:

<span id="an_4:23">4:23</span> Բայց ժամը պիտի գայ եւ հիմա ալ է, երբ
ճշմարիտ երկրպագողները պիտի երկրպագեն Հօրը՝ հոգիով ու ճշմարտութեամբ,
որովհետեւ Հայրն ալ կ՚ուզէ այդպիսինե՛ր՝ իրեն երկրպագելու համար:

<span id="an_4:24">4:24</span> Աստուած Հոգի է, եւ իրեն երկրպագողներն ալ
պէտք է որ երկրպագեն հոգիով ու ճշմարտութեամբ»:

<span id="an_4:25">4:25</span> Կինը ըսաւ անոր. «Գիտեմ թէ Մեսիան պիտի
գայ, (Քրիստոս կոչուածը.) երբ ինք գայ՝ պիտի հաղորդէ մեզի ամէն բան»:

<span id="an_4:26">4:26</span> Յիսուս ըսաւ անոր. «Ես՝ որ քեզի հետ կը
խօսիմ՝ ա՛ն եմ»:

<span id="an_4:27">4:27</span> Այդ ատեն իր աշակերտները եկան, ու զարմացան
որ կը խօսակցէր այդ կնոջ հետ, բայց անոնցմէ ո՛չ մէկը ըսաւ. «Ի՞նչ կ՚ուզես»,
կամ. «Ի՞նչ կը խօսիս անոր հետ»:

<span id="an_4:28">4:28</span> Ուստի կինը թողուց իր սափորը եւ գնաց
քաղաքը, ու ըսաւ քաղաքացիներուն.

<span id="an_4:29">4:29</span> «Եկէ՛ք, տեսէ՛ք մարդ մը՝ որ ըսաւ ինծի ամէն
ինչ որ գործեր եմ. արդեօք ա՞ն է Քրիստոսը»:

<span id="an_4:30">4:30</span> Անոնք ալ ելան քաղաքէն եւ կու գային անոր:

<span id="an_4:31">4:31</span> Այդ միջոցին աշակերտները իրեն կը թախանձէին
ու կ՚ըսէին. «Ռաբբի՛, կե՛ր»:

<span id="an_4:32">4:32</span> Ան ալ ըսաւ անոնց. «Ես՝ ուտելու համար՝
ունի՛մ կերակուր մը, որ դուք չէք գիտեր»:

<span id="an_4:33">4:33</span> Ուրեմն աշակերտները կ՚ըսէին իրարու.
«Արդեօք մէկը ուտելիք բերա՞ւ իրեն»:

<span id="an_4:34">4:34</span> Յիսուս ըսաւ անոնց. «Իմ կերակուրս՝
գործադրել է զիս ղրկողին կամքը, եւ աւարտել անոր գործը:

<span id="an_4:35">4:35</span> Դուք չէ՞ք ըսեր. “Տակաւին չորս ամիս կայ՝
որ հունձքի ատենը գայ”: Ահա՛ ես կը յայտարարեմ ձեզի. “Բարձրացուցէ՛ք ձեր
աչքերը եւ դիտեցէ՛ք արտե՛րը. արդէ՛ն ճերմկած ու հնձուելու պատրաստ են”:

<span id="an_4:36">4:36</span> Ա՛ն որ կը հնձէ՝ վարձք կը ստանայ, եւ պտուղ
կը ժողվէ յաւիտենական կեանքի համար, որպէսզի սերմանողն ու հնձողը ուրախանան
միասին:

<span id="an_4:37">4:37</span> Որովհետեւ այս բանին մէջ ճշմարիտ է այն
խօսքը. “Մէկը կը սերմանէ, եւ ուրի՛շ մը կը հնձէ”:

<span id="an_4:38">4:38</span> Ես ղրկեցի ձեզ հնձելու զայն՝ որուն համար
չաշխատեցաք. ուրիշնե՛րը աշխատեցան, ու դո՛ւք մտաք անոնց աշխատանքին մէջ»:

<span id="an_4:39">4:39</span> Այդ քաղաքէն շատ Սամարացիներ հաւատացին
իրեն՝ այդ կնոջ խօսքին համար, որ վկայեց. «Ի՛նչ որ գործեր էի՝ ամէ՛նը ըսաւ
ինծի»:

<span id="an_4:40">4:40</span> Երբ Սամարացիները եկան իրեն, կը թախանձէին
որ մնայ իրենց քով. ու մնաց հոն երկու օր:

<span id="an_4:41">4:41</span> Շատե՛ր իրեն հաւատացին՝ իր խօսքին համար,

<span id="an_4:42">4:42</span> եւ կ՚ըսէին կնոջ. «Ա՛լ կը հաւատանք՝ ո՛չ թէ
քու խօսքիդ համար, այլ մենք իսկ լսեցինք, ու գիտենք թէ ա՛յս է ճշմարտապէս
աշխարհի Փրկիչը՝ Քրիստոսը»:

<span id="an_4:43">4:43</span> Երկու օր ետք՝ մեկնեցաւ անկէ եւ գնաց
Գալիլեա,

<span id="an_4:44">4:44</span> որովհետեւ Յիսուս ինք վկայեց թէ “մարգարէ՛
մը պատիւ չ՚ունենար իր բնագաւառին մէջ”:

<span id="an_4:45">4:45</span> Ուրեմն երբ Գալիլեա հասաւ՝ Գալիլեացիները
ընդունեցին զինք, քանի որ տեսած էին այն բոլոր հրաշքները, որ ինք ըրաւ
տօնին ատենը՝ Երուսաղէմի մէջ. որովհետեւ իրենք ալ գացեր էին այդ տօնին:

<span id="an_4:46">4:46</span> Յիսուս դարձեալ եկաւ Գալիլեայի Կանա
քաղաքը, ուր ջուրը փոխած էր գինիի: Հոն պալատական մը կար, որուն որդին
հիւանդ էր՝ Կափառնայումի մէջ:

<span id="an_4:47">4:47</span> Ասիկա՝ լսելով թէ Յիսուս Հրէաստանէն եկած է
Գալիլեա, եկաւ անոր ու կը թախանձէր՝ որ իջնէ եւ բժշկէ իր որդին, որովհետեւ
մեռնելու մօտ էր:

<span id="an_4:48">4:48</span> Իսկ Յիսուս ըսաւ անոր. «Եթէ նշաններ ու
սքանչելիքներ չտեսնէք՝ բնա՛ւ պիտի չհաւատաք»:

<span id="an_4:49">4:49</span> Պալատականը ըսաւ անոր. «Տէ՛ր, իջի՛ր, քանի
դեռ տղաս մեռած չէ»:

<span id="an_4:50">4:50</span> Յիսուս ըսաւ անոր. «Գնա՛, որդիդ կ՚ապրի՛»:
Մարդն ալ հաւատաց այն խօսքին՝ որ Յիսուս ըսաւ իրեն, ու գնաց:

<span id="an_4:51">4:51</span> Երբ արդէն կ՚իջնէր, իր ծառաները
դիմաւորեցին զինք եւ լուր տուին՝ ըսելով. «Որդիդ ո՛ղջ է»:

<span id="an_4:52">4:52</span> Ուստի հարցափորձեց զանոնք թէ ո՛ր ժամուն
սկսաւ լաւանալ: Ըսին իրեն. «Երէկ եօթներորդ ժամուն՝՝ տենդը թողուց զայն»:

<span id="an_4:53">4:53</span> Ուստի անոր հայրը գիտցաւ թէ ա՛յն ժամն էր՝
երբ Յիսուս ըսաւ իրեն. «Որդիդ կ՚ապրի՛», ու հաւատաց՝ ինք եւ իր ամբողջ
տունը:

<span id="an_4:54">4:54</span> Յիսուս դարձեալ ըրաւ այս երկրորդ նշանը՝
երբ Հրէաստանէն Գալիլեա եկաւ:

<span id="an_5:1">5:1</span> Ասկէ ետք Հրեաներուն տօնն էր, ու Յիսուս
Երուսաղէմ բարձրացաւ:

<span id="an_5:2">5:2</span> Երուսաղէմի մէջ՝ Ոչխարներու դրան քով աւազան
մը կայ, որ եբրայերէն Բեթհեզդա կը կոչուի եւ հինգ սրահ ունի:

<span id="an_5:3">5:3</span> Ասոնց մէջ պառկած էր հիւանդներու մեծ
բազմութիւն մը՝ կոյրեր, կաղեր, չորցածներ, որոնք կը սպասէին ջուրին
խառնուելուն.

<span id="an_5:4">5:4</span> որովհետեւ հրեշտակ մը ատեն-ատեն կ՚իջնէր
աւազանը ու կը խառնէր ջուրերը, եւ ո՛վ որ ջուրին խառնուելէն ետք անոր մէջ
առաջինը մտնէր՝ կ՚առողջանար, ի՛նչ ախտ ալ ունենար:

<span id="an_5:5">5:5</span> Հոն մարդ մը կար, որ հիւանդութիւն մը ունէր
երեսունութ տարիէ ի վեր:

<span id="an_5:6">5:6</span> Երբ Յիսուս տեսաւ զայն՝ պառկած, ու գիտցաւ թէ
արդէն շատ ժամանակէ ի վեր հիւանդ էր, ըսաւ անոր. «Կ՚ուզե՞ս առողջանալ»:

<span id="an_5:7">5:7</span> Հիւանդը պատասխանեց անոր. «Տէ՛ր, մա՛րդ մը
չունիմ, որ երբ ջուրերը խառնուին՝ ձգէ զիս աւազանը. հապա՝ մինչ կ՚երթամ՝
ինձմէ առաջ ուրի՛շ մը կ՚իջնէ»:

<span id="an_5:8">5:8</span> Յիսուս ըսաւ անոր. «Ոտքի՛ ելիր, ա՛ռ մահիճդ
ու քալէ՛»:

<span id="an_5:9">5:9</span> Իսկոյն մարդը առողջացաւ, եւ առնելով իր
մահիճը՝ կը քալէր. իսկ այդ օրը Շաբաթ էր:

<span id="an_5:10">5:10</span> Ուրեմն Հրեաները ըսին բժշկուած մարդուն.
«Շաբա՛թ է, եւ արտօնուած չէ՝ որ վերցնես մահիճդ»:

<span id="an_5:11">5:11</span> Պատասխանեց անոնց. «Ա՛ն որ բժշկեց զիս,
ի՛նք ըսաւ ինծի. “Ա՛ռ մահիճդ ու քալէ՛”»:

<span id="an_5:12">5:12</span> Ուրեմն հարցուցին անոր. «Ո՞վ է այն մարդը,
որ ըսաւ քեզի. “Ա՛ռ մահիճդ ու քալէ՛”»:

<span id="an_5:13">5:13</span> Եւ բժշկուողը չէր գիտեր թէ ո՛վ է ան,
որովհետեւ Յիսուս մէկդի քաշուեցաւ՝ այնտեղ բազմութիւն ըլլալուն համար:

<span id="an_5:14">5:14</span> Անկէ ետք Յիսուս՝ գտնելով զայն տաճարին
մէջ՝ ըսաւ անոր. «Ահա՛ բժշկուեցար. ա՛լ մի՛ մեղանչեր, որ աւելի գէշ բան մը
չպատահի քեզի»:

<span id="an_5:15">5:15</span> Մարդը գնաց ու հաղորդեց Հրեաներուն թէ
Յիսո՛ւս էր՝ որ բժշկեց զինք:

<span id="an_5:16">5:16</span> Ուստի Հրեաները կը հալածէին Յիսուսը եւ կը
ջանային սպաննել զայն՝ քանի որ Շաբաթ օրը կ՚ընէր այս բաները:

<span id="an_5:17">5:17</span> Բայց Յիսուս պատասխանեց անոնց. «Իմ Հայրս
մինչեւ հիմա կը գործէ, ե՛ս ալ կը գործեմ»:

<span id="an_5:18">5:18</span> Ուստի Հրեաները ա՛լ աւելի կը ջանային
սպաննել զայն, քանի որ ո՛չ միայն Շաբաթ օրը կը լուծէր, հապա նաեւ Աստուած
իր Հայրը կը կոչէր, եւ այսպէս՝ ինքզինք Աստուծոյ հաւասար կ՚ընէր:

<span id="an_5:19">5:19</span> Իսկ Յիսուս ըսաւ անոնց. «Ճշմա՛րտապէս,
ճշմա՛րտապէս կը յայտարարեմ ձեզի. “Որդին ինքնիրմէ ոչինչ կրնայ ընել, հապա
միայն ինչ որ տեսնէ՝ որ Հայրը կ՚ընէ. որովհետեւ ինչ որ ա՛ն կ՚ընէ, նմանապէս
Որդի՛ն ալ կ՚ընէ այդ բաները”:

<span id="an_5:20">5:20</span> Քանի որ Հայրը կը սիրէ Որդին, եւ ամէն բան
ցոյց կու տայ անոր՝ ինչ որ ինք կ՚ընէ: Ասոնցմէ աւելի մեծ գործեր ալ ցոյց
պիտի տայ անոր, որպէսզի դուք զարմանաք.

<span id="an_5:21">5:21</span> որովհետեւ ինչպէս Հայրը մեռելները կը
յարուցանէ եւ կեանք կու տայ, նոյնպէս ալ Որդին կեանք կու տայ՝ անոնց որ
ուզէ:

<span id="an_5:22">5:22</span> Քանի որ Հայրը ո՛չ մէկը կը դատէ, հապա ամէն
դատաստան Որդիին տուաւ.

<span id="an_5:23">5:23</span> որպէսզի բոլորը պատուեն Որդին, ինչպէս կը
պատուեն Հայրը: Ա՛ն որ չի պատուեր Որդին, չի պատուեր Հա՛յրը՝ որ ղրկեց
զայն:

<span id="an_5:24">5:24</span> Ճշմա՛րտապէս, ճշմա՛րտապէս կը յայտարարեմ
ձեզի. “Ա՛ն որ մտիկ կ՚ընէ իմ խօսքս, ու կը հաւատայ անոր՝ որ ղրկեց զիս,
ունի յաւիտենական կեանքը, եւ չ՚իյնար դատապարտութեան տակ, հապա անցած է
մահէն դէպի կեանք”:

<span id="an_5:25">5:25</span> Ճշմա՛րտապէս, ճշմա՛րտապէս կը յայտարարեմ
ձեզի. “Ժամը պիտի գայ ու հիմա ալ է, երբ մեռելնե՛րը պիտի լսեն Աստուծոյ
Որդիին ձայնը. եւ անոնք որ կը լսեն՝ պիտի ապրին”:

<span id="an_5:26">5:26</span> Որովհետեւ ինչպէս Հայրը ինքնիր մէջ կեանք
ունի, այնպէս ալ Որդիին տուաւ՝ որ ինքնիր մէջ կեանք ունենայ.

<span id="an_5:27">5:27</span> նաեւ անոր տուաւ դատաստան կիրարկելու
իշխանութիւն, քանի որ ան մարդու Որդին է:

<span id="an_5:28">5:28</span> Մի՛ զարմանաք ասոր վրայ. որովհետեւ ժամը
պիտի գայ՝ երբ բոլոր գերեզմաններու մէջ եղողները պիտի լսեն անոր ձայնը,

<span id="an_5:29">5:29</span> ու դուրս պիտի գան. անոնք որ բարիք գործեր
են՝ կեանքի յարութեան համար, եւ անոնք որ չարիք գործեր են՝ դատապարտութեան
յարութեան համար»:

<span id="an_5:30">5:30</span> «Ես ինձմէ ոչինչ կրնամ ընել. ինչպէս կը
լսեմ՝ այնպէս կը դատեմ, եւ իմ դատաստանս արդար է. որովհետեւ ո՛չ թէ իմ
կամքս կը փնտռեմ, հապա անոր կամքը՝ որ ղրկեց զիս:

<span id="an_5:31">5:31</span> Եթէ ես վկայեմ իմ մասիս՝ իմ վկայութիւնս
ճշմարիտ չէ:

<span id="an_5:32">5:32</span> Ուրի՛շ մըն է՝ որ կը վկայէ իմ մասիս. ու ես
գիտեմ թէ ճշմարի՛տ է այն վկայութիւնը՝ որ ինք վկայեց իմ մասիս:

<span id="an_5:33">5:33</span> Դուք մարդ ղրկեցիք Յովհաննէսի, եւ ինք վկայ
եղաւ ճշմարտութեան:

<span id="an_5:34">5:34</span> Բայց ես ո՛չ թէ մարդոցմէ վկայութիւն կը
ստանամ, հապա այս բաները կ՚ըսեմ՝ որպէսզի դուք փրկուիք:

<span id="an_5:35">5:35</span> Ան ճրագ մըն էր՝ որ կը վառէր ու կը փայլէր,
եւ դուք ուզեցիք ժամանակ մը ցնծալ անոր լոյսով:

<span id="an_5:36">5:36</span> Սակայն ես ունիմ աւելի մեծ վկայութիւն՝ քան
Յովհաննէսինը. որովհետեւ այն գործերը որ Հայրը տուաւ ինծի՝ որպէսզի աւարտեմ
զանոնք, այդ նոյն գործերը որ ես կ՚ընեմ՝ կը վկայեն իմ մասիս թէ Հա՛յրը
ղրկեց զիս:

<span id="an_5:37">5:37</span> Եւ Հայրը, որ ղրկեց զիս, ի՛նք վկայեց իմ
մասիս: Դուք բնա՛ւ լսած չէք անոր ձայնը, ո՛չ ալ տեսած անոր կերպարանքը.

<span id="an_5:38">5:38</span> անոր խօսքն ալ բնակած չէ ձեր մէջ,
որովհետեւ դուք չէք հաւատար անոր՝ որ ինք ղրկեց:

<span id="an_5:39">5:39</span> Զննեցէ՛ք Գիրքերը, որովհետեւ դուք կը
կարծէք անոնցմո՛վ ունենալ յաւիտենական կեանքը. բուն անո՛նք են՝ որ կը
վկայեն իմ մասիս:

<span id="an_5:40">5:40</span> Դուք չէք ուզեր ինծի գալ՝ որ կեանք
ունենաք:

<span id="an_5:41">5:41</span> Ես փառք չեմ ստանար մարդոցմէ.

<span id="an_5:42">5:42</span> բայց գիտեմ ձեզ, որ չունիք ձեր մէջ
Աստուծոյ սէրը:

<span id="an_5:43">5:43</span> Ես եկայ իմ Հօրս անունով՝ ու չէք ընդունիր
զիս. եթէ ուրիշ մէկը գայ ինքնիր անունով՝ պիտի ընդունիք զինք:

<span id="an_5:44">5:44</span> Ի՞նչպէս կրնաք հաւատալ, դո՛ւք որ փառք կը
ստանաք իրարմէ՛, եւ չէք փնտռեր այն փառքը՝ որ կու գայ միայն Աստուծմէ:

<span id="an_5:45">5:45</span> Մի՛ կարծէք թէ ե՛ս պիտի ամբաստանեմ ձեզ
Հօրը առջեւ: Կա՛յ մէկը՝ որ կ՚ամբաստանէ ձեզ, Մովսէ՛ս՝ որուն կը յուսաք:

<span id="an_5:46">5:46</span> Որովհետեւ եթէ Մովսէսի հաւատայիք, ինծի՛ ալ
պիտի հաւատայիք, քանի որ ան գրեց իմ մասիս:

<span id="an_5:47">5:47</span> Բայց եթէ չէք հաւատար անոր գրածներուն,
ի՞նչպէս պիտի հաւատաք իմ խօսքերուս»:

<span id="an_6:1">6:1</span> Ասկէ ետք, Յիսուս գնաց Գալիլեայի՝ այսինքն
Տիբերիայի ծովուն միւս կողմը:

<span id="an_6:2">6:2</span> Մեծ բազմութիւն մը կը հետեւէր անոր,
որովհետեւ կը տեսնէին այն նշանները՝ որ կ՚ընէր հիւանդներուն վրայ:

<span id="an_6:3">6:3</span> Յիսուս լեռը ելաւ ու նստաւ հոն՝ իր
աշակերտներուն հետ:

<span id="an_6:4">6:4</span> Հրեաներուն Զատիկի տօնը մօտ էր:

<span id="an_6:5">6:5</span> Երբ Յիսուս աչքերը բարձրացուց ու տեսաւ թէ
մեծ բազմութիւն մը կու գար իրեն, ըսաւ Փիլիպպոսի. «Ուրկէ՞ հաց գնենք՝
որպէսզի ասոնք ուտեն»:

<span id="an_6:6">6:6</span> (Ասիկա կ՚ըսէր՝ զայն փորձելու համար, քանի որ
ինք գիտէր թէ ի՛նչ պիտի ընէր:)

<span id="an_6:7">6:7</span> Փիլիպպոս պատասխանեց անոր. «Երկու հարիւր
դահեկանի հաց չի բաւեր անոնց, որպէսզի իւրաքանչիւրը քիչ մը առնէ»:

<span id="an_6:8">6:8</span> Իր աշակերտներէն մէկը, Սիմոն Պետրոսի
եղբայրը՝ Անդրէաս, ըսաւ իրեն.

<span id="an_6:9">6:9</span> «Հոս պատանի մը կայ, որ ունի հինգ գարիէ
նկանակ ու երկու ձուկ. բայց ի՞նչ են անոնք՝ այդչափ մարդոց համար»:

<span id="an_6:10">6:10</span> Յիսուս ըսաւ. «Նստեցուցէ՛ք այդ մարդիկը»:
Հոն առատ խոտ կար, ու մարդիկը նստան՝ թիւով հինգ հազարի չափ:

<span id="an_6:11">6:11</span> Յիսուս առաւ նկանակները, շնորհակալ եղաւ եւ
բաշխեց աշակերտներուն, աշակերտներն ալ՝ նստողներուն. նմանապէս ձուկերէն՝
ո՛րչափ որ ուզեցին:

<span id="an_6:12">6:12</span> Երբ կշտացան՝ ըսաւ իր աշակերտներուն.
«Ժողվեցէ՛ք աւելցած բեկորները, որպէսզի ոչինչ կորսուի»:

<span id="an_6:13">6:13</span> Ուստի ժողվեցին, եւ տասներկու կողով
լեցուցին այդ հինգ գարիէ նկանակներէն մնացած բեկորներով, որոնք ուտողներէն
աւելցան:

<span id="an_6:14">6:14</span> Իսկ մարդիկը, երբ տեսան Յիսուսի ըրած
նշանը, կ՚ըսէին. «Ճշմա՛րտապէս ասիկա՛ է այն մարգարէն, որ աշխարհ պիտի գար»:

<span id="an_6:15">6:15</span> Ուրեմն Յիսուս, գիտնալով թէ պիտի գան
յափշտակելու զինք՝ որպէսզի թագաւոր ընեն զինք, դարձեալ լեռը գնաց՝ առանձին:

<span id="an_6:16">6:16</span> Երբ իրիկուն եղաւ՝ իր աշակերտները իջան
ծովեզերքը,

<span id="an_6:17">6:17</span> ու նաւ մտնելով կ՚երթային ծովուն միւս
կողմը՝ Կափառնայում: Արդէն մթնցած էր, բայց դեռ Յիսուս եկած չէր իրենց:

<span id="an_6:18">6:18</span> Ծովն ալ ալեկոծ էր՝ սաստիկ փչող հովէն:

<span id="an_6:19">6:19</span> Երբ թի վարելով քսանհինգ կամ երեսուն
ասպարէզի չափ գացին՝ տեսան Յիսուսը, որ կը մօտենար նաւուն՝ ծովուն վրայ
քալելով, ու վախցան:

<span id="an_6:20">6:20</span> Բայց ինք ըսաւ անոնց. «Ե՛ս եմ, մի՛
վախնաք»:

<span id="an_6:21">6:21</span> Ուստի ուզեցին ընդունիլ զինք նաւուն մէջ.
եւ նաւը իսկոյն հասաւ այն երկիրը՝ ուր կ՚երթային:

<span id="an_6:22">6:22</span> Հետեւեալ օրը՝ բազմութիւնը, որ ծովուն միւս
եզերքն էր, տեսաւ թէ ուրիշ նաւակ չկար այն մէկէն զատ՝ որուն մէջ անոր
աշակերտները մտած էին, եւ թէ Յիսուս իր աշակերտներուն հետ մտած չէր նաւակը,
այլ անոր աշակերտները առանձին գացեր էին

<span id="an_6:23">6:23</span> (բայց Տիբերիայէն ուրիշ նաւակներ եկան այն
տեղին մօտ, ուր կերեր էին հացը՝ Տէրոջ շնորհակալ ըլլալէն ետք):

<span id="an_6:24">6:24</span> Ուրեմն բազմութիւնը՝ տեսնելով թէ ո՛չ
Յիսուս հոն է, ո՛չ ալ անոր աշակերտները, իրե՛նք ալ նաւ մտան եւ գացին
Կափառնայում՝ փնտռելու Յիսուսը:

<span id="an_6:25">6:25</span> Երբ գտան զինք՝ ծովուն միւս եզերքը, ըսին
իրեն. «Ռաբբի՛, ե՞րբ եկար հոս»:

<span id="an_6:26">6:26</span> Յիսուս պատասխանեց անոնց. «Ճշմա՛րտապէս,
ճշմա՛րտապէս կը յայտարարեմ ձեզի. “Դուք զիս կը փնտռէք՝ ո՛չ թէ քանի որ
նշաններ տեսաք, հապա՝ որովհետեւ նկանակներէն կերաք ու կշտացաք”:

<span id="an_6:27">6:27</span> Գացէ՛ք, գործեցէ՛ք ո՛չ թէ կորստական
կերակուրին համար, հապա այն կերակուրին համար՝ որ կը մնայ յաւիտենական
կեանքին մէջ, եւ մարդու Որդի՛ն պիտի տայ ձեզի, որովհետեւ Հայրը՝ Աստուած
զի՛նք կնքեց»:

<span id="an_6:28">6:28</span> Ուրեմն ըսին իրեն. «Ի՞նչ ընենք՝ որպէսզի
կատարենք Աստուծոյ գործերը»:

<span id="an_6:29">6:29</span> Յիսուս պատասխանեց անոնց. «Սա՛ է Աստուծոյ
գործը, որ հաւատաք անոր ղրկածին»:

<span id="an_6:30">6:30</span> Ուստի ըսին իրեն. «Բայց դուն ի՞նչ նշան
կ՚ընես, որ տեսնենք ու հաւատանք քեզի. ի՞նչ կը գործես:

<span id="an_6:31">6:31</span> Մեր հայրերը անապատին մէջ մանանա՛ն կերան,
ինչպէս գրուած է. “Երկինքէն հաց տուաւ անոնց՝ որպէսզի ուտեն”»:

<span id="an_6:32">6:32</span> Իսկ Յիսուս ըսաւ անոնց. «Ճշմա՛րտապէս,
ճշմա՛րտապէս կը յայտարարեմ ձեզի. “Մովսէս չտուաւ ձեզի երկնային հացը, բայց
իմ Հա՛յրս կու տայ ձեզի ճշմարիտ երկնային հացը”.

<span id="an_6:33">6:33</span> որովհետեւ Աստուծոյ հացը ա՛ն է, որ կ՚իջնէ
երկինքէն եւ կեանք կու տայ աշխարհի»:

<span id="an_6:34">6:34</span> Ուրեմն ըսին իրեն. «Տէ՛ր, ամէ՛ն ատեն տուր
մեզի այդ հացը»:

<span id="an_6:35">6:35</span> Յիսուս ըսաւ անոնց. «Ե՛ս եմ կեանքի հացը.
ա՛ն որ կու գայ ինծի՝ երբե՛ք պիտի չանօթենայ, եւ ա՛ն որ կը հաւատայ ինծի՝
պիտի չծարաւնայ:

<span id="an_6:36">6:36</span> Բայց ես ըսի ձեզի. “Դուք զիս տեսաք ալ, ու
չէք հաւատար”:

<span id="an_6:37">6:37</span> Բոլոր անոնք որ Հայրը կու տայ ինծի՝ պիտի
գան ինծի, եւ ա՛ն որ կու գայ ինծի՝ բնա՛ւ պիտի չվտարեմ:

<span id="an_6:38">6:38</span> Որովհետեւ ես իջայ երկինքէն՝ գործադրելու
ո՛չ թէ ի՛մ կամքս, հապա անո՛ր կամքը՝ որ ղրկեց զիս:

<span id="an_6:39">6:39</span> Եւ զիս ղրկող Հօրը կամքը սա՛ է, որ ո՛չ
մէկը կորսնցնեմ բոլոր անոնցմէ՝ որ ինք տուաւ ինծի, հապա յարուցանեմ զանոնք՝
վերջին օրը:

<span id="an_6:40">6:40</span> Որովհետեւ զիս ղրկողին կամքը սա՛ է, որ ո՛վ
որ տեսնէ Որդին ու հաւատայ իրեն՝ ունենայ յաւիտենական կեանքը. ե՛ս ալ պիտի
յարուցանեմ զայն՝ վերջին օրը»:

<span id="an_6:41">6:41</span> Ուստի Հրեաները կը տրտնջէին իրեն դէմ,
որովհետեւ ըսաւ. «Ե՛ս եմ երկինքէն իջած հացը»,

<span id="an_6:42">6:42</span> եւ կ՚ըսէին. «Ասիկա Յովսէփի որդին՝ Յիսուսը
չէ՞, որուն հայրն ու մայրը կը ճանչնանք. հապա ի՞նչպէս ասիկա կ՚ըսէ. “Ես
իջայ երկինքէն”»:

<span id="an_6:43">6:43</span> Յիսուս ալ պատասխանեց անոնց. «Մի՛ տրտնջէք
ձեր մէջ:

<span id="an_6:44">6:44</span> Ո՛չ մէկը կրնայ գալ ինծի՝ եթէ զիս ղրկող
Հայրը չքաշէ զայն. ու ես պիտի յարուցանեմ զայն՝ վերջին օրը:

<span id="an_6:45">6:45</span> Մարգարէներուն մէջ գրուած է. “Բոլորն ալ
սորված պիտի ըլլան Աստուծմէ”: Ո՛վ որ կը լսէ Հօրմէն ու կը սորվի՝ ինծի՛ կու
գայ:

<span id="an_6:46">6:46</span> Ո՛չ մէկը տեսած է Հայրը, բացի անկէ՝ որ
Աստուծմէ է. անիկա՛ տեսած է Հայրը:

<span id="an_6:47">6:47</span> Ճշմա՛րտապէս, ճշմա՛րտապէս կը յայտարարեմ
ձեզի. “Ա՛ն որ կը հաւատայ ինծի՝ ունի՛ յաւիտենական կեանքը”:

<span id="an_6:48">6:48</span> Ե՛ս եմ կեանքի հացը:

<span id="an_6:49">6:49</span> Ձեր հայրերը կերան մանանան անապատին մէջ,
բայց մեռան:

<span id="an_6:50">6:50</span> Ա՛յս է այն հացը՝ որ կ՚իջնէ երկինքէն,
որպէսզի եթէ մէկը ուտէ ասկէ՝ չմեռնի:

<span id="an_6:51">6:51</span> Ե՛ս եմ կենարար հացը՝ որ իջայ երկինքէն:

<span id="an_6:52">6:52</span> Եթէ մէկը ուտէ այս հացէն՝ պիտի ապրի
յաւիտեա՛ն. եւ այն հացը որ ես պիտի տամ՝ իմ մարմի՛նս է, որ պիտի տամ
աշխարհի կեանքին համար»:

<span id="an_6:53">6:53</span> Ուստի Հրեաները կը վիճէին իրարու հետ եւ
կ՚ըսէին. «Ի՞նչպէս ասիկա կրնայ տալ մեզի իր մարմինը՝ ուտելու»:

<span id="an_6:54">6:54</span> Իսկ Յիսուս ըսաւ անոնց. «Ճշմա՛րտապէս,
ճշմա՛րտապէս կը յայտարարեմ ձեզի. “Եթէ չուտէք մարդու Որդիին մարմինը ու
չխմէք անոր արիւնը, կեանքը չէք ունենար ձեր մէջ”:

<span id="an_6:55">6:55</span> Ո՛վ որ կ՚ուտէ իմ մարմինս եւ կը խմէ իմ
արիւնս՝ ունի յաւիտենական կեանքը, ու ես պիտի յարուցանեմ զայն՝ վերջին օրը.

<span id="an_6:56">6:56</span> որովհետեւ իմ մարմինս ճշմա՛րտապէս կերակուր
է, եւ իմ արիւնս՝ ճշմա՛րտապէս խմելիք:

<span id="an_6:57">6:57</span> Ա՛ն որ կ՚ուտէ իմ մարմինս ու կը խմէ իմ
արիւնս՝ անիկա՛ կը բնակի իմ մէջս, եւ ես՝ անոր մէջ:

<span id="an_6:58">6:58</span> Ինչպէս ապրող Հայրը ղրկեց զիս, ու ես
կ՚ապրիմ Հօրը միջոցով, այնպէս ալ ա՛ն որ կ՚ուտէ զիս՝ ի՛նք ալ պիտի ապրի
ինձմով:

<span id="an_6:59">6:59</span> Ա՛յս է այն հացը՝ որ իջած է երկինքէն: Ա՛ն
որ ուտէ այս հացը՝ պիտի ապրի յաւիտեա՛ն. ո՛չ թէ ձեր հայրերուն պէս, որոնք
կերան մանանան՝ բայց մեռան»:

<span id="an_6:60">6:60</span> Այս բաները խօսեցաւ ժողովարանին մէջ, երբ
կը սորվեցնէր Կափառնայումի մէջ:

<span id="an_6:61">6:61</span> Իսկ աշակերտներէն շատերը՝ երբ լսեցին՝
ըսին. «Խիստ է այդ խօսքը, ո՞վ կրնայ մտիկ ընել զայն»:

<span id="an_6:62">6:62</span> Երբ Յիսուս ինքնիրեն հասկցաւ թէ իր
աշակերտները կը տրտնջեն ատոր համար, ըսաւ անոնց. «Ատիկա կը գայթակղեցնէ՞
ձեզ:

<span id="an_6:63">6:63</span> Հապա ի՞նչ պիտի մտածէք, եթէ տեսնէք մարդու
Որդիին բարձրանալը հոն՝ ուր նախապէս էր:

<span id="an_6:64">6:64</span> Հոգի՛ն է կեանք տուողը. մարմինը օգո՛ւտ մը
չունի: Այն խօսքերը որ կ՚ըսեմ ձեզի՝ Հոգի ու կեանք են:

<span id="an_6:65">6:65</span> Բայց ձեր մէջ կան ոմանք՝ որ չեն հաւատար»:
Որովհետեւ Յիսուս սկիզբէն գիտէր թէ որո՛նք են անոնք՝ որ չեն հաւատար, եւ
ո՛վ է ան՝ որ պիտի մատնէ զինք:

<span id="an_6:66">6:66</span> Ու ըսաւ. «Ասո՛ր համար ըսի ձեզի. “Ո՛չ մէկը
կրնայ գալ ինծի, եթէ իմ Հօրմէս տրուած չըլլայ անոր”»:

<span id="an_6:67">6:67</span> Այս պատճառով իր աշակերտներէն շատեր
հեռացան, եւ ա՛լ չէին շրջեր իրեն հետ:

<span id="an_6:68">6:68</span> Ուստի Յիսուս ըսաւ տասներկուքին. «Միթէ
դո՞ւք ալ կ՚ուզէք երթալ»:

<span id="an_6:69">6:69</span> Սիմոն Պետրոս պատասխանեց անոր. «Տէ՛ր,
որո՞ւն պիտի երթանք. դո՛ւն ունիս յաւիտենական կեանքի խօսքերը:

<span id="an_6:70">6:70</span> Մենք հաւատացինք ու գիտցանք թէ դո՛ւն ես
Քրիստոսը՝ Աստուծոյ Որդին»:

<span id="an_6:71">6:71</span> Յիսուս պատասխանեց անոնց. «Ես չընտրեցի՞
ձեզ՝ տասներկուքդ. բայց ձեզմէ մէկը չարախօս է»:

<span id="an_6:72">6:72</span> Ան կը խօսէր Իսկարիովտացի Սիմոնեան Յուդայի
մասին, որովհետեւ անիկա՛ էր որ պիտի մատնէր զինք, թէպէտ տասներկուքէն մէկն
էր:

<span id="an_7:1">7:1</span> Ասկէ ետք Յիսուս կը շրջէր Գալիլեայի մէջ,
քանի որ չէր ուզեր շրջիլ Հրէաստանի մէջ, որովհետեւ Հրեաները կը ջանային
սպաննել զինք:

<span id="an_7:2">7:2</span> Հրեաներուն Տաղաւարներու տօնը մօտ էր.

<span id="an_7:3">7:3</span> ուստի իր եղբայրները ըսին իրեն. «Մեկնէ՛ ասկէ
ու գնա՛ Հրէաստան, որպէսզի աշակերտնե՛րդ ալ տեսնեն քու գործերդ՝ որ կ՚ընես:

<span id="an_7:4">7:4</span> Որովհետեւ ո՛չ մէկը գաղտնի կ՚ընէ որեւէ բան,
երբ կը ջանայ բացորոշապէս ճանչցնել ինքզինք. եթէ կ՚ընես այդ բաները, դուն
քեզ բացայայտէ՛ աշխարհի»:

<span id="an_7:5">7:5</span> Քանի որ իր եղբայրներն ալ չէին հաւատար իրեն:

<span id="an_7:6">7:6</span> Յիսուս ըսաւ անոնց. «Իմ ժամանակս դեռ հասած
չէ, բայց ձեր ժամանակը պատրաստ է ամէն ատեն:

<span id="an_7:7">7:7</span> Աշխարհը չի կրնար ատել ձեզ, բայց կ՚ատէ զիս,
որովհետեւ ես կը վկայեմ անոր մասին թէ իր գործերը չար են:

<span id="an_7:8">7:8</span> Դո՛ւք բարձրացէք այս տօնին. ես (դեռ) չեմ
բարձրանար այս տօնին, որովհետեւ ժամանակս դեռ լրացած չէ»:

<span id="an_7:9">7:9</span> Ասիկա ըսելով անոնց՝ ինք մնաց Գալիլեա:

<span id="an_7:10">7:10</span> Բայց երբ իր եղբայրները բարձրացան, ի՛նքն
ալ բարձրացաւ տօնին. ո՛չ թէ բացայայտօրէն, հապա՝ գաղտնի:

<span id="an_7:11">7:11</span> Իսկ Հրեաները կը փնտռէին զինք տօնին ատենը,
ու կ՚ըսէին. «Ո՞ւր է ան»:

<span id="an_7:12">7:12</span> Բազմութեան մէջ շատ տրտունջ կար անոր
մասին: Ոմանք կ՚ըսէին. «Բարի մարդ է»: Ուրիշներ կ՚ըսէին. «Ո՛չ, այլ
ընդհակառակը՝ բազմութի՛ւնը կը մոլորեցնէ»:

<span id="an_7:13">7:13</span> Սակայն ո՛չ մէկը բացորոշապէս կը խօսէր անոր
մասին՝ Հրեաներու վախէն:

<span id="an_7:14">7:14</span> Իսկ երբ տօնը կէս եղաւ՝ Յիսուս բարձրացաւ
տաճարը, եւ կը սորվեցնէր:

<span id="an_7:15">7:15</span> Հրեաները կը զարմանային ու կ՚ըսէին.
«Ի՞նչպէս ասիկա գիտէ Գիրքերը, քանի բնա՛ւ սորված չէ զանոնք»:

<span id="an_7:16">7:16</span> Յիսուս պատասխանեց անոնց. «Իմ ուսուցումս՝
ի՛մս չէ, հապա զիս ղրկողի՛նն է:

<span id="an_7:17">7:17</span> Եթէ մէկը ուզէ գործադրել անոր կամքը, պիտի
գիտնայ թէ այս ուսուցումը Աստուծմէ՛ է, թէ ես ինձմէ կը խօսիմ:

<span id="an_7:18">7:18</span> Ա՛ն որ կը խօսի ինքնիրմէ՝ կը փնտռէ ի՛ր իսկ
փառքը, բայց ա՛ն որ կը փնտռէ զինք ղրկողին փառքը՝ անիկա՛ ճշմարտախօս է, եւ
անոր քով անիրաւութիւն չկայ:

<span id="an_7:19">7:19</span> Մովսէս չտուա՞ւ ձեզի Օրէնքը. բայց ձեզմէ
ո՛չ մէկը կը գործադրէ Օրէնքը:

<span id="an_7:20">7:20</span> Ինչո՞ւ կը ջանաք սպաննել զիս»: Բազմութիւնը
պատասխանեց. «Դե՛ւ կայ քու ներսդ. ո՞վ կը ջանայ սպաննել քեզ»:

<span id="an_7:21">7:21</span> Յիսուս պատասխանեց անոնց. «Գործ մը ըրի, եւ
բոլորդ ալ կը զարմանաք:

<span id="an_7:22">7:22</span> Մովսէս տուաւ ձեզի թլփատութիւնը, (որ ո՛չ
թէ Մովսէսէ էր՝ հապա նախնիքներէն,) ու մարդ կը թլփատէք Շաբաթ օրը:

<span id="an_7:23">7:23</span> Եթէ մարդ կը թլփատուի Շաբաթ օրը՝ որպէսզի
Մովսէսի Օրէնքը չլուծուի, կը դառնանա՞ք ինծի դէմ՝ որ ամբողջ մարդ մը
բժշկեցի Շաբաթ օրը:

<span id="an_7:24">7:24</span> Մի՛ դատէք երեւոյթին համեմատ, հապա դատեցէք
արդարութեա՛մբ»:

<span id="an_7:25">7:25</span> Ուստի Երուսաղեմացիներէն ոմանք կ՚ըսէին.
«Ասիկա չէ՞ ան՝ որ կը ջանան սպաննել:

<span id="an_7:26">7:26</span> Ահա՛ համարձակօրէն կը խօսի, ու ոչինչ
կ՚ըսեն անոր. միթէ պետերը գիտցա՞ն թէ ճշմա՛րտապէս ա՛յս է Քրիստոսը:

<span id="an_7:27">7:27</span> Սակայն մենք գիտե՛նք թէ ասիկա ուրկէ՛ է.
բայց երբ Քրիստոս գայ, ո՛չ մէկը պիտի գիտնայ անոր ուրկէ՛ ըլլալը»:

<span id="an_7:28">7:28</span> Իսկ Յիսուս՝ սորվեցնելու ատեն՝ տաճարին մէջ
աղաղակեց. «Զի՛ս ալ կը ճանչնաք, եւ ուրկէ՛ ըլլալս ալ գիտէք: Ես ինձմէ եկած
չեմ, հապա ա՛ն որ ղրկեց զիս՝ ճշմարիտ է: Դուք չէք ճանչնար զայն.

<span id="an_7:29">7:29</span> բայց ես կը ճանչնամ զայն, որովհետեւ ես
անկէ եմ, եւ ա՛ն ղրկեց զիս»:

<span id="an_7:30">7:30</span> Ուստի կը ջանային ձերբակալել զինք. բայց
ո՛չ մէկը ձեռք բարձրացուց իր վրայ, որովհետեւ իր ժամը դեռ հասած չէր:

<span id="an_7:31">7:31</span> Բազմութենէն շատեր հաւատացին իրեն, ու
կ՚ըսէին. «Երբ Քրիստոս գայ, միթէ աւելի՞ նշաններ պիտի ընէ՝ քան անոնք որ
ասիկա ըրաւ»:

<span id="an_7:32">7:32</span> Փարիսեցիները լսեցին բազմութեան այս
տրտունջը անոր մասին. եւ Փարիսեցիներն ու քահանայապետները սպասաւորներ
ղրկեցին՝ որպէսզի ձերբակալեն զայն:

<span id="an_7:33">7:33</span> Իսկ Յիսուս ըսաւ. «Քիչ մը ժամանակ ալ ձեզի
հետ եմ, ապա կ՚երթամ անոր՝ որ ղրկեց զիս:

<span id="an_7:34">7:34</span> Դուք պիտի փնտռէք զիս՝ բայց պիտի չգտնէք,
եւ չէք կրնար գալ իմ եղած տեղս»:

<span id="an_7:35">7:35</span> Ուրեմն Հրեաները ըսին իրարու. «Ո՞ւր պիտի
երթայ, որ մենք պիտի չգտնենք զինք. միթէ հեթանոսներուն մէջ ցրուածներո՞ւն
պիտի երթայ, եւ հեթանոսներո՞ւն պիտի սորվեցնէ:

<span id="an_7:36">7:36</span> Ի՞նչ է այն խօսքը՝ որ ըսաւ. “Դուք պիտի
փնտռէք զիս բայց պիտի չգտնէք, եւ չէք կրնար գալ իմ եղած տեղս”»:

<span id="an_7:37">7:37</span> Տօնին վերջին մեծ օրը՝ Յիսուս կայնած էր ու
կ՚աղաղակէր. «Եթէ մէկը ծարաւ է, թող գայ ինծի եւ խմէ:

<span id="an_7:38">7:38</span> Ա՛ն որ հաւատայ ինծի, կենարար ջուրի գետեր
պիտի բխին անոր փորէն, ինչպէս Գիրքը կ՚ըսէ»:

<span id="an_7:39">7:39</span> Ասիկա ըսաւ Հոգիին մասին՝ որ իրեն
հաւատացողները պիտի ընդունէին. որովհետեւ Սուրբ Հոգին տրուած չէր տակաւին,
քանի որ Յիսուս փառաւորուած չէր տակաւին:

<span id="an_7:40">7:40</span> Բազմութենէն շատեր՝ երբ լսեցին այս խօսքը՝
կ՚ըսէին. «Ճշմա՛րտապէս ա՛յս է մարգարէն»:

<span id="an_7:41">7:41</span> Ուրիշներ կ՚ըսէին. «Ա՛յս է Քրիստոսը»:
Ուրիշներ ալ կ՚ըսէին. «Միթէ Քրիստոս Գալիլեայէ՞ն պիտի գայ:

<span id="an_7:42">7:42</span> Միթէ Գիրքը չ՚ը՞սեր թէ Քրիստոս պիտի գայ
Դաւիթի զարմէն ու Դաւիթի եղած գիւղէն՝ Բեթլեհէմէն»:

<span id="an_7:43">7:43</span> Ուստի պառակտում եղաւ բազմութեան մէջ՝ անոր
պատճառով:

<span id="an_7:44">7:44</span> Անոնցմէ ոմանք ուզեցին ձերբակալել զայն,
բայց ո՛չ մէկը ձեռք բարձրացուց անոր վրայ:

<span id="an_7:45">7:45</span> Ուստի սպասաւորները եկան քահանայապետներուն
եւ Փարիսեցիներուն քով, որոնք ըսին անոնց. «Ինչո՞ւ հոս չբերիք զայն»:

<span id="an_7:46">7:46</span> Սպասաւորները պատասխանեցին. «Ո՛չ մէկը
երբե՛ք խօսած է այս մարդուն պէս»:

<span id="an_7:47">7:47</span> Ուստի Փարիսեցիները պատասխանեցին անոնց.
«Միթէ դո՞ւք ալ մոլորեցաք:

<span id="an_7:48">7:48</span> Պետերէն կամ Փարիսեցիներէն մէ՛կը հաւատա՞ց
անոր.

<span id="an_7:49">7:49</span> բայց այս բազմութիւնը՝ որ չի գիտեր Օրէնքը՝
անիծեալ է»:

<span id="an_7:50">7:50</span> Նիկոդեմոս ըսաւ անոնց, (որ նախապէս՝
գիշերուան մէջ գացեր էր իրեն, եւ անոնցմէ մէկն էր.)

<span id="an_7:51">7:51</span> «Միթէ մեր Օրէնքը կը դատէ՞ մարդ մը, եթէ
նախապէս չլսէ զայն, եւ չգիտնայ թէ ի՛նչ կ՚ընէ»:

<span id="an_7:52">7:52</span> Պատասխանեցին անոր. «Միթէ դո՞ւն ալ
Գալիլեայէն ես. զննէ՛ ու նայէ՛, որ Գալիլեայէն մարգարէ չ՚ելլեր»:

<span id="an_7:53">7:53</span> Ապա իւրաքանչիւրը գնաց իր տունը:

<span id="an_8:1">8:1</span> Յիսուս գնաց Ձիթենիներու լեռը:

<span id="an_8:2">8:2</span> Երբ առտուն կանուխ դարձեալ եկաւ տաճարը՝
ամբողջ ժողովուրդը կու գար իրեն, եւ ինք՝ նստած կը սորվեցնէր անոնց:

<span id="an_8:3">8:3</span> Դպիրներն ու Փարիսեցիները բերին անոր
շնութեան մէջ բռնուած կին մը, եւ մէջտեղ կայնեցնելով զայն՝

<span id="an_8:4">8:4</span> ըսին իրեն. «Վարդապե՛տ, այս կինը շնութեան
մէջ բռնուեցաւ՝ այս մեղքը գործած ատեն:

<span id="an_8:5">8:5</span> Օրէնքին մէջ՝ Մովսէս պատուիրեց մեզի քարկոծել
այսպիսիները. իսկ դո՛ւն ի՞նչ կ՚ըսես»:

<span id="an_8:6">8:6</span> Ասիկա կ՚ըսէին՝ զայն փորձելու համար, որպէսզի
առիթ ունենան զինք ամբաստանելու. բայց Յիսուս՝ վար ծռած՝ մատով կը գրէր
գետինին վրայ:

<span id="an_8:7">8:7</span> Սակայն երբ շարունակեցին հարցնել իրեն, վեր
նայեցաւ եւ ըսաւ անոնց. «Ձեզմէ անմեղ եղողը՝ առաջ ի՛նք թող քար նետէ ատոր
վրայ»:

<span id="an_8:8">8:8</span> Ու դարձեալ վար ծռելով՝ գետինին վրայ կը
գրէր:

<span id="an_8:9">8:9</span> Իսկ անոնք՝ լսելով ասիկա եւ կշտամբուելով
իրենց խղճմտանքէն՝ դուրս կ՚ելլէին մէկ առ մէկ, ամենէն տարեցներէն սկսեալ՝
մինչեւ յետինները. ու Յիսուս մինակ մնաց, եւ կինը՝ մէջտեղ կայնած:

<span id="an_8:10">8:10</span> Յիսուս վեր նայելով ու կնոջմէն զատ ո՛չ
մէկը տեսնելով՝ ըսաւ անոր. «Կի՛ն, ո՞ւր են անոնք՝ որ կ՚ամբաստանէին քեզ.
ո՞չ մէկը դատապարտեց քեզ»:

<span id="an_8:11">8:11</span> Ան ալ ըսաւ. «Ո՛չ մէկը, Տէ՛ր»: Յիսուս ըսաւ
անոր. «Ե՛ս ալ չեմ դատապարտեր քեզ. գնա՛, եւ ասկէ ետք ա՛լ մի՛ մեղանչեր»:

<span id="an_8:12">8:12</span> Յիսուս դարձեալ խօսեցաւ անոնց եւ ըսաւ.
«Ե՛ս եմ աշխարհի լոյսը. ա՛ն որ կը հետեւի ինծի՝ պիտի չքալէ խաւարի մէջ,
հապա պիտի ունենայ կեանքի լոյսը»:

<span id="an_8:13">8:13</span> Իսկ Փարիսեցիները ըսին անոր. «Դո՛ւն կը
վկայես քու մասիդ. քու վկայութիւնդ ճշմարիտ չէ»:

<span id="an_8:14">8:14</span> Յիսուս պատասխանեց անոնց. «Թէպէտ ե՛ս կը
վկայեմ իմ մասիս, իմ վկայութիւնս ճշմարիտ է, որովհետեւ գիտեմ ուրկէ՛ եկայ
եւ ո՛ւր կ՚երթամ. իսկ դուք չէք գիտեր ուրկէ՛ կու գամ կամ ո՛ւր կ՚երթամ:

<span id="an_8:15">8:15</span> Դուք կը դատէք մարմինի՛ն համաձայն. ես ո՛չ
մէկը կը դատեմ:

<span id="an_8:16">8:16</span> Նոյնիսկ եթէ դատեմ՝ իմ դատաստանս ճշմարիտ
է, որովհետեւ ես մինակ չեմ, հապա՝ ե՛ս եւ Հա՛յրը՝ որ ղրկեց զիս:

<span id="an_8:17">8:17</span> Ձեր Օրէնքին մէջ ալ գրուած է թէ երկու
մարդու վկայութիւնը ճշմարիտ է:

<span id="an_8:18">8:18</span> Ե՛ս եմ՝ որ կը վկայեմ իմ մասիս, ու Հա՛յրն
ալ՝ որ ղրկեց զիս՝ կը վկայէ իմ մասիս»:

<span id="an_8:19">8:19</span> Ուստի ըսին անոր. «Ո՞ւր է քու Հայրդ»:
Յիսուս պատասխանեց. «Ո՛չ զիս կը ճանչնաք, եւ ո՛չ՝ իմ Հայրս. եթէ ճանչնայիք
զիս, պիտի ճանչնայիք նաեւ իմ Հայրս»:

<span id="an_8:20">8:20</span> Յիսուս ըսաւ այս խօսքերը՝ գանձատունը, երբ
կը սորվեցնէր տաճարին մէջ, ու ո՛չ մէկը ձերբակալեց զայն, որովհետեւ դեռ
անոր ժամը հասած չէր:

<span id="an_8:21">8:21</span> Յիսուս դարձեալ ըսաւ անոնց. «Ես կ՚երթամ՝
ու պիտի փնտռէք զիս, եւ պիտի մեռնիք ձեր մեղքերուն մէջ. ո՛ւր ես կ՚երթամ ՝
դուք չէք կրնար գալ»:

<span id="an_8:22">8:22</span> Ուրեմն Հրեաները կ՚ըսէին. «Միթէ ինքզի՞նք
պիտի սպաննէ, քանի որ կ՚ըսէ. “Ո՛ւր ես կ՚երթամ՝ դուք չէք կրնար գալ”»:

<span id="an_8:23">8:23</span> Ըսաւ անոնց. «Դուք վարէն էք, ես վերէն եմ.
դուք այս աշխարհէն էք, ես այս աշխարհէն չեմ:

<span id="an_8:24">8:24</span> Ուստի ըսի ձեզի թէ պիտի մեռնիք ձեր
մեղքերուն մէջ. արդարեւ եթէ չհաւատաք թէ ես եմ ՝ պիտի մեռնիք ձեր մեղքերուն
մէջ»:

<span id="an_8:25">8:25</span> Ուրեմն ըսին անոր. «Դուն ո՞վ ես»: Յիսուս
ըսաւ անոնց. «Ի՛նչ որ սկիզբէն կ՚ըսեմ ձեզի:

<span id="an_8:26">8:26</span> Շատ բաներ ունիմ ձեր մասին խօսելու եւ
դատելու. բայց ա՛ն որ ղրկեց զիս՝ ճշմարտախօս է, ու ես ի՛նչ որ լսեցի իրմէ՝
զա՛յն կը խօսիմ աշխարհի մէջ»:

<span id="an_8:27">8:27</span> Անոնք չհասկցան թէ Հօրը մասին կը խօսէր
իրենց:

<span id="an_8:28">8:28</span> Ուստի Յիսուս ըսաւ անոնց. «Երբ բարձրացնէք
մարդու Որդին, այն ատեն պիտի գիտնաք թէ ես եմ, եւ թէ ես ինձմէ ոչի՛նչ
կ՚ընեմ, հապա կը խօսիմ այս բաները՝ ինչպէս Հայրը սորվեցուց ինծի:

<span id="an_8:29">8:29</span> Ու զիս ղրկողը ինծի հետ է. Հայրը մինակ
չթողուց զիս, որովհետեւ ես ամէն ատեն կ՚ընեմ իրեն հաճելի եղած բաները»:

<span id="an_8:30">8:30</span> Երբ այսպէս խօսեցաւ՝ շատ մարդիկ հաւատացին
իրեն:

<span id="an_8:31">8:31</span> Ուստի Յիսուս ըսաւ իրեն հաւատացող
Հրեաներուն. «Եթէ իմ խօսքիս մէջ մնաք, ճշմա՛րտապէս իմ աշակերտներս կ՚ըլլաք.

<span id="an_8:32">8:32</span> ու ճշմարտութիւնը պիտի գիտնաք, եւ այդ
ճշմարտութիւնը պիտի ազատէ ձեզ»:

<span id="an_8:33">8:33</span> Պատասխանեցին իրեն. «Մենք Աբրահամի զարմն
ենք, ու երբե՛ք ստրուկ չենք եղած ոեւէ մէկուն: Դուն ի՞նչպէս կ՚ըսես. “Ազատ
պիտի ըլլաք”»:

<span id="an_8:34">8:34</span> Յիսուս պատասխանեց անոնց. «Ճշմա՛րտապէս,
ճշմա՛րտապէս կը յայտարարեմ ձեզի. “Ո՛վ որ մեղք կը գործէ, անիկա մեղքին
ստրուկն է”:

<span id="an_8:35">8:35</span> Եւ ստրուկը տան մէջ յաւիտեան չի կենար,
բայց որդին յաւիտեան կը կենայ:

<span id="an_8:36">8:36</span> Ուրեմն եթէ Որդին ազատէ ձեզ, ի՛րապէս ազատ
պիտի ըլլաք:

<span id="an_8:37">8:37</span> Գիտե՛մ թէ Աբրահամի զարմն էք. բայց կը
ջանաք սպաննել զիս, որովհետեւ իմ խօսքս տեղ չունի ձեր մէջ:

<span id="an_8:38">8:38</span> Ես ինչ որ տեսայ իմ Հօրս քով՝ զա՛յն կը
խօսիմ, ու դուք ալ ինչ որ տեսաք ձեր հօր քով՝ զա՛յն կ՚ընէք»:

<span id="an_8:39">8:39</span> Պատասխանեցին անոր. «Մեր հայրը՝ Աբրահա՛մն
է»: Յիսուս ըսաւ անոնց. «Եթէ Աբրահամի որդիները ըլլայիք, Աբրահամի՛ գործերը
պիտի ընէիք:

<span id="an_8:40">8:40</span> Բայց հիմա կը ջանաք սպաննել զիս, այնպիսի
մարդ մը՝ որ խօսեցաւ ձեզի ճշմարտութիւնը, որ լսեցի Աստուծմէ. Աբրահամ չըրաւ
այդ բանը:

<span id="an_8:41">8:41</span> Դուք կ՚ընէք ձե՛ր հօր գործերը»: Անոնք ալ
ըսին անոր. «Մենք պոռնկութենէ ծնած չենք. մենք ունինք մէ՛կ Հայր, որ
Աստուած է»:

<span id="an_8:42">8:42</span> Յիսուս ըսաւ անոնց. «Եթէ Աստուած ըլլար ձեր
Հայրը՝ պիտի սիրէիք զիս, որովհետեւ ես Աստուծմէ՛ ելայ ու եկայ. ո՛չ թէ ես
ինձմէ եկայ, հապա ի՛նք ղրկեց զիս:

<span id="an_8:43">8:43</span> Ինչո՞ւ չէք հասկնար իմ խօսածս. քանի որ չէք
կրնար մտիկ ընել իմ խօսքս:

<span id="an_8:44">8:44</span> Դուք ձեր հօրմէն՝ Չարախօսէն էք, եւ կ՚ուզէք
ձեր հօ՛ր ցանկութիւնները գործադրել. ան սկիզբէն մարդասպան էր, ու
ճշմարտութեան մէջ չկեցաւ՝ որովհետեւ անոր մէջ ճշմարտութիւն չկայ: Երբ ան
սուտ խօսի՝ կը խօսի բո՛ւն իր էութենէ՛ն, քանի որ ան ստախօս է՝ եւ սուտին
հայրը:

<span id="an_8:45">8:45</span> Բայց որովհետեւ ես կը խօսիմ ճշմարտութիւնը՝
չէք հաւատար ինծի:

<span id="an_8:46">8:46</span> Ձեզմէ ո՞վ կրնայ կշտամբել զիս՝ մեղքի
համար. իսկ եթէ ես կը խօսիմ ճշմարտութիւնը, ինչո՞ւ չէք հաւատար ինծի:

<span id="an_8:47">8:47</span> Ա՛ն որ Աստուծմէ է՝ մտիկ կ՚ընէ Աստուծոյ
խօսքերը. ուստի դուք մտիկ չէք ըներ, քանի որ Աստուծմէ չէք»:

<span id="an_8:48">8:48</span> Հրեաները պատասխանեցին անոր. «Մենք ճիշդ
չե՞նք ըսեր թէ դուն Սամարացի ես, ու դեւ կայ քու ներսդ»:

<span id="an_8:49">8:49</span> Յիսուս պատասխանեց. «Իմ ներսս դեւ չկայ,
հապա ես կը պատուեմ իմ Հայրս. բայց դուք՝ կ՚անպատուէ՛ք զիս:

<span id="an_8:50">8:50</span> Իսկ ես չեմ փնտռեր իմ փառքս: Կա՛յ մէկը՝ որ
կը փնտռէ ու կը դատէ:

<span id="an_8:51">8:51</span> Ճշմա՛րտապէս, ճշմա՛րտապէս կը յայտարարեմ
ձեզի. “Եթէ մէկը պահէ իմ խօսքս, մահ պիտի չտեսնէ յաւիտեա՛ն”»:

<span id="an_8:52">8:52</span> Ուստի Հրեաները ըսին անոր. «Հիմա գիտցանք
թէ դեւ կայ քու ներսդ: Աբրահամ մեռաւ, ու մարգարէներն ալ, իսկ դուն կ՚ըսես.
“Եթէ մէկը պահէ իմ խօսքս՝ մահ պիտի չհամտեսէ յաւիտեա՛ն”:

<span id="an_8:53">8:53</span> Միթէ դուն աւելի՞ մեծ ես՝ քան մեր հայրը՝
Աբրահամ, որ մեռաւ, ու մարգարէներն ալ մեռան. դուն քեզ ո՞վ կ՚ընես»:

<span id="an_8:54">8:54</span> Յիսուս պատասխանեց. «Եթէ ե՛ս զիս
փառաւորեմ՝ իմ փառքս ոչի՛նչ է: Իմ Հա՛յրս է՝ որ կը փառաւորէ զիս, որուն
համար դուք կ՚ըսէք թէ “մեր Աստուածն է”,

<span id="an_8:55">8:55</span> բայց չէք ճանչնար զայն: Իսկ ես կը ճանչնա՛մ
զայն, ու եթէ ըսէի թէ “չեմ ճանչնար զայն”, ձեզի պէս ստախօս կ՚ըլլայի.
մինչդեռ ես կը ճանչնամ զայն, եւ կը պահեմ անոր խօսքը:

<span id="an_8:56">8:56</span> Ձեր հայրը՝ Աբրահամ՝ ցանկաց տեսնել իմ օրս,
ու տեսաւ եւ ցնծաց»:

<span id="an_8:57">8:57</span> Իսկ Հրեաները ըսին անոր. «Դուն տակաւին
յիսուն տարեկան չես. Աբրահա՞մն ալ տեսար»:

<span id="an_8:58">8:58</span> Յիսուս ըսաւ անոնց. «Ճշմա՛րտապէս,
ճշմա՛րտապէս կը յայտարարեմ ձեզի. “Աբրահամի ըլլալէն առաջ՝ ես եմ”»:

<span id="an_8:59">8:59</span> Ուստի քարեր վերցուցին՝ որպէսզի նետեն անոր
վրայ. բայց Յիսուս ինքզինք ծածկեց անոնց աչքերէն, ու անոնց մէջէն անցնելով՝
դուրս ելաւ տաճարէն, եւ այսպէս գնաց:

<span id="an_9:1">9:1</span> Երբ կ՚անցնէր՝ տեսաւ մարդ մը, կոյր ծնած:

<span id="an_9:2">9:2</span> Իր աշակերտները հարցուցին իրեն. «Ռաբբի՛, ո՞վ
մեղանչեց, ասիկա՞ թէ անոր ծնողները, որ ան կոյր ծնաւ»:

<span id="an_9:3">9:3</span> Յիսուս պատասխանեց. «Ո՛չ ասիկա մեղանչած է,
ո՛չ ալ անոր ծնողները, հապա՝ որպէսզի Աստուծոյ գործերը յայտնաբերուին իր
վրայ:

<span id="an_9:4">9:4</span> Մինչ ցերեկ է, պէտք է որ գործեմ զիս ղրկողին
գործերը. գիշերը կու գայ, երբ ո՛չ մէկը կրնայ գործել:

<span id="an_9:5">9:5</span> Այնքան ատեն որ ես աշխարհի մէջ եմ՝ աշխարհի
լոյսն եմ»:

<span id="an_9:6">9:6</span> Երբ ըսաւ ասիկա՝ թքնեց գետին, կաւ շինեց
թուքով, այդ կաւով ծեփեց կոյրին աչքերը

<span id="an_9:7">9:7</span> եւ ըսաւ անոր. «Գնա՛, լուացուէ՛ Սելովամի
աւազանին մէջ» (որ կը թարգմանուի՝ ղրկուած): Ան ալ գնաց եւ լուացուեցաւ,
եկաւ՝ ու կը տեսնէր:

<span id="an_9:8">9:8</span> Իսկ դրացիները, եւ անոնք որ նախապէս տեսած
էին զինք՝ թէ կոյր էր, կ՚ըսէին. «Ասիկա չէ՞ր ան՝ որ կը նստէր ու կը
մուրար»: Ոմանք կ՚ըսէին. «Անիկա՛ է»:

<span id="an_9:9">9:9</span> Ուրիշներ կ՚ըսէին. «Անոր նման մէկն է»: Իսկ
ինք կ՚ըսէր. «Ե՛ս եմ»:

<span id="an_9:10">9:10</span> Ուրեմն ըսին իրեն. «Հապա ի՞նչպէս աչքերդ
բացուեցան»:

<span id="an_9:11">9:11</span> Ինք պատասխանեց. «Յիսուս կոչուած մարդ մը
կաւ շինեց, ծեփեց աչքերս ու ըսաւ ինծի. “Գնա՛ Սելովամի աւազանը եւ
լուացուէ՛ ”: Ես ալ գացի, լուացուեցայ, ու կը տեսնեմ»:

<span id="an_9:12">9:12</span> Ուստի ըսին իրեն. «Ո՞ւր է ան»: Ըսաւ անոնց.
«Չեմ գիտեր»:

<span id="an_9:13">9:13</span> Փարիսեցիներուն տարին զայն՝ որ ժամանակին
կոյր էր,

<span id="an_9:14">9:14</span> ու Շաբաթ օր էր՝ երբ Յիսուս շինեց կաւը եւ
բացաւ անոր աչքերը:

<span id="an_9:15">9:15</span> Ուստի Փարիսեցիներն ալ դարձեալ կը հարցնէին
իրեն թէ ի՛նչպէս աչքերը բացուեցան՝՝: Ան ալ ըսաւ անոնց. «Կաւ դրաւ աչքերուս
վրայ, ու լուացուեցայ եւ կը տեսնեմ»:

<span id="an_9:16">9:16</span> Ուստի Փարիսեցիներէն ոմանք կ՚ըսէին. «Այդ
մարդը Աստուծմէ չէ, որովհետեւ չի պահեր Շաբաթ օրը»: Ուրիշներ կ՚ըսէին.
«Մեղաւոր մարդ մը ի՞նչպէս կրնայ ընել այսպիսի նշաններ». եւ պառակտում եղաւ
անոնց մէջ:

<span id="an_9:17">9:17</span> Դարձեալ ըսին կոյրին. «Դուն ի՞նչ կ՚ըսես
անոր մասին՝ որ բացաւ աչքերդ»: Ան ալ ըսաւ. «Մարգարէ՛ մըն է»:

<span id="an_9:18">9:18</span> Իսկ Հրեաները չէին հաւատար թէ ան կոյր էր
եւ աչքերը բացուեցան, մինչեւ որ կանչեցին այդ աչքերը բացուած մարդուն
ծնողները,

<span id="an_9:19">9:19</span> ու հարցուցին անոնց. «Ա՞յս է ձեր որդին,
որուն մասին դուք կ՚ըսէք թէ կոյր ծնաւ. հապա ի՞նչպէս հիմա կը տեսնէ»:

<span id="an_9:20">9:20</span> Անոր ծնողները պատասխանեցին անոնց. «Գիտենք
թէ ա՛յս է մեր որդին, եւ թէ ինք կոյր ծնաւ:

<span id="an_9:21">9:21</span> Բայց հիմա ի՛նչ կերպով կը տեսնէ՝ չենք
գիտեր, կամ թէ ո՛վ բացաւ ատոր աչքերը՝ մենք չենք գիտեր. ինք չափահաս է,
իրե՛ն հարցուցէք, ի՛նք թող խօսի իր մասին»:

<span id="an_9:22">9:22</span> Անոր ծնողները ըսին ասիկա, որովհետեւ կը
վախնային Հրեաներէն. քանի որ Հրեաները արդէն միաձայնած էին, որ եթէ մէկը
դաւանի զայն որպէս Քրիստոս՝ վռնտուի ժողովարանէն:

<span id="an_9:23">9:23</span> Ուստի անոր ծնողները ըսին. «Ինք չափահաս է,
իրե՛ն հարցուցէք»:

<span id="an_9:24">9:24</span> Ուրեմն կրկին կանչեցին այդ մարդը՝ որ կոյր
էր, եւ ըսին անոր. «Փա՜ռք տուր Աստուծոյ. մենք գիտե՛նք թէ այդ մարդը
մեղաւոր է»:

<span id="an_9:25">9:25</span> Ան ալ պատասխանեց. «Չեմ գիտեր թէ մեղաւոր
է՝ թէ ոչ. մէ՛կ բան գիտեմ, թէ կոյր էի՝ ու հիմա կը տեսնեմ»:

<span id="an_9:26">9:26</span> Դարձեալ ըսին անոր. «Ի՞նչ ըրաւ քեզի,
ի՞նչպէս բացաւ աչքերդ»:

<span id="an_9:27">9:27</span> Պատասխանեց անոնց. «Արդէ՛ն ըսի ձեզի, ու
չլսեցիք. ինչո՞ւ կ՚ուզէք դարձեալ լսել. միթէ դո՞ւք ալ կ՚ուզէք ըլլալ անոր
աշակերտները»:

<span id="an_9:28">9:28</span> Իսկ անոնք հեգնելով զայն՝ ըսին. «Դո՛ւն ես
անոր աշակերտը, իսկ մենք՝ Մովսէսի՛ աշակերտներն ենք:

<span id="an_9:29">9:29</span> Մենք գիտե՛նք թէ Աստուա՛ծ խօսեցաւ Մովսէսի.
բայց չենք գիտեր թէ ասիկա ուրկէ՛ է»:

<span id="an_9:30">9:30</span> Մարդը պատասխանեց անոնց. «Ա՛յդ է
զարմանալին, որ դուք չէք գիտեր թէ ուրկէ՛ է ան, թէպէտ ի՛նք բացաւ իմ
աչքերս:

<span id="an_9:31">9:31</span> Գիտենք թէ Աստուած մտիկ չ՚ըներ
մեղաւորներուն. բայց եթէ մէկը աստուածապաշտ ըլլայ եւ անոր կամքը գործադրէ՝
մտիկ կ՚ընէ անոր:

<span id="an_9:32">9:32</span> Դարերու սկիզբէն ի վեր լսուած չէ, որ մէկը
բացած ըլլայ ծնունդով կոյրի մը աչքերը:

<span id="an_9:33">9:33</span> Եթէ անիկա Աստուծմէ չըլլար, ոչի՛նչ կրնար
ընել»:

<span id="an_9:34">9:34</span> Պատասխանեցին անոր. «Դուն ամբողջովին
մեղքերու մէջ ծնած ես, ու մեզի՞ կը սորվեցնես», եւ վտարեցին զայն:

<span id="an_9:35">9:35</span> Յիսուս լսեց թէ վտարեցին զայն. երբ գտաւ
զայն՝ ըսաւ անոր. «Դուն կը հաւատա՞ս Աստուծոյ Որդիին»:

<span id="an_9:36">9:36</span> Ան պատասխանեց. «Տէ՛ր, ո՞վ է՝ որ հաւատամ
անոր»:

<span id="an_9:37">9:37</span> Յիսուս ըսաւ անոր. «Թէ՛ տեսար զայն, թէ՛ ալ
ի՛նքն է քեզի հետ խօսողը»:

<span id="an_9:38">9:38</span> Ան ալ ըսաւ. «Կը հաւատա՛մ, Տէ՛ր», ու
երկրպագեց անոր:

<span id="an_9:39">9:39</span> Յիսուս ըսաւ. «Ես այս աշխարհը եկայ՝
դատաստանի համար, որպէսզի չտեսնողները՝ տեսնեն, իսկ տեսնողները՝ կուրանան»:

<span id="an_9:40">9:40</span> Փարիսեցիներէն ոմանք, որ իրեն հետ էին,
լսելով ասիկա՝ ըսին իրեն. «Միթէ մե՞նք ալ կոյր ենք»:

<span id="an_9:41">9:41</span> Յիսուս ըսաւ անոնց. «Եթէ կոյր ըլլայիք՝
մեղք չէիք ունենար. բայց հիմա կ՚ըսէք. “Կը տեսնե՛նք”. ուրեմն ձեր մեղքը կը
մնայ ձեր վրայ»:

<span id="an_10:1">10:1</span> «Ճշմա՛րտապէս, ճշմա՛րտապէս կը յայտարարեմ
ձեզի. “Ա՛ն որ դռնէն չի մտներ ոչխարներուն բակը՝ հապա ուրիշ տեղէ կը
բարձրանայ, անիկա գող եւ աւազակ է.

<span id="an_10:2">10:2</span> բայց ա՛ն որ դռնէն կը մտնէ՝ ոչխարներուն
հովիւն է”:

<span id="an_10:3">10:3</span> Դռնապանը կը բանայ անոր, եւ ոչխարները կը
լսեն անոր ձայնը. իր ոչխարները կը կանչէ իրենց անունով ու դուրս կը հանէ
զանոնք:

<span id="an_10:4">10:4</span> Երբ հանէ իր ոչխարները՝ կ՚երթայ անոնց
առջեւէն, ու ոչխարները կը հետեւին իրեն՝ որովհետեւ կը ճանչնան իր ձայնը:

<span id="an_10:5">10:5</span> Սակայն չեն հետեւիր օտարի մը՝ հապա կը
փախչին անկէ, որովհետեւ չեն ճանչնար օտարներու ձայնը»:

<span id="an_10:6">10:6</span> Յիսուս ըսաւ անոնց այս առակը, բայց անոնք
չէին հասկնար թէ ի՛նչ էր՝ որ կը խօսէր իրենց:

<span id="an_10:7">10:7</span> Ուրեմն Յիսուս դարձեալ ըսաւ անոնց.
«Ճշմա՛րտապէս, ճշմա՛րտապէս կը յայտարարեմ ձեզի. “Ե՛ս եմ ոչխարներուն
դուռը”:

<span id="an_10:8">10:8</span> Բոլոր անոնք՝ որ եկան ինձմէ առաջ, գող եւ
աւազակ էին, բայց ոչխարները մտիկ չըրին անոնց:

<span id="an_10:9">10:9</span> “Ե՛ս եմ դուռը”. եթէ մէկը ներս մտնէ ինձմէ՝
պիտի փրկուի. պիտի մտնէ ու ելլէ, եւ արօտ գտնէ:

<span id="an_10:10">10:10</span> Գողը ուրիշ բանի համար չի գար, բայց
միայն՝ գողնալու, սպաննելու եւ կորսնցնելու համար: Ես եկայ որ կեա՛նք
ունենան, եւ ճոխութեա՛մբ ունենան:

<span id="an_10:11">10:11</span> “Ե՛ս եմ բարի հովիւը”. բարի հովիւը
կ՚ընծայէ իր անձը ոչխարներուն համար:

<span id="an_10:12">10:12</span> Բայց վարձկանը՝ որ հովիւ չէ եւ ոչխարները
իր սեփականը չեն, երբ տեսնէ թէ գայլը կու գայ՝ կը թողու ոչխարները ու կը
փախչի. եւ գայլը կը յափշտակէ ոչխարները ու կը ցրուէ զանոնք:

<span id="an_10:13">10:13</span> Եւ վարձկանը կը փախչի՝ որովհետեւ ինք
վարձկան է, ու չի հոգար ոչխարները:

<span id="an_10:14">10:14</span> “Ե՛ս եմ բարի հովիւը”. կը ճանչնամ
իմիններս ու կը ճանչցուիմ իմիններէս:

<span id="an_10:15">10:15</span> Ինչպէս Հայրը կը ճանչնայ զիս՝ ես ալ կը
ճանչնամ Հայրը, եւ իմ անձս կ՚ընծայեմ ոչխարներուն համար:

<span id="an_10:16">10:16</span> Ուրիշ ոչխարներ ալ ունիմ՝ որոնք այս
բակէն չեն. զանո՛նք ալ պէտք է բերեմ. ու իմ ձայնս պիտի լսեն, եւ ըլլան մէ՛կ
հօտ ու մէ՛կ հովիւ:

<span id="an_10:17">10:17</span> Իմ Հայրս կը սիրէ զիս՝ քանի որ ես իմ
անձս կ՚ընծայեմ, որպէսզի դարձեալ առնեմ զայն:

<span id="an_10:18">10:18</span> Ո՛չ մէկը կ՚առնէ զայն ինձմէ, հապա ե՛ս
ինձմէ կ՚ընծայեմ զայն: Իշխանութիւն ունիմ ընծայելու զայն, եւ իշխանութիւն
ունիմ դարձեալ առնելու զայն. այս պատուէրը ստացայ իմ Հօրմէս»:

<span id="an_10:19">10:19</span> Այս խօսքերուն համար՝ դարձեալ պառակտում
եղաւ Հրեաներուն մէջ:

<span id="an_10:20">10:20</span> Անոնցմէ շատեր կ՚ըսէին. «Դե՛ւ կայ ատոր
մէջ, ու խելագարած է. ինչո՞ւ մտիկ կ՚ընէք ատոր»:

<span id="an_10:21">10:21</span> Ուրիշներ կ՚ըսէին. «Այս խօսքերը դիւահարի
խօսքեր չեն. միթէ դեւը կրնա՞յ բանալ կոյրերուն աչքերը»:

<span id="an_10:22">10:22</span> Այդ ատեն Երուսաղէմի մէջ Նաւակատիքի տօնը
կը կատարուէր՝՝, ու ձմեռ էր.

<span id="an_10:23">10:23</span> Յիսուս կը քալէր տաճարին մէջ՝ Սողոմոնի
սրահը:

<span id="an_10:24">10:24</span> Ուստի Հրեաները շրջապատեցին զինք եւ ըսին
իրեն. «Մինչեւ ե՞րբ պիտի մտատանջես մեզ. եթէ Քրիստոսը դո՛ւն ես՝
բացորոշապէս ըսէ՛ մեզի»:

<span id="an_10:25">10:25</span> Յիսուս պատասխանեց անոնց. «Ըսի՛ ձեզի, ու
չէք հաւատար: Այն գործերը՝ որ ես կ՚ընեմ իմ Հօրս անունով, անո՛նք կը վկայեն
իմ մասիս:

<span id="an_10:26">10:26</span> Բայց դուք չէք հաւատար՝ որովհետեւ իմ
ոչխարներէս չէք, ինչպէս ըսի ձեզի՝՝:

<span id="an_10:27">10:27</span> Իմ ոչխարներս կը լսեն իմ ձայնս, ես ալ կը
ճանչնամ զանոնք, եւ կը հետեւին ինծի:

<span id="an_10:28">10:28</span> Ես կու տամ անոնց յաւիտենական կեանքը, ու
յաւիտեա՛ն պիտի չկորսուին, եւ ո՛չ մէկը պիտի յափշտակէ զանոնք իմ ձեռքէս:

<span id="an_10:29">10:29</span> Իմ Հայրս՝ որ ինծի տուաւ զանոնք՝ բոլորէն
մեծ է, ու ո՛չ մէկը կրնայ յափշտակել իմ Հօրս ձեռքէն:

<span id="an_10:30">10:30</span> Ես եւ Հայրը մէկ ենք»:

<span id="an_10:31">10:31</span> Ուստի Հրեաները դարձեալ քարեր վերցուցին՝
որպէսզի քարկոծեն զինք:

<span id="an_10:32">10:32</span> Յիսուս պատասխանեց անոնց. «Շատ բարի
գործեր ցոյց տուի ձեզի՝ իմ Հօրմէս. անոնցմէ ո՞ր գործին համար կը քարկոծէք
զիս»:

<span id="an_10:33">10:33</span> Հրեաները պատասխանեցին անոր. «Քեզ չենք
քարկոծեր բարի գործի համար, հապա՝ հայհոյութեան համար. որովհետեւ դո՛ւն՝ որ
մարդ ես, դուն քեզ Աստուա՛ծ կ՚ընես»:

<span id="an_10:34">10:34</span> Յիսուս պատասխանեց անոնց. «Միթէ ձեր
Օրէնքին մէջ գրուած չէ՞. “Ես ըսի. "Դուք աստուածներ էք"”:

<span id="an_10:35">10:35</span> Եթէ աստուածներ կը կոչէ անոնք՝ որոնց
տրուեցաւ Աստուծոյ խօսքը, (ու կարելի չէ որ այդ գրուածը աւրուի,)

<span id="an_10:36">10:36</span> հապա զայն՝ որ Հայրը սրբացուց եւ աշխարհ
ղրկեց, դուք ի՞նչպէս կ՚ըսէք անոր. “Կը հայհոյե՛ս”, որովհետեւ ըսի.
“Աստուծոյ Որդի եմ”:

<span id="an_10:37">10:37</span> Եթէ չեմ ըներ իմ Հօրս գործերը՝ մի՛
հաւատաք ինծի:

<span id="an_10:38">10:38</span> Իսկ եթէ կ՚ընեմ, թէպէտ չէք հաւատար ինծի՝
գոնէ գործերո՛ւն հաւատացէք, որպէսզի գիտնաք եւ հաւատաք թէ Հայրը իմ մէջս է,
ու ես՝ անոր մէջ»:

<span id="an_10:39">10:39</span> Դարձեալ կը ջանային ձերբակալել զայն.
բայց գնաց անոնց ձեռքէն,

<span id="an_10:40">10:40</span> եւ դարձեալ մեկնեցաւ Յորդանանի միւս
կողմը, այն տեղը՝ ուր Յովհաննէս նախապէս կը մկրտէր, ու մնաց հոն:

<span id="an_10:41">10:41</span> Շատեր գացին անոր եւ ըսին. «Իրա՛ւ
Յովհաննէս նշա՛ն մը չըրաւ.

<span id="an_10:42">10:42</span> բայց ի՛նչ որ Յովհաննէս ըսաւ ասոր մասին՝
ամէնը ճշմարիտ էր»: Ու հոն շատեր հաւատացին անոր:

<span id="an_11:1">11:1</span> Մարիամի եւ անոր քրոջ՝ Մարթայի գիւղէն,
Բեթանիայէն, Ղազարոս անունով մէկը հիւանդ էր:

<span id="an_11:2">11:2</span> (Ասիկա այն Մարիամն էր՝ որ օծեց Տէրը
օծանելիքով ու սրբեց անոր ոտքերը իր մազերով. անոր եղբայրը՝ Ղազարոս հիւանդ
էր:)

<span id="an_11:3">11:3</span> Ուրեմն իր քոյրերը մարդ ղրկեցին անոր եւ
ըսին. «Տէ՛ր, ահա՛ ան՝ որ դուն կը սիրես՝ հիւանդ է»:

<span id="an_11:4">11:4</span> Երբ Յիսուս լսեց՝ ըսաւ. «Այս հիւանդութիւնը
մահուան համար չէ՝ հապա Աստուծոյ փառքին համար, որպէսզի Աստուծոյ Որդին
փառաւորուի անով»:

<span id="an_11:5">11:5</span> Արդարեւ Յիսուս կը սիրէր Մարթան եւ անոր
քոյրն ու Ղազարոսը:

<span id="an_11:6">11:6</span> Ուրեմն երբ լսեց թէ հիւանդ է, եղած տեղը
երկու օր ալ մնաց.

<span id="an_11:7">11:7</span> յետոյ ըսաւ աշակերտներուն. «Եկէ՛ք, դարձեալ
Հրէաստան երթանք»:

<span id="an_11:8">11:8</span> Աշակերտները ըսին իրեն. «Ռաբբի՛, Հրեաները
հի՛մա կը փնտռէին քեզ՝ քարկոծելու համար, ու դա՞րձեալ հոն կ՚երթաս»:

<span id="an_11:9">11:9</span> Յիսուս պատասխանեց. «Օրը տասներկու ժամ
չէ՞: Եթէ մէկը ցերեկը քալէ՝ չի սայթաքիր, որովհետեւ այս աշխարհի լոյսը կը
տեսնէ.

<span id="an_11:10">11:10</span> բայց եթէ մէկը գիշերուան մէջ քալէ՝ կը
սայթաքի, որովհետեւ իրեն հետ լոյս չկայ»:

<span id="an_11:11">11:11</span> Այս բաները խօսելէ ետք՝ ըսաւ անոնց.
«Ղազարոս՝ մեր բարեկամը՝ քնացած է. բայց կ՚երթա՛մ՝ որպէսզի արթնցնեմ զայն»:

<span id="an_11:12">11:12</span> Իր աշակերտները ըսին. «Տէ՛ր, եթէ քնացած
է՝ պիտի առողջանայ»:

<span id="an_11:13">11:13</span> Յիսուս կը խօսէր անոր մահուան մասին,
բայց անոնք կը կարծէին թէ քունո՛վ հանգստանալուն մասին կը խօսէր:

<span id="an_11:14">11:14</span> Այն ատեն Յիսուս բացորոշապէս ըսաւ անոնց.
«Ղազարոս մեռաւ.

<span id="an_11:15">11:15</span> ու ես ուրախ եմ ձեզի համար՝ որ հոն չէի,
որպէսզի դուք հաւատաք. բայց եկէ՛ք՝ երթանք անոր»:

<span id="an_11:16">11:16</span> Թովմաս, որ Երկուորեակ կը կոչուէր, ըսաւ
աշակերտակիցներուն. «Մե՛նք ալ երթանք՝ որպէսզի մեռնինք անոր հետ»:

<span id="an_11:17">11:17</span> Երբ Յիսուս եկաւ, գտաւ որ ան արդէն չորս
օրէ ի վեր գերեզմանը դրուած էր:

<span id="an_11:18">11:18</span> Բեթանիա Երուսաղէմի մօտ էր՝ տասնհինգ
ասպարէզի չափ.

<span id="an_11:19">11:19</span> եւ Հրեաներէն շատեր եկած էին Մարթայի ու
Մարիամի, որպէսզի սփոփեն զանոնք իրենց եղբօր համար:

<span id="an_11:20">11:20</span> Ուստի՝ երբ Մարթա լսեց թէ Յիսուս կու
գայ՝ գնաց դիմաւորելու զայն. բայց Մարիամ նստած էր տան մէջ:

<span id="an_11:21">11:21</span> Մարթա ըսաւ Յիսուսի. «Տէ՛ր, եթէ հոս
ըլլայիր, եղբայրս չէր մեռներ.

<span id="an_11:22">11:22</span> Բայց գիտեմ թէ հիմա ալ՝ դուն ի՛նչ որ
խնդրես Աստուծմէ, Աստուած պիտի տայ քեզի»:

<span id="an_11:23">11:23</span> Յիսուս ըսաւ անոր. «Եղբայրդ յարութիւն
պիտի առնէ»:

<span id="an_11:24">11:24</span> Մարթա ըսաւ անոր. «Գիտեմ թէ յարութեան
ժամանակը՝ վերջին օրը՝ յարութիւն պիտի առնէ»:

<span id="an_11:25">11:25</span> Յիսուս ըսաւ անոր. «Ե՛ս եմ յարութիւնն ու
կեանքը: Ա՛ն որ կը հաւատայ ինծի, թէեւ մեռնի՝ պիտի ապրի.

<span id="an_11:26">11:26</span> Եւ ո՛վ որ կ՚ապրի եւ կը հաւատայ ինծի,
յաւիտեա՛ն պիտի չմեռնի: Դուն կը հաւատա՞ս ասոր»:

<span id="an_11:27">11:27</span> Ըսաւ անոր. «Այո՛, Տէ՛ր, ես կը հաւատամ
թէ դո՛ւն ես Քրիստոսը՝ Աստուծոյ Որդին, որ աշխարհ պիտի գար»:

<span id="an_11:28">11:28</span> Երբ ըսաւ ասիկա՝ գնաց, ու ծածկաբար
կանչեց իր քոյրը՝ Մարիամը, ըսելով. «Վարդապետը եկած է, եւ կը կանչէ քեզ»:

<span id="an_11:29">11:29</span> Երբ ան լսեց՝ շուտով ոտքի ելաւ ու եկաւ
անոր քով:

<span id="an_11:30">11:30</span> Յիսուս դեռ եկած չէր գիւղը, հապա այն
տեղն էր՝ ուր Մարթա դիմաւորեց զինք:

<span id="an_11:31">11:31</span> Բայց Հրեաները, որ տան մէջ էին անոր հետ
եւ կը սփոփէին զայն, երբ տեսան թէ Մարիամ շուտով կանգնեցաւ ու գնաց, իրենք
ալ հետեւեցան անոր՝ ըսելով. «Գերեզմանը կ՚երթայ՝ որպէսզի հոն լայ»:

<span id="an_11:32">11:32</span> Իսկ Մարիամ, երբ հասաւ Յիսուսի եղած տեղը
ու տեսաւ զինք, անոր ոտքը իյնալով՝ ըսաւ անոր. «Տէ՛ր, եթէ հոս ըլլայիր՝
եղբայրս չէր մեռներ»:

<span id="an_11:33">11:33</span> Ուրեմն երբ Յիսուս տեսաւ զայն՝ որ կու
լար, եւ անոր հետ եկող Հրեաները՝ որոնք կու լային, սրդողեցաւ իր հոգիին մէջ
ու վրդովեցաւ,

<span id="an_11:34">11:34</span> եւ ըսաւ. «Ո՞ւր դրած էք զայն»: Ըսին
իրեն. «Տէ՛ր, եկո՛ւր ու տե՛ս»:

<span id="an_11:35">11:35</span> Յիսուս լացաւ:

<span id="an_11:36">11:36</span> Ուստի Հրեաները կ՚ըսէին. «Նայեցէ՛ք,
ո՜րչափ կը սիրէր զայն»:

<span id="an_11:37">11:37</span> Անոնցմէ ոմանք ալ կ՚ըսէին. «Ասիկա՝ որ
կոյրին աչքերը բացաւ, չէ՞ր կրնար այնպէս ընել՝ որ ա՛յս ալ չմեռնէր»:

<span id="an_11:38">11:38</span> Ուրեմն Յիսուս՝ դարձեալ սրդողելով ինքնիր
մէջ՝ գնաց գերեզման. ան քարայր մըն էր, որուն վրայ քար մը դրուած էր:

<span id="an_11:39">11:39</span> Յիսուս ըսաւ. «Վերցուցէ՛ք այդ քարը»:
Մեռելին քոյրը՝ Մարթա՝ ըսաւ անոր. «Տէ՛ր, արդէն նեխած պիտի ըլլայ,
որովհետեւ չորս օրուան է»:

<span id="an_11:40">11:40</span> Յիսուս ըսաւ անոր. «Քեզի չըսի՞ թէ պիտի
տեսնես Աստուծոյ փառքը՝ եթէ հաւատաս»:

<span id="an_11:41">11:41</span> Ուստի վերցուցին քարը: Յիսուս բարձրացուց
իր աչքերը եւ ըսաւ. «Հա՛յր, շնորհակալ եմ քեզմէ՝ որ լսեցիր զիս:

<span id="an_11:42">11:42</span> Ու ես գիտէի թէ ամէն ատեն կը լսես զիս.
բայց ըսի շուրջս կայնող բազմութեան համար, որպէսզի հաւատան թէ դո՛ւն
ղրկեցիր զիս»:

<span id="an_11:43">11:43</span> Ասիկա ըսելէն ետք՝ բարձրաձայն պոռաց.
«Ղազարո՛ս, դո՛ւրս եկուր»:

<span id="an_11:44">11:44</span> Մեռելն ալ ելաւ՝ ոտքերն ու ձեռքերը
պատանքով կապուած, եւ դէմքը՝ վարշամակով պատուած: Յիսուս ըսաւ անոնց.
«Արձակեցէ՛ք զինք, ու թո՛յլ տուէք որ երթայ»:

<span id="an_11:45">11:45</span> Հրեաներէն շատեր՝ որ եկած էին Մարիամի
քով, երբ տեսան Յիսուսի ըրածը՝ հաւատացին իրեն:

<span id="an_11:46">11:46</span> Բայց անոնցմէ ոմանք գացին Փարիսեցիներուն
ու պատմեցին անոնց Յիսուսի ըրածը:

<span id="an_11:47">11:47</span> Ուստի քահանայապետներն ու Փարիսեցիները
ժողով գումարեցին՝՝ եւ ըսին. «Ի՞նչ ընենք, քանի որ այս մարդը բազմաթիւ
նշաններ կ՚ընէ:

<span id="an_11:48">11:48</span> Եթէ թոյլ տանք անոր՝ որ այսպէս
շարունակէ, բոլորն ալ պիտի հաւատան անոր, ու Հռոմայեցիները պիտի գան եւ
կործանեն մեր տեղն ու ազգը»:

<span id="an_11:49">11:49</span> Անոնցմէ մէկը՝ Կայիափա անունով, որ այդ
տարուան քահանայապետն էր, ըսաւ անոնց.

<span id="an_11:50">11:50</span> «Դուք ոչինչ գիտէք, ու չէք ալ մտածեր թէ
աւելի օգտակար է մեզի՝ որ մէ՛կ մարդ մեռնի ժողովուրդին համար, եւ ամբողջ
ազգը չկորսուի»:

<span id="an_11:51">11:51</span> Բայց այս բանը ո՛չ թէ ինքնիրմէ ըսաւ,
հապա այդ տարուան քահանայապետը ըլլալով՝ մարգարէացաւ թէ Յիսուս պիտի մեռնէր
ազգին համար.

<span id="an_11:52">11:52</span> եւ ո՛չ միայն ազգին համար, այլ նաեւ
հաւաքելով միացնելու համար Աստուծոյ ցրուած որդիները:

<span id="an_11:53">11:53</span> Ուրեմն այդ օրէն ետք խորհրդակցեցան՝ որ
սպաննեն զայն:

<span id="an_11:54">11:54</span> Ուստի ա՛լ Յիսուս բացորոշապէս չէր շրջեր
Հրեաներուն մէջ, հապա անկէ գնաց անապատին մօտ երկրամաս մը, քաղաք մը՝ որ
Եփրայիմ կը կոչուէր, եւ հոն կեցաւ իր աշակերտներուն հետ:

<span id="an_11:55">11:55</span> Երբ Հրեաներուն Զատիկը մօտեցաւ, այդ
երկրամասէն շատեր Երուսաղէմ բարձրացան Զատիկէն առաջ՝ որպէսզի մաքրագործեն
իրենք զիրենք:

<span id="an_11:56">11:56</span> Ուստի կը փնտռէին Յիսուսը, ու տաճարին
մէջ կեցած ատեն՝ կ՚ըսէին իրարու. «Ի՞նչ է ձեր կարծիքը. արդեօք բնա՛ւ պիտի
չգա՞յ այս տօնին»:

<span id="an_11:57">11:57</span> Իսկ քահանայապետներն ու Փարիսեցիները
պատուիրեր էին, որ եթէ մէկը գիտնայ անոր ո՛ւր ըլլալը՝ ցոյց տայ, որպէսզի
ձերբակալեն զայն:

<span id="an_12:1">12:1</span> Իսկ Յիսուս Զատիկէն վեց օր առաջ եկաւ
Բեթանիա, ուր կը գտնուէր մեռած Ղազարոսը՝ որ ինք մեռելներէն յարուցանեց:

<span id="an_12:2">12:2</span> Հոն՝ ընթրիք մը սարքեցին անոր. Մարթա կը
սպասարկէր, ու Ղազարոս անոր հետ սեղան նստողներէն՝՝ մէկն էր:

<span id="an_12:3">12:3</span> Իսկ Մարիամ՝ առնելով մէկ լիտր թանկագին
նարդոսի օծանելիք՝ օծեց Յիսուսի ոտքերը, եւ սրբեց անոր ոտքերը իր մազերով.
ու տունը լեցուեցաւ օծանելիքին հոտով:

<span id="an_12:4">12:4</span> Ուստի աշակերտներէն մէկը՝ Իսկարիովտացի
Սիմոնեան Յուդա, որ պիտի մատնէր զինք, ըսաւ.

<span id="an_12:5">12:5</span> «Ինչո՞ւ այդ օծանելիքը չծախուեցաւ երեք
հարիւր դահեկանի՝ որ տրուէր աղքատներուն»:

<span id="an_12:6">12:6</span> Ասիկա ըսաւ՝ ո՛չ թէ աղքատները հոգալուն
համար, հապա՝ քանի որ գող էր եւ ինք ունէր գանձանակը, ու կը կրէր ինչ որ
ձգուէր:

<span id="an_12:7">12:7</span> Իսկ Յիսուս ըսաւ. «Թո՛յլ տուր անոր. այդ
բանը պահեց իմ թաղումիս օրուան համար:

<span id="an_12:8">12:8</span> Որովհետեւ աղքատները ամէն ատեն ունիք ձեզի
հետ, բայց զիս ամէն ատեն չունիք»:

<span id="an_12:9">12:9</span> Ուստի Հրեաներէն մեծ բազմութիւն մը գիտցաւ
անոր հոն ըլլալը, ու եկաւ՝ ո՛չ միայն Յիսուսի համար, այլ նաեւ տեսնելու
Ղազարոսը՝ որ մեռելներէն յարուցանած էր:

<span id="an_12:10">12:10</span> Իսկ քահանայապետները խորհրդակցեցան՝ որ
սպաննեն Ղազարոսն ալ.

<span id="an_12:11">12:11</span> որովհետեւ Հրեաներէն շատեր անոր պատճառով
կ՚երթային ու կը հաւատային Յիսուսի:

<span id="an_12:12">12:12</span> Հետեւեալ օրը՝ մեծ բազմութիւն մը, որ
եկած էր տօնին, երբ լսեց թէ Յիսուս կու գայ Երուսաղէմ,

<span id="an_12:13">12:13</span> առաւ արմաւենիի ոստեր, դուրս ելաւ զայն
դիմաւորելու, եւ կ՚աղաղակէր. «Ովսաննա՜, օրհնեա՜լ է Իսրայէլի թագաւորը՝ որ
կու գայ Տէրոջ անունով»:

<span id="an_12:14">12:14</span> Յիսուս՝ գտնելով աւանակ մը՝ նստաւ անոր
վրայ, ինչպէս գրուած է.

<span id="an_12:15">12:15</span> «Մի՛ վախնար, Սիոնի՛ աղջիկ. ահա՛
Թագաւորդ կու գայ՝ նստած իշու աւանակի վրայ»:

<span id="an_12:16">12:16</span> Անոր աշակերտները նախապէս չհասկցան այդ
բաները. բայց երբ Յիսուս փառաւորուեցաւ, այն ատեն յիշեցին թէ ատոնք գրուած
էին անոր մասին, եւ թէ իրենք ըրին անոր այդ բաները:

<span id="an_12:17">12:17</span> Իրեն հետ եղող բազմութիւնը կը վկայէր թէ
գերեզմանէն դուրս կանչեց Ղազարոսը ու մեռելներէն յարուցանեց զայն:

<span id="an_12:18">12:18</span> Այս պատճառով ալ բազմութիւնը դիմաւորեց
զինք, որովհետեւ լսեցին թէ ի՛նք ըրած էր այս նշանը:

<span id="an_12:19">12:19</span> Իսկ Փարիսեցիները կ՚ըսէին իրարու. «Կը
նշմարէ՞ք թէ անօգուտ է. ահա՛ ամբողջ աշխարհը կը հետեւի անոր՝՝»:

<span id="an_12:20">12:20</span> Հոն՝ տօնին երկրպագելու բարձրացողներուն
մէջ՝ քանի մը Յոյներ կային:

<span id="an_12:21">12:21</span> Ասոնք մօտեցան Փիլիպպոսի, որ Գալիլեայի
Բեթսայիդայէն էր, ու կը թախանձէին անոր՝ ըսելով. «Տէ՛ր, կ՚ուզենք Յիսո՛ւսը
տեսնել»:

<span id="an_12:22">12:22</span> Փիլիպպոս եկաւ եւ ըսաւ Անդրէասի, ապա
դարձեալ Անդրէաս ու Փիլիպպոս միասին ըսին Յիսուսի:

<span id="an_12:23">12:23</span> Յիսուս ալ պատասխանեց անոնց. «Ժամը
հասաւ՝ որ մարդու Որդին փառաւորուի:

<span id="an_12:24">12:24</span> Ճշմա՛րտապէս, ճշմա՛րտապէս կը յայտարարեմ
ձեզի. “Եթէ ցորենին հատիկը հողին մէջ իյնալով չմեռնի՝ ինք մինակ կը մնայ.
բայց եթէ մեռնի՝ շատ պտուղ կը բերէ”:

<span id="an_12:25">12:25</span> Ա՛ն որ կը սիրէ իր անձը՝ պիտի կորսնցնէ
զայն, եւ ա՛ն որ կ՚ատէ իր անձը այս աշխարհի մէջ՝ յաւիտենական կեանքին համար
պիտի պահէ զայն:

<span id="an_12:26">12:26</span> Եթէ մէկը կը սպասարկէ ինծի՝ թող հետեւի
ինծի. ու ես ո՛ւր որ եմ, իմ սպասարկուս ալ հո՛ն պիտի ըլլայ. եթէ մէկը կը
սպասարկէ ինծի, Հայրը պիտի պատուէ զինք»:

<span id="an_12:27">12:27</span> «Հիմա իմ անձս վրդոված է, եւ ի՞նչ ըսեմ.
“Հա՛յր, ազատէ՛ զիս այս ժամէ՞ն”: Բայց ես եկած եմ ասո՛ր համար՝ ա՛յս
ժամուն:

<span id="an_12:28">12:28</span> “Հա՛յր, փառաւորէ՛ քու անունդ”»: Ուստի
ձայն մը եկաւ երկինքէն. «Փառաւորեցի ալ, ու դարձեալ պիտի փառաւորեմ»:

<span id="an_12:29">12:29</span> Բազմութիւնը՝ որ կայնած էր ու կը լսէր,
կ՚ըսէր. «Որոտում կ՚ըլլայ»: Ոմանք ալ կ՚ըսէին. «Հրեշտա՛կ մը խօսեցաւ իրեն
հետ»:

<span id="an_12:30">12:30</span> Յիսուս պատասխանեց. «Այս ձայնը եկաւ ո՛չ
թէ ինծի համար, հապա՝ ձեզի համար:

<span id="an_12:31">12:31</span> Հիմա է այս աշխարհի դատաստանը, հիմա պիտի
վտարուի այս աշխարհի իշխանը:

<span id="an_12:32">12:32</span> Ես ալ, երբ բարձրանամ երկրէն, բոլորդ ալ
պիտի քաշեմ ինծի»:

<span id="an_12:33">12:33</span> Այս բանը կ՚ըսէր՝ մատնանշելով թէ ի՛նչ
տեսակ մահով պիտի մեռնէր:

<span id="an_12:34">12:34</span> Բազմութիւնը պատասխանեց անոր. «Մենք
լսեցինք Օրէնքէն թէ Քրիստոս յաւիտեա՛ն կը մնայ: Դուն ի՞նչպէս կ՚ըսես.
“Մարդու Որդին պէտք է բարձրանայ”: Ո՞վ է այդ մարդու Որդին»:

<span id="an_12:35">12:35</span> Ուստի Յիսուս ըսաւ անոնց. «Քի՛չ մը ատեն
ալ լոյսը ձեզի հետ է. քալեցէ՛ք՝ մինչ տակաւին լոյսը ունիք, որպէսզի խաւարը
չհասնի ձեր վրայ. որովհետեւ խաւարի մէջ քալողը չի գիտեր թէ ո՛ւր կ՚երթայ:

<span id="an_12:36">12:36</span> Մինչ լոյսը ունիք՝ հաւատացէ՛ք այդ
լոյսին, որպէսզի լոյսի որդիներ ըլլաք»: Յիսուս այս բաները խօսեցաւ, ապա
գնաց՝ ինքզինք ծածկելով անոնց աչքերէն:

<span id="an_12:37">12:37</span> Թէպէտ այնքան նշաններ ըրած էր անոնց
առջեւ, անոնք չէին հաւատար իրեն.

<span id="an_12:38">12:38</span> որպէսզի իրագործուի Եսայի մարգարէին
խօսքը՝ որ ըսած էր. «Տէ՛ր, ո՞վ հաւատաց մեր տուած լուրին, ու Տէրոջ բազուկը
որո՞ւն յայտնուեցաւ»:

<span id="an_12:39">12:39</span> Չէին կրնար հաւատալ՝ քանի որ Եսայի
դարձեալ ըսած է.

<span id="an_12:40">12:40</span> «Կուրցուց անոնց աչքերը եւ կարծրացուց
անոնց սիրտը, որպէսզի չտեսնեն իրենց աչքերով, չհասկնան իրենց սիրտով ու
դարձի չգան, եւ ես չբժշկեմ զանոնք»:

<span id="an_12:41">12:41</span> Եսայի ըսաւ ասիկա՝ երբ տեսաւ անոր փառքը
ու խօսեցաւ անոր մասին:

<span id="an_12:42">12:42</span> Սակայն միաժամանակ՝ պետերէն ալ շատեր
հաւատացին իրեն. բայց չէին դաւաներ զայն՝ Փարիսեցիներուն պատճառով, որպէսզի
չվռնտուին ժողովարանէն.

<span id="an_12:43">12:43</span> որովհետեւ աւելի սիրեցին մարդոց փառքը՝
քան Աստուծոյ փառքը:

<span id="an_12:44">12:44</span> Յիսուս կ՚աղաղակէր. «Ա՛ն որ կը հաւատայ
ինծի, կը հաւատայ ո՛չ թէ ինծի, հապա՝ զիս ղրկողի՛ն.

<span id="an_12:45">12:45</span> եւ ա՛ն որ կը տեսնէ զիս, կը տեսնէ զիս
ղրկո՛ղը:

<span id="an_12:46">12:46</span> Ես աշխարհ եկայ իբր լոյս, որպէսզի ո՛վ որ
հաւատայ ինծի՝ չմնայ խաւարի մէջ:

<span id="an_12:47">12:47</span> Եթէ մէկը լսէ իմ խօսքերս ու չհաւատայ՝ ես
չեմ դատեր զինք, քանի որ ես եկայ՝ ո՛չ թէ դատելու աշխարհը, հապա՝ փրկելու
աշխարհը:

<span id="an_12:48">12:48</span> Ա՛ն որ կ՚անարգէ զիս եւ չ՚ընդունիր իմ
խօսքերս, ունի մէկը՝ որ կը դատէ զինք. այն խօսքը՝ որ ես ըսի, անիկա՛ պիտի
դատէ զինք՝ վերջին օրը:

<span id="an_12:49">12:49</span> Որովհետեւ ես ինձմէ չխօսեցայ, հապա
Հայրը՝ որ ղրկեց զիս, ի՛նք պատուիրեց ինծի թէ ի՛նչ պիտի ըսեմ եւ ի՛նչ պիտի
խօսիմ:

<span id="an_12:50">12:50</span> Եւ գիտեմ թէ անոր պատուիրածը՝
յաւիտենական կեանքն է. ուրեմն ինչ որ կը խօսիմ, ա՛յնպէս կը խօսիմ՝ ինչպէս
Հայրը ըսաւ ինծի»:

<span id="an_13:1">13:1</span> Զատիկի տօնէն առաջ՝ Յիսուս, գիտնալով թէ իր
ժամը հասած է՝ որ մեկնի այս աշխարհէն Հօրը քով, սիրած ըլլալով իրենները՝
որոնք աշխարհի մէջ էին, սիրեց զանոնք մինչեւ վախճանը:

<span id="an_13:2">13:2</span> Երբ ընթրիքը կ՚ըլլար, (Չարախօսը արդէն
Իսկարիովտացի Սիմոնեան Յուդան դրդած էր՝ որ մատնէ զայն,)

<span id="an_13:3">13:3</span> Յիսուս՝ գիտնալով թէ Հայրը ամէն բան տուաւ
իր ձեռքը, եւ թէ ինք եկաւ Աստուծմէ ու կ՚երթայ Աստուծոյ քով,

<span id="an_13:4">13:4</span> ոտքի ելաւ ընթրիքէն, մէկդի դրաւ
հանդերձները, եւ առնելով ղենջակ մը՝ կապեց մէջքին:

<span id="an_13:5">13:5</span> Յետոյ ջուր լեցուց կոնքին մէջ, եւ սկսաւ
լուալ աշակերտներուն ոտքերը ու սրբել մէջքին կապած ղենջակով:

<span id="an_13:6">13:6</span> Ուստի եկաւ Սիմոն Պետրոսի. ան ալ ըսաւ
իրեն. «Տէ՛ր, դո՞ւն պիտի լուաս իմ ոտքերս»:

<span id="an_13:7">13:7</span> Յիսուս պատասխանեց անոր. «Ինչ որ ես
կ՚ընեմ՝ դուն հիմա չես ըմբռներ, բայց յետոյ պիտի ըմբռնես»:

<span id="an_13:8">13:8</span> Պետրոս ըսաւ անոր. «Դուն բնա՛ւ պիտի չլուաս
իմ ոտքերս»: Յիսուս պատասխանեց անոր. «Եթէ չլուամ քեզ, դուն բաժին չունիս
ինծի հետ»:

<span id="an_13:9">13:9</span> Սիմոն Պետրոս ըսաւ անոր. «Տէ՛ր, ո՛չ միայն
ոտքերս, այլ նաեւ՝ ձեռքերս ու գլուխս»:

<span id="an_13:10">13:10</span> Յիսուս ըսաւ անոր. «Ա՛ն որ լոգցած է՝
միայն ոտքերը լուալու պէտք ունի, որ ամբողջովին մաքուր ըլլայ. եւ դուք
մաքուր էք, բայց ոչ բոլորդ»:

<span id="an_13:11">13:11</span> Արդարեւ գիտէր թէ ո՛վ պիտի մատնէր զինք:
Ուստի ըսաւ. «Բոլորդ մաքուր չէք»:

<span id="an_13:12">13:12</span> Երբ լուաց անոնց ոտքերը, եւ առնելով իր
հանդերձները՝ դարձեալ սեղան նստաւ, ըսաւ անոնց. «Գիտէ՞ք ի՛նչ ըրի ձեզի:

<span id="an_13:13">13:13</span> Դուք Վարդապետ ու Տէր կը կոչէք զիս, եւ
ճիշդ կ՚ըսէք, որովհետեւ այնպէս եմ:

<span id="an_13:14">13:14</span> Ուստի եթէ ես՝ Տէրս ու Վարդապետս՝ լուացի
ձեր ոտքերը, դո՛ւք ալ պարտաւոր էք լուալ իրարու ոտքերը:

<span id="an_13:15">13:15</span> Որովհետեւ օրինակ մը տուի ձեզի, որպէսզի
ինչպէս ես ըրի ձեզի՝ դուք ալ ընէք:

<span id="an_13:16">13:16</span> Ճշմա՛րտապէս, ճշմա՛րտապէս կը յայտարարեմ
ձեզի. “Ծառան իր տիրոջմէն մեծ չէ, ո՛չ ալ ղրկուածը՝ զինք ղրկողէն մեծ է”:

<span id="an_13:17">13:17</span> Եթէ գիտէք այս բաները, երանելի՜ էք՝ եթէ
ընէք զանոնք:

<span id="an_13:18">13:18</span> Ես կը խօսիմ՝ ո՛չ թէ ձեր բոլորին համար,
որովհետեւ ես կը ճանչնամ իմ ընտրածներս. հապա՝ որպէսզի իրագործուի այն
գրուածը. “Ան որ հաց կ՚ուտէր ինծի հետ՝ կրունկ վերցուց ինծի դէմ”:

<span id="an_13:19">13:19</span> Այժմէ՛ն կ՚ըսեմ ձեզի՝ ըլլալէ՛ն առաջ,
որպէսզի երբ ըլլայ՝ հաւատաք թէ ես ան եմ:

<span id="an_13:20">13:20</span> Ճշմա՛րտապէս, ճշմա՛րտապէս կը յայտարարեմ
ձեզի. “Ո՛վ որ ընդունի ա՛ն՝ որ ես կը ղրկեմ, կ՚ընդունի զի՛ս, եւ ո՛վ որ
կ՚ընդունի զիս՝ կ՚ընդունի զիս ղրկո՛ղը”»:

<span id="an_13:21">13:21</span> Երբ Յիսուս ըսաւ ասիկա՝ վրդովեցաւ իր
հոգիին մէջ, եւ վկայեց՝ ըսելով. «Ճշմա՛րտապէս, ճշմա՛րտապէս կը յայտարարեմ
ձեզի թէ ձեզմէ մէկը պիտի մատնէ զիս»:

<span id="an_13:22">13:22</span> Ուստի աշակերտները իրարու կը նայէին,
վարանած՝ թէ որո՛ւ մասին կը խօսէր:

<span id="an_13:23">13:23</span> Աշակերտներէն մէկը կար՝ Յիսուսի քով
նստած, որ Յիսուս կը սիրէր:

<span id="an_13:24">13:24</span> Ուրեմն Սիմոն Պետրոս նշան կ՚ընէր անոր,
հարցափորձելու թէ ո՛վ պիտի ըլլայ ան՝ որուն մասին կը խօսէր:

<span id="an_13:25">13:25</span> Ան ալ՝ իյնալով Յիսուսի կուրծքին վրայ՝
ըսաւ անոր. «Տէ՛ր, ո՞վ է անիկա»:

<span id="an_13:26">13:26</span> Յիսուս պատասխանեց. «Ա՛ն է՝ որուն
թաթխելով կու տամ այս պատառը»: Եւ թաթխելով պատառը՝ տուաւ Իսկարիովտացի
Սիմոնեան Յուդայի:

<span id="an_13:27">13:27</span> Պատառէն ետք՝ Սատանան մտաւ անոր ներսը.
ուստի Յիսուս ըսաւ անոր. «Ինչ որ պիտի ընես՝ շուտո՛վ ըրէ»:

<span id="an_13:28">13:28</span> Բայց սեղան նստողներէն ո՛չ մէկը հասկցաւ
թէ ինչո՛ւ ըսաւ անոր ասիկա.

<span id="an_13:29">13:29</span> որովհետեւ ոմանք կը կարծէին թէ քանի որ
Յուդա՛ ունէր գանձանակը՝ Յիսուս կ՚ըսէր անոր. «Գնէ՛ ինչ որ պէտք է մեզի այս
տօնին». կամ՝ որպէսզի բան մը տայ աղքատներուն:

<span id="an_13:30">13:30</span> Ան ալ՝ ստանալով պատառը՝ իսկոյն դուրս
ելաւ. սակայն գիշեր էր:

<span id="an_13:31">13:31</span> Երբ ան դուրս ելաւ՝ Յիսուս ըսաւ. «Հի՛մա
մարդու Որդին փառաւորուեցաւ, եւ Աստուած փառաւորուեցաւ անով:

<span id="an_13:32">13:32</span> Եթէ Աստուած փառաւորուեցաւ անով, Աստուած
ալ իրմով պիտի փառաւորէ զայն, ու շուտո՛վ պիտի փառաւորէ զայն:

<span id="an_13:33">13:33</span> Որդեակնե՛ր, քիչ մը ատեն ալ ձեզի հետ եմ.
պիտի փնտռէք զիս, եւ ինչպէս Հրեաներուն ըսի. “Դուք չէք կրնար գալ ուր որ ես
կ՚երթամ”, հիմա ձեզի՛ ալ կ՚ըսեմ:

<span id="an_13:34">13:34</span> Նոր պատուիրան մը կու տամ ձեզի.
“Սիրեցէ՛ք զիրար”. ինչպէս ես սիրեցի ձեզ, դո՛ւք ալ սիրեցէք զիրար:

<span id="an_13:35">13:35</span> Ասո՛վ բոլորը պիտի գիտնան թէ իմ
աշակերտներս էք, եթէ սէր ունենաք իրարու հանդէպ»:

<span id="an_13:36">13:36</span> Սիմոն Պետրոս ըսաւ անոր. «Տէ՛ր, ո՞ւր
կ՚երթաս»: Յիսուս պատասխանեց անոր. «Ուր որ ես կ՚երթամ՝ դուն հիմա չես
կրնար հետեւիլ ինծի. բայց յետոյ պիտի հետեւիս ինծի»:

<span id="an_13:37">13:37</span> Պետրոս ըսաւ անոր. «Տէ՛ր, ինչո՞ւ հիմա
չեմ կրնար հետեւիլ քեզի. ես իմ ա՛նձս ալ պիտի ընծայեմ քեզի համար»:

<span id="an_13:38">13:38</span> Յիսուս պատասխանեց անոր. «Քու ա՞նձդ պիտի
ընծայես ինծի համար: Ճշմա՛րտապէս, ճշմա՛րտապէս կը յայտարարեմ քեզի.
“Աքաղաղը պիտի չկանչէ՝ մինչեւ որ դուն երե՛ք անգամ ուրանաս զիս”»:

<span id="an_14:1">14:1</span> «Ձեր սիրտը թող չվրդովի. հաւատացէ՛ք
Աստուծոյ, հաւատացէ՛ք նաեւ ինծի:

<span id="an_14:2">14:2</span> Շատ բնակարաններ կան իմ Հօրս տան մէջ. եթէ
այդպէս չըլլար, միթէ պիտի ըսէի՞ ձեզի թէ կ՚երթամ՝ որ տեղ պատրաստեմ ձեզի:

<span id="an_14:3">14:3</span> Երբ երթամ եւ տեղ պատրաստեմ ձեզի, դարձեալ
պիտի գամ ու քովս ընդունիմ ձեզ, որպէսզի ո՛ւր ես եմ՝ դո՛ւք ալ հոն ըլլաք:

<span id="an_14:4">14:4</span> Գիտէք ո՛ւր կ՚երթամ, գիտէք նաեւ ճամբան»:

<span id="an_14:5">14:5</span> Թովմաս ըսաւ անոր. «Տէ՛ր, չենք գիտեր ո՛ւր
կ՚երթաս, եւ ի՞նչպէս կրնանք գիտնալ ճամբան»:

<span id="an_14:6">14:6</span> Յիսուս ըսաւ անոր. «Ե՛ս եմ ճամբան,
ճշմարտութիւնն ու կեանքը. ո՛չ մէկը կու գայ Հօրը քով՝ բայց միայն ինձմով:

<span id="an_14:7">14:7</span> Եթէ ճանչնայիք զիս՝ պիտի ճանչնայիք նաեւ իմ
Հայրս. եւ այժմէն իսկ կը ճանչնաք զայն, ու տեսած էք զայն»:

<span id="an_14:8">14:8</span> Փիլիպպոս ըսաւ անոր. «Տէ՛ր, ցո՛յց տուր
մեզի Հայրը, ու կը բաւէ մեզի»:

<span id="an_14:9">14:9</span> Յիսուս ըսաւ անոր. «Ա՛յսքան ժամանակ ես
ձեզի հետ եմ, եւ չճանչցա՞ր զիս, Փիլիպպո՛ս: Ա՛ն որ տեսաւ զիս՝ տեսաւ
Հա՛յրը. դուն ի՞նչպէս կ՚ըսես. “Ցո՛յց տուր մեզի Հայրը”:

<span id="an_14:10">14:10</span> Չե՞ս հաւատար թէ ես Հօրը մէջն եմ, ու
Հայրը իմ մէջս է: Այն խօսքերը՝ որ կ՚ըսեմ ձեզի, ես ինձմէ չեմ ըսեր. հապա
Հայրը՝ որ բնակած է իմ մէջս, անիկա՛ կ՚ընէ այդ գործերը:

<span id="an_14:11">14:11</span> Հաւատացէ՛ք ինծի, թէ ես Հօրը մէջն եմ, ու
Հայրը իմ մէջս է:

<span id="an_14:12">14:12</span> Այլապէս՝ գոնէ գործերո՛ւն համար
հաւատացէք ինծի: Ճշմա՛րտապէս, ճշմա՛րտապէս կը յայտարարեմ ձեզի. “Ա՛ն որ կը
հաւատայ ինծի, ի՛նք ալ պիտի ընէ այն գործերը՝ որ ես կ՚ընեմ, եւ անոնցմէ
աւելի՛ մեծ գործեր պիտի ընէ, որովհետեւ ես կ՚երթամ Հօրս քով”:

<span id="an_14:13">14:13</span> Ի՛նչ որ խնդրէք իմ անունովս՝ պիտի ընեմ
զայն, որպէսզի Հայրը փառաւորուի Որդիով:

<span id="an_14:14">14:14</span> Եթէ որեւէ բան խնդրէք իմ անունովս, պիտի
ընեմ»:

<span id="an_14:15">14:15</span> «Եթէ կը սիրէք զիս՝ պահեցէ՛ք իմ
պատուիրաններս:

<span id="an_14:16">14:16</span> Ես ալ պիտի թախանձեմ Հօրը, եւ ուրիշ
Մխիթարիչ մը պիտի տայ ձեզի, որպէսզի յաւիտեան բնակի ձեզի հետ.-

<span id="an_14:17">14:17</span> Ճշմարտութեան Հոգին, որ այս աշխարհը չի
կրնար ընդունիլ, որովհետեւ չի տեսներ զայն ու չի ճանչնար զայն. բայց դուք
կը ճանչնաք զայն, որովհետեւ կը բնակի ձեր քով եւ պիտի ըլլայ ձեր մէջ:

<span id="an_14:18">14:18</span> Ձեզ որբ պիտի չթողում. պիտի գամ ձեզի:

<span id="an_14:19">14:19</span> Քիչ մը ատենէն ետք աշխարհը ա՛լ պիտի
չտեսնէ զիս. բայց դուք պիտի տեսնէք զիս, որովհետեւ ես կ՚ապրի՛մ, եւ դո՛ւք
ալ պիտի ապրիք:

<span id="an_14:20">14:20</span> Այն օրը պիտի գիտնաք թէ ես իմ Հօրս մէջ
եմ, ու դուք՝ իմ մէջս, ես ալ՝ ձեր մէջ:

<span id="an_14:21">14:21</span> Ա՛ն որ ունի իմ պատուիրաններս եւ կը պահէ
զանոնք, անիկա՛ է զիս սիրողը: Ա՛ն որ կը սիրէ զիս՝ պիտի սիրուի իմ Հօրմէ՛ս.
ու ես պիտի սիրեմ զայն, եւ զիս պիտի յայտնեմ անոր»:

<span id="an_14:22">14:22</span> Յուդա (ոչ Իսկարիովտացին) ըսաւ անոր.
«Տէ՛ր, ի՞նչպէս կ՚ըլլայ՝ որ դուն քեզ պիտի յայտնես մեզի, բայց ոչ՝
աշխարհին»:

<span id="an_14:23">14:23</span> Յիսուս պատասխանեց անոր. «Եթէ մէկը սիրէ
զիս՝ պիտի պահէ իմ խօսքս, ու իմ Հայրս պիտի սիրէ զայն. եւ պիտի գանք անոր
ու բնակինք անոր հետ:

<span id="an_14:24">14:24</span> Ա՛ն որ չի սիրեր զիս՝ չի պահեր իմ
խօսքերս: Այն խօսքը որ կը լսէք՝ իմս չէ, հապա Հօրս՝ որ ղրկեց զիս:

<span id="an_14:25">14:25</span> Այս բաները խօսեցայ ձեզի, քանի դեռ կը
մնամ ձեր քով:

<span id="an_14:26">14:26</span> Բայց Մխիթարիչը՝ Սուրբ Հոգին, որ Հայրը
պիտի ղրկէ իմ անունովս, անիկա՛ պիտի սորվեցնէ ձեզի ամէնը, եւ ինչ որ ըսի
ձեզի՝ պիտի յիշեցնէ ձեզի:

<span id="an_14:27">14:27</span> Խաղաղութիւն կը թողում ձեզի, ի՛մ
խաղաղութիւնս կու տամ ձեզի. ես չեմ տար ձեզի ա՛յնպէս՝ ինչպէս աշխարհը կու
տայ: Ձեր սիրտը թող չվրդովի ու չերկնչի:

<span id="an_14:28">14:28</span> Լսեցիք թէ ըսի ձեզի. “Ես կ՚երթամ, բայց
դարձեալ պիտի գամ ձեզի”: Եթէ սիրէիք զիս, պիտի ուրախանայիք՝ որ ես կ՚երթամ
Հօրը քով, որովհետեւ իմ Հայրս ինձմէ մեծ է:

<span id="an_14:29">14:29</span> Եւ այժմէն՝ դեռ չեղած՝ ըսի ձեզի, որպէսզի
երբ ըլլայ՝ հաւատաք:

<span id="an_14:30">14:30</span> Ա՛լ շատ պիտի չխօսիմ ձեզի հետ, որովհետեւ
այս աշխարհի իշխանը կու գայ. բայց ո՛չ մէկ հեղինակութիւն ունի իմ վրաս:

<span id="an_14:31">14:31</span> Սակայն աշխարհը թող գիտնայ թէ ես կը
սիրեմ Հայրը, եւ կ՚ընեմ ա՛յնպէս՝ ինչպէս Հայրը պատուիրեց ինծի: Ոտքի՛ ելէք,
երթա՛նք ասկէ»:

<span id="an_15:1">15:1</span> «Ե՛ս եմ ճշմարիտ որթատունկը, եւ իմ Հայրս՝
մշակն է:

<span id="an_15:2">15:2</span> Ամէն ճիւղ՝ որ իմ վրաս է ու պտուղ չի
բերեր, կը վերցնէ զայն. իսկ ամէն ճիւղ որ պտուղ կը բերէ՝ կը մաքրէ զայն,
որպէսզի ա՛լ աւելի պտուղ բերէ:

<span id="an_15:3">15:3</span> Դուք արդէն մաքուր էք այն խօսքով՝ որ ըսի
ձեզի:

<span id="an_15:4">15:4</span> Ի՛մ մէջս մնացէք, ու ես՝ ձեր մէջ. ինչպէս
ճիւղը չի կրնար ինքնիրմէ պտուղ բերել՝ եթէ որթատունկին վրայ չմնայ, նոյնպէս
ալ դուք չէք կրնար՝ եթէ իմ մէջս չմնաք:

<span id="an_15:5">15:5</span> Ես որթատունկն եմ, եւ դուք ճիւղերն էք. ա՛ն
որ իմ մէջս կը մնայ, ու ես՝ անոր մէջ, անիկա՛ շատ պտուղ պիտի բերէ,
որովհետեւ առանց ինծի ոչինչ կրնաք ընել:

<span id="an_15:6">15:6</span> Եթէ մէկը իմ մէջս չմնայ, ան դուրս կը
նետուի՝ ճիւղի մը պէս, եւ կը չորնայ. զանոնք կը ժողվեն ու կրակը կը նետեն,
եւ անոնք կ՚այրին:

<span id="an_15:7">15:7</span> Եթէ դուք մնաք իմ մէջս, ու իմ խօսքերս ալ
մնան ձեր մէջ, ի՛նչ որ ուզէք՝ պիտի խնդրէք, եւ պիտի ըլլայ ձեզի:

<span id="an_15:8">15:8</span> Իմ Հայրս կը փառաւորուի՝ երբ դուք շատ
պտուղ բերէք. այսպէս՝ իմ աշակերտներս կ՚ըլլաք:

<span id="an_15:9">15:9</span> Ինչպէս Հայրը սիրեց զիս, ե՛ս ալ սիրեցի
ձեզ. մնացէ՛ք իմ սիրոյս մէջ:

<span id="an_15:10">15:10</span> Եթէ պահէք իմ պատուիրաններս՝ պիտի մնաք
իմ սիրոյս մէջ, ինչպէս ես պահեցի իմ Հօրս պատուիրանները եւ կը մնամ անոր
սիրոյն մէջ:

<span id="an_15:11">15:11</span> Այս բաները խօսեցայ ձեզի՝ որպէսզի իմ
ուրախութիւնս մնայ ձեր մէջ, ու ձեր ուրախութիւնը լման ըլլայ:

<span id="an_15:12">15:12</span> Սա՛ է իմ պատուիրանս՝ որ սիրէք զիրար,
ինչպէս ե՛ս սիրեցի ձեզ:

<span id="an_15:13">15:13</span> Ո՛չ մէկը ունի աւելի մեծ սէր, քան այն՝
երբ մէկը կ՚ընծայէ իր անձը իր բարեկամներուն համար:

<span id="an_15:14">15:14</span> Դուք իմ բարեկամներս էք, եթէ ընէք ի՛նչ
որ ես կը պատուիրեմ ձեզի:

<span id="an_15:15">15:15</span> Այլեւս ծառայ չեմ կոչեր ձեզ, որովհետեւ
ծառան չի գիտեր թէ իր տէրը ի՛նչ կ՚ընէ. հապա ես բարեկա՛մ կոչեցի ձեզ,
որովհետեւ ամէն ինչ որ լսեցի իմ Հօրմէս՝ գիտցուցի ձեզի:

<span id="an_15:16">15:16</span> Ո՛չ թէ դո՛ւք ընտրեցիք զիս, հապա ե՛ս
ընտրեցի ձեզ, ու նշանակեցի ձեզ՝ որպէսզի երթաք եւ պտուղ բերէք, ու ձեր
պտուղը մնայ. որպէսզի ի՛նչ որ խնդրէք Հօրմէն՝ իմ անունովս, տայ ձեզի:

<span id="an_15:17">15:17</span> Ասիկա՛ կը պատուիրեմ ձեզի, որ սիրէք
զիրար»:

<span id="an_15:18">15:18</span> «Եթէ աշխարհը կ՚ատէ ձեզ, գիտցէք թէ ատեց
զիս ձեզմէ առաջ:

<span id="an_15:19">15:19</span> Եթէ աշխարհէն եղած ըլլայիք՝ աշխարհը կը
սիրէր իրենները. բայց քանի որ աշխարհէն չէք, հապա ես ձեզ ընտրեցի աշխարհէն,
աշխարհը կ՚ատէ ձեզ:

<span id="an_15:20">15:20</span> Յիշեցէ՛ք այն խօսքը՝ որ ըսի ձեզի. “Ծառան
իր տիրոջմէն մեծ չէ”. եթէ հալածեցին զիս, պիտի հալածեն նաեւ ձեզ. եթէ
պահեցին իմ խօսքս, պիտի պահեն նաեւ ձերը:

<span id="an_15:21">15:21</span> Բայց այս բոլոր բաները պիտի ընեն ձեզի՝
իմ անունիս համար, որովհետեւ չճանչցան ա՛ն՝ որ ղրկեց զիս:

<span id="an_15:22">15:22</span> Եթէ ես եկած եւ խօսած չըլլայի անոնց՝
մեղք չէին ունենար. բայց հիմա պատրուակ մը չունին իրենց մեղքին:

<span id="an_15:23">15:23</span> Ա՛ն որ կ՚ատէ զիս՝ կ՚ատէ նաեւ իմ Հայրս:

<span id="an_15:24">15:24</span> Եթէ իրենց մէջ ըրած չըլլայի այն գործերը,
որ ուրիշ ո՛չ մէկը ըրած է, անոնք մեղք չէին ունենար. բայց հիմա տեսան եւ
ատեցին զի՛ս ալ, իմ Հա՛յրս ալ:

<span id="an_15:25">15:25</span> Սակայն ատիկա եղաւ, որպէսզի իրագործուի
այն խօսքը՝ որ գրուած է իրենց Օրէնքին մէջ. “Զուր տեղը ատեցին զիս”:

<span id="an_15:26">15:26</span> Բայց երբ Մխիթարիչը գայ՝ որ ես Հօրմէն
պիտի ղրկեմ ձեզի, Ճշմարտութեան Հոգին՝ որ կը բխի Հօրմէն, անիկա՛ պիտի վկայէ
իմ մասիս:

<span id="an_15:27">15:27</span> Եւ դո՛ւք ալ կը վկայէք, որովհետեւ
սկիզբէն ի վեր ինծի հետ էք»:

<span id="an_16:1">16:1</span> «Այս բաները խօսեցայ ձեզի՝ որպէսզի
չգայթակղիք:

<span id="an_16:2">16:2</span> Իրենց ժողովարաններէն պիտի վռնտեն ձեզ.
նոյնիսկ ժամը պիտի գայ, երբ ո՛վ որ սպաննէ ձեզ՝ այնպէս պիտի կարծէ թէ
պաշտամունք կը կատարէ Աստուծոյ:

<span id="an_16:3">16:3</span> Եւ այս բաները պիտի ընեն ձեզի, որովհետեւ
ո՛չ Հայրը ճանչցան, ո՛չ ալ՝ զիս:

<span id="an_16:4">16:4</span> Բայց այս բաները խօսեցայ ձեզի, որպէսզի երբ
ժամը գայ՝ յիշէք թէ ես ըսի ձեզի: Ասոնք սկիզբէն չըսի ձեզի, որովհետեւ ձեզի
հետ էի»:

<span id="an_16:5">16:5</span> «Սակայն հի՛մա կ՚երթամ զիս ղրկողին քով, եւ
ձեզմէ ո՛չ մէկը կը հարցնէ ինծի. “Ո՞ւր կ՚երթաս”:

<span id="an_16:6">16:6</span> Բայց քանի որ այս բաները խօսեցայ ձեզի, ձեր
սիրտը տրտմութեամբ լեցուեցաւ:

<span id="an_16:7">16:7</span> Սակայն ես ճշմարտութիւնը կ՚ըսեմ ձեզի.
“Աւելի օգտակար է ձեզի՝ եթէ ես երթամ”: Որովհետեւ եթէ չերթամ՝ Մխիթարիչը չի
գար ձեզի. իսկ եթէ մեկնիմ՝ զինք պիտի ղրկեմ ձեզի:

<span id="an_16:8">16:8</span> Ու երբ ինք գայ՝ պիտի կշտամբէ աշխարհը
մեղքի համար, արդարութեան համար ու դատաստանի համար:

<span id="an_16:9">16:9</span> Մեղքի համար՝ քանի որ չեն հաւատար ինծի.

<span id="an_16:10">16:10</span> արդարութեան համար՝ որովհետեւ ես կ՚երթամ
իմ Հօրս քով, եւ ա՛լ պիտի չտեսնէք զիս.

<span id="an_16:11">16:11</span> դատաստանի համար՝ քանի որ այս աշխարհի
իշխանը դատուած է:

<span id="an_16:12">16:12</span> Տակաւին շատ բաներ ունիմ՝ ձեզի ըսելու,
բայց հիմա չէք կրնար հանդուրժել:

<span id="an_16:13">16:13</span> Իսկ երբ ինք՝ Ճշմարտութեան Հոգին գայ,
ամբո՛ղջ ճշմարտութեան պիտի առաջնորդէ ձեզ. որովհետեւ պիտի չխօսի ինքնիրմէ,
հապա ինչ որ լսէ՝ զայն պիտի ըսէ, ու գալիքները պիտի հաղորդէ ձեզի:

<span id="an_16:14">16:14</span> Ինք պիտի փառաւորէ զիս, որովհետեւ պիտի
ստանայ իմինէս ու հաղորդէ ձեզի:

<span id="an_16:15">16:15</span> Ամէն ինչ որ Հայրը ունի՝ ի՛մս է. ուստի
ըսի ձեզի թէ պիտի առնէ իմինէս ու հաղորդէ ձեզի»:

<span id="an_16:16">16:16</span> «Քիչ մը ատենէն՝ ա՛լ պիտի չտեսնէք զիս.
եւ քիչ մը ատենէն՝ դարձեալ պիտի տեսնէք զիս, քանի որ ես կ՚երթամ Հօրը քով»:

<span id="an_16:17">16:17</span> Ուստի աշակերտներէն ոմանք կ՚ըսէին
իրարու. «Ի՞նչ է ասիկա, որ կ՚ըսէ մեզի. “Քիչ մը ատենէն՝ ա՛լ պիտի չտեսնէք
զիս. եւ քիչ մը ատենէն՝ դարձեալ պիտի տեսնէք զիս”: Նաեւ. “Քանի որ ես
կ՚երթամ Հօրը քով”»:

<span id="an_16:18">16:18</span> Ուրեմն կ՚ըսէին. «Ի՞նչ է ասիկա՝ որ
կ՚ըսէ. “Քիչ մը ատենէն”. չենք գիտեր ի՛նչ կը խօսի»:

<span id="an_16:19">16:19</span> Ուստի Յիսուս, գիտնալով թէ կ՚ուզեն
հարցնել իրեն, ըսաւ անոնց. «Զիրա՞ր կը հարցափորձէք, քանի որ ըսի. “Քիչ մը
ատենէն՝ ա՛լ պիտի չտեսնէք զիս. եւ քիչ մը ատենէն՝ դարձեալ պիտի տեսնէք
զիս”:

<span id="an_16:20">16:20</span> Ճշմա՛րտապէս, ճշմա՛րտապէս կը յայտարարեմ
ձեզի. “Դուք պիտի լաք ու ողբաք, բայց աշխարհը պիտի ուրախանայ. դուք պիտի
տրտմիք, սակայն ձեր տրտմութիւնը պիտի փոխուի ուրախութեան”:

<span id="an_16:21">16:21</span> Կին մը տրտմութիւն կ՚ունենայ
ծննդաբերութեան ատեն, որովհետեւ իր ժամը հասած է. բայց երբ ծնանի մանուկը՝
ա՛լ չի յիշեր տառապանքը, ուրախանալով որ մարդ մը ծնաւ աշխարհի մէջ:

<span id="an_16:22">16:22</span> Ուրեմն դո՛ւք ալ տրտմութիւն ունիք հիմա.
բայց ես դարձեալ պիտի տեսնեմ ձեզ ու ձեր սիրտը պիտի ուրախանայ, եւ ո՛չ մէկը
ձեզմէ պիտի յափշտակէ ձեր ուրախութիւնը:

<span id="an_16:23">16:23</span> Այդ օրը՝ ոչինչ պիտի հարցնէք ինծի:
Ճշմա՛րտապէս, ճշմա՛րտապէս կը յայտարարեմ ձեզի. “Ի՛նչ որ խնդրէք Հօրմէն՝ իմ
անունովս, պիտի տայ ձեզի:

<span id="an_16:24">16:24</span> Մինչեւ հիմա՝ ոչինչ խնդրեցիք իմ
անունովս. խնդրեցէ՛ք՝ ու պիտի ստանաք, որպէսզի ձեր ուրախութիւնը լման
ըլլայ”»:

<span id="an_16:25">16:25</span> «Այս բաները առակներով խօսեցայ ձեզի.
բայց ժամը պիտի գայ, երբ ա՛լ առակներով պիտի չխօսիմ ձեզի, հապա բացորոշապէս
պիտի հաղորդեմ ձեզի Հօրը մասին:

<span id="an_16:26">16:26</span> Այդ օրը՝ ի՛մ անունովս պիտի խնդրէք: Չեմ
ըսեր ձեզի թէ պիտի թախանձեմ Հօրը՝ ձեզի համար.

<span id="an_16:27">16:27</span> քանի որ ի՛նք՝ Հայրը կը սիրէ ձեզ,
որովհետեւ դուք սիրեցիք զիս ու հաւատացիք թէ ես Աստուծմէ ելայ:

<span id="an_16:28">16:28</span> Հօրմէն ելայ եւ աշխարհ եկայ. դարձեալ կը
թողում աշխարհը ու կ՚երթամ Հօրը քով»:

<span id="an_16:29">16:29</span> Իր աշակերտները ըսին իրեն. «Ահա՛
բացորոշապէս կը խօսիս հիմա, եւ առա՛կ մըն ալ չես ըսեր:

<span id="an_16:30">16:30</span> Գիտենք հիմա՝ թէ դուն գիտես ամէն բան, եւ
պէտք չունիս՝ որ մէկը հարցնէ քեզի որեւէ բան. ասո՛վ կը հաւատանք թէ
Աստուծմէ ելար»:

<span id="an_16:31">16:31</span> Յիսուս պատասխանեց անոնց. «Կը հաւատա՞ք
հիմա:

<span id="an_16:32">16:32</span> Ահա՛ ժամը պիտի գայ ու հասած ալ է, երբ
պիտի ցրուիք՝ իւրաքանչիւրը իր տեղը, եւ մինակ պիտի թողուք զիս. բայց ես
մինակ չեմ, որովհետեւ Հայրը ինծի հետ է:

<span id="an_16:33">16:33</span> Այս բաները խօսեցայ ձեզի, որպէսզի
խաղաղութիւն ունենաք ինձմով. աշխարհի մէջ տառապանք պիտի ունենաք, բայց
քաջալերուեցէ՛ք, ես յաղթեցի աշխարհին»:

<span id="an_17:1">17:1</span> Երբ Յիսուս խօսեցաւ ասոնք, բարձրացուց իր
աչքերը դէպի երկինք եւ ըսաւ. «Հա՛յր, ժամը հասած է. փառաւորէ՛ քու Որդիդ,
որպէսզի քու Որդիդ ալ փառաւորէ քեզ,

<span id="an_17:2">17:2</span> քանի իշխանութիւն տուիր իրեն ամէն մարմինի
վրայ, որ տայ յաւիտենական կեանքը բոլոր անոնց՝ որ տուիր իրեն:

<span id="an_17:3">17:3</span> Եւ սա՛ է յաւիտենական կեանքը.- ճանչնալ
քեզ՝ միմիայն ճշմարիտ Աստուածը, ու Յիսուս Քրիստոսը՝ որ դուն ղրկեցիր:

<span id="an_17:4">17:4</span> Ես փառաւորեցի քեզ երկրի վրայ. աւարտեցի
այն գործը՝ որ տուիր ինծի ընելու:

<span id="an_17:5">17:5</span> Եւ հիմա, Հա՜յր, փառաւորէ՛ զիս քու քովդ
այն փառքով՝ որ ունէի քովդ աշխարհի ըլլալէն առաջ:

<span id="an_17:6">17:6</span> Բացայայտեցի քու անունդ այն մարդոց՝ որ
տուիր ինծի աշխարհէն: Քուկդ էին՝ եւ ինծի տուիր զանոնք, ու պահեցին քու
խօսքդ:

<span id="an_17:7">17:7</span> Հիմա գիտցան թէ ամէն ինչ որ տուիր ինծի՝
քեզմէ՛ է.

<span id="an_17:8">17:8</span> որովհետեւ այն խօսքերը որ տուիր ինծի՝ ես
տուի անոնց, անոնք ալ ընդունեցին եւ ճշմա՛րտապէս գիտցան թէ ես քեզմէ՛ ելայ,
ու հաւատացին թէ դո՛ւն ղրկեցիր զիս:

<span id="an_17:9">17:9</span> Ես կը թախանձեմ անո՛նց համար. ո՛չ թէ կը
թախանձեմ աշխարհին համար, այլ անոնց համար՝ որ դուն տուիր ինծի, որովհետեւ
անոնք քուկդ են:

<span id="an_17:10">17:10</span> Եւ ամէն ինչ որ իմս է՝ քո՛ւկդ է, եւ ինչ
որ քուկդ է՝ ի՛մս է, ու ես փառաւորուած եմ անոնցմով:

<span id="an_17:11">17:11</span> Ա՛լ ես աշխարհի մէջ չեմ. բայց անոնք
աշխարհի մէջ են, ու ես կու գամ քեզի: Սո՜ւրբ Հայր, պահէ՛ քու անունովդ
անոնք՝ որ դուն տուիր ինծի, որպէսզի մէ՛կ ըլլան՝ ինչպէս մենք մէկ ենք:

<span id="an_17:12">17:12</span> Մինչ անոնց հետ էի աշխարհի մէջ, զանոնք
կը պահէի քու անունովդ: Անոնք որ դուն տուիր ինծի՝ ես պահեցի, եւ անոնցմէ
ո՛չ մէկը կորսուեցաւ, բայց միայն՝ այն կորուստի որդին, որպէսզի գրուածը
իրագործուի:

<span id="an_17:13">17:13</span> Ա՛լ հիմա կու գամ քեզի, եւ այս բաները կը
խօսիմ աշխարհի մէջ, որպէսզի իմ ուրախութիւնս լման ըլլայ իրենց մէջ:

<span id="an_17:14">17:14</span> Քու խօսքդ տուի անոնց, եւ աշխարհը ատեց
զանոնք՝ որովհետեւ աշխարհէն չեն, ինչպէս ես աշխարհէն չեմ:

<span id="an_17:15">17:15</span> Չեմ թախանձեր որ վերցնես զանոնք
աշխարհէն, հապա՝ որ պահես զանոնք չարէն:

<span id="an_17:16">17:16</span> Անոնք աշխարհէն չեն, ինչպէս ես աշխարհէն
չեմ:

<span id="an_17:17">17:17</span> Սրբացո՛ւր զանոնք քու ճշմարտութեամբդ.
քու խօ՛սքդ ճշմարտութիւն է:

<span id="an_17:18">17:18</span> Ինչպէս դուն աշխարհ ղրկեցիր զիս, ես ալ
աշխարհ ղրկեցի զանոնք:

<span id="an_17:19">17:19</span> Անոնց համար ես զիս կը սրբացնեմ, որպէսզի
իրենք ալ սրբացած ըլլան ճշմարտութեամբ:

<span id="an_17:20">17:20</span> Բայց կը թախանձեմ ո՛չ միայն ասոնց համար,
այլ նաեւ անոնց համար՝ որ պիտի հաւատան ինծի իրենց խօսքով:

<span id="an_17:21">17:21</span> Որպէսզի բոլորն ալ մէ՛կ ըլլան, ինչպէս
դուն՝ Հա՜յր՝ իմ մէջս, ու ես՝ քու մէջդ. որ անո՛նք ալ մէկ ըլլան մեր մէջ,
որպէսզի աշխարհը հաւատայ թէ դո՛ւն ղրկեցիր զիս:

<span id="an_17:22">17:22</span> Այն փառքը՝ որ դուն տուիր ինծի, ես տուի
անոնց, որպէսզի մէկ ըլլան՝ ինչպէս մենք մէկ ենք.

<span id="an_17:23">17:23</span> (ես՝ անոնց մէջ, ու դուն՝ իմ մէջս.)
որպէսզի իրենք կատարելապէս մէկ ըլլան, եւ աշխարհը գիտնայ թէ դո՛ւն ղրկեցիր
զիս, ու սիրեցիր զանոնք՝ ինչպէս սիրեցիր զիս:

<span id="an_17:24">17:24</span> Հա՜յր, անոնք որ տուիր ինծի, կ՚ուզեմ որ
իրենք ալ ըլլան ինծի հետ՝ ո՛ւր որ ես եմ, որպէսզի տեսնեն իմ փառքս՝ որ
տուիր ինծի. որովհետեւ դուն սիրեցիր զիս աշխարհի հիմնադրութենէն առաջ:

<span id="an_17:25">17:25</span> Արդա՜ր Հայր, աշխարհը չճանչցաւ քեզ. բայց
ես ճանչցայ քեզ, եւ ասոնք գիտցան թէ դո՛ւն ղրկեցիր զիս:

<span id="an_17:26">17:26</span> Քու անունդ ճանչցուցի անոնց, ու պիտի
ճանչցնեմ. որպէսզի այն սէրը՝ որով դուն սիրեցիր զիս՝ ըլլայ անոնց մէջ, ու
ե՛ս ալ անոնց մէջ»:

<span id="an_18:1">18:1</span> Ասոնք ըսելէն ետք՝ Յիսուս գնաց իր
աշակերտներուն հետ Կեդրոն վտակին միւս կողմը, ուր պարտէզ մը կար, որուն մէջ
մտան ինք եւ իր աշակերտները:

<span id="an_18:2">18:2</span> Յուդա ալ՝ որ պիտի մատնէր զինք՝ գիտէր այդ
տեղը, որովհետեւ Յիսուս յաճախ հաւաքուած էր հոն՝ իր աշակերտներուն հետ:

<span id="an_18:3">18:3</span> Ուստի Յուդա, առնելով իրեն հետ
զինուորներուն գունդը, եւ սպասաւորներ՝ քահանայապետներէն ու Փարիսեցիներէն,
եկաւ հոն՝ ջահերով, լապտերներով եւ զէնքերով:

<span id="an_18:4">18:4</span> Իսկ Յիսուս, գիտնալով իրեն պատահելիք բոլոր
բաները, գնաց եւ ըսաւ անոնց. «Ո՞վ կը փնտռէք»:

<span id="an_18:5">18:5</span> Պատասխանեցին անոր. «Նազովրեցի Յիսուսը»:
Յիսուս ըսաւ անոնց. «Ե՛ս եմ»: Յուդա ալ՝ որ պիտի մատնէր զինք՝ կայնած էր
անոնց հետ:

<span id="an_18:6">18:6</span> Երբ ըսաւ. «Ե՛ս եմ», նահանջեցին ու գետին
ինկան:

<span id="an_18:7">18:7</span> Ուստի դարձեալ հարցուց անոնց. «Ո՞վ կը
փնտռէք»: Անոնք ալ ըսին. «Նազովրեցի Յիսուսը»:

<span id="an_18:8">18:8</span> Յիսուս պատասխանեց. «Ձեզի ըսի՛ թէ “ե՛ս
եմ”. ուրեմն եթէ զիս կը փնտռէք, ասոնց թո՛յլ տուէք՝ որ երթան».

<span id="an_18:9">18:9</span> որպէսզի իրագործուի այն խօսքը՝ որ ըսեր էր.
«Ո՛չ մէկը կորսնցուցի անոնցմէ՝ որ դո՛ւն տուիր ինծի»:

<span id="an_18:10">18:10</span> Իսկ Սիմոն Պետրոս՝ որ ունէր սուր մը՝
քաշեց զայն, ու զարնելով քահանայապետին ծառային՝ կտրեց անոր աջ ականջը. այդ
ծառային անունը Մաղքոս էր:

<span id="an_18:11">18:11</span> Հետեւաբար Յիսուս ըսաւ Պետրոսի. «Դի՛ր
սուրդ իր պատեանը. միթէ պիտի չխմե՞մ այն բաժակը՝ որ Հայրը տուաւ ինծի»:

<span id="an_18:12">18:12</span> Ուստի զինուորներուն գունդը, հազարապետն
ու Հրեաներուն սպասաւորները բռնեցին Յիսուսը, կապեցին,

<span id="an_18:13">18:13</span> եւ տարին զայն նախ Աննայի, քանի որ ինք
աներն էր այդ տարուան քահանայապետին՝ Կայիափայի:

<span id="an_18:14">18:14</span> Այս Կայիափան էր՝ որ թելադրեց
Հրեաներուն. «Աւելի օգտակար է որ մէ՛կ մարդ մեռնի ժողովուրդին համար»

<span id="an_18:15">18:15</span> Սիմոն Պետրոս եւ ուրիշ աշակերտ մը կը
հետեւէին Յիսուսի: Այդ աշակերտը ծանօթ էր քահանայապետին, ու մտաւ Յիսուսի
հետ քահանայապետին գաւիթը:

<span id="an_18:16">18:16</span> Բայց Պետրոս կը կենար դուրսը՝ դրան քով.
ուստի միւս աշակերտը՝ որ ծանօթ էր քահանայապետին՝ դուրս ելաւ, խօսեցաւ
դռնապանին, ու ներս բերաւ Պետրոսը:

<span id="an_18:17">18:17</span> Իսկ դռնապան աղջիկը ըսաւ Պետրոսի. «Միթէ
դո՞ւն ալ այդ մարդուն աշակերտներէն ես»: Ան ալ ըսաւ. «Չե՛մ»:

<span id="an_18:18">18:18</span> Ծառաներն ու սպասաւորները կայնած էին
հոն, եւ կրակ վառած՝ կը տաքնային, քանի որ ցուրտ էր: Պետրոս ալ կայնած էր
անոնց հետ, ու կը տաքնար:

<span id="an_18:19">18:19</span> Քահանայապետը հարցուց Յիսուսի՝ իր
աշակերտներուն եւ ուսուցումին մասին:

<span id="an_18:20">18:20</span> Յիսուս պատասխանեց անոր. «Ես բացորոշապէս
խօսեցայ աշխարհին. ամէն ատեն սորվեցուցի ժողովարաններուն մէջ ու տաճարին
մէջ, ուր բոլոր Հրեաները կը համախմբուէին, եւ ոչինչ խօսեցայ գաղտնի:

<span id="an_18:21">18:21</span> Ինչո՞ւ ինծի՛ կը հարցնես, լսողներո՛ւն
հարցուր թէ ի՛նչ խօսեցայ իրենց. ահա՛ իրենք գիտեն ինչ որ խօսեցայ»:

<span id="an_18:22">18:22</span> Երբ ըսաւ ասիկա, սպասաւորներէն մէկը՝ որ
քովը կայնած էր, ապտակ մը զարկաւ Յիսուսի՝ ըսելով. «Ա՞յդպէս կը պատասխանես
քահանայապետին»:

<span id="an_18:23">18:23</span> Յիսուս պատասխանեց անոր. «Եթէ գէշ
խօսեցայ, վկայէ՛ գէշին մասին. իսկ եթէ լաւ խօսեցայ, ինչո՞ւ կը զարնես
ինծի»:

<span id="an_18:24">18:24</span> Յետոյ Աննա կապուած ղրկեց զայն Կայիափա
քահանայապետին:

<span id="an_18:25">18:25</span> Սիմոն Պետրոս կայնած էր հոն, ու կը
տաքնար: Ուրեմն ըսին իրեն. «Միթէ դո՞ւն ալ անոր աշակերտներէն ես»: Ան
ուրացաւ՝ ըսելով. «Չե՛մ»:

<span id="an_18:26">18:26</span> Քահանայապետին ծառաներէն մէկն ալ,
ազգականը անոր՝ որուն ականջը Պետրոս կտրեր էր, ըսաւ. «Ես չտեսա՞յ քեզ
պարտէզին մէջ՝ անոր հետ»:

<span id="an_18:27">18:27</span> Ուստի Պետրոս դարձեալ ուրացաւ. եւ իսկոյն
աքաղաղը կանչեց:

<span id="an_18:28">18:28</span> Կայիափայի տունէն տարին Յիսուսը
կառավարիչին պալատը. եւ ա՛լ առտու էր: Իրենք չմտան պալատը՝ որպէսզի
չպղծուին, այլ կարենան ուտել զատիկը:

<span id="an_18:29">18:29</span> Ուստի Պիղատո՛ս դուրս ելաւ՝ անոնց քով,
եւ ըսաւ. «Ի՞նչ ամբաստանութիւն կը ներկայացնէք այս մարդուն դէմ»:

<span id="an_18:30">18:30</span> Պատասխանեցին իրեն. «Եթէ ան չարագործ մը
չըլլար՝ քեզի չէինք մատներ զայն»:

<span id="an_18:31">18:31</span> Ուստի Պիղատոս ըսաւ անոնց. «Դո՛ւք առէք
զայն, ու դատեցէ՛ք ձեր Օրէնքին համաձայն»: Իսկ Հրեաները ըսին իրեն. «Մեզի
արտօնուած չէ մեռցնել ոեւէ մէկը».

<span id="an_18:32">18:32</span> որպէսզի իրագործուի Յիսուսի խօսքը՝ որ
ըսեր էր, մատնանշելով թէ ի՛նչ մահով պիտի մեռնէր:

<span id="an_18:33">18:33</span> Իսկ Պիղատոս դարձեալ մտաւ պալատը, կանչեց
Յիսուսը եւ ըսաւ անոր. «Դո՞ւն ես Հրեաներուն թագաւորը»:

<span id="an_18:34">18:34</span> Յիսուս պատասխանեց անոր. «Ասիկա դուն
քեզմէ՞ կ՚ըսես, թէ ուրիշնե՛ր ըսին քեզի՝ իմ մասիս»:

<span id="an_18:35">18:35</span> Պիղատոս պատասխանեց. «Միթէ ես Հրեա՞յ եմ.
քո՛ւ ազգդ եւ քահանայապետները մատնեցին քեզ ինծի. դուն ի՞նչ ըրած ես»:

<span id="an_18:36">18:36</span> Յիսուս պատասխանեց. «Իմ թագաւորութիւնս
այս աշխարհէն չէ: Եթէ իմ թագաւորութիւնս այս աշխարհէն ըլլար, իմ
սպասաւորներս կը պայքարէին՝ որ ես չմատնուիմ Հրեաներուն ձեռքը: Բայց հիմա՝
իմ թագաւորութիւնս ասկէ չէ»:

<span id="an_18:37">18:37</span> Հետեւաբար Պիղատոս ըսաւ անոր. «Ուրեմն
դուն թագաւո՞ր մըն ես»: Յիսուս պատասխանեց. «Դո՛ւն կ՚ըսես թէ թագաւոր եմ:
Ես սա՛ նպատակով ծնած եմ, սա՛ նպատակով աշխարհ եկած եմ, որպէսզի վկայեմ
ճշմարտութեան համար. ո՛վ որ ճշմարտութենէն է՝ կը լսէ իմ ձայնս»:

<span id="an_18:38">18:38</span> Պիղատոս ըսաւ անոր. «Ի՞նչ է
ճշմարտութիւնը»: Երբ ըսաւ ասիկա՝ դարձեալ դուրս ելաւ Հրեաներուն քով, եւ
ըսաւ անոնց. «Ես ո՛չ մէկ յանցանք կը գտնեմ անոր վրայ:

<span id="an_18:39">18:39</span> Բայց քանի սովորութիւն ունիք՝ որ մարդ մը
արձակեմ ձեզի Զատիկին, կը փափաքի՞ք որ արձակեմ ձեզի Հրեաներուն թագաւորը»:

<span id="an_18:40">18:40</span> Այն ատեն բոլորն ալ դարձեալ պոռացին.
«Ո՛չ ասիկա, հապա՝ Բարաբբան», մինչդեռ Բարաբբա աւազակ մըն էր:

<span id="an_19:1">19:1</span> Այն ատեն Պիղատոս առաւ Յիսուսը եւ
խարազանեց:

<span id="an_19:2">19:2</span> Զինուորներն ալ հիւսեցին փուշէ պսակ մը ու
դրին անոր գլուխը, եւ հագցուցին անոր ծիրանի հանդերձ մը

<span id="an_19:3">19:3</span> ու կ՚ըսէին. «Ողջո՜յն, Հրեաներո՛ւ
թագաւոր», եւ ապտակներ կը զարնէին անոր:

<span id="an_19:4">19:4</span> Պիղատոս դարձեալ դուրս ելաւ ու ըսաւ անոնց.
«Ահա՛ դուրս կը բերեմ զայն ձեզի, որպէսզի գիտնաք թէ ես ո՛չ մէկ յանցանք կը
գտնեմ անոր վրայ»:

<span id="an_19:5">19:5</span> Ուստի Յիսուս դուրս ելաւ՝ կրելով փուշէ
պսակն ու ծիրանի հանդերձը, եւ Պիղատոս ըսաւ անոնց. «Ահա՛ այդ մարդը»:

<span id="an_19:6">19:6</span> Երբ քահանայապետներն ու սպասաւորները տեսան
զայն, պոռացին. «Խաչէ՛, խաչէ՛ զայն»: Պիղատոս ըսաւ անոնց. «Դո՛ւք առէք զայն
ու խաչեցէք, որովհետեւ ես ո՛չ մէկ յանցանք կը գտնեմ անոր վրայ»:

<span id="an_19:7">19:7</span> Հրեաները պատասխանեցին իրեն. «Մենք Օրէնք
մը ունինք, եւ մեր Օրէնքին համաձայն՝ պարտաւոր է մեռնիլ, որովհետեւ
Աստուծոյ Որդի ըրաւ ինքզինք»:

<span id="an_19:8">19:8</span> Իսկ երբ Պիղատոս լսեց այս խօսքը՝ ա՛լ աւելի
վախցաւ,

<span id="an_19:9">19:9</span> ու դարձեալ մտնելով պալատը՝ ըսաւ Յիսուսի.
«Դուն ուրկէ՞ ես»: Բայց Յիսուս պատասխան չտուաւ անոր:

<span id="an_19:10">19:10</span> Ուստի Պիղատոս ըսաւ անոր. «Չե՞ս խօսիր
ինծի հետ. չե՞ս գիտեր թէ իշխանութիւն ունիմ խաչելու քեզ, եւ իշխանութիւն
ունիմ արձակելու քեզ»:

<span id="an_19:11">19:11</span> Յիսուս պատասխանեց. «Դուն ո՛չ մէկ
իշխանութիւն կ՚ունենայիր իմ վրաս, եթէ վերէն տրուած չըլլար քեզի: Ուստի ա՛ն
որ մատնեց զիս քեզի՝ աւելի՛ մեծ մեղք ունի»:

<span id="an_19:12">19:12</span> Ատկէ ետք Պիղատոս կը ջանար արձակել զայն.
բայց Հրեաները կ՚աղաղակէին. «Եթէ արձակես ատիկա՝ կայսրին բարեկամը չես. ո՛վ
որ թագաւոր կ՚ընէ ինքզինք՝ կը խօսի կայսրին դէմ»:

<span id="an_19:13">19:13</span> Ուրեմն Պիղատոս՝ երբ լսեց այս խօսքը՝
դուրս հանեց Յիսուսը, բազմեցաւ դատարանը, այն տեղը՝ որ Քարայատակ կը
կոչուէր, իսկ եբրայերէն՝ Կապպաթա,

<span id="an_19:14">19:14</span> (Զատիկի Ուրբաթն էր, գրեթէ վեցերորդ
ժամը՝՝,) եւ ըսաւ Հրեաներուն. «Ահա՛ ձեր թագաւորը»:

<span id="an_19:15">19:15</span> Բայց անոնք պոռացին. «Վերցո՛ւր,
վերցո՛ւր, խաչէ՛ զայն»: Պիղատոս ըսաւ անոնց. «Ձեր թագաւո՞րը խաչեմ»:
Քահանայապետները պատասխանեցին. «Մենք թագաւոր չունինք՝ կայսրէն զատ»:

<span id="an_19:16">19:16</span> Այն ատեն յանձնեց զայն անոնց՝ որպէսզի
խաչուէր:

<span id="an_19:17">19:17</span> Անոնք ալ առին Յիսուսը ու տարին. եւ ինք՝
վերցնելով իր խաչը՝ գնաց Գանկ կոչուած տեղը, որ եբրայերէն Գողգոթա կը
կոչուի:

<span id="an_19:18">19:18</span> Հոն խաչեցին զայն, ու երկու ուրիշներ ալ
անոր հետ՝ մէկ կողմէն եւ միւս կողմէն, իսկ մէջտեղը՝ Յիսուսը:

<span id="an_19:19">19:19</span> Պիղատոս գրեց տիտղոս մը ու դրաւ խաչին
վրայ. գրուած էր. «Յիսուս Նազովրեցի՝ Հրեաներուն թագաւորը»:

<span id="an_19:20">19:20</span> Ուստի Հրեաներէն շատեր կարդացին այդ
տիտղոսը, որովհետեւ այն տեղը՝ ուր Յիսուս խաչուեցաւ՝ մօտ էր քաղաքին.
գրուած էր եբրայերէն, յունարէն ու լատիներէն:

<span id="an_19:21">19:21</span> Իսկ Հրեաներուն քահանայապետները ըսին
Պիղատոսի. «Մի՛ գրեր. “Հրեաներուն թագաւորը”, հապա գրէ՛ թէ ի՛նք ըսաւ.
“Հրեաներուն թագաւորն եմ”»:

<span id="an_19:22">19:22</span> Պիղատոս պատասխանեց. «Ի՛նչ որ գրեցի՝
գրեցի՛»:

<span id="an_19:23">19:23</span> Երբ զինուորները խաչեցին Յիսուսը, առին
անոր հանդերձները ու բաժնեցին չորսի, իւրաքանչիւր զինուորի՝ բաժին մը. նաեւ
բաճկոնը: Բաճկոնը առանց կարի էր, ամբողջովին հիւսուած՝ վերէն վար:

<span id="an_19:24">19:24</span> Ուստի ըսին իրարու. «Չպատռե՛նք զայն,
հապա վիճա՛կ ձգենք անոր վրայ՝ թէ որո՛ւ պիտի ըլլայ». որպէսզի իրագործուի
այն գրուածը՝ որ կ՚ըսէ. «Իմ հանդերձներս բաժնեցին իրենց մէջ, եւ իմ
պատմուճանիս վրայ վիճակ ձգեցին»: Ուրեմն զինուորնե՛րը ըրին այս բաները:

<span id="an_19:25">19:25</span> Յիսուսի խաչին քով կայնած էին իր մայրը
եւ իր մօր քոյրը, Մարիամ՝ Կղէովպասի կինը, ու Մարիամ Մագդաղենացին:

<span id="an_19:26">19:26</span> Ուրեմն երբ Յիսուս տեսաւ իր մայրը, եւ
այն աշակերտը որ կը սիրէր՝ քովը կայնած, ըսաւ իր մօր. «Կի՛ն, ահա՛ քու
որդիդ»:

<span id="an_19:27">19:27</span> Յետոյ ըսաւ աշակերտին. «Ահա՛ քու մայրդ»:
Եւ այդ ժամէն ետք՝ աշակերտը ընդունեց զայն իր քով:

<span id="an_19:28">19:28</span> Անկէ ետք՝ Յիսուս, գիտնալով թէ արդէն
ամէն բան կատարուած է, (որպէսզի գրուածը ամբողջանայ,) ըսաւ. «Ծարա՛ւ եմ»:

<span id="an_19:29">19:29</span> Հոն անօթ մը դրուած էր՝ լի քացախով.
անոնք ալ լեցուցին սպունգ մը քացախով, անցուցին զոպայի մշտիկի մը եւ
մատուցանեցին անոր բերանին:

<span id="an_19:30">19:30</span> Ուստի երբ Յիսուս առաւ քացախը՝ ըսաւ.
«Ամէն բան կատարուեցաւ». ու խոնարհեցնելով գլուխը՝ աւանդեց հոգին:

<span id="an_19:31">19:31</span> Քանի որ Ուրբաթ էր, Հրեաները թախանձեցին
Պիղատոսի՝ որ անոնց սրունքները կոտրուին ու վերցուին, որպէսզի մարմինները
չմնան խաչին վրայ մինչեւ Շաբաթ (որովհետեւ այդ Շաբաթը մեծ օր էր):

<span id="an_19:32">19:32</span> Ուստի զինուորները եկան եւ կոտրեցին
առաջինին սրունքները. նաեւ միւսին՝ որ խաչուած էր անոր հետ:

<span id="an_19:33">19:33</span> Բայց երբ եկան Յիսուսի, ու տեսան թէ
արդէն մեռած էր, չկոտրեցին անոր սրունքները.

<span id="an_19:34">19:34</span> հապա զինուորներէն մէկը՝ գեղարդով խոցեց
անոր կողը, եւ իսկոյն արիւն ու ջուր դուրս ելան:

<span id="an_19:35">19:35</span> Ան որ տեսաւ այս բաները՝ վկայեց, եւ անոր
վկայութիւնը ճշմարիտ է, ու ինք գիտէ թէ կ՚ըսէ ճշմարտութիւնը, որ դո՛ւք (ալ)
հաւատաք:

<span id="an_19:36">19:36</span> Արդարեւ այս բաները կատարուեցան, որպէսզի
իրագործուի այն գրուածը. «Անոր ո՛չ մէկ ոսկորը պիտի կոտրուի»:

<span id="an_19:37">19:37</span> Եւ դարձեալ ուրիշ գրուած մը կ՚ըսէ. «Պիտի
նային անոր՝ որ խոցեցին»:

<span id="an_19:38">19:38</span> Ասկէ ետք՝ Յովսէփ Արիմաթեացին, (որ
Յիսուսի աշակերտ եղած էր, բայց գաղտնի՝ Հրեաներէն վախնալով,) թախանձեց
Պիղատոսի՝ որ վերցնէ Յիսուսի մարմինը: Պիղատոս ալ արտօնեց. ուրեմն եկաւ ու
վերցուց Յիսուսի մարմինը:

<span id="an_19:39">19:39</span> Նիկոդեմոս ալ եկաւ (որ նախապէս՝
գիշերուան մէջ գացեր էր Յիսուսի), եւ բերաւ զմուռսի ու հալուէի խառնուրդ
մը՝ հարիւր լիտրի չափ:

<span id="an_19:40">19:40</span> Ուրեմն առին Յիսուսի մարմինը, եւ
փաթթեցին զայն բոյրերուն հետ՝ լաթերու մէջ, ինչպէս Հրեաները սովորութիւն
ունին թաղելու:

<span id="an_19:41">19:41</span> Այն տեղը ուր խաչուեցաւ՝ պարտէզ մը կար,
եւ պարտէզին մէջ՝ նոր գերեզման մը, որուն մէջ ամե՛նեւին մարդ դրուած չէր:

<span id="an_19:42">19:42</span> Ուստի հոն դրին Յիսուսը՝ Հրեաներու
Ուրբաթին պատճառով, որովհետեւ գերեզմանը մօտ էր:

<span id="an_20:1">20:1</span> Մէկշաբթի օրը՝ Մարիամ Մագդաղենացին,
առտուն՝ դեռ չլուսցած՝ կ՚երթայ գերեզման, եւ կը տեսնէ թէ քարը վերցուած է
գերեզմանին դռնէն:

<span id="an_20:2">20:2</span> Ուստի կը վազէ՝ կու գայ Սիմոն Պետրոսի, ու
միւս աշակերտին՝ որ Յիսուս կը սիրէր, եւ կ՚ըսէ անոնց. «Վերցուցած են Տէրը
գերեզմանէն, ու չենք գիտեր ո՛ւր դրած են զայն»:

<span id="an_20:3">20:3</span> Ուրեմն Պետրոս եւ միւս աշակերտը մեկնեցան,
ու կ՚երթային դէպի գերեզմանը:

<span id="an_20:4">20:4</span> Երկուքն ալ կը վազէին միասին. սակայն միւս
աշակերտը՝ Պետրոսէն աւելի արագ վազելով՝ անկէ առաջ հասաւ գերեզմանը,

<span id="an_20:5">20:5</span> ծռելով նայեցաւ, եւ տեսաւ թէ լաթերը դրուած
էին հոն. բայց ներս չմտաւ:

<span id="an_20:6">20:6</span> Սիմոն Պետրոս ալ՝ որ կը հետեւէր անոր՝
հասաւ, մտաւ գերեզմանը, ու տեսաւ լաթերը՝ որոնք դրուած էին հոն.

<span id="an_20:7">20:7</span> իսկ վարշամակը՝ որ անոր գլուխն էր՝ միւս
լաթերուն հետ դրուած չէր, հապա ծալուած՝ զա՛տ տեղ մըն էր:

<span id="an_20:8">20:8</span> Այն ատեն միւս աշակերտն ալ՝ որ աւելի առաջ
եկած էր գերեզմանը՝ ներս մտաւ, տեսաւ եւ հաւատաց:

<span id="an_20:9">20:9</span> Որովհետեւ դեռ չէին գիտեր գրուածը, թէ պէտք
է որ ան յարութիւն առնէ մեռելներէն:

<span id="an_20:10">20:10</span> Ուստի աշակերտները վերադարձան իրենց
տունը:

<span id="an_20:11">20:11</span> Բայց Մարիամ կայնած էր գերեզմանին
դուրսը, եւ կու լար: Մինչ կու լար, ծռեցաւ դէպի գերեզմանը՝ նայելու,

<span id="an_20:12">20:12</span> ու տեսաւ երկու հրեշտակներ՝ ճերմակ
հանդերձներով, որ նստած էին հո՛ն՝ ուր Յիսուսի մարմինը դրուած էր, մէկը
գլուխին կողմը, եւ միւսը՝ ոտքին:

<span id="an_20:13">20:13</span> Անոնք ըսին իրեն. «Կի՛ն, ինչո՞ւ կու
լաս»: Ըսաւ անոնց. «Որովհետեւ վերցուցած են իմ Տէրս գերեզմանէն, ու չեմ
գիտեր ո՛ւր դրած են զայն»:

<span id="an_20:14">20:14</span> Երբ ըսաւ ասիկա՝ ետեւ դարձաւ, եւ տեսաւ
Յիսուսը՝ որ կայնած էր, ու չէր գիտեր թէ Յիսուսն է:

<span id="an_20:15">20:15</span> Յիսուս ըսաւ անոր. «Կի՛ն, ինչո՞ւ կու
լաս, ո՞վ կը փնտռես»: Ինք՝ կարծելով թէ ան պարտիզպանն է, ըսաւ անոր. «Տէ՛ր,
եթէ դո՛ւն տեղափոխեցիր զայն, ըսէ՛ ինծի՝ ո՞ւր դրիր զայն, որպէսզի վերցնեմ
զայն»:

<span id="an_20:16">20:16</span> Յիսուս ըսաւ անոր. «Մարիա՛մ»: Ան ալ
դարձաւ եւ ըսաւ անոր (եբրայերէն). «Ռաբբունի՛», որ ըսել է՝ Վարդապետ:

<span id="an_20:17">20:17</span> Յիսուս ըսաւ անոր. «Մի՛ դպչիր ինծի,
որովհետեւ դեռ բարձրացած չեմ Հօրս քով. հապա գնա՛ եղբայրներուս եւ ըսէ՛
անոնց. “Ես կը բարձրանամ իմ Հօրս քով ու ձեր Հօր քով, իմ Աստուծոյս քով եւ
ձեր Աստուծոյն քով”»:

<span id="an_20:18">20:18</span> Մարիամ Մագդաղենացին գնաց, ու պատմեց
աշակերտներուն թէ ինք տեսաւ Տէրը, եւ թէ ա՛ն ըսաւ իրեն այս բաները:

<span id="an_20:19">20:19</span> Նոյն օրը, Մէկշաբթի իրիկուն,
աշակերտներուն հաւաքուած տեղին դռները գոց էին՝ քանի որ կը վախնային
Հրեաներէն: Յիսուս եկաւ, կայնեցաւ անոնց մէջտեղ եւ ըսաւ անոնց.
«Խաղաղութի՜ւն ձեզի»:

<span id="an_20:20">20:20</span> Ասիկա ըսելով՝ ցուցուց անոնց իր ձեռքերն
ու կողը. աշակերտներն ալ ուրախացան՝ երբ տեսան Տէրը:

<span id="an_20:21">20:21</span> Յիսուս դարձեալ ըսաւ անոնց.
«Խաղաղութի՜ւն ձեզի. ինչպէս Հայրը ղրկեց զիս, ես ալ կը ղրկեմ ձեզ»:

<span id="an_20:22">20:22</span> Ասիկա ըսելով՝ փչեց անոնց վրայ եւ ըսաւ
անոնց. «Ընդունեցէ՛ք Սուրբ Հոգին:

<span id="an_20:23">20:23</span> Որո՛նց մեղքերը որ ներէք՝ ներուած ըլլան
անոնց, եւ որո՛նց մեղքերը որ պահէք՝ պահուած ըլլան»:

<span id="an_20:24">20:24</span> Բայց տասներկուքէն մէկը, Երկուորեակ
կոչուած Թովմաս, անոնց հետ չէր՝ երբ Յիսուս եկաւ:

<span id="an_20:25">20:25</span> Ուրեմն միւս աշակերտները ըսին անոր.
«Տէ՛րը տեսանք»: Ան ալ ըսաւ անոնց. «Պիտի չհաւատամ, եթէ չտեսնեմ գամերուն
տիպը՝ իր ձեռքերուն վրայ, ու չմխեմ մատս գամերուն տիպին մէջ, եւ չմխեմ
ձեռքս անոր կողին մէջ»:

<span id="an_20:26">20:26</span> Ութ օր ետք՝ դարձեալ աշակերտները ներսն
էին, Թովմաս ալ՝ անոնց հետ: Յիսուս եկաւ՝ թէպէտ դռները գոց էին, կայնեցաւ
անոնց մէջտեղ եւ ըսաւ. «Խաղաղութի՜ւն ձեզի»:

<span id="an_20:27">20:27</span> Յետոյ ըսաւ Թովմասի. «Հո՛ս բեր մատդ ու
տե՛ս ձեռքերս, բե՛ր ձեռքդ եւ մխէ՛ կողիս մէջ, ու մի՛ ըլլար անհաւատ, հապա՝
հաւատացեալ»:

<span id="an_20:28">20:28</span> Թովմաս պատասխանեց անոր. «Իմ Տէ՜րս եւ
Աստուա՜ծս»:

<span id="an_20:29">20:29</span> Յիսուս ըսաւ անոր. «Դուն հաւատացիր՝
որովհետեւ տեսար զիս. երանի՜ անոնց որ կը հաւատան՝ առանց տեսնելու»:

<span id="an_20:30">20:30</span> Յիսուս ըրաւ ուրիշ բազմաթիւ նշաններ ալ
իր աշակերտներուն առջեւ, որոնք գրուած չեն այս գիրքին մէջ:

<span id="an_20:31">20:31</span> Բայց ասոնք գրուեցան, որպէսզի հաւատաք թէ
Յիսուս՝ Քրիստոսն է, Աստուծոյ Որդին, եւ հաւատալով կեանք ունենաք՝ անոր
անունով:

<span id="an_21:1">21:1</span> Ասկէ ետք՝ Յիսուս դարձեալ բացայայտեց
ինքզինք իր աշակերտներուն, Տիբերիայի ծովուն եզերքը. եւ սա՛պէս բացայայտեց:

<span id="an_21:2">21:2</span> Սիմոն Պետրոս, Թովմաս՝ Երկուորեակ
կոչուածը, Նաթանայէլ՝ որ Գալիլեայի Կանա քաղաքէն էր, Զեբեդէոսի որդիները,
նաեւ աշակերտներէն երկու ուրիշներ միասին էին:

<span id="an_21:3">21:3</span> Սիմոն Պետրոս ըսաւ անոնց. «Ես կ՚երթամ ձուկ
որսալու»: Ըսին անոր. «Մե՛նք ալ կու գանք քեզի հետ»: Դուրս ելան եւ իսկոյն
նաւ մտան. բայց այդ գիշեր ոչինչ բռնեցին:

<span id="an_21:4">21:4</span> Երբ արդէն առտու եղաւ՝ Յիսուս կայնած էր
ծովեզերքը, բայց աշակերտները չճանչցան թէ Յիսուսն է:

<span id="an_21:5">21:5</span> Իսկ Յիսուս ըսաւ անոնց. «Զաւակնե՛ր, ունի՞ք
ուտելիք բան մը»: Պատասխանեցին իրեն. «Ո՛չ»:

<span id="an_21:6">21:6</span> Ըսաւ անոնց. «Նետեցէ՛ք ուռկանը նաւուն աջ
կողմը, ու պիտի գտնէք»: Ուրեմն նետեցին, եւ ձուկերուն շատութենէն՝ ա՛լ
կարող չէին քաշել զայն:

<span id="an_21:7">21:7</span> Ուստի այն աշակերտը որ Յիսուս կը սիրէր՝
ըսաւ Պետրոսի. «Անիկա Տէ՛րն է»: Երբ Սիմոն Պետրոս լսեց թէ Տէրն է, վրան
առաւ բաճկոնը՝ որովհետեւ մերկ էր, ու նետուեցաւ ծովը:

<span id="an_21:8">21:8</span> Իսկ միւս աշակերտները եկան նաւակով,
(որովհետեւ ցամաքէն հեռու չէին, միայն երկու հարիւր կանգունի չափ,) եւ կը
քաշէին ուռկանը՝ ձուկերով լեցուն:

<span id="an_21:9">21:9</span> Երբ ցամաք ելան՝ հոն տեսան վառուած կրակ
մը, ու վրան դրուած ձուկ, եւ հաց:

<span id="an_21:10">21:10</span> Յիսուս ըսաւ անոնց. «Բերէ՛ք այդ
ձուկերէն՝ որ բռնեցիք հիմա»:

<span id="an_21:11">21:11</span> Սիմոն Պետրոս նաւ մտաւ եւ ցամաք քաշեց
ուռկանը՝ լի հարիւր յիսուներեք խոշոր ձուկերով. թէպէտ ա՛յդքան բան կար,
ուռկանը չպատռեցաւ:

<span id="an_21:12">21:12</span> Յիսուս ըսաւ անոնց. «Եկէ՛ք, ճաշեցէ՛ք»:
Աշակերտներէն ո՛չ մէկը կը յանդգնէր հարցնել անոր. «Դուն ո՞վ ես», որովհետեւ
գիտէին թէ Տէրն է:

<span id="an_21:13">21:13</span> Ուստի Յիսուս եկաւ, առաւ հացը եւ տուաւ
անոնց, նմանապէս՝ ձուկը:

<span id="an_21:14">21:14</span> Այս արդէն երրորդ անգամն էր, որ Յիսուս
բացայայտեց ինքզինք իր աշակերտներուն՝ մեռելներէն յարութիւն առնելէն ետք:

<span id="an_21:15">21:15</span> Երր ճաշեցին՝ Յիսուս ըսաւ Սիմոն Պետրոսի.
«Սիմո՛ն, Յովնանի՛ որդի, կը սիրե՞ս զիս ասոնցմէ աւելի»: Ան ըսաւ անոր.
«Այո՛, Տէ՛ր, դուն գիտես թէ կը սիրեմ քեզ»: Ըսաւ անոր. «Արածէ՛ իմ
գառնուկներս»:

<span id="an_21:16">21:16</span> Դարձեալ երկրորդ անգամ ըսաւ անոր.
«Սիմո՛ն, Յովնանի՛ որդի, կը սիրե՞ս զիս»: Ըսաւ անոր. «Այո՛, Տէ՛ր, դուն
գիտես թէ կը սիրեմ քեզ»: Ըսաւ անոր. «Հովուէ՛ իմ ոչխարներս»:

<span id="an_21:17">21:17</span> Ըսաւ անոր երրորդ անգամ. «Սիմո՛ն,
Յովնանի՛ որդի, կը սիրե՞ս զիս»: Պետրոս տրտմեցաւ որ երեք անգամ ըսաւ իրեն.
«Կը սիրե՞ս զիս», եւ ըսաւ անոր. «Տէ՛ր, դուն ամէ՛ն բան գիտես, դուն գիտես
թէ կը սիրեմ քեզ»: Յիսուս ըսաւ անոր. «Արածէ՛ իմ ոչխարներս:

<span id="an_21:18">21:18</span> Ճշմա՛րտապէս, ճշմա՛րտապէս կը յայտարարեմ
քեզի. “Երբ դեռատի էիր, ինքնիրմէ՛դ գօտի կը կապէիր, եւ ո՛ւր ուզէիր՝
կ՚երթայիր. բայց երբ ծերանաս՝ պիտի երկարես ձեռքերդ, ուրի՛շը գօտի պիտի
կապէ քեզի, ու պիտի տանի հո՛ն՝ ուր չես ուզեր”»:

<span id="an_21:19">21:19</span> Ասիկա խօսեցաւ՝ մատնանշելով թէ ան ի՛նչ
մահով պիտի փառաւորէր Աստուած: Երբ խօսեցաւ ասիկա՝ ըսաւ անոր. «Հետեւէ՛
ինծի»:

<span id="an_21:20">21:20</span> Պետրոս ետեւ դարձաւ, ու տեսաւ թէ իրեն կը
հետեւէր այն աշակերտը՝ որ Յիսուս կը սիրէր. (ան նաեւ ինկեր էր անոր
կուրծքին վրայ՝ ընթրիքին ատենը, եւ ըսեր էր. «Տէ՛ր, ո՞վ է ա՛ն՝ որ պիտի
մատնէ քեզ».)

<span id="an_21:21">21:21</span> Պետրոս՝ տեսնելով զայն՝ ըսաւ Յիսուսի.
«Տէ՛ր, հապա ասիկա՛ ի՞նչ պիտի ըլլայ»:

<span id="an_21:22">21:22</span> Յիսուս ըսաւ անոր. «Եթէ ես ուզեմ, որ ան
մնայ՝ մինչեւ որ գամ, քու ի՞նչ հոգդ է. դուն հետեւէ՛ ինծի»:

<span id="an_21:23">21:23</span> Ուստի սա՛ խօսքը տարածուեցաւ
եղբայրներուն մէջ՝ թէ այդ աշակերտը պիտի չմեռնի: Սակայն Յիսուս չըսաւ անոր.
«Պիտի չմեռնի», հապա. «Եթէ ես ուզեմ, որ ան մնայ՝ մինչեւ որ գամ, քու ի՞նչ
հոգդ է»:

<span id="an_21:24">21:24</span> Ա՛յս աշակերտն է՝ որ կը վկայէ այս
բաներուն մասին, եւ գրեց ասոնք. ու գիտենք թէ անոր վկայութիւնը ճշմարիտ է:

<span id="an_21:25">21:25</span> Ուրիշ շատ բաներ ալ կան՝ որ Յիսուս ըրաւ.
եթէ անոնք մէկ առ մէկ գրուած ըլլային, կարծեմ թէ նոյնիսկ աշխարհն ալ
բաւական պիտի չըլլար՝ պարունակելու այն գիրքերը, որ գրուած պիտի ըլլային:
Ամէն:

------------------------------------------------------------------------

[Next: Acts](act.md)
