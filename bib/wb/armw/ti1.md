[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](th2)  [Next](ti2.md) 

------------------------------------------------------------------------

### Armenian (Western): 1 Timothy

<span id="an_1:1">1:1</span> Պօղոս՝ Յիսուս Քրիստոսի առաքեալ մեր Փրկիչ
Աստուծոյ եւ մեր յոյսը եղող Քրիստոս Յիսուսի՝՝ հրամանով,

<span id="an_1:2">1:2</span> Տիմոթէոսի՝ հաւատքով հարազատ զաւակիս.
շնորհք, ողորմութիւն ու խաղաղութիւն Աստուծմէ՝ մեր Հօրմէն, եւ Քրիստոս
Յիսուսէ՝ մեր Տէրոջմէն:

<span id="an_1:3">1:3</span> Քեզի աղաչեցի որ Եփեսոս մնաս, երբ ես
Մակեդոնիա կ՚երթայի, որպէսզի պատուիրես ոմանց՝ ուրիշ կերպով չսորվեցնել,

<span id="an_1:4">1:4</span> ո՛չ ալ ուշադրութիւն դարձնել առասպելներու եւ
անվերջանալի ազգաբանութիւններու, որոնք կը պատճառեն վէճեր՝ փոխանակ
Աստուծոյ հաճելի շինութեան, որ կ՚ըլլայ հաւատքով:

<span id="an_1:5">1:5</span> Իսկ պատուէրին վախճանը սէրն է՝ բխած սուրբ
սիրտէ, բարի խղճմտանքէ եւ անկեղծ հաւատքէ:

<span id="an_1:6">1:6</span> Ասոնցմէ վրիպելով՝ ոմանք խոտորեցան փուճ
խօսքերու մէջ.

<span id="an_1:7">1:7</span> կ՚ուզեն Օրէնքի վարդապետ ըլլալ, բայց չեն
հասկնար ո՛չ ինչ որ կը խօսին, ո՛չ ալ այն բաները՝ որոնց վրայ կը պնդեն:

<span id="an_1:8">1:8</span> Սակայն գիտենք թէ Օրէնքը լաւ է, եթէ մէկը
գործածէ զայն օրինաւոր կերպով,

<span id="an_1:9">1:9</span> սա՛ գիտնալով թէ Օրէնքը տրուած է ո՛չ թէ
արդարներուն համար, հապա՝ անօրէններուն եւ ըմբոստներուն, ամբարիշտներուն ու
մեղաւորներուն, անսուրբերուն եւ սրբապիղծներուն, հայր զարնողներուն, մայր
զարնողներուն, մարդասպաններուն,

<span id="an_1:10">1:10</span> պոռնկողներուն, արուագէտներուն, մարդ
գողցողներուն, ստախօսներուն, երդմնազանցներուն, եւ ուրիշ որեւէ բանի համար՝
որ հակառակ է ողջամիտ վարդապետութեան,

<span id="an_1:11">1:11</span> համաձայն երանելի Աստուծոյ փառաւոր
աւետարանին՝ որ վստահուեցաւ ինծի:

<span id="an_1:12">1:12</span> Շնորհապարտ եմ զիս զօրացնող Քրիստոս
Յիսուսի՝ մեր Տէրոջ, քանի որ հաւատարիմ համարեց զիս ու դրաւ այս
սպասարկութեան մէջ:

<span id="an_1:13">1:13</span> Նախապէս հայհոյիչ էի, հալածող եւ նախատող.
բայց ողորմութիւն գտայ, որովհետեւ անգիտանալով ըրի՝ անհաւատութեան մէջ.

<span id="an_1:14">1:14</span> եւ մեր Տէրոջ շնորհքը յորդեցաւ ինծի
հանդէպ՝ հաւատքով ու սիրով, որ Քրիստոս Յիսուսով է:

<span id="an_1:15">1:15</span> Սա՛ վստահելի եւ բոլորովին ընդունուելու
արժանի խօսք մըն է, թէ Քրիստոս Յիսուս աշխարհ եկաւ՝ փրկելու մեղաւորները,
որոնց գլխաւորը ես եմ:

<span id="an_1:16">1:16</span> Բայց ողորմութիւն գտայ սա՛ պատճառով, որ
Յիսուս Քրիստոս նախ ի՛մ վրաս ցոյց տայ իր համբերատարութիւնը, տիպար ըլլալու
անոնց որ պիտի հաւատային իրեն՝ յաւիտենական կեանքի համար:

<span id="an_1:17">1:17</span> Ուրեմն յաւիտենական Թագաւորին՝ որ անեղծ եւ
անտեսանելի է, միա՛կ Աստուծոյն՝ պատի՜ւ ու փա՜ռք դարէ դար՝՝: Ամէն:

<span id="an_1:18">1:18</span> Սա՛ պատուէրը կ՚աւանդեմ քեզի, որդեա՛կս
Տիմոթէոս, քեզի համար նախապէս եղած մարգարէութիւններուն համաձայն, որ
անոնցմով մարտնչիս բարի մարտը,

<span id="an_1:19">1:19</span> պահելով հաւատքն ու բարի խղճմտանքը, որ
ոմանք վանեցին իրենցմէ եւ հաւատքի վերաբերեալ նաւակոծութիւն կրեցին:

<span id="an_1:20">1:20</span> Ասոնցմէ են Հիմենոս եւ Աղեքսանդրոս, որ
մատնեցի Սատանային՝ որպէսզի վարժուին չհայհոյել:

<span id="an_2:1">2:1</span> Ուրեմն կը յորդորեմ որ ամէն բանէ առաջ
աղերսանք, աղօթք, պաղատանք ու շնորհակալութիւն մատուցանէք բոլոր մարդոց
համար,

<span id="an_2:2">2:2</span> մա՛նաւանդ թագաւորներուն եւ իշխանաւորներուն
համար, որպէսզի խաղաղ ու հանդարտ կեանք վարենք՝ ամբողջ բարեպաշտութեամբ ու
պատկառանքով.

<span id="an_2:3">2:3</span> որովհետեւ ա՛յդ է բարին եւ ընդունելին մեր
Փրկիչ Աստուծոյն առջեւ:

<span id="an_2:4">2:4</span> Ան կ՚ուզէ որ բոլոր մարդիկը փրկուին ու գան
ճշմարտութեան գիտակցութեան.

<span id="an_2:5">2:5</span> քանի որ մէ՛կ Աստուած կայ եւ մէ՛կ միջնորդ
Աստուծոյ ու մարդոց միջեւ, Քրիստոս Յիսուս մարդը,

<span id="an_2:6">2:6</span> որ ինքզինք իբր փրկանք ընծայեց բոլորին տեղը՝
յատուկ ատենին վկայութիւն ըլլալու:

<span id="an_2:7">2:7</span> Ես անոր քարոզիչ եւ առաքեալ նշանակուեցայ,
(ճշմարտութիւնը կ՚ըսեմ Քրիստոսով, չեմ ստեր,) ու հեթանոսներուն վարդապետ
եղայ՝ հաւատքով եւ ճշմարտութեամբ:

<span id="an_2:8">2:8</span> Ուրեմն կը փափաքիմ որ այր մարդիկ ամէն տեղ
աղօթեն՝ սուրբ ձեռքեր վերցնելով, առանց բարկութեան եւ առարկութեան:

<span id="an_2:9">2:9</span> Նոյնպէս ալ կիները իրենք զիրենք զարդարեն
համեստ տարազով, ամօթխածութեամբ եւ խոհեմութեամբ, ո՛չ թէ հիւսուածքներով,
ոսկիով, մարգարիտներով կամ մեծածախս պատմուճաններով,

<span id="an_2:10">2:10</span> հապա բարի գործերով՝ ինչպէս կը պատշաճի
աստուածպաշտութիւն դաւանող կիներուն:

<span id="an_2:11">2:11</span> Կինը թող սորվի՝ հանդարտ կենալով,
բոլորովին ենթարկուելով:

<span id="an_2:12">2:12</span> Բայց կնոջ չեմ արտօներ որ սորվեցնէ, ո՛չ ալ
իշխէ այր մարդուն. հապա թող հանդարտ կենայ:

<span id="an_2:13">2:13</span> Որովհետեւ նախ Ադա՛մ կերտուեցաւ, ու յետոյ՝
Եւա.

<span id="an_2:14">2:14</span> եւ Ադամ չխաբուեցաւ, հապա կի՛նը խաբուելով
օրինազանց եղաւ:

<span id="an_2:15">2:15</span> Սակայն ան պիտի փրկուի որդեծնութեամբ, եթէ
խոհեմութեամբ յարատեւէ հաւատքի, սիրոյ ու սրբութեան մէջ:

<span id="an_3:1">3:1</span> Սա՛ խօսքը վստահելի է. եթէ մէկը
եպիսկոպոսութեան կը բաղձայ, բարի գործի կը ցանկայ:

<span id="an_3:2">3:2</span> Ուստի եպիսկոպոսը պէտք է ըլլայ անարատ, մէկ
կնոջ ամուսին, զգաստ, խոհեմ, համեստ, հիւրասէր, սորվեցնելու ընդունակ,

<span id="an_3:3">3:3</span> ոչ գինեմոլ, ոչ զարնող, հապա՝ ազնիւ, ոչ
կռուազան, ոչ արծաթասէր,

<span id="an_3:4">3:4</span> իր տան լաւ վերակացու եղող, ենթարկուած
զաւակներ ունեցող՝ ամբողջ պատկառանքով.

<span id="an_3:5">3:5</span> (քանի որ եթէ մէկը չգիտնայ վերակացու ըլլալ
իր տան, ի՞նչպէս հոգ պիտի տանի Աստուծոյ եկեղեցիին.)

<span id="an_3:6">3:6</span> ո՛չ ալ նորահաւատ, որ հպարտանալով չիյնայ
Չարախօսին սահմանուած դատապարտութեան մէջ:

<span id="an_3:7">3:7</span> Նաեւ պէտք է ունենայ բարի վկայութիւն
դուրսիններէ՛ն ալ, որպէսզի չիյնայ նախատինքի ու Չարախօսին թակարդին մէջ:

<span id="an_3:8">3:8</span> Նմանապէս սարկաւագները պէտք է ըլլան
պատկառելի, ոչ երկլեզու, ոչ գինեմոլ, ոչ ամօթալի շահախնդրութեան հետամուտ
եղող,

<span id="an_3:9">3:9</span> հապա հաւատքին խորհուրդը պահող՝ մաքուր
խղճմտանքով:

<span id="an_3:10">3:10</span> Ասոնք ալ նախ թող փորձարկուին, ու յետոյ
կատարեն սարկաւագութիւն՝ եթէ անմեղադրելի գտնուին:

<span id="an_3:11">3:11</span> Նոյնպէս ալ անոնց կիները պէտք է ըլլան
պատկառելի, ոչ չարախօս, հապա զգաստ, հաւատարիմ՝ ամէն բանի մէջ:

<span id="an_3:12">3:12</span> Սարկաւագները թող ըլլան մէկ կնոջ ամուսին,
եւ լաւ վերակացու իրենց զաւակներուն ու տան.

<span id="an_3:13">3:13</span> որովհետեւ անոնք որ լաւ կը կատարեն
սարկաւագութիւնը՝ կը տիրանան բարի աստիճանի մը, ու շատ համարձակութեան՝
Քրիստոս Յիսուսի վրայ եղած հաւատքին մէջ:

<span id="an_3:14">3:14</span> Կը գրեմ քեզի այս բաները, թէպէտ կը յուսամ
շուտով գալ քեզի,

<span id="an_3:15">3:15</span> որպէսզի՝ եթէ յապաղիմ՝ գիտնաս թէ ի՛նչպէս
պէտք է վարուիս Աստուծոյ տան մէջ, որ ապրող Աստուծոյ եկեղեցին է,
ճշմարտութեան սիւնն ու խարիսխը:

<span id="an_3:16">3:16</span> Անվիճելիօրէն մեծ է բարեպաշտութեան
խորհուրդը. Աստուած երեւցաւ մարմինով, արդարացաւ Հոգիով, տեսնուեցաւ
հրեշտակներէն, քարոզուեցաւ հեթանոսներուն մէջ, հաւատացուեցաւ աշխարհի մէջ,
եւ համբարձաւ փառքով:

<span id="an_4:1">4:1</span> Հոգին յատկապէս կ՚ըսէ թէ վերջին ատենները՝
ոմանք պիտի հեռանան հաւատքէն, ուշադրութիւն դարձնելով մոլորեցուցիչ
ոգիներու եւ դեւերու վարդապետութիւններու:

<span id="an_4:2">4:2</span> Կեղծաւորութեամբ սուտ պիտի խօսին, խանձուած
խղճմտանք պիտի ունենան,

<span id="an_4:3">4:3</span> պիտի արգիլեն ամուսնանալ ու ետ պիտի պահեն
կերակուրներէն, որ Աստուած ստեղծեր է որպէսզի հաւատացեալները եւ
ճշմարտութիւնը գիտցողները շնորհակալութեամբ ընդունին.

<span id="an_4:4">4:4</span> որովհետեւ ամէն ինչ որ Աստուած ստեղծած է՝
բարի է, ու ոչինչ մերժուելու է՝ եթէ ընդունուի շնորհակալութեամբ,

<span id="an_4:5">4:5</span> քանի որ կը սրբացուի Աստուծոյ խօսքով եւ
աղօթքով:

<span id="an_4:6">4:6</span> Եթէ թելադրես այս բաները եղբայրներուն, պիտի
ըլլաս Յիսուս Քրիստոսի բարի սպասարկու մը, սնած խօսքերով հաւատքին ու բարի
վարդապետութեան՝ որուն հետեւեցար:

<span id="an_4:7">4:7</span> Բայց մերժէ՛ սրբապիղծ ու պառաւական
առասպելները, եւ դուն քեզ վարժեցուր բարեպաշտութեան.

<span id="an_4:8">4:8</span> որովհետեւ մարմինին վարժութիւնը օգտակար է
քիչ բանի, բայց բարեպաշտութիւնը օգտակար է ամէն բանի, ունենալով թէ՛ ներկայ
եւ թէ ապագայ կեանքին խոստումը:

<span id="an_4:9">4:9</span> Այս խօսքը վստահելի է ու բոլորովին
ընդունուելու արժանի:

<span id="an_4:10">4:10</span> Արդարեւ մենք կ՚աշխատինք եւ կը նախատուինք
սա՛ նպատակով, որովհետեւ կը յուսանք ապրող Աստուծոյ, որ Փրկիչն է բոլոր
մարդոց, մա՛նաւանդ՝ հաւատացեալներուն:

<span id="an_4:11">4:11</span> Պատուիրէ՛ եւ սորվեցո՛ւր այս բաները:

<span id="an_4:12">4:12</span> Ո՛չ մէկը թող արհամարհէ քու
երիտասարդութիւնդ, հապա տիպա՛ր եղիր հաւատացեալներուն՝ խօսքով, վարքով,
սիրով, հաւատքով ու մաքրակեցութեամբ:

<span id="an_4:13">4:13</span> Մինչեւ որ գամ՝ ուշադի՛ր եղիր կարդալու,
յորդորելու, սորվեցնելու:

<span id="an_4:14">4:14</span> Անհոգ մի՛ ըլլար քու մէջդ եղած շնորհին
հանդէպ, որ մարգարէութեամբ տրուեցաւ քեզի՝ երէցներուն ձեռնադրութեամբ:

<span id="an_4:15">4:15</span> Խոկա՛ այդ բաներուն մասին եւ զբաղէ՛
ատոնցմով, որպէսզի քու յառաջդիմութիւնդ երեւնայ ամենուն:

<span id="an_4:16">4:16</span> Ուշադի՛ր եղիր դուն քեզի ու
վարդապետութեան, եւ մի՛շտ յարատեւէ ատոնց մէջ. քանի որ այդպէս ընելով՝ պիտի
փրկես թէ՛ քեզ, թէ՛ քեզ լսողները:

<span id="an_5:1">5:1</span> Մի՛ սաստեր տարեցը, հապա յորդորէ՛ զայն՝ հօր
մը պէս. երիտասարդները՝ եղբայրներու պէս,

<span id="an_5:2">5:2</span> տարեց կիները՝ մայրերու պէս, դեռահասակները՝
քոյրերու պէս, բոլորովին մաքրակեցութեամբ:

<span id="an_5:3">5:3</span> Պատուէ՛ այն այրիները՝ որ ի՛րապէս այրի են:

<span id="an_5:4">5:4</span> Բայց եթէ այրի մը ունի զաւակներ կամ թոռներ,
անոնք թող սորվին նախ իրենց տան մէջ բարեպաշտութիւն ցոյց տալ, ու փոխարէնը
հատուցանել իրենց ծնողներուն. որովհետեւ ա՛յդ է բարին եւ ընդունելին
Աստուծոյ առջեւ:

<span id="an_5:5">5:5</span> Իսկ ան որ ի՛րապէս այրի է ու մինակ մնացած,
կը յուսայ Աստուծոյ, եւ գիշեր-ցերեկ կը յարատեւէ աղերսանքի ու աղօթքի մէջ.

<span id="an_5:6">5:6</span> մինչդեռ փափկասէր այրին մեռած է, թէպէտ
կ՚ապրի:

<span id="an_5:7">5:7</span> Պատուիրէ՛ այս բաները, որպէսզի անարատ ըլլան:

<span id="an_5:8">5:8</span> Բայց եթէ մէկը չի հոգար իրենները ու
մա՛նաւանդ իր ընտանիքը, ան ուրացած է հաւատքը, եւ աւելի գէշ է՝ քան անհաւատ
մը:

<span id="an_5:9">5:9</span> Իբր այրի թող դասուի ա՛ն՝ որ վաթսուն
տարեկանէն կրտսեր չէ, մէկ մարդու կին եղած է,

<span id="an_5:10">5:10</span> ու բարի գործերով վկայուած. եթէ զաւակներ
մեծցուցած է, հիւրեր ընդունած, սուրբերուն ոտքերը լուացած, տառապեալներուն
նպաստած, ամէն բարի գործի հետամուտ եղած:

<span id="an_5:11">5:11</span> Բայց մերժէ՛ դեռահասակ այրիները. քանի որ
երբ պերճանքը հեռացնէ զիրենք Քրիստոսէ, կ՚ուզեն ամուսնանալ

<span id="an_5:12">5:12</span> եւ դատապարտութիւն կը կրեն՝՝, որովհետեւ
կ՚անարգեն իրենց առաջին հաւատքը:

<span id="an_5:13">5:13</span> Նաեւ կը սորվին դատարկապորտ ըլլալ՝ շրջելով
տունէ տուն. եւ ո՛չ միայն դատարկապորտ, այլ նաեւ շաղակրատ ու հետաքրքրամոլ՝
խօսելով անպատեհ բաներ:

<span id="an_5:14">5:14</span> Ուրեմն կը փափաքիմ որ դեռահասակ կիները
ամուսնանան, զաւակներ ծնանին, իրենց տունը կառավարեն՝՝, եւ հեգնելու առիթ
չտան հակառակորդին,

<span id="an_5:15">5:15</span> քանի որ արդէն ոմանք խոտորեցան՝ երթալով
Սատանայի ետեւէն:

<span id="an_5:16">5:16</span> Եթէ հաւատացեալ այր մարդ մը կամ կին մը
ունի այրիներ, ի՛նք թող նպաստէ անոնց, որպէսզի եկեղեցին չծանրաբեռնուի ու
կարենայ նպաստել իրակա՛ն այրիներուն:

<span id="an_5:17">5:17</span> Լաւ վերակացու եղող երէցները, մա՛նաւանդ
անոնք՝ որոնց աշխատանքն է խօսքը քարոզել եւ սորվեցնել, թող արժանանան
կրկնապատիկ պատիւի,

<span id="an_5:18">5:18</span> որովհետեւ Գիրքը կ՚ըսէ. «Մի՛ կապեր կալի
մէջ աշխատող՝՝ եզին դունչը»: Նաեւ. «Գործաւորը արժանի է իր վարձքին»:

<span id="an_5:19">5:19</span> Երէցի դէմ ամբաստանութիւն մի՛ ընդունիր,
բայց միայն երկու կամ երեք վկայի առջեւ:

<span id="an_5:20">5:20</span> Անոնք որ կը մեղանչեն՝ կշտամբէ՛ բոլորին
առջեւ, որպէսզի միւսներն ալ վախնան:

<span id="an_5:21">5:21</span> Կը վկայեմ Աստուծոյ, Յիսուս Քրիստոսի եւ
ընտրեալ հրեշտակներուն առջեւ, որ պահես այս բաները առանց նախընտրանքի,
ոչինչ ընելով կողմնակալութեամբ:

<span id="an_5:22">5:22</span> Աճապարելով ձեռք մի՛ դներ ոեւէ մէկուն
վրայ, եւ մի՛ հաղորդակցիր ուրիշներուն մեղքերուն: Դուն քեզ մաքրակենցա՛ղ
պահէ:

<span id="an_5:23">5:23</span> Այլեւս միայն ջուր մի՛ խմեր, հապա քիչ մըն
ալ գինի գործածէ՝ ստամոքսիդ ու յաճախադէպ հիւանդութիւններուդ համար:

<span id="an_5:24">5:24</span> Կարգ մը մարդոց մեղքերը առաջուընէ յայտնի
են, նախքան իրենց դատաստանը. իսկ ոմանց մեղքերը յետոյ կը յայտնուին՝՝:

<span id="an_5:25">5:25</span> Նոյնպէս ալ ոմանց բարի գործերը յայտնի են.
իսկ անոնք որ տարբեր են՝ չեն կրնար պահուիլ:

<span id="an_6:1">6:1</span> Լուծի տակ եղող բոլոր ստրուկները թող արժանի
համարեն իրենց տէրերը ամէն պատիւի, որպէսզի Աստուծոյ անունն ու
վարդապետութիւնը չհայհոյուին:

<span id="an_6:2">6:2</span> Իսկ անոնք որ հաւատացեալ տէրեր ունին՝ թող
չարհամարհեն զանոնք՝ որովհետեւ եղբայրներ են. այլ մանաւանդ թող ծառայեն
անոնց յօժարութեամբ, քանի բարերարութենէն օգտուողները հաւատացեալ են ու
սիրելի: Սորվեցո՛ւր այս բաները եւ յորդորէ՛:

<span id="an_6:3">6:3</span> Եթէ մէկը սորվեցնէ ուրիշ կերպով, ու չյարի
մեր Տէրոջ՝ Յիսուս Քրիստոսի ողջամիտ խօսքերուն եւ այն վարդապետութեան՝ որ
համաձայն է բարեպաշտութեան,

<span id="an_6:4">6:4</span> այդպիսին հպարտացած է ու ոչինչ գիտէ, հապա
վարակուած է վէճերու եւ բանակռիւներու ախտէն, որոնցմէ կը յառաջանան նախանձ,
կռիւ, հայհոյութիւններ, չար ենթադրութիւններ,

<span id="an_6:5">6:5</span> զրաբանութիւններ՝ միտքով ապականած ու
ճշմարտութենէն զրկուած մարդոց, որ կը կարծեն թէ բարեպաշտութիւնը
շահավաճառութիւն է. հեռացի՛ր այդպիսիներէն:

<span id="an_6:6">6:6</span> Սակայն բարեպաշտութիւնը՝ ինքնաբաւութեամբ
միասին՝ մեծ շահավաճառութիւն մըն է.

<span id="an_6:7">6:7</span> որովհետեւ ոչինչ բերինք աշխարհ, եւ բացայայտ
է թէ ոչինչ կրնանք դուրս հանել անկէ.

<span id="an_6:8">6:8</span> ուստի կերակուր ու հագնելիք ունենալով՝
բաւարարուինք անոնցմով:

<span id="an_6:9">6:9</span> Բայց անոնք որ կը փափաքին հարստանալ՝ կ՚իյնան
փորձութեան եւ թակարդի, ու շատ անմիտ եւ վնասակար ցանկութիւններու մէջ,
որոնք կ՚ընկղմեն մարդիկը աւերումի կամ կորուստի մէջ.

<span id="an_6:10">6:10</span> որովհետեւ բոլոր չարիքներուն արմատը՝
արծաթսիրութիւնն է, որուն բաղձալով՝ ոմանք մոլորեցան հաւատքէն եւ իրենք
զիրենք խոցեցին շատ ցաւերով:

<span id="an_6:11">6:11</span> Բայց դո՛ւն, ո՛վ Աստուծոյ մարդ, փախի՛ր այս
բաներէն, եւ հետամո՛ւտ եղիր արդարութեան, բարեպաշտութեան, հաւատքի, սիրոյ,
համբերութեան ու հեզութեան:

<span id="an_6:12">6:12</span> Պայքարէ՛ հաւատքին բարի պայքարը, բռնէ՛
յաւիտենական կեանքը՝ որուն համար կանչուեցար եւ տուիր բարի դաւանութիւնը
շատ վկաներու առջեւ:

<span id="an_6:13">6:13</span> Կը պատուիրեմ քեզի՝ Աստուծոյ առջեւ, որ
կեանք կու տայ բոլոր բաներուն, ու Քրիստոս Յիսուսի առջեւ, որ վկայեց բարի
դաւանութիւնը Պոնտացի Պիղատոսի առջեւ,

<span id="an_6:14">6:14</span> որ պահես այս պատուէրը՝ ապրելով անբիծ,
անարատ, մինչեւ մեր Տէրոջ՝ Յիսուս Քրիստոսի երեւումը:

<span id="an_6:15">6:15</span> Զայն իր ատենին ցոյց պիտի տայ Երանելին եւ
միակ Հզօրը, Թագաւորներուն թագաւորն ու Տէրերուն տէրը:

<span id="an_6:16">6:16</span> Միայն ի՛նք ունի անմահութիւն, եւ կը բնակի
անմերձենալի լոյսի մէջ: Մարդոցմէ ո՛չ մէկը տեսեր է զինք, ո՛չ ալ կրնայ
տեսնել: Իրե՛ն պատիւ ու զօրութիւն յաւիտեան: Ամէն:

<span id="an_6:17">6:17</span> Պատուիրէ՛ այս աշխարհի մէջ հարուստ
եղողներուն՝ որ մեծամիտ չըլլան, ո՛չ ալ յուսան անստոյգ հարստութեան, հապա՝
ապրող Աստուծոյ, որ ամէն բան կու տայ մեզի ճոխութեամբ՝ վայելելու համար:

<span id="an_6:18">6:18</span> Բարիք թող գործեն, բարի գործերով թող
հարստանան, առատաձեռն եւ ուրիշին կարիքներուն հաղորդակից ըլլան,

<span id="an_6:19">6:19</span> ապագային համար իրենք իրենց լաւ հիմ դնելով
իբր պահեստ՝ որպէսզի բռնեն յաւիտենական կեանքը:

<span id="an_6:20">6:20</span> Ո՛վ Տիմոթէոս, պահէ՛ քեզի յանձնուած
աւանդը, խուսափելով սրբապիղծ ունայնաբանութիւններէն ու սուտանուն գիտութեան
հակադրութիւններէն.

<span id="an_6:21">6:21</span> ոմանք վրիպեցան հաւատքէն՝ դաւանելով
զանոնք: Շնորհքը քեզի հետ: Ամէն:

------------------------------------------------------------------------

[Next: 2 Timothy](ti2.md)
