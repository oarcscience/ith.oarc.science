[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](phi)  [Next](th1.md) 

------------------------------------------------------------------------

### Armenian (Western): Colossians

<span id="an_1:1">1:1</span> Պօղոս, Աստուծոյ կամքով Յիսուս Քրիստոսի
առաքեալը, եւ Տիմոթէոս եղբայրը՝

<span id="an_1:2">1:2</span> Կողոսայի մէջ եղող սուրբերուն ու Քրիստոսով
հաւատարիմ եղբայրներուն.

<span id="an_1:3">1:3</span> շնորհք եւ խաղաղութիւն ձեզի Աստուծմէ՝ մեր
Հօրմէն, ու Տէր Յիսուս Քրիստոսէ՝՝: Ամէն ատեն աղօթելով ձեզի համար՝
շնորհակալ կ՚ըլլանք Աստուծմէ ու մեր Տէրոջ՝ Յիսուս Քրիստոսի Հօրմէն,

<span id="an_1:4">1:4</span> լսելով Քրիստոս Յիսուսի վրայ ձեր ունեցած
հաւատքին եւ բոլոր սուրբերուն հանդէպ ձեր տածած սիրոյն մասին,

<span id="an_1:5">1:5</span> այն յոյսին պատճառով՝ որ երկինքը վերապահուած
է ձեզի համար: Անոր մասին նախապէս լսեցիք՝ աւետարանին ճշմարտութեան խօսքով,

<span id="an_1:6">1:6</span> որ հասաւ ձեզի՝ ինչպէս ամբողջ աշխարհի, ու
պտուղ կ՚արտադրէ (եւ կ՚աճի) նոյնպէս ձեր մէջ ալ, այն օրէն ի վեր՝ երբ
լսեցիք ու ճշմարտութեամբ գիտցաք Աստուծոյ շնորհքը,

<span id="an_1:7">1:7</span> ինչպէս սորվեցաք մեր սիրելի ծառայակիցէն՝
Եպափրասէն: Ան Քրիստոսի հաւատարիմ սպասարկու մըն է ձեզի համար,

<span id="an_1:8">1:8</span> եւ ինք ալ բացայայտեց մեզի ձեր սէրը՝ Հոգիով:

<span id="an_1:9">1:9</span> Հետեւաբար մենք ալ՝ այն օրէն երբ լսեցինք՝
չենք դադրիր աղօթելէ ձեզի համար, եւ խնդրելէ որ լեցուած ըլլաք անոր կամքին
գիտակցութեամբ՝ ամբողջ իմաստութեամբ ու հոգեւոր ըմբռնումով,

<span id="an_1:10">1:10</span> որպէսզի ընթանաք Տէրոջ արժանավայել կերպով՝
հաճեցնելով զինք ամէն բանի մէջ, պտղաբեր ըլլալով ամէն տեսակ բարի գործով,
եւ աճելով Աստուծոյ ճանաչումով.

<span id="an_1:11">1:11</span> ու զօրացած ամբողջ ոյժով՝ իր փառաւոր
զօրութեան համեմատ, ուրախութեամբ համբերող եւ համբերատար ըլլաք,

<span id="an_1:12">1:12</span> շնորհակալ ըլլալով Հայր Աստուծմէ, որ
արժանացուց մեզ մասնակից ըլլալու լոյսի մէջ բնակող սուրբերու ժառանգութեան,

<span id="an_1:13">1:13</span> եւ ազատեց մեզ խաւարի իշխանութենէն ու
փոխադրեց իր սիրելի Որդիին թագաւորութեան.

<span id="an_1:14">1:14</span> անո՛վ մենք ազատագրութիւն ունինք՝ իր
արիւնով, այսինքն՝ մեղքի ներում:

<span id="an_1:15">1:15</span> Ան անտեսանելի Աստուծոյ պատկերն է, բոլոր
արարածներուն անդրանիկը,

<span id="an_1:16">1:16</span> որովհետեւ անո՛վ ստեղծուեցաւ ամէն բան, ինչ
որ երկինքի մէջ է եւ ինչ որ երկրի վրայ կայ, տեսանելի կամ անտեսանելի. թէ՛
գահերը, թէ՛ տէրութիւնները, թէ՛ պետութիւնները, թէ՛ իշխանութիւնները: Բոլոր
բաները ստեղծուեցան անով եւ անոր համար:

<span id="an_1:17">1:17</span> Ան ամէն բանէ առաջ է, ու անո՛վ ամէն բան
հաստատ կը կենայ:

<span id="an_1:18">1:18</span> Ա՛ն է մարմինին, այսինքն՝ եկեղեցիին
գլուխը. ա՛ն է սկիզբը, մեռելներէն անդրանիկը, որպէսզի նախապատիւ ըլլայ ամէն
բանի մէջ.

<span id="an_1:19">1:19</span> որովհետեւ Հայրը բարեհաճեցաւ որ
Աստուածութեան ամբողջ լիութիւնը բնակի անոր մէջ,

<span id="an_1:20">1:20</span> եւ անո՛վ հաշտեցնէ իրեն հետ բոլորը, թէ՛
երկրի վրայ ու թէ՛ երկինքի մէջ եղողները, խաղաղութիւն ընելով անոր արիւնով,
որ թափուեցաւ խաչին վրայ:

<span id="an_1:21">1:21</span> Եւ ձեզ ալ, որ ժամանակին ուծացած ու ձեր
միտքով թշնամիներ էիք՝ չար գործերով,

<span id="an_1:22">1:22</span> հիմա հաշտեցուց անոր բուն մարմինով՝
մահուան միջոցով, որպէսզի անոր առջեւ սուրբ, անարատ եւ անմեղադրելի
ներկայացնէ ձեզ,

<span id="an_1:23">1:23</span> եթէ հիմնուած ու հաստատուած մնաք հաւատքին
վրայ, առանց խախտելու յոյսէն այն աւետարանին՝ որ դուք լսեցիք. ան
քարոզուեցաւ երկինքի տակ եղած բոլոր արարածներուն, ու ես՝ Պօղոս՝ սպասարկու
եղայ անոր:

<span id="an_1:24">1:24</span> Հիմա ուրախ եմ ձեզի համար կրած
չարչարանքներուս մէջ, ու Քրիստոսի կրած տառապանքներուն պակասը կը լրացնեմ
իմ մարմինիս մէջ՝ անոր մարմինին համար, որ եկեղեցին է:

<span id="an_1:25">1:25</span> Ես սպասարկու եղայ անոր Աստուծոյ
տնտեսութեամբ՝ որ տրուեցաւ ինծի ձեզի համար, որպէսզի լիովին քարոզեմ
Աստուծոյ խօսքը,

<span id="an_1:26">1:26</span> այն խորհուրդը՝ որ ծածկուած էր բոլոր
դարերէն ու սերունդներէն, իսկ հիմա յայտնաբերուեցաւ իր սուրբերուն,

<span id="an_1:27">1:27</span> որոնց Աստուած ուզեց գիտցնել թէ ի՛նչ է այս
խորհուրդին փառքին ճոխութիւնը հեթանոսներուն մէջ, այսինքն՝ Քրիստոս ձեր
մէջ, փառքի յոյսը:

<span id="an_1:28">1:28</span> Մենք կը հռչակենք զինք, խրատելով ամէն մարդ
եւ սորվեցնելով ամէն մարդու՝ ամբողջ իմաստութեամբ, որպէսզի ներկայացնենք
ամէն մարդ կատարեալ՝ Քրիստոս Յիսուսով:

<span id="an_1:29">1:29</span> Ասո՛ր համար ես կ՚աշխատիմ, պայքարելով իր
ներգործութեան համեմատ՝ որ զօրութեամբ կը գործէ իմ մէջս:

<span id="an_2:1">2:1</span> Արդարեւ կ՚ուզեմ որ գիտնաք թէ ի՛նչպէս մեծ
պայքար կը մղեմ ձեզի, Լաւոդիկեցիներուն ու բոլոր անոնց համար՝ որ չեն տեսեր
իմ երեսս մարմինով,

<span id="an_2:2">2:2</span> որպէսզի անոնց սիրտերը մխիթարուին՝ սիրով
իրարու կցուած, եւ ըմբռնեն լման վստահութեան ամբողջ ճոխութիւնը, այսինքն
գիտակցին Հայր Աստուծոյ ու Քրիստոսի խորհուրդին,

<span id="an_2:3">2:3</span> որուն մէջ պահուած են իմաստութեան եւ
գիտութեան բոլոր գանձերը:

<span id="an_2:4">2:4</span> Կ՚ըսեմ ասիկա՝ որպէսզի ո՛չ մէկը խաբէ ձեզ
հրապուրիչ խօսքերով.

<span id="an_2:5">2:5</span> որովհետեւ թէպէտ բացակայ եմ մարմինով, ձեզի
հետ եմ հոգիով, ու կ՚ուրախանամ՝ տեսնելով ձեր կարգապահութիւնը եւ ձեր
հաւատքին ամրութիւնը՝ Քրիստոսի վրայ:

<span id="an_2:6">2:6</span> Ուրեմն, ի՛նչպէս ընդունեցիք Քրիստոս Յիսուս
Տէրը՝ ա՛յնպէս ընթացէք անով,

<span id="an_2:7">2:7</span> արմատացած ու շինուած անոր վրայ, եւ
հաստատուած հաւատքին մէջ՝ ինչպէս սորվեցաք, ու ճոխացէ՛ք անոր մէջ
շնորհակալութեամբ:

<span id="an_2:8">2:8</span> Զգուշացէ՛ք որ ո՛չ մէկը որսայ ձեզ
փիլիսոփայութեամբ եւ ունայն խաբէութեամբ, մարդոց աւանդութեան ու աշխարհի
սկզբունքներուն համաձայն, եւ ո՛չ թէ Քրիստոսի վարդապետութեան համաձայն.

<span id="an_2:9">2:9</span> որովհետեւ Աստուածութեան ամբողջ լիութիւնը կը
բնակի անոր մէջ մարմնապէս,

<span id="an_2:10">2:10</span> ու դուք ալ ամբողջացած էք անով՝ որ գլուխն
է ամէն պետութեան եւ իշխանութեան:

<span id="an_2:11">2:11</span> Անո՛վ ալ թլփատուեցաք՝ անձեռակերտ
թլփատութեամբ, մերկանալով մեղքերու մարմինէն՝՝ Քրիստոսի թլփատութեամբ:

<span id="an_2:12">2:12</span> Անոր հետ թաղուեցաք մկրտութեամբ, նաեւ անով
եւ անոր հետ յարութիւն առիք՝ հաւատալով Աստուծոյ ներգործութեան, որ
մեռելներէն յարուցանեց զայն,

<span id="an_2:13">2:13</span> եւ ձեզի՛ ալ՝ որ ժամանակին մեռած էիք
յանցանքներու մէջ ու ձեր մարմինին անթլփատութեան մէջ՝ կեանք տուաւ անոր
հետ: Մեր բոլոր յանցանքները ներեց մեզի,

<span id="an_2:14">2:14</span> եւ մեզի դէմ հրամաններով եղած
պարտամուրհակը՝ որ հակառակ էր մեզի՝ ջնջեց, ու մէջտեղէն վերցուց զայն՝
գամելով խաչափայտին վրայ.

<span id="an_2:15">2:15</span> եւ մերկացուց պետութիւններն ու
իշխանութիւնները, եւ հանրութեան նշաւակ դարձուց՝ անով յաղթելով անոնց:

<span id="an_2:16">2:16</span> Ուրեմն ա՛լ ո՛չ մէկը թող դատէ ձեզ
կերակուրի կամ խմելիքի համար, կամ տօներու, ամսագլուխներու կամ Շաբաթներու
կապակցութեամբ,

<span id="an_2:17">2:17</span> որոնք գալիք բաներուն շուքն են. բայց
մարմինը Քրիստոսի է:

<span id="an_2:18">2:18</span> Ո՛չ մէկը ձեզ թող զրկէ ձեր մրցանակէն՝
յօժարակամ խոնարհութեամբ ու հրեշտակներու կրօնով, միջամուխ ըլլալով չտեսած
բաներուն, զուր տեղը հպարտանալով իր մարմնաւոր միտքով,

<span id="an_2:19">2:19</span> եւ չբռնելով գլուխը՝ որմէ ամբողջ մարմինը,
յօդերով ու յօդակապերով հայթայթուած եւ իրարու կցուած, կ՚աճի Աստուծոյ
աճումով:

<span id="an_2:20">2:20</span> Ուրեմն, եթէ դուք մեռաք Քրիստոսի հետ՝ այս
աշխարհի սկզբունքներուն հանդէպ, ա՛լ ինչո՞ւ՝ աշխարհի մէջ ապրողներու նման՝
ենթակայ կ՚ըլլաք հրամաններու, ինչպէս՝

<span id="an_2:21">2:21</span> «մի՛ մերձենար, մի՛ համտեսեր, մի՛ դպչիր»,

<span id="an_2:22">2:22</span> (ասոնք՝ բոլորը գործածութեամբ սահմանուած
են ապականութեան,) մարդոց պատուէրներուն ու վարդապետութիւններուն համաձայն:

<span id="an_2:23">2:23</span> Ասոնք արդարեւ իմաստութեան կերպարանք մը
ունին՝ ինքնակամ կրօնով, խոնարհութեամբ եւ մարմինին չխնայելով. բայց արժանի
են ո՛չ մէկ պատիւի, հապա կը ծառայեն մարմինը գոհացնելու:

<span id="an_3:1">3:1</span> Ուրեմն, եթէ յարութիւն առիք Քրիստոսի հետ,
փնտռեցէ՛ք այն բաները՝ որ վերն են, ուր Քրիստոս կը բազմի՝ Աստուծոյ աջ
կողմը:

<span id="an_3:2">3:2</span> Մտածեցէ՛ք վերի բաներուն մասին, ո՛չ թէ երկրի
վրայ եղող բաներուն մասին.

<span id="an_3:3">3:3</span> որովհետեւ դուք մեռաք, ու ձեր կեանքը պահուած
է Քրիստոսի հետ՝ Աստուծոյ մէջ:

<span id="an_3:4">3:4</span> Երբ Քրիստոս՝ մեր կեանքը՝ երեւնայ, այն ատեն
դո՛ւք ալ փառքով պիտի երեւնաք՝ անոր հետ:

<span id="an_3:5">3:5</span> Ուրեմն մեռցուցէ՛ք ձեր երկրաւոր անդամները.-
պոռնկութիւնը, անմաքրութիւնը, անսանձ կիրքը, չար ցանկութիւնը եւ
ագահութիւնը, որ կռապաշտութիւն է:

<span id="an_3:6">3:6</span> Ասո՛նց համար Աստուծոյ բարկութիւնը կու գայ
անհնազանդութեան որդիներուն վրայ,

<span id="an_3:7">3:7</span> որոնց մէջ դո՛ւք ալ ժամանակին կ՚ընթանայիք,
երբ կ՚ապրէիք անոնց մէջ:

<span id="an_3:8">3:8</span> Բայց հիմա դո՛ւք ալ թօթափեցէ՛ք սա՛ ամէնը.-
բարկութիւնը, զայրոյթը, չարամտութիւնը, հայհոյութիւնը, լիրբ խօսքերը՝ ձեր
բերանէն:

<span id="an_3:9">3:9</span> Մի՛ ստէք իրարու. հանեցէ՛ք ձեր վրայէն հին
մարդը՝ իր գործերով,

<span id="an_3:10">3:10</span> ու հագէ՛ք այն նորը, որ նորոգուած է
գիտակցութեամբ՝ իր Արարիչին պատկերին համաձայն,

<span id="an_3:11">3:11</span> եւ որուն մէջ ո՛չ Յոյն կայ, ո՛չ ալ Հրեայ,
թլփատութիւն կամ անթլփատութիւն, օտար, Սկիւթացի, ստրուկ կամ ազատ. հապա
Քրիստոս է ամէն ինչ, եւ բոլորին մէջ:

<span id="an_3:12">3:12</span> Ուրեմն, որպէս Աստուծոյ ընտրեալներ՝ սուրբ
ու սիրելի, հագէ՛ք գութը, կարեկցութիւնը, քաղցրութիւնը, խոնարհութիւնը,
հեզութիւնը, համբերատարութիւնը,

<span id="an_3:13">3:13</span> հանդուրժելով իրարու եւ ներելով իրարու՝
եթէ մէկը տրտունջ մը ունենայ միւսին դէմ. ինչպէս Քրիստոս ներեց ձեզի,
նոյնպէս ալ դո՛ւք ներեցէք:

<span id="an_3:14">3:14</span> Եւ այս բոլոր բաներուն վրայ՝ հագէ՛ք սէրը,
որ կատարելութեան կապն է:

<span id="an_3:15">3:15</span> Ձեր սիրտերուն մէջ թող հովանաւորէ Աստուծոյ
խաղաղութիւնը, որուն ալ կանչուեցաք՝ մէկ մարմինով, ու շնորհակա՛լ եղէք:

<span id="an_3:16">3:16</span> Քրիստոսի խօսքը ճոխութեա՛մբ թող բնակի ձեր
մէջ, որպէսզի ամբողջ իմաստութեամբ սորվեցնէք իրարու եւ խրատէք զիրար՝
սաղմոսներով, օրհներգերով ու հոգեւոր երգերով, շնորհակալութեամբ երգելով
Աստուծոյ՝ ձեր սիրտերուն մէջ:

<span id="an_3:17">3:17</span> Եւ ամէն ինչ որ կ՚ընէք, թէ՛ խօսքով եւ թէ
գործով, ըրէ՛ք Տէր Յիսուսի անունով, շնորհակալ ըլլալով Աստուծմէ ու Հօրմէն՝
անոր միջոցով:

<span id="an_3:18">3:18</span> Կինե՛ր, հպատակեցէ՛ք ձեր ամուսիններուն,
ինչպէս կը պատշաճի Տէրոջմով:

<span id="an_3:19">3:19</span> Ամուսիննե՛ր, սիրեցէ՛ք ձեր կիները եւ մի՛
դառնանաք անոնց դէմ:

<span id="an_3:20">3:20</span> Զաւակնե՛ր, հնազանդեցէ՛ք ձեր ծնողներուն
ամէն բանի մէջ, որովհետեւ ա՛յդ է Տէրոջ հաճելին:

<span id="an_3:21">3:21</span> Հայրե՛ր, մի՛ գրգռէք ձեր զաւակները,
որպէսզի չվհատին:

<span id="an_3:22">3:22</span> Ստրուկնե՛ր, հնազանդեցէ՛ք ձեր մարմնաւոր
տէրերուն ամէն բանի մէջ. ո՛չ թէ աչքի առջեւ ծառայելով՝ մարդահաճոներու պէս,
հապա՝ պարզամտութեամբ, Տէրոջմէ՛ն վախնալով:

<span id="an_3:23">3:23</span> Ի՛նչ որ կ՚ընէք՝ սրտա՛նց ըրէք, որպէս թէ
Տէրոջ եւ ո՛չ թէ մարդոց,

<span id="an_3:24">3:24</span> գիտնալով թէ Տէրոջմէ՛ն պիտի ստանաք
ժառանգութեան հատուցումը, որովհետեւ Տէր Քրիստոսի՛ կը ծառայէք:

<span id="an_3:25">3:25</span> Բայց անիրաւը պիտի ստանայ իր անիրաւութեան
պատիժը, եւ աչառութիւն չկայ:

<span id="an_4:1">4:1</span> Տէրե՛ր, հատուցանեցէ՛ք ձեր ստրուկներուն՝
իրաւունքով ու հաւասարութեամբ, գիտնալով թէ դո՛ւք ալ ունիք Տէր մը՝
երկինքը:

<span id="an_4:2">4:2</span> Յարատեւեցէ՛ք աղօթքի մէջ, եւ արթո՛ւն կեցէք
անոր մէջ՝ շնորհակալութեամբ:

<span id="an_4:3">4:3</span> Միաժամանակ աղօթեցէ՛ք նաեւ մեզի համար, որ
Աստուած խօսքի դուռ մը բանայ մեզի՝ խօսելու Քրիստոսի խորհուրդին մասին,
որուն համար կապուած ալ եմ,

<span id="an_4:4">4:4</span> որպէսզի յայտնաբերեմ զայն այնպէս՝ ինչպէս
պէտք է խօսիմ:

<span id="an_4:5">4:5</span> Իմաստութեա՛մբ վարուեցէք դուրսիններուն հետ՝
գնելով ժամանակը:

<span id="an_4:6">4:6</span> Ձեր խօսքը ամէն ատեն շնորհքո՛վ թող ըլլայ,
աղով համեմուած, որ գիտնաք թէ ի՛նչպէս պէտք է պատասխանէք իւրաքանչիւրին:

<span id="an_4:7">4:7</span> Իմ մասիս ամէն ինչ պիտի գիտցնէ ձեզի
Տիւքիկոս՝ սիրելի եղբայրը, հաւատարիմ սպասարկուն եւ ծառայակիցը Տէրոջմով:

<span id="an_4:8">4:8</span> Զինք սա՛ նպատակով ղրկեցի ձեզի, որպէսզի
գիտնայ ձեր մասին՝՝ ու մխիթարէ ձեր սիրտերը,

<span id="an_4:9">4:9</span> Ոնեսիմոս հաւատարիմ եւ սիրելի եղբօր հետ՝ որ
ձեզմէ է. իրենք պիտի գիտցնեն ձեզի ամէն ինչ որ կայ հոս:

<span id="an_4:10">4:10</span> Կը բարեւէ ձեզ Արիստարքոս՝ գերութեան
ընկերս. նաեւ Մարկոս՝ Բառնաբասի եղբօրորդին, (որուն մասին պատուէրներ
ստացաք. ընդունեցէ՛ք զինք՝ եթէ գայ ձեզի,)

<span id="an_4:11">4:11</span> եւ Յիսուս՝ որ Յուստոս կը կոչուի, որոնք
թլփատութենէն են: Միայն ասո՛նք գործակցեցան ինծի՝ Աստուծոյ թագաւորութեան
մէջ, եւ մխիթարութիւն եղան ինծի:

<span id="an_4:12">4:12</span> Կը բարեւէ ձեզ Եպափրաս՝ Քրիստոսի ծառան, որ
ձեզմէ է. ամէն ատեն աղօթքի մէջ կը պայքարի ձեզի համար, որպէսզի դուք
կատարեալ ու լման կենաք՝ Աստուծոյ ամբողջ կամքին մէջ:

<span id="an_4:13">4:13</span> Անոր համար կը վկայեմ թէ շատ
նախանձախնդրութիւն ունի՝ ձեզի, ինչպէս նաեւ Լաւոդիկէի ու Յերապոլիսի մէջ
եղողներուն համար:

<span id="an_4:14">4:14</span> Կը բարեւեն ձեզ Ղուկաս՝ սիրելի բժիշկը, եւ
Դեմաս:

<span id="an_4:15">4:15</span> Բարեւեցէ՛ք եղբայրները՝ որ Լաւոդիկէ են, ու
Նիմփաս եւ անոր տան մէջ եղող եկեղեցին:

<span id="an_4:16">4:16</span> Երբ այս նամակը կարդացուի ձեր մէջ, կարդա՛լ
տուէք նաեւ Լաւոդիկեցիներու եկեղեցիին մէջ: Դուք ալ կարդացէ՛ք Լաւոդիկէէն
եկած նամակը,

<span id="an_4:17">4:17</span> եւ ըսէ՛ք Արքիպպոսի. «Զգուշացի՛ր քու
սպասարկութեանդ համար՝ որ ստացար Տէրոջմով, որպէսզի գործադրես զայն»:

<span id="an_4:18">4:18</span> Ես՝ Պօղոս, ի՛մ ձեռքովս կը գրեմ այս
բարեւը: Յիշեցէ՛ք կապերս: Շնորհքը ձեզի հետ: Ամէն:

------------------------------------------------------------------------

[Next: 1 Thessalonians](th1.md)
