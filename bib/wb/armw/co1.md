[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](rom)  [Next](co2.md) 

------------------------------------------------------------------------

### Armenian (Western): 1 Corinthians

<span id="an_1:1">1:1</span> Պօղոս, կանչուած Աստուծոյ կամքով՝ Յիսուս
Քրիստոսի առաքեալ ըլլալու, ու Սոսթենէս եղբայրը,

<span id="an_1:2">1:2</span> Կորնթոսի մէջ եղած Աստուծոյ եկեղեցիին,
անոնց՝ որ Քրիստոս Յիսուսով սրբացած են, կանչուած՝ սուրբեր ըլլալու բոլոր
անոնց հետ, որ ամէն տեղ կը կանչեն մեր Տէրոջ՝ Յիսուս Քրիստոսի անունը, թէ՛
իրենց եւ թէ մեր Տէրոջ.

<span id="an_1:3">1:3</span> շնորհք ու խաղաղութիւն ձեզի Աստուծմէ՝ մեր
Հօրմէն, եւ Տէր Յիսուս Քրիստոսէ:

<span id="an_1:4">1:4</span> Ամէն ատեն շնորհակալ կ՚ըլլամ իմ Աստուծմէս
ձեզի համար, քանի որ Աստուծոյ շնորհքը տրուած է ձեզի Քրիստոս Յիսուսով,

<span id="an_1:5">1:5</span> ու դուք ամէն բանի մէջ հարստացած էք անով՝
ամէն խօսքով եւ ամէն գիտութեամբ:

<span id="an_1:6">1:6</span> Այսպէս՝ Քրիստոսի վկայութիւնը հաստատուեցաւ
ձեր մէջ,

<span id="an_1:7">1:7</span> որպէսզի ո՛չ մէկ շնորհ պակսի ձեզի, մինչ կը
սպասէք մեր Տէրոջ՝ Յիսուս Քրիստոսի յայտնութեան:

<span id="an_1:8">1:8</span> Ինք նաեւ պիտի հաստատէ ձեզ մինչեւ վախճանը,
որ անմեղադրելի ըլլաք մեր Տէրոջ՝ Յիսուս Քրիստոսի օրը:

<span id="an_1:9">1:9</span> Հաւատարիմ է Աստուած, որու միջոցով
կանչուեցաք հաղորդակից ըլլալու իր Որդիին, մեր Տէրոջ՝ Յիսուս Քրիստոսի:

<span id="an_1:10">1:10</span> Կ՚աղաչե՛մ ձեզի, եղբայրնե՛ր, մեր Տէրոջ՝
Յիսուս Քրիստոսի անունով, որ դուք բոլորդ ունենաք նո՛յն խօսքը, ու
պառակտումներ չըլլան ձեր մէջ. հապա հաստատուած ըլլաք նո՛յն միտքով ու նո՛յն
դատումով:

<span id="an_1:11">1:11</span> Որովհետեւ, եղբայրնե՛րս, ձեր մասին
բացայայտուեցաւ ինծի Քղուէի տունէն եղողներէն՝ թէ կռիւներ կան ձեր մէջ:

<span id="an_1:12">1:12</span> Հիմա սա՛ կ՚ըսեմ ձեզի. իբր թէ ձեզմէ
իւրաքանչիւրը կ՚ըսէ. «Ես Պօղոսեան եմ», կամ. «Ես Ապողոսեան եմ», կամ. «Ես
Կեփասեան եմ», կամ. «Ես Քրիստոսեան եմ»:

<span id="an_1:13">1:13</span> Միթէ Քրիստոս բաժնուա՞ծ է. միթէ Պօղո՞ս
խաչուեցաւ ձեզի համար, կամ թէ Պօղոսի՞ անունով մկրտուեցաք:

<span id="an_1:14">1:14</span> Շնորհակալ կ՚ըլլամ Աստուծմէ, որ ձեզմէ ո՛չ
մէկը մկրտեցի, բայց միայն Կրիսպոսը եւ Գայիոսը. որպէսզի ո՛չ մէկը ըսէ

<span id="an_1:15">1:15</span> թէ ես մկրտած եմ իմ անունովս:

<span id="an_1:16">1:16</span> Ստեփանասի ընտանիքն ալ մկրտեցի: Չեմ գիտեր
ամե՛նեւին՝ թէ ա՛լ ուրիշ մէկը մկրտեցի:

<span id="an_1:17">1:17</span> Որովհետեւ Քրիստոս ղրկեց զիս ո՛չ թէ
մկրտելու, հապա աւետարանելու. բայց ո՛չ խօսքերու իմաստութեամբ, որպէսզի
Քրիստոսի խաչը ընդունայն չըլլայ:

<span id="an_1:18">1:18</span> Արդարեւ խաչին քարոզութիւնը յիմարութիւն է
անոնց համար՝ որ կը կորսուին, իսկ մեզի համար՝ որ փրկուած ենք՝ Աստուծոյ
զօրութիւնն է:

<span id="an_1:19">1:19</span> Որովհետեւ գրուած է. «Իմաստուններուն
իմաստութիւնը պիտի կորսնցնեմ, ու խելացիներուն խելքը պիտի ջնջեմ»:

<span id="an_1:20">1:20</span> Ո՞ւր է իմաստունը, ո՞ւր է դպիրը, ո՞ւր է
այս աշխարհի վիճաբանողը. միթէ Աստուած չյիմարացո՞ւց այս աշխարհի
իմաստութիւնը:

<span id="an_1:21">1:21</span> Արդարեւ՝ քանի աշխարհը իր իմաստութեամբ
չճանչցաւ Աստուած՝ անոր իմաստութեան մէջ, Աստուած բարեհաճեցաւ քարոզութեան
յիմարութեամբ փրկել անո՛նք՝ որ կը հաւատան.

<span id="an_1:22">1:22</span> որովհետեւ Հրեաները նշան կը պահանջեն, եւ
Յոյները իմաստութիւն կը փնտռեն,

<span id="an_1:23">1:23</span> իսկ մենք կը քարոզենք խաչեալ Քրիստոսը,
գայթակղութիւն՝ Հրեաներուն, ու յիմարութիւն՝ Յոյներուն.

<span id="an_1:24">1:24</span> բայց անոնց որ կանչուած են, թէ՛ Հրեաներուն
եւ թէ Յոյներուն, Քրիստոսը՝ Աստուծոյ զօրութիւնը եւ Աստուծոյ իմաստութիւնը.

<span id="an_1:25">1:25</span> որովհետեւ Աստուծոյ յիմարութիւնը մարդոցմէ
աւելի իմաստուն է, եւ Աստուծոյ տկարութիւնը մարդոցմէ աւելի ուժեղ է:

<span id="an_1:26">1:26</span> Արդարեւ դուք կը տեսնէք ձեր կոչումը,
եղբայրնե՛ր, թէ ի՛նչպէս ո՛չ թէ շատ իմաստուններ՝ մարմինի համեմատ, շատ
զօրաւորներ, շատ ազնուականներ կանչուեցան,

<span id="an_1:27">1:27</span> հապա Աստուած ընտրեց աշխարհի յիմարնե՛րը՝
որպէսզի ամօթահար ընէ իմաստունները: Աստուած ընտրեց աշխարհի տկարնե՛րը՝
որպէսզի ամօթահար ընէ հզօրները.

<span id="an_1:28">1:28</span> Աստուած ընտրեց աշխարհի ստորիննե՛րը,
անարգուածնե՛րն ու բա՛ն մը չեղողները, որպէսզի ոչնչացնէ բա՛ն մը եղողները.

<span id="an_1:29">1:29</span> որպէսզի ո՛չ մէկ մարմին պարծենայ Աստուծոյ
առջեւ:

<span id="an_1:30">1:30</span> Բայց դուք Քրիստոս Յիսուսով անկէ՛ էք, որ
Աստուծմէ մեզի համար իմաստութիւն, արդարութիւն, սրբութիւն եւ ազատագրութիւն
եղաւ.

<span id="an_1:31">1:31</span> որպէսզի, ինչպէս գրուած է. «Ո՛վ որ
պարծենայ, թող պարծենայ Տէրոջմո՛վ»:

<span id="an_2:1">2:1</span> Ու ես, եղբայրնե՛ր, երբ եկայ ձեզի, չեկայ
խօսքի կամ իմաստութեան գերազանցութեամբ՝ հռչակելու ձեզի Աստուծոյ
վկայութիւնը.

<span id="an_2:2">2:2</span> որովհետեւ որոշեցի ուրիշ որեւէ բան չգիտնալ
ձեր մէջ, բայց միայն Յիսուս Քրիստոսը, եւ զայն՝ խաչուած:

<span id="an_2:3">2:3</span> Ես ձեզի հետ եղայ տկարութեամբ, ահով ու շատ
դողով.

<span id="an_2:4">2:4</span> եւ իմ խօսքս ու քարոզութիւնս՝ ո՛չ թէ
մարդկային իմաստութեան համոզիչ խօսքերով էին, հապա՝ Հոգիին եւ զօրութեան
ապացոյցով.

<span id="an_2:5">2:5</span> որպէսզի ձեր հաւատքը ըլլայ ո՛չ թէ մարդոց
իմաստութեամբ, հապա՝ Աստուծոյ զօրութեամբ:

<span id="an_2:6">2:6</span> Սակայն կատարեալներուն կը խօսինք իմաստութեան
մասին. բայց ո՛չ այս աշխարհի, ո՛չ ալ այս աշխարհի ոչնչացող իշխաններուն
իմաստութեան մասին,

<span id="an_2:7">2:7</span> հապա՝ Աստուծո՛յ խորհրդաւոր եւ ծածկուած
իմաստութեան մասին կը խօսինք, որ Աստուած դարերէն առաջ սահմանեց մեր փառքին
համար:

<span id="an_2:8">2:8</span> Այս աշխարհի իշխաններէն ո՛չ մէկը ճանչցաւ
զայն. քանի որ եթէ ճանչցած ըլլային, չէին խաչեր փառքի Տէրը:

<span id="an_2:9">2:9</span> Բայց ինչպէս գրուած է. «Աչք չէ տեսեր, ականջ
չէ լսեր, ո՛չ ալ մարդու սիրտին մէջ մտեր են այն բաները, որ Աստուած
պատրաստած է զինք սիրողներուն»:

<span id="an_2:10">2:10</span> Սակայն Աստուած զանոնք յայտնած է մեզի իր
Հոգիով, որովհետեւ Հոգին կը զննէ բոլոր բաները, մինչեւ անգամ Աստուծոյ
խորունկ բաները:

<span id="an_2:11">2:11</span> Արդարեւ ո՞վ գիտէ մարդուն բաները, բայց
միայն մարդուն հոգին՝ որ իր մէջն է. նոյնպէս ալ ո՛չ մէկը գիտէ Աստուծոյ
բաները, այլ միայն Աստուծոյ Հոգին:

<span id="an_2:12">2:12</span> Իսկ մենք ստացանք ո՛չ թէ այս աշխարհի
հոգին, հապա այն Հոգին՝ որ Աստուծմէ է. որպէսզի մենք գիտնանք այն բաները՝
որ Աստուած շնորհեց մեզի.

<span id="an_2:13">2:13</span> նաեւ անոնց մասին կը խօսինք, ո՛չ թէ այն
խօսքերով՝ որ մարդկային իմաստութիւնը կը սորվեցնէ, հապա Հոգիին
սորվեցուցածներով, համեմատելով հոգեւոր բաները հոգեւորի հետ:

<span id="an_2:14">2:14</span> Իսկ շնչաւոր մարդը չ՚ընդունիր Աստուծոյ
Հոգիին բաները, որովհետեւ անոնք իրեն համար յիմարութիւն են, ո՛չ ալ կրնայ
հասկնալ, քանի որ կը զննուին հոգեւոր կերպով:

<span id="an_2:15">2:15</span> Բայց ա՛ն որ հոգեւոր է՝ կը զննէ ամէն բան,
սակայն ինք կը զննուի ո՛չ մէկէն:

<span id="an_2:16">2:16</span> Որովհետեւ ո՞վ գիտցաւ Տէրոջ միտքը, որ
սորվեցնէ անոր. բայց մենք ունինք Քրիստոսի միտքը:

<span id="an_3:1">3:1</span> Բայց ես, եղբայրնե՛ր, չկրցայ խօսիլ ձեզի՝
որպէս հոգեւորներու, հապա որպէս մարմնաւորներու, նոյնիսկ որպէս Քրիստոսով
երախաներու:

<span id="an_3:2">3:2</span> Ձեզ սնուցանեցի կաթո՛վ, ո՛չ թէ կերակուրով.
որովհետեւ մինչեւ հիմա չէիք կրնար հանդուրժել, եւ ո՛չ իսկ ներկայիս կրնաք,
քանի որ տակաւին մարմնաւոր էք:

<span id="an_3:3">3:3</span> Արդարեւ, քանի տակաւին նախանձ, կռիւ եւ
բաժանումներ կան ձեր մէջ, միթէ մարմնաւոր չէ՞ք ու մարդկօրէն չէ՞ք ընթանար:

<span id="an_3:4">3:4</span> Որովհետեւ երբ ձեզմէ մէկը ըսէ. «Ես Պօղոսեան
եմ», եւ միւսը. «Ես Ապողոսեան եմ», միթէ մարմնաւոր չէ՞ք:

<span id="an_3:5">3:5</span> Իսկ ո՞վ է Պօղոս, կամ ո՞վ է Ապողոս. լոկ
սպասարկուներ, որոնցմով դուք հաւատացիք՝ ինչպէս Տէրը տուաւ անոնցմէ
իւրաքանչիւրին:

<span id="an_3:6">3:6</span> Ես տնկեցի, Ապողոս ջրեց, բայց Աստուա՛ծ
աճեցուց:

<span id="an_3:7">3:7</span> Ուստի ո՛չ տնկողը բա՛ն մըն է, եւ ո՛չ ջրողը,
հապա Աստուա՛ծ՝ որ աճեցուց:

<span id="an_3:8">3:8</span> Ուրեմն տնկողն ու ջրողը մէկ են, եւ
իւրաքանչիւրը պիտի ստանայ իր վարձատրութիւնը՝ իր աշխատանքին համեմատ.

<span id="an_3:9">3:9</span> որովհետեւ մենք Աստուծոյ գործակից ենք. դուք
Աստուծոյ մշակութիւնն էք, Աստուծոյ շինուածքն էք:

<span id="an_3:10">3:10</span> Աստուծոյ շնորհքին համեմատ՝ որ տրուեցաւ
ինծի, հիմ դրի իմաստուն ճարտարապետի մը պէս, բայց ուրիշ մը կը շինէ անոր
վրայ. սակայն իւրաքանչիւրը թող զգուշանայ թէ ի՛նչպէս կը շինէ անոր վրայ:

<span id="an_3:11">3:11</span> Արդարեւ ո՛չ մէկը ա՛լ ուրիշ հիմ կրնայ
դնել՝ դրուածէն զատ, որ Յիսուս Քրիստոսն է:

<span id="an_3:12">3:12</span> Եթէ մէկը այս հիմին վրայ շինէ ոսկիով,
արծաթով, պատուական քարերով, փայտով, խարով, խոզանով,

<span id="an_3:13">3:13</span> իւրաքանչիւրին գործը բացայայտ պիտի ըլլայ.
քանի որ օրը պիտի բացայայտէ, որովհետեւ կրակով պիտի յայտնուի եւ
իւրաքանչիւրին գործին ի՛նչպէս ըլլալը կրա՛կը պիտի փորձարկէ:

<span id="an_3:14">3:14</span> Եթէ մէկուն գործը՝ որ շինած է անոր վրայ՝
մնայ, ինք վարձատրութիւն պիտի ստանայ.

<span id="an_3:15">3:15</span> եթէ մէկուն գործը այրի՝ պիտի կորսնցնէ, իսկ
ինք պիտի փրկուի, սակայն իբր թէ կրակի մէջէն:

<span id="an_3:16">3:16</span> Չէ՞ք գիտեր թէ դուք Աստուծոյ տաճարն էք, եւ
Աստուծոյ Հոգին կը բնակի ձեր մէջ:

<span id="an_3:17">3:17</span> Եթէ մէկը ապականէ Աստուծոյ տաճարը, Աստուած
ալ պիտի քանդէ զի՛նք. որովհետեւ Աստուծոյ տաճարը սուրբ է, եւ դո՛ւք էք այդ
տաճարը:

<span id="an_3:18">3:18</span> Ո՛չ մէկը թող խաբէ ինքզինք: Եթէ ձեզմէ մէկը
կը կարծէ իմաստուն ըլլալ այս աշխարհի մէջ, թող յիմար դառնայ՝ որպէսզի
իմաստուն ըլլայ:

<span id="an_3:19">3:19</span> Որովհետեւ այս աշխարհի իմաստութիւնը՝
Աստուծոյ քով յիմարութիւն է. քանի որ գրուած է. «Ան իմաստունները կը բռնէ
իրենց խորամանկութեան մէջ»:

<span id="an_3:20">3:20</span> Եւ դարձեալ. «Տէրը գիտէ իմաստուններուն
մտածումները՝ որ փուճ են»:

<span id="an_3:21">3:21</span> Հետեւաբար ո՛չ մէկը թող պարծենայ
մարդոցմով.

<span id="an_3:22">3:22</span> որովհետեւ ամէն բան ձերն է. թէ՛ Պօղոս, թէ՛
Ապողոս, թէ՛ Կեփաս, թէ՛ աշխարհը, թէ՛ կեանքը, թէ՛ մահը, թէ՛ ներկայ բաները
եւ թէ գալիքները: Ամէն բան ձերն է.

<span id="an_3:23">3:23</span> դուք ալ Քրիստոսինն էք, ու Քրիստոս՝
Աստուծոյ:

<span id="an_4:1">4:1</span> Մարդիկ թող սեպեն մեզ՝ որպէս Քրիստոսի
սպասաւորներն ու Աստուծոյ խորհուրդներուն տնտեսները:

<span id="an_4:2">4:2</span> Իսկ տնտեսէ մը կը պահանջուի որ հաւատարիմ
գտնուի:

<span id="an_4:3">4:3</span> Բայց ինծի համար չնչին բան է որ դատուիմ
ձեզմէ, կամ մարդոց դատաստանէն. նոյնիսկ ե՛ս չեմ դատեր զիս.

<span id="an_4:4">4:4</span> (որովհետեւ ես ոչինչո՛վ գիտակից եմ իմ մասիս.
բայց ո՛չ թէ ասով կ՚արդարանամ.) հապա զիս դատողը՝ Տէ՛րն է:

<span id="an_4:5">4:5</span> Հետեւաբար ատենէն առաջ մի՛ դատէք՝ մինչեւ որ
Տէրը գայ. ի՛նք պիտի լուսաւորէ խաւարին գաղտնիքը ու երեւան պիտի հանէ
սիրտերուն ծրագիրները, եւ ա՛յն ատեն իւրաքանչիւրը գովեստ պիտի ունենայ
Աստուծմէ:

<span id="an_4:6">4:6</span> Այս բաները, եղբայրնե՛ր, օրինակով մը
կիրարկեցի՝՝ ինծի եւ Ապողոսի՝ ձեզի՛ համար, որ դուք մեզմով սորվիք գրուածէն
աւելի բան մը չմտածել մարդոց մասին, որպէսզի ձեզմէ ո՛չ մէկը հպարտանայ
մէկուն համար ուրիշի մը դէմ:

<span id="an_4:7">4:7</span> Որովհետեւ ո՞վ է ան՝ որ տարբեր կ՚ընէ քեզ
ուրիշներէն, եւ ի՞նչ ունիս՝ որ չես ստացած. ու եթէ ստացար, ինչո՞ւ կը
պարծենաս՝ իբր թէ ստացած չըլլաս:

<span id="an_4:8">4:8</span> Արդէն յագեցած էք, արդէն հարուստ էք, առանց
մեզի թագաւորեցիք. ու երանի՜ թէ թագաւորէիք, որպէսզի մենք ալ թագաւորէինք
ձեզի հետ,

<span id="an_4:9">4:9</span> քանի որ կը կարծեմ թէ Աստուած յետիններ ըրաւ
մեզ՝ առաքեալներս, մահապարտներու պէս. որովհետեւ տեսարան եղանք աշխարհին,
հրեշտակներուն ու մարդոց:

<span id="an_4:10">4:10</span> Մենք յիմարներ ենք Քրիստոսի համար, իսկ
դուք՝ իմաստուններ Քրիստոսով: Մենք՝ տկար, բայց դուք՝ ուժեղ: Դուք՝
փառաւորուած, իսկ մենք՝ անպատուուած:

<span id="an_4:11">4:11</span> Մինչեւ այս ժամը թէ՛ կ՚անօթենանք, թէ՛ կը
ծարաւնանք, թէ՛ մերկ կը մնանք, թէ՛ կը կռփահարուինք, թէ՛ որոշ բնակավայր
չունինք,

<span id="an_4:12">4:12</span> թէ՛ ալ կը տքնինք՝ մեր ձեռքերով գործելով:
Երբ մեզ հեգնեն՝ կ՚օրհնենք. երբ հալածեն՝ կը հանդուրժենք.

<span id="an_4:13">4:13</span> երբ հայհոյեն՝ կ՚աղաչենք: Աշխարհի
աղտեղութիւնը դարձանք, բոլորին աւելցուքը՝ մինչեւ հիմա:

<span id="an_4:14">4:14</span> Այս բաները կը գրեմ՝ ո՛չ թէ ձեզ ամչցնելու
համար, հապա կը խրատեմ ձեզ՝ սիրելի զաւակներուս պէս:

<span id="an_4:15">4:15</span> Որովհետեւ՝ նոյնիսկ եթէ դուք տասը հազար
վարժապետներ ունենաք Քրիստոսով, ո՛չ թէ շատ հայրեր ունիք. քանի որ Քրիստոս
Յիսուսով ե՛ս ծնայ ձեզ՝ աւետարանին միջոցով:

<span id="an_4:16">4:16</span> Ուրեմն կ՚աղաչե՛մ ձեզի, նմանեցէ՛ք ինծի:

<span id="an_4:17">4:17</span> Ասոր համար ձեզի ղրկեցի Տիմոթէոսը, որ
սիրելի զաւակս է, ու հաւատարիմ է Տէրոջմով. ան պիտի վերյիշեցնէ ձեզի իմ
ճամբաներս՝ որ Քրիստոսի մէջ են, ինչպէս ամէնուրեք բոլոր եկեղեցիներուն մէջ
կը սորվեցնեմ:

<span id="an_4:18">4:18</span> Ոմանք հպարտացան, որպէս թէ ես պիտի չգամ
ձեզի:

<span id="an_4:19">4:19</span> Բայց շուտով պիտի գամ ձեզի, եթէ Տէրը
կամենայ, եւ պիտի հասկնամ ո՛չ թէ հպարտացողներուն խօսքերը, հապա
զօրութիւնը:

<span id="an_4:20">4:20</span> Որովհետեւ Աստուծոյ թագաւորութիւնը ո՛չ թէ
խօսքով է, հապա զօրութեամբ:

<span id="an_4:21">4:21</span> Ի՞նչպէս կ՚ուզէք. գաւազանո՞վ գամ ձեզի, թէ
սիրով եւ հեզութեան հոգիով:

<span id="an_5:1">5:1</span> Առհասարակ կը լսուի թէ ձեր մէջ պոռնկութիւն
կայ. եւ այնպիսի պոռնկութիւն՝ որ հեթանոսներուն մէջ իսկ չկայ, որպէս թէ
մէկը ունենայ իր հօր կինը :

<span id="an_5:2">5:2</span> Ու դուք հպարտացած էք, փոխանակ սգալու,
որպէսզի ձեր մէջէն վերցուի ա՛ն՝ որ այս արարքը կատարեց:

<span id="an_5:3">5:3</span> Արդարեւ ես - թէպէտ մարմինով բացակայ եմ,
բայց հոգիով՝ ներկայ - արդէն իսկ դատեցի այսպիսի արարք գործողը, որպէս թէ
ներկայ ըլլալով:

<span id="an_5:4">5:4</span> Մեր Տէրոջ՝ Յիսուս Քրիստոսի անունով, երբ
հաւաքուիք՝ դուք եւ իմ հոգիս, մեր Տէրոջ՝ Յիսուս Քրիստոսի զօրութեամբ,

<span id="an_5:5">5:5</span> մատնեցէ՛ք այդպիսի մէկը Սատանային՝ մարմինին
աւերումին համար, որպէսզի հոգին փրկուի Տէր Յիսուսի օրը:

<span id="an_5:6">5:6</span> Այդ ձեր պարծանքը լաւ չէ: Չէ՞ք գիտեր թէ քիչ
մը խմորը՝ կը խմորէ ամբողջ զանգուածը:

<span id="an_5:7">5:7</span> Ուրեմն մաքրուեցէ՛ք հին խմորէն՝ որպէսզի
ըլլաք նոր զանգուած մը, քանի որ անխմոր էք: Որովհետեւ Քրիստոս՝ մեր զատիկը՝
զոհուեցաւ մեզի համար.

<span id="an_5:8">5:8</span> հետեւաբար տօ՛ն կատարենք՝ ո՛չ թէ հին խմորով,
ո՛չ ալ չարամտութեան եւ չարութեան խմորով, հապա անկեղծութեան ու
ճշմարտութեան անխմոր հացով:

<span id="an_5:9">5:9</span> Գրեցի ձեզի նամակին մէջ, որ չյարաբերիք
պոռնկողներուն հետ:

<span id="an_5:10">5:10</span> Սակայն ոչ անշուշտ այս աշխարհի
պոռնկողներուն, կամ ագահներուն, կամ յափշտակողներուն, կամ կռապաշտներուն
հետ. այլապէս՝ պարտաւոր պիտի ըլլայիք աշխարհէն դուրս ելլել:

<span id="an_5:11">5:11</span> Իսկ հիմա գրեցի ձեզի որ չյարաբերիք, եթէ
ոեւէ մէկը՝ որ եղբայր կը կոչուի՝՝, ըլլայ պոռնկող, կամ ագահ, կամ կռապաշտ,
կամ հեգնող, կամ արբեցող, կամ յափշտակող. այդպիսի մարդու հետ մի՛ ուտէք
անգամ:

<span id="an_5:12">5:12</span> Որովհետեւ ի՞նչ պէտք ունիմ դատելու
դուրսինները. միթէ դուք չէ՞ք դատեր ներսինները.

<span id="an_5:13">5:13</span> իսկ Աստուա՛ծ պիտի դատէ դուրսինները: Ուստի
վերցուցէ՛ք չարը ձեր մէջէն:

<span id="an_6:1">6:1</span> Եթէ ձեզմէ մէկը խնդիր մը ունենայ ուրիշի մը
հետ, միթէ կը յանդգնի՞ անարդարներուն առջեւ դատուիլ, եւ ո՛չ թէ սուրբերուն
առջեւ:

<span id="an_6:2">6:2</span> Չէ՞ք գիտեր թէ սուրբե՛րը պիտի դատեն աշխարհը.
ու եթէ աշխարհը կը դատուի ձեզմէ, դուք արժանի չէ՞ք դատելու չնչին
խնդիրները:

<span id="an_6:3">6:3</span> Չէ՞ք գիտեր թէ մենք պիտի դատենք
հրեշտակնե՛րը. հապա ո՛րչափ աւելի այս կեանքին բաները:

<span id="an_6:4">6:4</span> Ուրեմն եթէ դատեր ունիք՝ այս կեանքի բաներուն
համար, դատաւո՛ր նշանակեցէք եկեղեցիին անարգները:

<span id="an_6:5">6:5</span> Ձեզ ամչցնելու համար կ՚ըսեմ. իրա՞ւ իմաստուն
մը չկայ ձեր մէջ, ո՛չ իսկ մէկ հատ, որ կարենայ վճռել իր եղբայրներուն
միջեւ:

<span id="an_6:6">6:6</span> Հապա եղբայր՝ եղբօր հետ դատ կը վարէ, այն ալ՝
անհաւատներուն առջեւ:

<span id="an_6:7">6:7</span> Ուրեմն արդէն ծանր յանցանք մը կայ ձեր մէջ,
քանի որ իրարու հետ դատեր ունիք. ինչո՞ւ փոխարէնը դուք չէք անիրաւուիր.
ինչո՞ւ փոխարէնը դուք զրկանք չէք կրեր:

<span id="an_6:8">6:8</span> Նոյնիսկ դո՛ւք կ՚անիրաւէք ու կը զրկէք, այն
ալ՝ եղբայրներո՛ւն.

<span id="an_6:9">6:9</span> չէ՞ք գիտեր թէ անիրաւները պիտի չժառանգեն
Աստուծոյ թագաւորութիւնը: Մի՛ մոլորիք. ո՛չ պոռնկողները, ո՛չ կռապաշտները,
ո՛չ շնացողները,

<span id="an_6:10">6:10</span> ո՛չ իգացեալները, ո՛չ արուագէտները, ո՛չ
գողերը, ո՛չ ագահները, ո՛չ արբեցողները, ո՛չ հեգնողները, ո՛չ ալ
յափշտակողները պիտի ժառանգեն Աստուծոյ թագաւորութիւնը:

<span id="an_6:11">6:11</span> Եւ ձեզմէ ոմանք այդպիսիներ էին. բայց
լուացուեցաք, բայց սրբացաք, բայց արդարացաք Տէր Յիսուսի անունով ու մեր
Աստուծոյն Հոգիով:

<span id="an_6:12">6:12</span> Ամէն բան ինծի արտօնուած է, բայց ամէն բան
օգտակար չէ: Ամէն բան ինծի արտօնուած է, բայց ես ո՛չ մէկուն իշխանութեան
տակ պիտի ըլլամ:

<span id="an_6:13">6:13</span> Կերակուրները փորին համար են, փորն ալ՝
կերակուրներուն. բայց Աստուած ասիկա՛ ալ, անո՛նք ալ պիտի ոչնչացնէ: Իսկ
մարմինը պոռնկութեան համար չէ, հապա՝ Տէրոջ, ու Տէրը՝ մարմինին համար:

<span id="an_6:14">6:14</span> Եւ Աստուած՝ որ յարուցանեց Տէրը, պիտի
յարուցանէ նաեւ մե՛զ՝ իր զօրութեամբ:

<span id="an_6:15">6:15</span> Չէ՞ք գիտեր թէ ձեր մարմինները Քրիստոսի
անդամներն են: Ուրեմն Քրիստոսի անդամները առնելով պոռնիկի անդամնե՞ր ընեմ:
Ամե՛նեւին:

<span id="an_6:16">6:16</span> Չէ՞ք գիտեր թէ ա՛ն որ պոռնիկի կը միանայ,
անոր հետ մէկ մարմին կ՚ըլլայ. քանի որ Գիրքը կ՚ըսէ. «Երկուքը պիտի ըլլան
մէ՛կ մարմին»:

<span id="an_6:17">6:17</span> Իսկ ա՛ն որ Տէրոջ կը միանայ, անոր հետ մէկ
հոգի կ՚ըլլայ:

<span id="an_6:18">6:18</span> Փախէ՛ք պոռնկութենէն: Ամէն մեղք՝ որ մարդ
կը գործէ, իր մարմինէն դուրս է. բայց ա՛ն որ կը պոռնկի, կը մեղանչէ իր
մարմինի՛ն դէմ:

<span id="an_6:19">6:19</span> Չէ՞ք գիտեր թէ ձեր մարմինը տաճարն է Սուրբ
Հոգիին՝ որ ձեր մէջն է. զայն Աստուծմէ ստացաք, եւ դուք ձեզի չէք պատկանիր,

<span id="an_6:20">6:20</span> քանի որ մեծ գինով մը գնուեցաք. ուստի
փառաւորեցէ՛ք Աստուած ձեր մարմինին ու ձեր հոգիին մէջ, որոնք կը պատկանին
Աստուծոյ:

<span id="an_7:1">7:1</span> Ուրեմն, ինչ կը վերաբերի այն բաներուն՝ որոնց
մասին գրեցիք ինծի, լաւ է մարդուն համար՝ որ կնոջ չմերձենայ:

<span id="an_7:2">7:2</span> Բայց պոռնկութենէն խուսափելու համար՝
իւրաքանչիւրը թող ունենայ իր կինը, եւ ամէն կին թող ունենայ իր ամուսինը:

<span id="an_7:3">7:3</span> Ամուսինը թող հատուցանէ կնոջ ինչ որ կը
պարտի, նմանապէս կինն ալ՝ իր ամուսինին:

<span id="an_7:4">7:4</span> Կինը իշխանութիւն չունի իր մարմինին վրայ,
հապա՝ ամուսինը. նմանապէս ամուսինն ալ իշխանութիւն չունի իր մարմինին վրայ,
հապա՝ կինը:

<span id="an_7:5">7:5</span> Մի՛ զրկէք զիրար, բայց միայն
համաձայնութեամբ՝ ատենի մը համար, որ դուք ձեզ աղօթքի յատկացնէք ու դարձեալ
գաք իրարու քով, որպէսզի Սատանան չփորձէ ձեզ՝ ձեր անժուժկալութեան համար:

<span id="an_7:6">7:6</span> Ասիկա կ՚ըսեմ՝ արտօնելով, ո՛չ թէ հրամայելով:

<span id="an_7:7">7:7</span> Որովհետեւ կ՚ուզէի որ բոլոր մարդիկ ըլլային
ինծի պէս. բայց իւրաքանչիւրը ունի իր յատուկ շնորհը Աստուծմէ, մէկը՝
այսպէս, իսկ միւսը՝ այնպէս:

<span id="an_7:8">7:8</span> Ուստի կ՚ըսեմ ամուրիներուն եւ այրիներուն.
«Լաւ կ՚ըլլայ անոնց համար՝ եթէ մնան ինծի պէս»:

<span id="an_7:9">7:9</span> Բայց եթէ ժուժկալութիւն չունին՝ թող
ամուսնանան. որովհետեւ աւելի լաւ է ամուսնանալ՝ քան բորբոքիլ:

<span id="an_7:10">7:10</span> Իսկ ամուսնացածներուն կը հրամայեմ, ո՛չ թէ
ես, հապա՝ Տէրը. «Կինը թող չզատուի իր ամուսինէն,

<span id="an_7:11">7:11</span> (իսկ եթէ զատուի ալ՝ թող մնայ անամուսին,
կամ հաշտուի իր ամուսինին հետ,) եւ ամուսինը թող չձգէ իր կինը»:

<span id="an_7:12">7:12</span> Բայց միւսներուն ե՛ս կ՚ըսեմ, ո՛չ թէ Տէրը.
«Եթէ եղբայր մը ունենայ անհաւատ կին մը եւ անոր հաճելի ըլլայ բնակիլ իրեն
հետ, թող չձգէ զայն:

<span id="an_7:13">7:13</span> Եւ կին մը որ ունի անհաւատ ամուսին մը, եթէ
անոր հաճելի ըլլայ բնակիլ իրեն հետ, թող չձգէ զայն»:

<span id="an_7:14">7:14</span> Որովհետեւ անհաւատ ամուսինը սրբացած է
կնոջմով, եւ անհաւատ կինը սրբացած է ամուսինով: Այլապէս՝ ձեր զաւակները
անմաքուր պիտի ըլլային. բայց հիմա սուրբ են:

<span id="an_7:15">7:15</span> Իսկ եթէ անհաւատը զատուի՝ թող զատուի:
Եղբայր մը կամ քոյր մը ստրուկ չէ այդպիսի պարագաներու մէջ. սակայն Աստուած
կանչեց մեզ խաղաղութեան:

<span id="an_7:16">7:16</span> Որովհետեւ դուն ի՞նչ գիտես, կի՛ն. թերեւս
պիտի փրկես ամուսինդ: Կամ դուն ի՞նչ գիտես, մա՛րդ. թերեւս պիտի փրկես կինդ:

<span id="an_7:17">7:17</span> Այլապէս՝ ի՛նչպէս Տէրը բաշխեց
իւրաքանչիւրին, ի՛նչպէս Աստուած կանչեց իւրաքանչիւրը, ա՛յնպէս թող ընթանայ:
Ես ա՛յսպէս կը պատուիրեմ բոլոր եկեղեցիներուն մէջ:

<span id="an_7:18">7:18</span> Եթէ թլփատուած մէկը կանչուեցաւ հաւատքի,
թող անթլփատ չդառնայ: Եթէ մէկը կանչուեցաւ անթլփատութեան մէջ, թող
չթլփատուի:

<span id="an_7:19">7:19</span> Որովհետեւ թլփատութիւնը բան մը չէ, եւ
անթլփատութիւնն ալ բան մը չէ, հապա Աստուծոյ պատուիրաններուն պահպանումն է
էականը:

<span id="an_7:20">7:20</span> Իւրաքանչիւրը ի՛նչ կոչումի մէջ որ
կանչուեցաւ, թող մնայ անոր մէջ:

<span id="an_7:21">7:21</span> Ստրո՞ւկ էիր երբ կանչուեցար. հոգ մի՛ ըներ
այդ մասին. բայց եթէ կրնաս ազատագրուիլ, առաւելապէս օգտուէ՛ առիթէն:

<span id="an_7:22">7:22</span> Որովհետեւ ո՛վ որ կանչուած է Տէրոջմով՝
ստրուկ ըլլալով, Տէրոջ ազատագրեալն է. նմանապէս ո՛վ որ կանչուած է՝ ազատ
ըլլալով, Քրիստոսի ստրուկն է:

<span id="an_7:23">7:23</span> Դուք գնուեցաք մեծ գինով մը. մի՛ ըլլաք
մարդոց ստրուկ:

<span id="an_7:24">7:24</span> Եղբայրնե՛ր, իւրաքանչիւրը ի՛նչ վիճակի մէջ
որ կանչուեցաւ, թող մնայ անոր մէջ՝ Աստուծոյ հետ:

<span id="an_7:25">7:25</span> Կոյսերուն մասին Տէրոջմէն հրաման մը
չունիմ. սակայն կը յայտնեմ իմ դատումս, իբր մէկը՝ որ ողորմութիւն գտած է
Տէրոջմէն՝ հաւատարիմ ըլլալու:

<span id="an_7:26">7:26</span> Ուրեմն ես կը կարծեմ թէ սա՛ լաւ է ներկայ
հարկադրանքին պատճառով, այսինքն լաւ է մարդու մը՝ որ մնայ ինչպէս որ է՝՝:

<span id="an_7:27">7:27</span> Կապուա՞ծ ես կնոջ. մի՛ ջանար արձակուիլ:
Արձակուա՞ծ ես կնոջմէ մը. մի՛ փնտռեր կին:

<span id="an_7:28">7:28</span> Իսկ եթէ ամուսնանաս՝ չես մեղանչեր. ու եթէ
կոյսը ամուսնանայ՝ չի մեղանչեր: Բայց այդպիսիները մարմինի մէջ տառապանք
պիտի ունենան. իսկ ես կ՚ուզեմ խնայել ձեզի:

<span id="an_7:29">7:29</span> Բայց սա՛ կ՚ըսեմ, եղբայրնե՛ր, թէ ժամանակը
կարճ է: Ա՛լ անոնք որ կին ունին, այնպէս ըլլան՝ որպէս թէ չունին.

<span id="an_7:30">7:30</span> անոնք որ կու լան՝ որպէս թէ չեն լար. անոնք
որ կ՚ուրախանան՝ որպէս թէ չեն ուրախանար. անոնք որ կը գնեն՝ որպէս թէ ո՛չ
մէկ բանի տիրացած են.

<span id="an_7:31">7:31</span> եւ անոնք որ այս աշխարհը կ՚օգտագործեն՝
որպէս թէ չեն չարաշահեր. որովհետեւ այս աշխարհի կերպարը կ՚անցնի:

<span id="an_7:32">7:32</span> Բայց ես կ՚ուզէի որ դուք անհոգ ըլլաք.
որովհետեւ ամուրին կը հոգայ Տէրոջ բաները, թէ ի՛նչպէս հաճեցնէ Տէրը:

<span id="an_7:33">7:33</span> Իսկ ամուսնացածը կը հոգայ աշխարհի բաները,
թէ ի՛նչպէս հաճեցնէ իր կինը:

<span id="an_7:34">7:34</span> Նոյնպէս տարբերութիւն կայ ամուսնացած կնոջ
եւ կոյսին միջեւ. չամուսնացած կինը կը հոգայ Տէրոջ բաները, որպէսզի ինք
սուրբ ըլլայ մարմինով ու հոգիով. իսկ ամուսնացած կինը կը հոգայ աշխարհի
բաները, թէ ի՛նչպէս հաճեցնէ իր ամուսինը:

<span id="an_7:35">7:35</span> Ասիկա կ՚ըսեմ ձեր օգուտին համար. ո՛չ թէ
ծուղակ ձգելու ձեր վրայ՝ հապա վայելչութեան համար, որպէսզի ձեր
ուշադրութիւնը դարձնէք Տէրոջ՝ առանց մտացիր ըլլալու:

<span id="an_7:36">7:36</span> Իսկ եթէ մէկը կը կարծէ թէ անվայելչութեամբ
կը վերաբերի իր կոյսին հանդէպ, եթէ անցնի անոր ամուսնութեան տարիքը, եւ
պարտաւոր է, թող ընէ ինչ որ կ՚ուզէ, չի մեղանչեր. թող ամուսնանան:

<span id="an_7:37">7:37</span> Սակայն ա՛ն որ հաստատ կը կենայ իր սիրտին
մէջ ու հարկադրանք չունի, հապա կ՚իշխէ ինքնիր կամքին վրայ եւ վճռած է իր
սիրտին մէջ՝ որ պահէ իր կոյսը, լա՛ւ կ՚ընէ:

<span id="an_7:38">7:38</span> Ուստի ա՛ն որ կ՚ամուսնացնէ իր կոյսը՝՝, լաւ
կ՚ընէ. իսկ ա՛ն որ չ՚ամուսնացներ, աւելի՛ լաւ կ՚ընէ:

<span id="an_7:39">7:39</span> Կինը կապուած է այնքան ատեն որ իր ամուսինը
կ՚ապրի. բայց եթէ իր ամուսինը մեռնի, ազատ է ամուսնանալու՝ որո՛ւ հետ որ
ուզէ, միայն թէ՝ Տէրոջմով:

<span id="an_7:40">7:40</span> Սակայն իմ դատումովս՝ ան աւելի երջանիկ
կ՚ըլլայ եթէ մնայ այդպէս. եւ կը կարծեմ թէ ե՛ս ալ ունիմ Աստուծոյ Հոգին:

<span id="an_8:1">8:1</span> Այժմ, ինչ կը վերաբերի կուռքերուն զոհուած
բաներուն, գիտենք թէ բոլորս ալ գիտութիւն ունինք: Գիտութիւնը կը հպարտացնէ,
բայց սէրը կը շինէ:

<span id="an_8:2">8:2</span> Եթէ մէկը կը կարծէ թէ բա՛ն մը գիտէ, դեռ
ոչինչ գիտէ այնպէս՝ ինչպէս պէտք է գիտնալ:

<span id="an_8:3">8:3</span> Սակայն եթէ մէկը կը սիրէ Աստուած, ինք
ճանչցուած է անկէ:

<span id="an_8:4">8:4</span> Ուրեմն, ինչ կը վերաբերի կուռքերուն զոհուած
բաները ուտելու, գիտենք թէ կուռքը ոչինչ է աշխարհի մէջ, եւ թէ ուրիշ ոեւէ
Աստուած չկայ՝ մէկէն զատ:

<span id="an_8:5">8:5</span> Քանի որ՝ թէեւ ըլլան աստուած կոչուածներ, թէ՛
երկինքը եւ թէ երկրի վրայ, (ինչպէս կան շատ աստուածներ ու շատ տէրեր,)

<span id="an_8:6">8:6</span> մենք ունինք մէ՛կ Աստուած՝ Հա՛յրը, որմէ են
բոլոր բաները, եւ մենք՝ անոր կը պատկանինք՝՝, ու մէ՛կ Տէր՝ Յիսուս Քրիստոս,
որով գոյութիւն ունին՝՝ բոլոր բաները, եւ մենք՝ անով կանք:

<span id="an_8:7">8:7</span> Բայց բոլորը չունին այս գիտութիւնը.
որովհետեւ ոմանք՝ մինչեւ հիմա խղճմտանքի հարց ունենալով կուռքի մասին՝
կ՚ուտեն զանոնք որպէս կուռքի զոհուած բան. եւ իրենց խղճմտանքը կը պղծուի՝
քանի որ տկար է:

<span id="an_8:8">8:8</span> Սակայն կերակուրը չէ որ կը մօտեցնէ մեզ
Աստուծոյ՝՝. քանի որ ո՛չ առատութեան մէջ կ՚ըլլանք՝ եթէ ուտենք, ո՛չ ալ
կարօտութեան մէջ կ՚ըլլանք՝ եթէ չուտենք:

<span id="an_8:9">8:9</span> Բայց զգուշացէ՛ք որ ձեր այս ազատութիւնը
տկարներուն սայթաքում չըլլայ:

<span id="an_8:10">8:10</span> Քանի որ եթէ մէկը տեսնէ քեզ՝ որ գիտութիւն
ունիս, սեղան նստած՝՝ կռատունի մէջ, այդ տկար եղողին խղճմտանքը պիտի
չխրախուսուի՞ ուտել այն բաները՝ որ կուռքերուն զոհուած են.

<span id="an_8:11">8:11</span> եւ քու գիտութեամբդ՝ այդ տկար եղբայրը պիտի
կորսուի, որուն համար Քրիստոս մեռաւ:

<span id="an_8:12">8:12</span> Իսկ երբ այսպէս կը մեղանչէք եղբայրներուն
դէմ ու կը վիրաւորէք անոնց տկար խղճմտանքը, կը մեղանչէք Քրիստոսի՛ դէմ:

<span id="an_8:13">8:13</span> Ուստի եթէ կերակուրը կը գայթակղեցնէ
եղբայրս, յաւէ՛տ միս պիտի չուտեմ՝ որպէսզի չգայթակղեցնեմ եղբայրս:

<span id="an_9:1">9:1</span> Միթէ ես առաքեալ չե՞մ. միթէ ես ազատ չե՞մ.
միթէ աչքերովս չտեսա՞յ Յիսուս Քրիստոսը՝ մեր Տէրը. դուք իմ գործս չէ՞ք
Տէրոջմով:

<span id="an_9:2">9:2</span> Նոյնիսկ եթէ ուրիշներուն առաքեալ չըլլամ,
գոնէ ձեզի համար՝ եմ. որովհետեւ իմ առաքելութեանս կնիքը դո՛ւք էք Տէրոջմով:

<span id="an_9:3">9:3</span> Սա՛ է իմ ջատագովականս անոնց՝ որ կը
հարցաքննեն զիս.

<span id="an_9:4">9:4</span> «Միթէ մենք իրաւունք չունի՞նք ուտելու եւ
խմելու:

<span id="an_9:5">9:5</span> Միթէ մենք իրաւունք չունի՞նք Քրիստոսով քոյր
եղող կին մը մեզի հետ տանելու, ինչպէս միւս առաքեալները, Տէրոջ եղբայրներն
ու Կեփաս կ՚ընեն:

<span id="an_9:6">9:6</span> Կամ միայն ես ու Բառնաբա՞ս իրաւունք չունինք
աշխատելէ զերծ ըլլալու:

<span id="an_9:7">9:7</span> Ո՞վ երբեք մարտնչելու կ՚երթայ իր սեփական
ծախսով. ո՞վ այգի կը տնկէ եւ անոր պտուղէն չ՚ուտեր. կամ ո՞վ կը հովուէ ու
հօտին կաթով չի սնանիր՝՝:

<span id="an_9:8">9:8</span> Միթէ մա՞րդկօրէն կ՚ըսեմ այս բաները, կամ
արդեօք Օրէնքն ալ նոյնը չ՚ը՞սեր:

<span id="an_9:9">9:9</span> Քանի որ Մովսէսի Օրէնքին մէջ գրուած է. «Մի՛
կապեր կալի մէջ աշխատող՝՝ եզին դունչը»: Միթէ Աստուած եզնե՞րը կը հոգայ,

<span id="an_9:10">9:10</span> թէ ոչ՝ անշուշտ մեզի՛ համար կ՚ըսէ:
Անկասկած մեզի՛ համար գրուած է. որովհետեւ ա՛ն որ կը հերկէ՝ պարտաւոր է
յոյսով հերկել, եւ ա՛ն որ կը կամնէ՝ բաժին առնելու յոյսով՝՝:

<span id="an_9:11">9:11</span> Եթէ մենք ձեր մէջ հոգեւոր բաներ
սերմանեցինք, մե՞ծ բան է՝ եթէ ձեզմէ մարմնաւոր բաներ հնձենք:

<span id="an_9:12">9:12</span> Եթէ ուրիշներ բաժին ունին այս իրաւունքին՝
ձեր վրայ, առաւելապէս մե՛նք չունի՞նք. բայց մենք այս իրաւունքը
չօգտագործեցինք, հապա ամէն բանի կը դիմանանք, որպէսզի արգելք չըլլանք
Քրիստոսի աւետարանին:

<span id="an_9:13">9:13</span> Չէ՞ք գիտեր թէ սուրբ բաներուն
պաշտօնեաները՝ տաճարէ՛ն կ՚ուտեն, եւ անոնք որ զոհասեղանին կը սպասաւորեն՝
զոհասեղանէ՛ն բաժին կ՚առնեն:

<span id="an_9:14">9:14</span> Նոյնպէս ալ Տէրը պատուիրեց որ աւետարանը
հռչակողները՝ աւետարանէն ապրին:

<span id="an_9:15">9:15</span> Բայց ես ասոնցմէ ո՛չ մէկը օգտագործեցի, ո՛չ
ալ այս բաները գրեցի՝ որ ա՛յդպէս ըլլայ ինծի հանդէպ. որովհետեւ աւելի լաւ է
ինծի՝ որ մեռնիմ, քան թէ մէկը իմ պարծանքս ոչնչացնէ:

<span id="an_9:16">9:16</span> Արդարեւ եթէ աւետարանեմ՝ պարծենալիք ոչինչ
ունիմ, որովհետեւ իմ վրաս դրուած հարկ մըն է. մա՛նաւանդ վա՛յ է ինծի՝ եթէ
չաւետարանեմ:

<span id="an_9:17">9:17</span> Քանի որ եթէ ասիկա կամովին ընեմ,
վարձատրութիւն կ՚ունենամ. իսկ եթէ ակամայ՝ այդ ինծի վստահուած տնտեսութիւն
մըն է:

<span id="an_9:18">9:18</span> Ուրեմն ի՞նչ է իմ վարձատրութիւնս. այն՝ որ
աւետարանելու ատենս ձրի տամ Քրիստոսի աւետարանը, որպէսզի չարաչար չգործածեմ
աւետարանէն ստացած իմ իրաւունքս:

<span id="an_9:19">9:19</span> Քանի որ՝ թէպէտ բոլորէն ազատ էի՝ ես զիս
բոլորին ծառայ ըրի, որպէսզի շատերը շահիմ:

<span id="an_9:20">9:20</span> Հրեաներուն հետ Հրեայի պէս եղայ, որպէսզի
Հրեաները շահիմ:

<span id="an_9:21">9:21</span> Օրէնքի տակ եղողներուն հետ՝ իբր թէ Օրէնքի
տակ, (ո՛չ թէ ես Օրէնքի տակ էի,) որպէսզի Օրէնքի տակ եղողներն ալ շահիմ:
Առանց Օրէնքի եղողներուն հետ՝ իբր թէ առանց Օրէնքի, (ո՛չ թէ ես Աստուծմէ
օրէնք չունէի, հապա Քրիստոսի օրէնքին տակ էի,) որպէսզի առանց Օրէնքի
եղողներն ալ շահիմ:

<span id="an_9:22">9:22</span> Տկարներուն հետ տկարի պէս եղայ, որպէսզի
տկարները շահիմ. բոլորին հետ ամէն ինչ եղայ, որպէսզի ա՛նպայման ոմանք
փրկեմ:

<span id="an_9:23">9:23</span> Եւ ասիկա կ՚ընեմ աւետարանին համար, որ
հաղորդակից ըլլամ անոր:

<span id="an_9:24">9:24</span> Չէ՞ք գիտեր թէ ասպարէզին մէջ վազողները՝
բոլորը կը վազեն, բայց մէ՛կը կը ստանայ մրցանակը: Ուստի ա՛յնպէս վազեցէք՝
որ ստանա՛ք:

<span id="an_9:25">9:25</span> Ո՛վ որ կը մրցի՝ չափաւորութիւն կը պահէ
ամէն բանի մէջ. անոնք՝ եղծանելի պսակը ստանալու համար, իսկ մենք՝
անեղծանելին:

<span id="an_9:26">9:26</span> Ուստի ես ա՛յդպէս կը վազեմ, ո՛չ թէ
անստուգութեամբ. ես ա՛յդպէս կռփամարտ կ՚ընեմ, ո՛չ թէ հովը ծեծելով.

<span id="an_9:27">9:27</span> բայց կը ճնշեմ ու կը նուաճեմ մարմինս,
որպէսզի՝ ուրիշներուն քարոզելէ ետք՝ ես ինքս խոտելի չըլլամ:

<span id="an_10:1">10:1</span> Եղբայրնե՛ր, չեմ ուզեր որ անգիտանաք թէ մեր
հայրերը՝ բոլո՛րն ալ ամպին տակ էին, բոլո՛րն ալ ծովէն անցան,

<span id="an_10:2">10:2</span> ու բոլո՛րն ալ Մովսէսով մկրտուեցան ամպին
եւ ծովուն մէջ:

<span id="an_10:3">10:3</span> Բոլո՛րն ալ կերան նոյն հոգեւոր կերակուրը,

<span id="an_10:4">10:4</span> ու բոլո՛րն ալ խմեցին նոյն հոգեւոր
խմելիքը, որովհետեւ կը խմէին այն հոգեւոր վէմէն՝ որ իրենց կը հետեւէր, եւ
այդ վէմը՝ Քրիստոսն էր:

<span id="an_10:5">10:5</span> Բայց անոնցմէ շատերը հաճելի չեղան
Աստուծոյ, քանի որ անապատին մէջ փռուած ինկան:

<span id="an_10:6">10:6</span> Ուրեմն այդ բաները մեզի տիպար եղան,
որպէսզի չցանկանք չար բաներու, ինչպէս անոնք ցանկացին:

<span id="an_10:7">10:7</span> Ո՛չ ալ կռապաշտ ըլլաք՝ անոնցմէ ոմանց պէս,
ինչպէս գրուած է. «Ժողովուրդը նստաւ ուտելու եւ խմելու, յետոյ կանգնեցան
զբօսնելու»:

<span id="an_10:8">10:8</span> Ո՛չ ալ պոռնկինք՝ ինչպէս անոնցմէ ոմանք
պոռնկեցան, ու մէկ օրուան մէջ քսաներեք հազար հոգի ինկան:

<span id="an_10:9">10:9</span> Ո՛չ ալ փորձենք Քրիստոսը՝ ինչպէս անոնցմէ
ոմանք փորձեցին, եւ օձերէն ջարդուեցան:

<span id="an_10:10">10:10</span> Ո՛չ ալ տրտնջեցէք՝ ինչպէս անոնցմէ ոմանք
տրտնջեցին, ու ջարդուեցան բնաջնջողէն:

<span id="an_10:11">10:11</span> Իսկ այդ բոլոր բաները կը պատահէին անոնց՝
իբր տիպար, եւ գրուեցան խրատելու համար մեզ՝ որ հասած ենք դարերու
վախճանին:

<span id="an_10:12">10:12</span> Հետեւաբար ա՛ն որ կը կարծէ թէ հաստատուն
կեցած է, թող զգուշանայ՝ որ չիյնայ:

<span id="an_10:13">10:13</span> Ձեզի պատահած չէ փորձութիւն մը՝ որ
մարդկային չըլլայ. բայց Աստուած հաւատարիմ է, եւ պիտի չթոյլատրէ որ
փորձուիք ձեր կարողութենէն աւելի, հապա փորձութեան հետ ելք մըն ալ պիտի
տայ, որպէսզի կարենաք կրել:

<span id="an_10:14">10:14</span> Ուստի, սիրելինե՛րս, փախէ՛ք
կռապաշտութենէն:

<span id="an_10:15">10:15</span> Կը խօսիմ որպէս թէ իմաստուններու հետ.
դո՛ւք դատեցէք ինչ որ կ՚ըսեմ:

<span id="an_10:16">10:16</span> Օրհնութեան բաժակը՝ որ մենք կ՚օրհնենք,
միթէ Քրիստոսի արիւնին հաղորդութիւնը չէ՞. հացը՝ որ մենք կը կտրենք, միթէ
Քրիստոսի մարմինին հաղորդութիւնը չէ՞:

<span id="an_10:17">10:17</span> Արդարեւ մենք՝ շատ ըլլալով՝ մէ՛կ հաց,
մէ՛կ մարմին ենք, որովհետեւ բոլորս ալ բաժնեկից ենք այդ մէկ հացին:

<span id="an_10:18">10:18</span> Նայեցէ՛ք մարմնաւոր Իսրայէլին. անոնք որ
զոհերէն կ՚ուտեն՝ զոհասեղանին հաղորդակից չե՞ն ըլլար:

<span id="an_10:19">10:19</span> Ուրեմն ի՞նչ կ՚ըսեմ. կուռքը բա՞ն մըն է,
կամ կուռքերու զոհուածը բա՞ն մըն է:

<span id="an_10:20">10:20</span> Բայց սա՛ կ՚ըսեմ, թէ այն բաները՝ որ
հեթանոսները կը զոհեն, կը զոհեն դեւերո՛ւն, եւ ո՛չ թէ Աստուծոյ. ուստի չեմ
ուզեր որ դուք հաղորդակից ըլլաք դեւերուն: Չէք կրնար խմել Տէրոջ բաժակը ու
դեւերուն բաժակը.

<span id="an_10:21">10:21</span> չէք կրնար բաժնեկցիլ Տէրոջ սեղանին եւ
դեւերու սեղանին:

<span id="an_10:22">10:22</span> Նախանձի՞ գրգռենք Տէրը. միթէ մենք իրմէ
ուժե՞ղ ենք:

<span id="an_10:23">10:23</span> Ամէն բան ինծի արտօնուած է, բայց ամէն
բան օգտակար չէ. ամէն բան ինծի արտօնուած է, բայց ամէն բան շինիչ չէ:

<span id="an_10:24">10:24</span> Ո՛չ մէկը թող փնտռէ միայն իր շահը, հապա
ամէն մէկը՝ ուրիշի՛նն ալ:

<span id="an_10:25">10:25</span> Կերէ՛ք ամէն ինչ որ կը ծախուի
վաճառանոցը, առանց զննելու՝ խղճմտանքի պատճառով.

<span id="an_10:26">10:26</span> որովհետեւ «Տէրոջն է երկիրը եւ անոր
լիութիւնը»:

<span id="an_10:27">10:27</span> Եթէ անհաւատներէն մէկը ճաշի հրաւիրէ ձեզ
ու տրամադիր ըլլաք երթալու, կերէ՛ք ամէն ինչ՝ որ կը հրամցուի ձեզի, առանց
հարցնելու՝ խղճմտանքի պատճառով:

<span id="an_10:28">10:28</span> Բայց եթէ մէկը ըսէ ձեզի. «Ատիկա
կուռքերու զոհուած է», անո՛ր պատճառով՝ որ ցոյց տուաւ ձեզի, եւ խղճմտանքի՛
պատճառով՝ մի՛ ուտէք:

<span id="an_10:29">10:29</span> Սակայն երբ խղճմտանք կ՚ըսեմ՝ ո՛չ թէ
քուկդ է, հապա՝ ուրիշինը: Բայց ինչո՞ւ իմ ազատութիւնս կը դատուի ուրիշի մը
խղճմտանքէն:

<span id="an_10:30">10:30</span> Եթէ ես շնորհակալութեամբ կը բաժնեկցիմ,
ինչո՞ւ հայհոյուիմ այն բանին պատճառով՝ որուն համար ես շնորհակալ կ՚ըլլամ:

<span id="an_10:31">10:31</span> Ուրեմն՝ թէ՛ ուտէք, թէ՛ խմէք, եւ թէ ի՛նչ
որ ընէք, ամէնը ըրէք Աստուծոյ փառքին համար:

<span id="an_10:32">10:32</span> Մի՛ սայթաքեցնէք ո՛չ Հրեաները, ո՛չ
Յոյները, ո՛չ ալ Աստուծոյ եկեղեցին:

<span id="an_10:33">10:33</span> Ինչպէս ես ալ կը հաճեցնեմ բոլորը՝ ամէն
բանի մէջ, փնտռելով ո՛չ թէ իմ օգուտս, հապա՝ շատերունը, որպէսզի փրկուին:

<span id="an_11:1">11:1</span> Ինծի՛ նմանեցէք, ինչպէս ես ալ՝ Քրիստոսի:

<span id="an_11:2">11:2</span> Կը գովեմ ձեզ, եղբայրնե՛ր, որ ամէն բանի
մէջ կը յիշէք զիս ու կը պահէք սորվեցուցածներս՝ ինչպէս ես աւանդեցի ձեզի:

<span id="an_11:3">11:3</span> Բայց կ՚ուզեմ որ գիտնաք թէ ամէն այր մարդու
գլուխը Քրիստոսն է, ու կնոջ գլուխը՝ այր մարդը, եւ Քրիստոսի գլուխը՝
Աստուած:

<span id="an_11:4">11:4</span> Ամէն այր մարդ՝ որ կ՚աղօթէ կամ կը
մարգարէանայ ծածկուած գլուխով, կ՚անպատուէ իր գլուխը:

<span id="an_11:5">11:5</span> Իսկ ամէն կին՝ որ կ՚աղօթէ կամ կը
մարգարէանայ չծածկուած գլուխով, կ՚անպատուէ իր գլուխը. քանի որ միեւնոյնն
է՝ որպէս թէ ածիլուած ըլլար:

<span id="an_11:6">11:6</span> Որովհետեւ եթէ կինը չի ծածկուիր, թող կտրէ
իր մազերն ալ. իսկ եթէ ամօթ է կնոջ մը՝ իր մազերը կտրելը կամ ածիլուիլը,
թող ծածկուի:

<span id="an_11:7">11:7</span> Արդարեւ այր մարդը պարտաւոր չէ ծածկել
գլուխը, քանի որ Աստուծոյ պատկերն ու փառքն է. բայց կինը՝ մարդո՛ւն փառքն
է:

<span id="an_11:8">11:8</span> Որովհետեւ ո՛չ թէ այր մարդը կնոջմէն է,
հապա՝ կինը այր մարդէն.

<span id="an_11:9">11:9</span> ո՛չ ալ այր մարդը ստեղծուեցաւ կնոջ համար,
հապա՝ կինը մարդուն համար:

<span id="an_11:10">11:10</span> Հետեւաբար կինը պարտաւոր է շուք դնել իր
գլուխին՝ հրեշտակներուն պատճառով:

<span id="an_11:11">11:11</span> Սակայն ո՛չ այր մարդը առանց կնոջ է, ո՛չ
ալ կինը առանց այր մարդու՝ Տէրոջմով:

<span id="an_11:12">11:12</span> Որովհետեւ ինչպէս կինը այր մարդէն է,
նոյնպէս ալ այր մարդը կնոջ միջոցով. բայց ամէն բան՝ Աստուծմէ:

<span id="an_11:13">11:13</span> Դո՛ւք ձեզմէ դատեցէք. պատշա՞ճ է որ կին
մը աղօթէ Աստուծոյ՝ չծածկուած գլուխով:

<span id="an_11:14">11:14</span> Նոյնինքն բնութիւնն ալ չի՞ սորվեցներ
ձեզի, թէ այր մարդ մը եթէ երկար մազեր ունի, ատիկա անպատուութիւն է իրեն:

<span id="an_11:15">11:15</span> Իսկ կին մը եթէ երկար մազեր ունի, ատիկա
փառք է իրեն. որովհետեւ մազերը ծածկոցի տեղ տրուած են իրեն:

<span id="an_11:16">11:16</span> Սակայն եթէ մէկուն յարմար թուի
հակառակիլ, ո՛չ մենք այդպիսի սովորութիւն ունինք, ո՛չ ալ Աստուծոյ
եկեղեցիները:

<span id="an_11:17">11:17</span> Բայց ասիկա պատուիրելով՝ չեմ գովեր ձեզ,
որովհետեւ ձեր համախմբումը ո՛չ թէ աւելի լաւ՝ հապա աւելի գէշ արդիւնք
կ՚ունենայ.

<span id="an_11:18">11:18</span> քանի որ նախ՝ երբ կը համախմբուիք
եկեղեցիին մէջ, կը լսեմ թէ պառակտումներ կ՚ըլլան ձեր մէջ, եւ մասամբ կը
հաւատամ:

<span id="an_11:19">11:19</span> Արդարեւ պէտք է որ հերձուածներ ալ ըլլան
ձեր մէջ, որպէսզի երեւան ելլեն անո՛նք՝ որ գնահատելի են ձեր մէջ:

<span id="an_11:20">11:20</span> Ուրեմն երբ դուք կը համախմբուիք տեղ մը,
ատիկա Տէրոջ ընթրիքը ուտել չէ.

<span id="an_11:21">11:21</span> որովհետեւ՝ ուտելու ատեն՝ իւրաքանչիւրը
նախ կ՚ուտէ իր ընթրիքը. մէկը անօթի կը մնայ, իսկ միւսը կ՚արբենայ:

<span id="an_11:22">11:22</span> Միթէ տուն չունի՞ք՝ ուտելու եւ խմելու
համար. կամ կ՚արհամարհէ՞ք Աստուծոյ եկեղեցին, եւ կ՚ամչցնէք չքաւորները:
Ի՞նչ ըսեմ ձեզի, գովե՞մ ձեզ այս բանին համար. չեմ գովեր:

<span id="an_11:23">11:23</span> Արդարեւ ես Տէրոջմէն ընդունեցի զայն՝ որ
ձեզի ալ աւանդեցի, թէ Տէր Յիսուս՝ իր մատնուած գիշերը՝ հաց առաւ,

<span id="an_11:24">11:24</span> ու շնորհակալ ըլլալէ ետք՝ կտրեց եւ ըսաւ.
«Առէ՛ք ու կերէ՛ք, ա՛յս է իմ մարմինս՝ որ կը կտրուի ձեզի համար. ըրէ՛ք
ասիկա՝ իմ յիշատակիս համար»:

<span id="an_11:25">11:25</span> Նոյնպէս ալ՝ ընթրիքէն ետք՝ բաժակը առաւ
ու ըսաւ. «Այս բաժակը նո՛ր ուխտն է՝ իմ արիւնովս. ըրէ՛ք ասիկա՝ քանի՛ անգամ
որ խմէք՝ իմ յիշատակիս համար:

<span id="an_11:26">11:26</span> Որովհետեւ քանի անգամ որ ուտէք այս հացը
եւ խմէք այս բաժակը, Տէրոջ մահը կը պատմէք՝ մինչեւ որ ինք գայ»:

<span id="an_11:27">11:27</span> Հետեւաբար ո՛վ որ ուտէ այս հացը կամ խմէ
Տէրոջ բաժակը անարժանաբար, պարտապան պիտի ըլլայ Տէրոջ մարմինին եւ արիւնին:

<span id="an_11:28">11:28</span> Ուրեմն իւրաքանչիւրը թող քննէ ինքզինք,
ու ա՛յդպէս ուտէ հացէն եւ խմէ բաժակէն:

<span id="an_11:29">11:29</span> Որովհետեւ ա՛ն որ կ՚ուտէ ու կը խմէ
անարժանաբար, կ՚ուտէ ու կը խմէ ինքնիր դատապարտութիւնը, քանի որ չի
զատորոշեր Տէրոջ մարմինը:

<span id="an_11:30">11:30</span> Այս պատճառով շատեր ձեր մէջ տկար եւ
հիւանդ են, ու շատեր ալ կը ննջեն:

<span id="an_11:31">11:31</span> Որովհետեւ եթէ մենք մեզ դատէինք՝ չէինք
դատուեր:

<span id="an_11:32">11:32</span> Իսկ երբ կը դատուինք՝ կը պատժուինք
Տէրոջմէն, որպէսզի չդատապարտուինք աշխարհի հետ:

<span id="an_11:33">11:33</span> Հետեւաբար, եղբայրնե՛րս, երբ կը
համախմբուիք ուտելու համար՝ սպասեցէ՛ք իրարու:

<span id="an_11:34">11:34</span> Իսկ եթէ մէկը անօթի է՝ թող ուտէ իր տան
մէջ, որպէսզի չհամախմբուիք դատապարտութեան համար: Մնացածը պիտի պատուիրեմ՝
երբ գամ:

<span id="an_12:1">12:1</span> Հոգեւոր պարգեւներուն մասին չեմ ուզեր որ
անգէտ ըլլաք, եղբայրնե՛ր:

<span id="an_12:2">12:2</span> Դուք գիտէք թէ երբ հեթանոս էիք, կը
տարուէիք դէպի մունջ կուռքերը՝ ինչպէս որ կ՚առաջնորդուէիք:

<span id="an_12:3">12:3</span> Ուստի սա՛ կը հասկցնեմ ձեզի, թէ Աստուծոյ
Հոգիով խօսող ո՛չ մէկը կ՚ըսէ. «Նզովեա՛լ ըլլայ Յիսուս»: Եւ ո՛չ մէկը կրնայ
ըսել. «Յիսուս Տէր է», բայց միայն՝ Սուրբ Հոգիով:

<span id="an_12:4">12:4</span> Ուրեմն շնորհները զանազան են՝ բայց նոյն
Հոգին է,

<span id="an_12:5">12:5</span> սպասարկութիւնները զանազան են՝ բայց նոյն
Տէրն է,

<span id="an_12:6">12:6</span> ներգործութիւնները զանազան են՝ բայց նոյն
Աստուածն է որ կը ներգործէ ամէն ինչ՝ բոլորին մէջ:

<span id="an_12:7">12:7</span> Սակայն Հոգիին յայտնաբերումը իւրաքանչիւրին
տրուած է՝ բոլորին օգուտին համար:

<span id="an_12:8">12:8</span> Մէկուն տրուած է իմաստութեան խօսք՝ Հոգիով.
ուրիշին՝ գիտութեան խօսք, նոյն Հոգիով.

<span id="an_12:9">12:9</span> ուրիշին՝ հաւատք, նոյն Հոգիով. ուրիշին՝
բժշկելու շնորհներ, նոյն Հոգիով.

<span id="an_12:10">12:10</span> ուրիշին՝ հրաշագործութիւններ, ուրիշին՝
մարգարէութիւն, ուրիշին՝ հոգիներու զատորոշութիւն, ուրիշին՝ զանազան
լեզուներու տեսակներ, ուրիշին՝ լեզուներու թարգմանութիւն:

<span id="an_12:11">12:11</span> Այս ամէնը՝ միեւնոյն Հոգին կը ներգործէ,
եւ իւրաքանչիւրին կը բաժնէ զատ-զատ՝ ինչպէս որ ինք փափաքի:

<span id="an_12:12">12:12</span> Արդարեւ՝ ինչպէս մարմինը մէկ է բայց շատ
անդամներ ունի, եւ այն մարմինին բոլոր անդամները՝ թէպէտ շատ՝ մէ՛կ մարմին
են, նոյնպէս ալ Քրիստոս:

<span id="an_12:13">12:13</span> Քանի որ մենք բոլորս մկրտուեցանք մէ՛կ
Հոգիով՝ մէ՛կ մարմին ըլլալու, թէ՛ Հրեաներ, թէ՛ Յոյներ, թէ՛ ստրուկներ, թէ՛
ազատներ, եւ բոլորս ալ մէ՛կ Հոգիէն խմեցինք:

<span id="an_12:14">12:14</span> Որովհետեւ մարմինը մէկ անդամ չէ, հապա՝
շատ:

<span id="an_12:15">12:15</span> Եթէ ոտքը ըսէ. «Քանի ես ձեռք չեմ՝
մարմինէն չեմ», հետեւաբար ա՛լ մարմինէն չէ՞:

<span id="an_12:16">12:16</span> Ու եթէ ականջը ըսէ. «Քանի ես աչք չեմ՝
մարմինէն չեմ», հետեւաբար ա՛լ մարմինէն չէ՞:

<span id="an_12:17">12:17</span> Եթէ ամբողջ մարմինը աչք ըլլար, ո՞ւր պիտի
ըլլար լսելիքը. եւ եթէ ամբողջը լսելիք ըլլար, ո՞ւր պիտի ըլլար հոտոտելիքը:

<span id="an_12:18">12:18</span> Բայց Աստուած անդամներ դրաւ մարմինին
մէջ, անոնցմէ իւրաքանչիւրը՝ ինչպէս ինք կամեցաւ:

<span id="an_12:19">12:19</span> Եթէ ամբողջը ըլլար միայն մէկ անդամ, ո՞ւր
պիտի ըլլար մարմինը:

<span id="an_12:20">12:20</span> Բայց անդամները շատ են, իսկ մարմինը՝
մէկ:

<span id="an_12:21">12:21</span> Աչքը չի կրնար ըսել ձեռքին. «Պէտք չունիմ
քեզի», եւ ո՛չ ալ գլուխը՝ ոտքերուն. «Պէտք չունիմ ձեզի»:

<span id="an_12:22">12:22</span> Նոյնիսկ մարմինին այն անդամները՝ որ
աւելի տկար կը թուին, շա՛տ աւելի հարկաւոր են.

<span id="an_12:23">12:23</span> ու մարմինին այն անդամները՝ որ նուազ
պատուաւոր կը համարենք, անոնց աւելի՛ մեծ պատիւ կ՚ընծայենք: Այսպէս՝ մեր
անվայելուչ անդամները աւելի՛ շատ վայելչութիւն ունին.

<span id="an_12:24">12:24</span> իսկ մեր վայելուչ անդամներուն բա՛ն մը
պէտք չէ: Բայց Աստուած մարմինը յօրինեց՝ աւելի՛ մեծ պատիւ տալով անկէ
զրկուածին,

<span id="an_12:25">12:25</span> որպէսզի պառակտում չըլլայ մարմինին մէջ,
հապա անդամները միեւնոյն խնամքը տանին իրարու:

<span id="an_12:26">12:26</span> Եթէ մէկ անդամը չարչարուի, բոլոր
անդամները կը չարչարուին անոր հետ, ու եթէ մէկ անդամը պատուուի, բոլոր
անդամները կ՚ուրախանան անոր հետ:

<span id="an_12:27">12:27</span> Ուրեմն դուք Քրիստոսի մարմինն էք, եւ
անհատաբար՝ անոր անդամները:

<span id="an_12:28">12:28</span> Աստուած նշանակեց ձեզմէ ոմանք եկեղեցիին
մէջ, նախ՝ առաքեալներ, երկրորդ՝ մարգարէներ, երրորդ՝ վարդապետներ, յետոյ՝
հրաշքներ գործողներ, ապա՝ բժշկելու, օգնելու, ղեկավարելու, զանազան
լեզուներու շնորհներ ունեցողներ:

<span id="an_12:29">12:29</span> Միթէ բոլո՞րը առաքեալ են. միթէ բոլո՞րը
մարգարէ են. միթէ բոլո՞րը վարդապետ են. միթէ բոլո՞րը հրաշքներ կը գործեն.

<span id="an_12:30">12:30</span> միթէ բոլո՞րը բժշկելու շնորհներ ունին.
միթէ բոլո՞րը լեզուներ կը խօսին. միթէ բոլո՞րը կը թարգմանեն:

<span id="an_12:31">12:31</span> Բայց դուք նախանձախնդի՛ր եղէք լաւագոյն
շնորհներուն, ու ես տակաւին ցոյց պիտի տամ ձեզի գերազանց ճամբայ մը:

<span id="an_13:1">13:1</span> Եթէ խօսիմ մարդոց եւ հրեշտակներուն
լեզուները՝ բայց սէր չունենամ, ես հնչող պղինձի պէս կ՚ըլլամ, կամ ղօղանջող
ծնծղայի պէս:

<span id="an_13:2">13:2</span> Ու եթէ ունենամ մարգարէութեան պարգեւը,
հասկնամ բոլոր խորհուրդները եւ ամբողջ գիտութիւնը, ու եթէ ունենամ ամբողջ
հաւատքը՝ որ կարենամ լեռներ տեղափոխել, բայց սէր չունենամ, ես ոչինչ եմ:

<span id="an_13:3">13:3</span> Եւ եթէ սնուցանեմ աղքատները՝ իմ ամբողջ
ինչքովս, ու մարմինս այրուելու ընծայեմ, բայց սէր չունենամ, ես օգուտ մը
չեմ ունենար:

<span id="an_13:4">13:4</span> Սէրը համբերատար է, քաղցր է. սէրը չի
նախանձիր. սէրը չի գոռոզանար, չի հպարտանար.

<span id="an_13:5">13:5</span> անվայել վարմունք չ՚ունենար, իրենը չի
փնտռեր, չի գրգռուիր, չարութիւն չի մտածեր.

<span id="an_13:6">13:6</span> անիրաւութեան համար չ՚ուրախանար, հապա
ճշմարտութեան ուրախակից կ՚ըլլայ.

<span id="an_13:7">13:7</span> ամէն բանի կը հանդուրժէ, ամէն բանի կը
հաւատայ, ամէն բանի կը յուսայ, ամէն բանի կը տոկայ:

<span id="an_13:8">13:8</span> Սէրը բնա՛ւ չ՚իյնար. բայց եթէ
մարգարէութիւններ ըլլան՝ պիտի ոչնչանան, եթէ լեզուներ՝ պիտի դադրին, եթէ
գիտութիւն՝ պիտի ոչնչանայ:

<span id="an_13:9">13:9</span> Արդարեւ հիմա մասա՛մբ գիտենք ու մասա՛մբ կը
մարգարէանանք.

<span id="an_13:10">13:10</span> բայց երբ կատարեալը գայ, մասնակին պիտի
ոչնչանայ:

<span id="an_13:11">13:11</span> Երբ մանուկ էի, մանուկի պէս կը խօսէի,
մանուկի պէս կը մտածէի, մանուկի կարծիք ունէի. բայց երբ այր մարդ եղայ,
մանկական բաները մէկ կողմ դրի:

<span id="an_13:12">13:12</span> Հիմա կը տեսնենք հայելիի մը մէջէն՝ աղօտ
կերպով, բայց այն ատեն՝ պիտի տեսնենք երես առ երես: Հիմա ես մասա՛մբ կը
ճանչնամ, բայց այն ատեն պիտի ճանչնամ այնպէս՝ ինչպէս ես ճանչցուած եմ:

<span id="an_13:13">13:13</span> Իսկ հիմա սա՛ երեքը կը մնան՝ հաւատքը,
յոյսը, սէրը. բայց սէ՛րն է ասոնց մեծագոյնը:

<span id="an_14:1">14:1</span> Սիրո՛յ հետամուտ եղէք, ու նախանձախնդի՛ր
եղէք հոգեւոր պարգեւներու, մա՛նաւանդ՝ մարգարէանալու:

<span id="an_14:2">14:2</span> Որովհետեւ ա՛ն որ կը խօսի անծանօթ լեզուով,
կը խօսի ո՛չ թէ մարդոց՝ հապա Աստուծոյ, քանի որ ո՛չ մէկը կը հասկնայ զինք.
սակայն ան խորհուրդներ կ՚արտայայտէ հոգիով:

<span id="an_14:3">14:3</span> Իսկ ա՛ն որ կը մարգարէանայ, կը խօսի
մարդո՛ց՝ շինութիւն, յորդոր եւ սփոփանք տալու:

<span id="an_14:4">14:4</span> Ա՛ն որ անծանօթ լեզուով կը խօսի՝ ինքզի՛նք
կը շինէ. բայց ա՛ն որ կը մարգարէանայ՝ եկեղեցի՛ն կը շինէ:

<span id="an_14:5">14:5</span> Կ՚ուզեմ որ դուք բոլորդ լեզուներ խօսիք,
մա՛նաւանդ՝ մարգարէանաք. որովհետեւ ա՛ն որ կը մարգարէանայ, աւելի մեծ է քան
ա՛ն որ լեզուներ կը խօսի, բացի եթէ ինք թարգմանէ՝ որպէսզի եկեղեցին
շինութիւն ստանայ:

<span id="an_14:6">14:6</span> Իսկ հիմա, եղբայրնե՛ր, եթէ ես գամ ձեզի՝
լեզուներ խօսելով, ի՞նչ օգուտ պիտի ստանաք ինձմէ, եթէ չխօսիմ ձեզի կա՛մ
յայտնութեամբ, կա՛մ գիտութեամբ, կա՛մ մարգարէութեամբ եւ կա՛մ ուսուցումով:

<span id="an_14:7">14:7</span> Ձայն տուող անշունչ բաներն անգամ, ըլլա՛յ
սրինգ թէ քնար, եթէ հնչիւններու զանազանութիւն չտան, ի՞նչպէս պիտի ճանչցուի
սրինգով կամ քնարով նուագուածը:

<span id="an_14:8">14:8</span> Որովհետեւ եթէ փողն ալ անորոշ ձայն տայ,
ո՞վ պիտի պատրաստուի պատերազմի:

<span id="an_14:9">14:9</span> Նոյնպէս ալ դուք, եթէ լեզուով
դիւրահասկնալի խօսքեր չարտաբերէք, ի՞նչպէս պիտի հասկցուի խօսուածը.
որովհետեւ խօսած պիտի ըլլաք օդին:

<span id="an_14:10">14:10</span> Ձայներու ո՛րքան տեսակներ ալ ըլլան
աշխարհի մէջ, անոնցմէ ո՛չ մէկը անըմբռնելի է:

<span id="an_14:11">14:11</span> Ուրեմն եթէ չգիտնամ ձայնին իմաստը, ես
օտարական մը պիտի ըլլամ խօսողին, խօսողն ալ օտարական մը պիտի ըլլայ ինծի:

<span id="an_14:12">14:12</span> Նոյնպէս ալ դուք, քանի նախանձախնդիր էք
հոգեւոր պարգեւներու, ջանացէ՛ք գերազանց ըլլալ՝ եկեղեցիին շինութեան համար:

<span id="an_14:13">14:13</span> Ուստի ա՛ն որ կը խօսի անծանօթ լեզուով,
թող աղօթէ՝ որ կարենայ թարգմանել:

<span id="an_14:14">14:14</span> Քանի որ եթէ ես աղօթեմ անծանօթ լեզուով,
հոգի՛ս կ՚աղօթէ, բայց միտքս անպտուղ է:

<span id="an_14:15">14:15</span> Ուրեմն ի՞նչ ընելու եմ: Պիտի աղօթեմ
հոգիով, պիտի աղօթեմ միտքո՛վ ալ. սաղմոս պիտի երգեմ հոգիով, սաղմոս պիտի
երգեմ միտքո՛վ ալ:

<span id="an_14:16">14:16</span> Այլապէս, երբ դուն օրհնաբանես հոգիով,
ի՞նչպէս ա՛ն որ տգէտի տեղը գրաւած է՝ «ամէն» պիտի ըսէ քու շնորհակալութեանդ
ատեն, քանի որ չի հասկնար քու ըսածդ:

<span id="an_14:17">14:17</span> Արդարեւ դուն լաւ շնորհակալ կ՚ըլլաս,
բայց միւսը չի շինուիր:

<span id="an_14:18">14:18</span> Շնորհակալ եմ Աստուծմէ, որ ձեր բոլորէն
աւելի լեզուներ կը խօսիմ.

<span id="an_14:19">14:19</span> սակայն կը նախընտրեմ եկեղեցիին մէջ հինգ
խօսք ըսել միտքո՛վս, որպէսզի ուրիշներուն ալ սորվեցնեմ, քան բիւրաւոր
խօսքեր՝ անծանօթ լեզուով:

<span id="an_14:20">14:20</span> Եղբայրնե՛ր, ըմբռնումով մանուկ մի՛
ըլլաք, հապա չարամտութեան մէջ մանուկ եղէք, իսկ ըմբռնումով՝ չափահաս:

<span id="an_14:21">14:21</span> Օրէնքին մէջ գրուած է. «Ուրիշ լեզուներով
եւ ուրիշ շրթունքներով պիտի խօսիմ այս ժողովուրդին, սակայն այդպէս ալ մտիկ
պիտի չընեն ինծի,- կ՚ըսէ Տէրը»:

<span id="an_14:22">14:22</span> Հետեւաբար լեզուները նշանի համար են, ո՛չ
թէ հաւատացեալներուն՝ հապա անհաւատներուն. իսկ մարգարէութիւնը՝ ո՛չ թէ
անհաւատներուն, հապա՝ հաւատացեալներուն:

<span id="an_14:23">14:23</span> Ուրեմն, եթէ ամբողջ եկեղեցին համախմբուի
տեղ մը եւ բոլորն ալ խօսին անծանօթ լեզուներ, ու հոն մտնեն տգէտներ կամ
անհաւատներ, պիտի չըսե՞ն թէ դուք խելագարած էք:

<span id="an_14:24">14:24</span> Իսկ եթէ բոլորն ալ մարգարէանան, ու հոն
մտնէ անհաւատ մը կամ տգէտ մը, բոլորէն ալ կը կշտամբուի, բոլորէն ալ կը
դատուի:

<span id="an_14:25">14:25</span> Եւ այսպէս՝ անոր սիրտին գաղտնիքները
երեւան կ՚ելլեն, ու երեսի վրայ իյնալով պիտի երկրպագէ Աստուծոյ, եւ
յայտարարէ թէ ի՛րապէս Աստուած ձեր մէջ է:

<span id="an_14:26">14:26</span> Ուրեմն ի՞նչ, եղբայրնե՛ր: Երբ կը
համախմբուիք, եթէ ձեզմէ իւրաքանչիւրը ունի սաղմոս մը, ուսուցում մը, լեզու
մը, յայտնութիւն մը, մեկնութիւն մը՝՝, ամէն բան թող ըլլայ շինութեա՛ն
համար:

<span id="an_14:27">14:27</span> Եթէ մէկը խօսի անծանօթ լեզուով, երկու,
կամ ամենէն շատը՝ երեք հոգի թող ըլլան, եւ խօսին կարգով. մէկն ալ թող
թարգմանէ:

<span id="an_14:28">14:28</span> Բայց եթէ թարգմանող չըլլայ, թող լռէ
եկեղեցիին մէջ, ու թող խօսի ինքնիրեն եւ Աստուծոյ հետ:

<span id="an_14:29">14:29</span> Մարգարէները թող խօսին՝ երկու կամ երեք
հոգի, ու միւսները վճռեն:

<span id="an_14:30">14:30</span> Իսկ եթէ ուրիշի մը՝ որ նստած է՝ բան մը
յայտնուի, առաջինը թող լռէ:

<span id="an_14:31">14:31</span> Որովհետեւ բոլորդ ալ կրնաք մէկ առ մէկ
մարգարէանալ, որպէսզի բոլորն ալ սորվին, եւ բոլորն ալ մխիթարուին:

<span id="an_14:32">14:32</span> Եւ մարգարէներուն հոգիները մարգարէներուն
կը հպատակին.

<span id="an_14:33">14:33</span> քանի որ Աստուած խառնակութեան Աստուած
չէ, հապա՝ խաղաղութեան, ինչպէս սուրբերուն բոլոր եկեղեցիներուն մէջ:

<span id="an_14:34">14:34</span> Եկեղեցիներուն մէջ՝ ձեր կիները թող լռեն,
որովհետեւ անոնց արտօնուած չէ խօսիլ, հապա՝ հպատակիլ, ինչպէս կ՚ըսէ Օրէնքն
ալ:

<span id="an_14:35">14:35</span> Իսկ եթէ ուզեն որեւէ բան սորվիլ, թող
հարցնեն տա՛ն մէջ՝ իրենց ամուսիններուն. քանի որ կիներուն ամօթ է եկեղեցիին
մէջ խօսիլ:

<span id="an_14:36">14:36</span> Միթէ Աստուծոյ խօսքը ձեզմէ՞ ելաւ, կամ
միայն ձեզի՞ հասաւ:

<span id="an_14:37">14:37</span> Եթէ մէկը կը կարծէ թէ ինք մարգարէ է, կամ
հոգեւոր, թող գիտակցի թէ ձեզի գրած բաներս՝ Տէրոջ պատուիրաններն են:

<span id="an_14:38">14:38</span> Բայց եթէ մէկը անգէտ է՝ թող անգէտ ըլլայ:

<span id="an_14:39">14:39</span> Հետեւաբար, եղբայրնե՛ր, նախանձախնդի՛ր
եղէք մարգարէանալու, ու մի՛ արգիլէք լեզուներ խօսիլն ալ:

<span id="an_14:40">14:40</span> Ամէն բան թող ըլլայ վայելչութեամբ եւ
կարգով:

<span id="an_15:1">15:1</span> Եղբայրնե՛ր, կը գիտցնեմ ձեզի այն
աւետարանը՝ որ քարոզեցի ձեզի, ու դուք ալ ընդունեցիք եւ անոր մէջ հաստատ կը
կենաք:

<span id="an_15:2">15:2</span> Անով նաեւ կը փրկուիք, եթէ յիշողութեան մէջ
պահէք ինչ որ աւետեցի ձեզի. այլապէս՝ զուր տեղը հաւատացած կ՚ըլլաք:

<span id="an_15:3">15:3</span> Որովհետեւ նախ աւանդեցի ձեզի այն՝ որ ես ալ
ընդունեցի, թէ Քրիստոս մեռաւ մեր մեղքերուն համար՝ Գիրքերուն համաձայն,

<span id="an_15:4">15:4</span> թաղուեցաւ, յարութիւն առաւ երրորդ օրը՝
Գիրքերուն համաձայն,

<span id="an_15:5">15:5</span> ու երեւցաւ Կեփասի, ապա տասներկուքին:

<span id="an_15:6">15:6</span> Յետոյ միաժամանակ երեւցաւ հինգ հարիւրէ
աւելի եղբայրներու, որոնց մեծ մասը կը մնայ մինչեւ այժմ, իսկ ոմանք ալ
ննջեցին:

<span id="an_15:7">15:7</span> Ապա երեւցաւ Յակոբոսի, յետոյ՝ բոլոր
առաքեալներուն:

<span id="an_15:8">15:8</span> Բոլորէն ետք՝ երեւցաւ նաեւ ինծի, որպէս թէ
վիժածի մը:

<span id="an_15:9">15:9</span> Որովհետեւ ես առաքեալներուն փոքրագոյնն եմ,
եւ արժանի ալ չեմ առաքեալ կոչուելու, քանի որ հալածեցի Աստուծոյ եկեղեցին:

<span id="an_15:10">15:10</span> Բայց Աստուծոյ շնորհքո՛վն եմ՝ ինչ որ եմ:
Եւ անոր շնորհքը՝ որ իմ վրաս է, ընդունայն չեղաւ. հապա ես անոնց բոլորէն
շա՛տ աւելի աշխատեցայ. սակայն ո՛չ թէ ես, հապա Աստուծոյ շնորհքը՝ որ ինծի
հետ էր:

<span id="an_15:11">15:11</span> Ուստի՝ թէ՛ ես, թէ՛ անոնք ա՛յսպէս կը
քարոզենք, ու դուք ա՛յսպէս հաւատացիք:

<span id="an_15:12">15:12</span> Ուրեմն եթէ կը քարոզուի թէ Քրիստոս
մեռելներէն յարութիւն առած է, ի՞նչպէս ձեզմէ ոմանք կ՚ըսեն թէ “մեռելներու
յարութիւն չկայ”:

<span id="an_15:13">15:13</span> Բայց եթէ մեռելներու յարութիւն չկայ,
ուրեմն Քրիստո՛ս ալ յարութիւն առած չէ:

<span id="an_15:14">15:14</span> Ու եթէ Քրիստոս յարութիւն առած չէ,
ուրեմն մեր քարոզութիւնը ունայն է, ու ձեր հաւատքն ալ ունայն է:

<span id="an_15:15">15:15</span> Իսկ մենք ալ Աստուծոյ սուտ վկաները
կ՚ըլլանք, որովհետեւ Աստուծոյ համար վկայեցինք թէ մեռելներէն յարուցանեց
Քրիստոսը. մինչդեռ յարուցանած չէ զայն, եթէ ի՛րապէս մեռելները յարութիւն
չեն առներ:

<span id="an_15:16">15:16</span> Քանի որ եթէ մեռելները յարութիւն չեն
առներ, Քրիստոս ալ յարութիւն առած չէ.

<span id="an_15:17">15:17</span> ու եթէ Քրիստոս յարութիւն առած չէ, ձեր
հաւատքը փուճ է, եւ տակաւին ձեր մեղքերուն մէջ էք.

<span id="an_15:18">15:18</span> ուրեմն Քրիստոսով ննջեցեալներն ալ
կորսուած են:

<span id="an_15:19">15:19</span> Եթէ միայն այս կեանքին համար Քրիստոսի
յուսացած ենք, մենք բոլոր մարդոցմէն աւելի խղճալի ենք:

<span id="an_15:20">15:20</span> Իսկ հիմա՝ Քրիստոս մեռելներէն յարութիւն
առած է, ու եղած երախայրիքը անոնց՝ որ ննջեցին:

<span id="an_15:21">15:21</span> Որովհետեւ՝ քանի մարդով եղաւ մահը,
մարդո՛վ ալ եղաւ մեռելներու յարութիւնը:

<span id="an_15:22">15:22</span> Որովհետեւ ինչպէս Ադամով բոլորը կը
մեռնին, նոյնպէս ալ Քրիստոսով բոլորը կեանք պիտի ստանան:

<span id="an_15:23">15:23</span> Բայց իւրաքանչիւրը իր կարգով. նախ
երախայրիքը՝ Քրիստոս, յետոյ Քրիստոսի պատկանողները՝ իր գալուստին:

<span id="an_15:24">15:24</span> Ապա պիտի գայ վախճանը, երբ
թագաւորութիւնը պիտի յանձնէ Աստուծոյ՝ Հօրը, ոչնչացնելէ ետք ամէն
պետութիւն, ամէն իշխանութիւն ու զօրութիւն:

<span id="an_15:25">15:25</span> Որովհետեւ ան պէտք է թագաւորէ, մինչեւ որ
բոլոր թշնամիները դնէ իր ոտքերուն տակ:

<span id="an_15:26">15:26</span> Վերջին թշնամին որ պիտի ոչնչացուի՝ մահն
է, որովհետեւ Գիրքը կ՚ըսէ. «Ամէն բան դրաւ անոր ոտքերուն տակ».

<span id="an_15:27">15:27</span> Բայց երբ կ՚ըսէ թէ “ամէն բան դրուած է
անոր տակ”, բացայայտ է թէ բացի անկէ՝ որ ամէն բան դրաւ անոր տակ:

<span id="an_15:28">15:28</span> Ու երբ ամէն բան հպատակի անոր, այն ատեն
Որդին՝ ինք ալ՝ պիտի հպատակի անո՛ր՝ որ ամէն բան դրաւ իրեն տակ, որպէսզի
Աստուած ըլլայ ամէն ինչ՝ բոլորին մէջ:

<span id="an_15:29">15:29</span> Այլապէս, ի՞նչ պիտի ընեն անոնք՝ որ կը
մկրտուին մեռելներուն համար, եթէ մեռելները երբե՛ք յարութիւն չեն առներ:
Ուրեմն ինչո՞ւ կը մկրտուին անոնց համար.

<span id="an_15:30">15:30</span> եւ ինչո՞ւ մենք ալ վտանգի մէջ ենք ամէն
ժամ:

<span id="an_15:31">15:31</span> Ես ամէն օր կը մեռնիմ. վկայ կը բերեմ այն
պարծանքը՝ որ ունիմ ձեր վրայ Քրիստոս Յիսուսով՝ մեր Տէրոջմով:

<span id="an_15:32">15:32</span> Եթէ Եփեսոսի մէջ կռուած ըլլայի
գազաններու դէմ՝ մարդոց նման, ի՞նչ օգուտ էր ինծի, եթէ մեռելները յարութիւն
չեն առներ. ուտենք՝՝ ու խմենք, որովհետեւ վաղը պիտի մեռնինք:

<span id="an_15:33">15:33</span> Մի՛ մոլորիք. չար ընկերակցութիւնները
կ՚ապականեն բարի բարքը:

<span id="an_15:34">15:34</span> Սթափեցէ՛ք արդարութեամբ ապրելու համար,
ու մի՛ մեղանչէք. որովհետեւ ձեզմէ ոմանք չունին Աստուծոյ գիտութիւնը. ասիկա
կ՚ըսեմ՝ ձեզ ամչցնելու համար:

<span id="an_15:35">15:35</span> Բայց մէկը պիտի ըսէ. «Ի՞նչպէս մեռելները
յարութիւն կ՚առնեն, եւ ի՞նչ մարմինով կու գան»:

<span id="an_15:36">15:36</span> Ա՛նմիտ, ինչ որ դուն կը սերմանես՝ կեանք
չի ստանար եթէ չմեռնի:

<span id="an_15:37">15:37</span> Իսկ ինչ որ կը սերմանես, ո՛չ թէ այն
մարմինը որ պիտի բուսնի՝ կը սերմանես, հապա մերկ հատիկը, ըլլայ ան ցորենի
թէ ուրիշ սերմի.

<span id="an_15:38">15:38</span> բայց Աստուած մարմին կու տայ անոր՝
ինչպէս կը կամենայ, եւ իւրաքանչիւր սերմին՝ իր յատուկ մարմինը:

<span id="an_15:39">15:39</span> Ամէն մարմին նոյն մարմինը չէ. հապա
ուրի՛շ է մարդոց մարմինը, ուրիշ՝ անասուններուն մարմինը, ուրիշ՝
ձուկերունը, եւ ուրիշ՝ թռչուններունը:

<span id="an_15:40">15:40</span> Կան նաեւ երկնաւոր մարմիններ ու երկրաւոր
մարմիններ. բայց երկնաւորներուն փառքը ուրի՛շ է, երկրաւորներունը՝ ուրիշ:

<span id="an_15:41">15:41</span> Արեւին փառքը ուրիշ է, լուսինին փառքը՝
ուրիշ, եւ աստղերուն փառքը՝ ուրիշ. որովհետեւ մէկ աստղը փառքով կը տարբերի
միւս աստղէն:

<span id="an_15:42">15:42</span> Այսպէս է նաեւ մեռելներուն յարութիւնը:
Մարմինը կը սերմանուի ապականութեամբ, եւ յարութիւն կ՚առնէ անապականութեամբ.

<span id="an_15:43">15:43</span> կը սերմանուի անպատուութեամբ, ու
յարութիւն կ՚առնէ փառքով. կը սերմանուի տկարութեամբ, եւ յարութիւն կ՚առնէ
զօրութեամբ:

<span id="an_15:44">15:44</span> Կը սերմանուի իբր շնչաւոր մարմին, ու
յարութիւն կ՚առնէ իբր հոգեւոր մարմին: Շնչաւոր մարմին կայ, նաեւ հոգեւոր
մարմին կայ,

<span id="an_15:45">15:45</span> եւ սա՛ գրուած է. «Առաջին մարդը՝ Ադամ՝
եղաւ ապրող անձ». իսկ վերջին Ադամը՝ ապրեցնող հոգի:

<span id="an_15:46">15:46</span> Բայց ո՛չ թէ նախ հոգեւորը, հապա՝
շնչաւորը, ու յետո՛յ՝ հոգեւորը:

<span id="an_15:47">15:47</span> Առաջին մարդը երկրէն է՝ հողեղէն, բայց
երկրորդ մարդը Տէրն է՝ երկինքէն:

<span id="an_15:48">15:48</span> Ինչպէս հողեղէնն է՝ նոյնպէս ալ
հողեղէններն են, եւ ինչպէս երկնաւորն է՝ նոյնպէս ալ երկնաւորներն են:

<span id="an_15:49">15:49</span> Ինչպէս կը կրենք հողեղէնին պատկերը, նաեւ
պիտի կրենք երկնաւորին պատկերը:

<span id="an_15:50">15:50</span> Ուրեմն սա՛ կ՚ըսեմ, եղբայրնե՛ր, թէ
մարմին եւ արիւն չեն կրնար ժառանգել Աստուծոյ թագաւորութիւնը, ո՛չ ալ
ապականութիւնը կը ժառանգէ անապականութիւն:

<span id="an_15:51">15:51</span> Ահա՛ կը յայտնեմ ձեզի խորհուրդ մը.
«Բոլորս պիտի չննջենք, բայց բոլորս ալ պիտի փոխուինք.

<span id="an_15:52">15:52</span> անմի՛ջապէս, ակնթարթի մը մէջ, վերջին
փողին հնչելու ատենը. որովհետեւ փողը պիտի հնչէ, մեռելները յարութիւն պիտի
առնեն՝ առանց ապականութեան, ու մենք ալ պիտի փոխուինք»:

<span id="an_15:53">15:53</span> Որովհետեւ պէտք է որ այս ապականացու
մարմինը հագնի անապականութիւն, եւ այս մահկանացուն հագնի անմահութիւն:

<span id="an_15:54">15:54</span> Ուստի երբ այս ապականացու մարմինը հագնի
անապականութիւն, եւ այս մահկանացուն հագնի անմահութիւն, այն ատեն պիտի
իրագործուի այն խօսքը՝ որ գրուեցաւ. «Մահը ընկղմեցաւ յաղթութեան մէջ»:

<span id="an_15:55">15:55</span> «Մա՛հ, ո՞ւր է խայթոցդ. դժո՛խք, ո՞ւր է
յաղթութիւնդ»:

<span id="an_15:56">15:56</span> Մահուան խայթոցը մեղքն է, ու մեղքին
զօրութիւնը՝ Օրէնքը:

<span id="an_15:57">15:57</span> Բայց շնորհակալութի՛ւն Աստուծոյ, որ մեզի
յաղթութիւն կու տայ մեր Տէրոջ՝ Յիսուս Քրիստոսի միջոցով:

<span id="an_15:58">15:58</span> Հետեւաբար, սիրելի՛ եղբայրներս,
հաստատո՛ւն եւ անշա՛րժ եղէք, ու ամէն ատեն յառաջդիմեցէ՛ք Տէրոջ գործին մէջ,
գիտնալով թէ ձեր աշխատանքը ընդունայն չէ Տէրոջմով:

<span id="an_16:1">16:1</span> Ինչ կը վերաբերի սուրբերուն համար ըլլալիք
հանգանակութեան, ինչպէս պատուիրեցի Գաղատացիներու եկեղեցիներուն, դո՛ւք ալ
այնպէս ըրէք:

<span id="an_16:2">16:2</span> Ամէն Մէկշաբթի՝ ձեզմէ իւրաքանչիւրը թող
մէկդի դնէ իր քով ինչ որ յաջողած է խնայել,

<span id="an_16:3">16:3</span> որպէսզի հանգանակութիւններ չըլլան երբ ես
գամ: Ու երբ գամ, անոնք որ զատորոշէք՝ զիրենք պիտի ղրկեմ նամակներով՝՝,
որպէսզի Երուսաղէմ տանին ձեր պարգեւները:

<span id="an_16:4">16:4</span> Եթէ իմ երթալս ալ արժանավայել ըլլայ, անոնք
պիտի երթան ինծի հետ:

<span id="an_16:5">16:5</span> Ուրեմն ես պիտի գամ ձեզի՝ երբ անցնիմ
Մակեդոնիայէն. (քանի որ պիտի անցնիմ Մակեդոնիայէն.)

<span id="an_16:6">16:6</span> եւ թերեւս մնամ ձեր քով ու ձմերեմ ալ ձեզի
հետ. որպէսզի դո՛ւք ուղարկէք զիս՝ ո՛ւր որ երթամ:

<span id="an_16:7">16:7</span> Որովհետեւ չեմ ուզեր տեսնել ձեզ հիմա՝
անցած ատենս, բայց կը յուսամ որ ժամանակ մը մնամ ձեր քով, եթէ Տէրը արտօնէ:

<span id="an_16:8">16:8</span> Սակայն Եփեսոս պիտի մնամ մինչեւ
Պենտեկոստէ.

<span id="an_16:9">16:9</span> որովհետեւ մեծ եւ արդիւնաւոր դուռ մը
բացուած է ինծի, ու բազմաթիւ հակառակորդներ կան:

<span id="an_16:10">16:10</span> Ուրեմն եթէ Տիմոթէոս գայ, ուշադի՛ր եղէք
որ մնայ ձեր քով առանց վախի. քանի որ ան կ՚ընէ Տէրոջ գործը, ինչպէս ե՛ս ալ:

<span id="an_16:11">16:11</span> Ուստի ո՛չ մէկը թող անարգէ զայն. հապա
խաղաղութեա՛մբ ուղարկեցէք զայն՝ որ ինծի գայ, որովհետեւ անոր կը սպասեմ
եղբայրներուն հետ:

<span id="an_16:12">16:12</span> Իսկ ինչ կը վերաբերի Ապողոս եղբօր, շատ
աղաչեցի անոր՝ որ ձեզի գայ եղբայրներուն հետ, բայց բնաւ փափաք չունեցաւ որ
հիմա գայ. սակայն պիտի գայ՝ երբ պատեհութիւն ունենայ:

<span id="an_16:13">16:13</span> Արթո՛ւն մնացէք, հաւատքի մէջ հաստատո՛ւն
կեցէք, քա՛ջ եղէք, զօրացէ՛ք:

<span id="an_16:14">16:14</span> Ձեր բոլոր բաները սիրո՛վ ըլլան:

<span id="an_16:15">16:15</span> Կ՚աղաչե՛մ ձեզի, եղբայրնե՛ր, (դուք կը
ճանչնաք Ստեփանասի ընտանիքը, որ Աքայիայի երախայրիքն է, եւ իրենք զիրենք
նուիրեցին սուրբերուն սպասարկութեան,)

<span id="an_16:16">16:16</span> որ հպատակիք այդպիսիներուն եւ բոլորին՝
որ կը գործակցին մեզի ու կ՚աշխատին:

<span id="an_16:17">16:17</span> Ուրախ եմ Ստեփանասի, Փորտունատոսի եւ
Աքայիկոսի գալուստին համար, որովհետեւ իրե՛նք լրացուցին ձեր պակասը,

<span id="an_16:18">16:18</span> քանի որ հանգստացուցին իմ հոգիս ու ձերը.
ուրեմն ճանչցէ՛ք այդպիսիները:

<span id="an_16:19">16:19</span> Ասիայի եկեղեցիները կը բարեւեն ձեզ.
Տէրոջմով շատ կը բարեւեն ձեզ Ակիւղաս եւ Պրիսկիղա՝ իրենց տան մէջ եղող
եկեղեցիին հետ:

<span id="an_16:20">16:20</span> Բոլոր եղբայրները կը բարեւեն ձեզ.
բարեւեցէ՛ք զիրար սուրբ համբոյրով:

<span id="an_16:21">16:21</span> Ես՝ Պօղոս, ի՛մ ձեռքովս կը գրեմ այս
բարեւը:

<span id="an_16:22">16:22</span> Եթէ մէկը չի սիրեր Տէր Յիսուս Քրիստոսը,
նզովեա՛լ ըլլայ երբ մեր Տէրը գայ՝՝:

<span id="an_16:23">16:23</span> Տէր Յիսուս Քրիստոսի շնորհքը ձեզի հետ:

<span id="an_16:24">16:24</span> Իմ սէրս ձեր բոլորին հետ՝ Քրիստոս
Յիսուսով: Ամէն:

------------------------------------------------------------------------

[Next: 2 Corinthians](co2.md)
