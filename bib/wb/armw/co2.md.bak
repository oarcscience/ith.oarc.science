[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](co1)  [Next](gal.md) 

------------------------------------------------------------------------

### Armenian (Western): 2 Corinthians

<span id="an_1:1">1:1</span> Պօղոս, Աստուծոյ կամքով Յիսուս Քրիստոսի
առաքեալը, ու Տիմոթէոս մեր եղբայրը, Կորնթոսի մէջ եղած Աստուծոյ եկեղեցիին
եւ Աքայիայի մէջ եղող բոլոր սուրբերուն.

<span id="an_1:2">1:2</span> շնորհք ու խաղաղութիւն ձեզի Աստուծմէ՝ մեր
Հօրմէն, եւ Տէր Յիսուս Քրիստոսէ:

<span id="an_1:3">1:3</span> Օրհնեա՜լ ըլլայ Աստուած, մեր Տէրոջ՝ Յիսուս
Քրիստոսի Հայրը, արգահատանքի Հայրը եւ ամէն մխիթարութեան Աստուածը,

<span id="an_1:4">1:4</span> որ կը մխիթարէ մեզ մեր ամբողջ տառապանքին
մէջ, որպէսզի մենք կարենանք մխիթարել անոնք՝ որ որեւէ տառապանքի մէջ են,
այն մխիթարութեամբ՝ որով մենք կը մխիթարուինք Աստուծմէ.

<span id="an_1:5">1:5</span> որովհետեւ ինչպէս Քրիստոսի չարչարանքները
կ՚առատանան մեր մէջ, նմանապէս մեր մխիթարութիւնն ալ կ՚առատանայ Քրիստոսի
միջոցով:

<span id="an_1:6">1:6</span> Եթէ տառապինք՝ ձեր մխիթարութեան եւ փրկութեան
համար է, որ արդիւնաւոր կ՚ըլլայ՝ համբերելով այն նոյն չարչարանքներուն,
որոնցմով մենք ալ կը չարչարուինք. ու եթէ մխիթարուինք՝ ձեր մխիթարութեան եւ
փրկութեան համար է:

<span id="an_1:7">1:7</span> Մեր յոյսը հաստատուն է ձեր վրայ, որովհետեւ
գիտենք թէ ինչպէս հաղորդակից էք մեր չարչարանքներուն, նոյնպէս ալ
մխիթարութեան պիտի ըլլաք:

<span id="an_1:8">1:8</span> Որովհետեւ չենք ուզեր, եղբայրնե՛ր, որ
անգիտանաք Ասիայի մէջ մեզի պատահած տառապանքը. չափէն աւելի
ծանրաբեռնուեցանք, մեր կարողութենէն աւելի, ա՛յնքան՝ որ նոյնիսկ
յուսահատեցանք կեանքէն:

<span id="an_1:9">1:9</span> Բայց մահուան վճիռը ունէինք մեր վրայ,
որպէսզի վստահինք ո՛չ թէ մենք մեզի, հապա Աստուծոյ՝ որ մեռելները կը
յարուցանէ:

<span id="an_1:10">1:10</span> Ան այդպիսի մեծ մահէ մը ազատեց մեզ, ու
կ՚ազատէ.

<span id="an_1:11">1:11</span> եւ կը յուսանք թէ ան տակաւին պիտի ազատէ:
Դուք ալ կը գործակցիք՝ մեզի համար աղերսելով, որպէսզի շատեր շնորհակալ
ըլլան մեր պատճառով՝ շատ անձերու աղօթքին միջոցով մեզի եղած շնորհին համար:

<span id="an_1:12">1:12</span> Արդարեւ սա՛ է մեր պարծանքը՝ մեր
խղճմտանքին վկայութիւնը, թէ մենք՝ պարզամտութեամբ եւ Աստուծոյ
անկեղծութեամբ, ո՛չ թէ մարմնաւոր իմաստութեամբ՝ հապա Աստուծոյ շնորհքով
վարուեցանք աշխարհի մէջ, եւ ա՛լ աւելի ձեզի հանդէպ:

<span id="an_1:13">1:13</span> Որովհետեւ ուրիշ բան չենք գրեր ձեզի, քան
ինչ որ դուք կը կարդաք ու կը հասկնաք. եւ կը յուսամ թէ մինչեւ վախճանն ալ
պիտի հասկնաք,

<span id="an_1:14">1:14</span> ինչպէս նաեւ մասամբ հասկցաք մեզ, թէ մենք
ձեր պարծանքն ենք, ինչպէս դուք ալ մերը՝ Տէր Յիսուսի օրը:

<span id="an_1:15">1:15</span> Այս վստահութեամբ կը փափաքէի նախ գալ ձեզի,
որպէսզի դուք երկրորդ շնորհք մը ընդունիք,

<span id="an_1:16">1:16</span> անցնիլ ձեզմէ դէպի Մակեդոնիա, եւ
Մակեդոնիայէն դարձեալ գալ ձեզի, ու ձեզմէ ուղարկուած՝ երթալ Հրէաստան:

<span id="an_1:17">1:17</span> Ուրեմն երբ այսպէս փափաքեցայ, միթէ
թեթեւութեա՞մբ վարուեցայ. եւ կամ՝ ինչ որ ես կը ծրագրեմ, մարմնաւորապէ՞ս կը
ծրագրեմ, որպէսզի իմ քովս «այո՛»ն՝ այո՛ ըլլայ, եւ «ո՛չ»ը՝ ո՛չ՝՝:

<span id="an_1:18">1:18</span> Սակայն Աստուած հաւատարիմ է, որ ձեզի հասած
մեր խօսքը «այո՛» եւ «ո՛չ» չէր.

<span id="an_1:19">1:19</span> քանի որ Աստուծոյ Որդին՝ Յիսուս Քրիստոս,
որ քարոզուեցաւ ձեզի մեր միջոցով, (ինձմով, Սիղուանոսով ու Տիմոթէոսով,)
«այո՛» եւ «ո՛չ» չեղաւ, հապա իր մէջ եղաւ «այո՛»ն:

<span id="an_1:20">1:20</span> Արդարեւ Աստուծոյ բոլոր խոստումները՝ իր
մէջ «այո՛» են, եւ իր մէջ «ամէ՛ն» են՝ Աստուծոյ փառքին համար մեր միջոցով:

<span id="an_1:21">1:21</span> Ուրեմն ա՛ն որ հաստատեց մեզ Քրիստոսով՝
ձեզի հետ, եւ օծեց մեզ՝ Աստուա՛ծ է,

<span id="an_1:22">1:22</span> որ նաեւ կնքեց մեզ ու տուաւ մեզի Հոգիին
գրաւականը՝ մեր սիրտերուն մէջ:

<span id="an_1:23">1:23</span> Բայց ես Աստուած վկայ կը կանչեմ իմ անձիս,
թէ տակաւին Կորնթոս չեկայ՝ խնայելու համար ձեզի:

<span id="an_1:24">1:24</span> Ո՛չ թէ կը տիրենք ձեր հաւատքին վրայ, հապա
գործակիցներ ենք ձեր ուրախութեան. որովհետեւ դուք հաւատքով կը կենաք:

<span id="an_2:2">2:2</span> Որովհետեւ եթէ ես տրտմեցնեմ ձեզ, ա՛լ ո՞վ է
որ պիտի ուրախացնէ զիս, եթէ ոչ ան՝ որ տրտմեցաւ ինձմէ:

<span id="an_2:3">2:3</span> Ասիկա գրեցի, որ երբ գամ՝ տրտմութիւն մը
չկրեմ անոնցմէ՝ որ պէտք է ուրախացնեն զիս. քանի որ ձեր բոլորին մասին
համոզուած եմ թէ իմ ուրախութիւնս ձեր բոլորինն է:

<span id="an_2:4">2:4</span> Որովհետեւ շատ տառապանքի մէջ եւ սիրտի
կսկիծով գրեցի ձեզի՝ շատ արցունքով. ո՛չ թէ՝ որպէսզի տրտմիք, հապա գիտնաք
այն յորդառատ սէ՛րը՝ որ ունիմ ձեզի հանդէպ:

<span id="an_2:5">2:5</span> Իսկ եթէ մէկը տրտմեցուց, ո՛չ թէ տրտմեցուց
զիս, հապա մասամբ (որպէսզի չծանրաբեռնեմ) ձեզ բոլորդ՝՝:

<span id="an_2:6">2:6</span> Բաւական է այդպիսի մարդուն այն պատիժը՝ որ
տրուեցաւ շատերէ:

<span id="an_2:7">2:7</span> Հետեւաբար՝ ընդհակառակը՝ պէտք է փոխարէնը
ներել անոր ու մխիթարել զայն, որպէսզի այնպիսին չյուսալքուի չափազանց
տրտմութենէն:

<span id="an_2:8">2:8</span> Ուստի կ՚աղաչե՛մ ձեզի, որ անոր հանդէպ
վաւերացնէք ձեր սէրը.

<span id="an_2:9">2:9</span> (քանի որ սա՛ նպատակով ալ գրեցի, որպէսզի ձեզ
փորձելով գիտնամ թէ ամէն բանի մէջ հնազա՛նդ էք:

<span id="an_2:10">2:10</span> Անո՛ր՝ որուն դուք որեւէ բան ներէք, ե՛ս ալ
կը ներեմ. որովհետեւ եթէ որեւէ բան ներած եմ, ձե՛ր պատճառով անոր ներած եմ՝
Քրիստոսի անձով.)

<span id="an_2:11">2:11</span> որպէսզի Սատանան մեզ չկեղեքէ, քանի որ չենք
անգիտանար անոր դիտաւորութիւնները:

<span id="an_2:12">2:12</span> Ուրեմն երբ հասայ Տրովադա՝ Քրիստոսի
աւետարանը քարոզելու, թէպէտ Տէրը դուռ մը բացած էր ինծի,

<span id="an_2:13">2:13</span> անդորրութիւն չունեցայ հոգիիս մէջ,
որովհետեւ հոն չգտայ եղբայրս՝ Տիտոսը. հապա հրաժեշտ առնելով անոնցմէ՝
մեկնեցայ Մակեդոնիա:

<span id="an_2:14">2:14</span> Շնորհակալութի՛ւն Աստուծոյ, որ ամէն ատեն
մեզի յաղթութիւն կը պատճառէ Քրիստոսով, ու զինք ճանչնալուն հոտը մեզմով կը
յայտնաբերէ ամէն տեղ:

<span id="an_2:15">2:15</span> Որովհետեւ մենք՝ Աստուծոյ համար՝ Քրիստոսի
անոյշ հոտն ենք, թէ՛ փրկուածներուն եւ թէ կորսուողներուն մէջ:

<span id="an_2:16">2:16</span> Ոմանց՝ մահուան հոտ դէպի մահ, ոմանց ալ՝
կեանքի հոտ դէպի կեանք: Եւ ո՞վ ընդունակ է ընելու այս բաները:

<span id="an_2:17">2:17</span> Քանի որ մենք շատերուն պէս չենք, որոնք կը
խարդախեն Աստուծոյ խօսքը. հապա անկեղծութեա՛մբ, Աստուծմէ ղրկուած եւ
Աստուծոյ առջեւ կը խօսինք՝ Քրիստոսով:

<span id="an_3:1">3:1</span> Սկսի՞նք դարձեալ մենք մեզ յանձնարարել. կամ
թէ՝ ոմանց պէս՝ պէ՞տք են մեզի յանձնարարական նամակներ ձեզի, կամ
յանձնարարութիւն ձեզմէ:

<span id="an_3:2">3:2</span> Դո՛ւք էք մեր նամակը՝ մեր սիրտերուն մէջ
գրուած, ճանչցուած ու կարդացուած բոլոր մարդոցմէն.

<span id="an_3:3">3:3</span> բացայայտ ըլլալով որ դուք Քրիստոսի նամակն
էք՝ մեր սպասարկութեամբ, ո՛չ թէ մելանով գրուած, հապա՝ ապրող Աստուծոյ
Հոգիով. ո՛չ թէ քարեղէն տախտակներու վրայ, հապա՝ սիրտին մարմնեղէն
տախտակներուն վրայ:

<span id="an_3:4">3:4</span> Մենք այսպիսի վստահութիւն ունինք Աստուծոյ
վրայ՝ Քրիստոսի միջոցով:

<span id="an_3:5">3:5</span> Ո՛չ թէ մենք մեզմէ ընդունակ ենք մտածել որեւէ
բան՝ որպէս թէ մեզմէ, հապա մեր ընդունակութիւնը Աստուծմէ է:

<span id="an_3:6">3:6</span> Ան նաեւ ընդունակ ըրաւ մեզ Նոր Կտակարանին
սպասարկուներ ըլլալու. ո՛չ թէ գիրին, հապա՝ Հոգիին, որովհետեւ գիրը կը
սպաննէ, բայց Հոգին կեանք կու տայ:

<span id="an_3:7">3:7</span> Իսկ եթէ քարերու վրայ փորագրուած մահուան
սպասարկութիւնը ա՛յնքան փառաւոր եղաւ, որ Իսրայէլի որդիները չէին կրնար
ակնապիշ նայիլ Մովսէսի երեսին՝ անոր դէմքին պայծառութեան պատճառով, որ պիտի
ոչնչանար,

<span id="an_3:8">3:8</span> ուրեմն ո՜րքան աւելի փառաւոր պիտի ըլլայ
հոգիին սպասարկութիւնը.

<span id="an_3:9">3:9</span> քանի որ եթէ դատապարտութեան սպասարկութիւնը
փառաւոր էր, ո՜րչափ աւելի գերազանց պիտի ըլլայ արդարութեան սպասարկութեան
փառքը.

<span id="an_3:10">3:10</span> որովհետեւ ինչ որ փառաւոր եղած էր՝ ա՛լ
փառք չունէր այս կապակցութեամբ, զինք գերազանցող փառքին պատճառով:

<span id="an_3:11">3:11</span> Արդարեւ եթէ այն որ պիտի ոչնչանար՝ փառաւոր
էր, որչա՜փ աւելի փառաւոր պիտի ըլլայ այն՝ որ մնայուն է:

<span id="an_3:12">3:12</span> Ուրեմն, նկատելով որ ունինք այսպիսի յոյս
մը, մեծ համարձակութեամբ կը վարուինք մեր խօսքին մէջ.

<span id="an_3:13">3:13</span> ո՛չ թէ ինչպէս Մովսէս, որ ծածկոց կը դնէր
իր երեսին վրայ՝ որպէսզի Իսրայէլի որդիները ակնապիշ չնայէին ոչնչանալու
սահմանուածին վախճանին:

<span id="an_3:14">3:14</span> Սակայն անոնց միտքերը կուրցան. որովհետեւ՝
մինչեւ այսօր՝ նոյն ծածկոցը ձգուած կը մնայ Հին Կտակարանի ընթերցումին
վրայ, (ան Քրիստոսով կ՚ոչնչանայ,)

<span id="an_3:15">3:15</span> հապա մինչեւ այսօր, երբ Մովսէսի գիրքը կը
կարդացուի, ծածկոցը դրուած կը մնայ անոնց սիրտին վրայ:

<span id="an_3:16">3:16</span> Բայց երբ Տէրոջ դառնան, ծածկոցը պիտի
վերցուի:

<span id="an_3:17">3:17</span> Ուրեմն Տէրը այդ Հոգին է, եւ ուր Տէրոջ
Հոգին կայ, հոն ազատութիւն կայ:

<span id="an_3:18">3:18</span> Իսկ մենք բոլորս, բաց երեսով Տէրոջ փառքը
տեսնելով՝ որպէս թէ հայելիի մէջ, կը փոխուինք նոյն պատկերին՝ փառքէ փառք,
որպէս թէ Տէրոջ Հոգիին միջոցով:

<span id="an_4:1">4:1</span> Ուստի, քանի ունինք այս սպասարկութիւնը,
ողորմութիւն գտած ըլլալով՝ չենք ձանձրանար.

<span id="an_4:2">4:2</span> հապա հրաժարեցանք ամօթալի ծածուկ բաներէն,
խորամանկութեամբ չենք ընթանար եւ Աստուծոյ խօսքը չենք խարդախեր. այլ
ճշմարտութիւնը բացայայտելով մենք մեզ կը յանձնարարենք ամէն մարդու
խղճմտանքին՝ Աստուծոյ առջեւ:

<span id="an_4:3">4:3</span> Իսկ եթէ մեր աւետարանը ծածկուած է,
կորսուածներո՛ւն համար ծածկուած է.

<span id="an_4:4">4:4</span> որոնց մէջ այս աշխարհի աստուածը կուրցուց
անհաւատներուն միտքերը, որպէսզի Քրիստոսի՝ Աստուծոյ պատկերին՝ փառքի
աւետարանին լոյսը անոնց վրայ չշողայ:

<span id="an_4:5">4:5</span> Արդարեւ մենք մեզ չէ որ կը քարոզենք, հապա՝
Քրիստոս Յիսուս Տէրը, ու մեզ՝ ձեր ծառաները Յիսուսի համար.

<span id="an_4:6">4:6</span> որովհետեւ Աստուած, որ հրամայեց լոյսին՝
փայլիլ խաւարին մէջէն, ինք փայլեցաւ մեր սիրտերուն մէջ՝ Աստուծոյ փառքին
գիտութեան լոյսը տալու համար Յիսուս Քրիստոսի դէմքին վրայ:

<span id="an_4:7">4:7</span> Բայց մենք ունինք այս գանձը հողէ անօթներու
մէջ, որպէսզի զօրութեան գերազանցութիւնը ըլլայ Աստուծմէ, եւ ո՛չ թէ մեզմէ:

<span id="an_4:8">4:8</span> Ամէն կողմէ կը տառապինք, բայց տագնապած չենք.
վարանումի մէջ ենք, բայց յուսահատած չենք.

<span id="an_4:9">4:9</span> հալածուած ենք, բայց լքուած չենք. խորտակուած
ենք, բայց կորսուած չենք:

<span id="an_4:10">4:10</span> Ամէն ատեն Յիսուսի մահը կը կրենք մեր
մարմինին մէջ, որպէսզի Յիսուսի կեանքն ալ յայտնաբերուի մեր մարմինին մէջ:

<span id="an_4:11">4:11</span> Որովհետեւ մենք որ կ՚ապրինք՝ ամէն ատեն
Յիսուսի համար մահուան կը մատնուինք, որպէսզի Յիսուսի կեանքն ալ
յայտնաբերուի մեր մահկանացու մարմինին մէջ:

<span id="an_4:12">4:12</span> Ուստի՝ մահը կը ներգործէ մե՛ր մէջ, իսկ
կեանքը՝ ձե՛ր մէջ:

<span id="an_4:13">4:13</span> Բայց հաւատքին նոյն հոգին ունինք, ինչպէս
գրուած է. «Հաւատացի, ուստի խօսեցայ»: Մե՛նք ալ կը հաւատանք, ուստի կը
խօսինք:

<span id="an_4:14">4:14</span> Գիտենք թէ ա՛ն՝ որ յարուցանեց Տէր Յիսուսը,
մե՛զ ալ պիտի յարուցանէ Յիսուսի միջոցով, եւ անոր պիտի ներկայացնէ՝ ձեզի
հետ:

<span id="an_4:15">4:15</span> Որովհետեւ ամէն բան ձեզի համար է, որպէսզի
այն շնորհքը՝ աւելցած շատերու շնորհակալութեամբ՝ ճոխանայ Աստուծոյ փառքին
համար:

<span id="an_4:16">4:16</span> Հետեւաբար չենք ձանձրանար. եւ թէպէտ մեր
արտաքին մարդը կ՚ապականի, ներքին մարդը օրէ օր կը նորոգուի:

<span id="an_4:17">4:17</span> Արդարեւ մեր թեթեւ, վայրկենական տառապանքը՝
մեզի համար կը պատրաստէ գերազանց ու յաւիտենական կշիռք ունեցող փառք մը.

<span id="an_4:18">4:18</span> քանի որ մենք կը նայինք ո՛չ թէ տեսանելի
բաներուն, հապա՝ անտեսանելիներուն. որովհետեւ տեսանելի բաները ժամանակաւոր
են, իսկ անտեսանելիները՝ յաւիտենական:

<span id="an_5:1">5:1</span> Արդարեւ գիտենք թէ եթէ մեր վրանի նման
երկրային տունը քակուի, շինուածք մը ունինք Աստուծմէ, անձեռակերտ
յաւիտենական տուն մը՝ երկինքի մէջ.

<span id="an_5:2">5:2</span> եւ ի՛րապէս ասոր մէջ կը հառաչենք՝ տենչալով
հագնիլ մեր երկնաւոր բնակութիւնը.

<span id="an_5:3">5:3</span> սակայն երբ զայն հագնինք՝ մերկ չգտնուինք:

<span id="an_5:4">5:4</span> Որովհետեւ մենք՝ որ այս վրանին տակն ենք,
ծանրութեան տակ կը հառաչենք. ո՛չ թէ կ՚ուզենք հանուիլ, հապա՝ հագնիլ զայն
ասոր վրայ, որպէսզի մահկանացութիւնը ընկղմի կեանքին մէջ:

<span id="an_5:5">5:5</span> Ուրեմն ա՛ն՝ որ պատրաստեց մեզ այդ նոյն բանին
համար՝ Աստուա՛ծ է, որ նաեւ տուաւ մեզի Հոգիին գրաւականը:

<span id="an_5:6">5:6</span> Ուստի ամէն ատեն վստահութիւն ունինք,
գիտնալով թէ մինչ մարմինի մէջ ենք՝ հեռու ենք Տէրոջմէն.

<span id="an_5:7">5:7</span> (որովհետեւ հաւատքո՛վ կ՚ընթանանք, եւ ո՛չ թէ
տեսողութեամբ.)

<span id="an_5:8">5:8</span> վստահութիւն ունինք, եւ առաւելապէս կ՚ուզենք
հեռանալ մարմինէն ու մօտ ըլլալ Տէրոջ:

<span id="an_5:9">5:9</span> Ուստի պատիւ կը համարենք ընդունելի ըլլալ
անոր, մօտ թէ հեռու:

<span id="an_5:10">5:10</span> Որովհետեւ պէտք է որ բոլորս ալ ներկայանանք
Քրիստոսի դատարանին առջեւ, որպէսզի իւրաքանչիւրը ստանայ այն բաներուն
համեմատ՝ որ իր մարմինին մէջ եղած ատեն ըրած է, բարի կամ չար:

<span id="an_5:11">5:11</span> Ուրեմն՝ գիտնալով Տէրոջ վախը՝ կը համոզենք
մարդիկ. սակայն մենք բացայայտ ենք Աստուծոյ առջեւ, եւ կը յուսամ թէ
բացայայտ ենք նաեւ ձեր խղճմտանքին մէջ:

<span id="an_5:12">5:12</span> Որովհետեւ մենք մեզ դարձեալ չենք
յանձնարարեր ձեզի, հապա առիթ կու տանք ձեզի՝ մեզմով պարծենալու. որպէսզի
բան մը ունենաք պատասխանելու անոնց՝ որ կը պարծենան երեւոյթով, եւ ո՛չ թէ
սիրտով:

<span id="an_5:13">5:13</span> Քանի որ եթէ ցնորած ենք՝ ատիկա Աստուծոյ
համար է, ու եթէ խոհեմ ենք՝ ատիկա ձեզի համար է:

<span id="an_5:14">5:14</span> Որովհետեւ Քրիստոսի սէրը կը պարտադրէ մեզ,
ու մեր դատումը սա՛ է, թէ եթէ մէկը մեռաւ բոլորին համար, ուրեմն բոլորն ալ
մեռան:

<span id="an_5:15">5:15</span> Ան բոլորին համար մեռաւ, որպէսզի ապրողները
այլեւս չապրին իրենք իրենց համար, հապա անո՛ր համար՝ որ մեռաւ իրենց համար,
եւ յարութիւն առաւ:

<span id="an_5:16">5:16</span> Հետեւաբար ասկէ ետք մենք ո՛չ մէկը կը
ճանչնանք մարմինով. թէպէտ Քրիստոսը ճանչցանք մարմինով, հիմա ա՛լ այնպէս
չենք ճանչնար:

<span id="an_5:17">5:17</span> Ուրեմն եթէ մէկը Քրիստոսի մէջ է, ան նոր
արարած մըն է. նախկին բաները անցան, եւ ահա՛ ամէն բան նոր եղաւ:

<span id="an_5:18">5:18</span> Եւ ամէն բան Աստուծմէ է, որ հաշտեցուց մեզ
իրեն հետ՝ Յիսուս Քրիստոսի միջոցով, ու տուաւ մեզի հաշտութեան
սպասարկութիւնը.

<span id="an_5:19">5:19</span> այսինքն Աստուած էր, որ Քրիստոսով
հաշտեցուց աշխարհը իրեն հետ՝ անոնց յանցանքները չվերագրելով իրենց, ու
յանձնեց մեզի հաշտութեան խօսքը:

<span id="an_5:20">5:20</span> Ուրեմն մենք դեսպաններ ենք Քրիստոսի համար,
որպէս թէ Աստուած կ՚աղաչէր ձեզի մեր միջոցով. կ՚աղերսենք ձեզի Քրիստոսի
կողմէն, հաշտուեցէ՛ք Աստուծոյ հետ:

<span id="an_5:21">5:21</span> Որովհետեւ Աստուած մեզի համար մեղաւոր
համարեց՝՝ ա՛ն՝ որ մեղք չէր գիտեր, որպէսզի մենք Աստուծոյ արդարութիւնը
ըլլանք անով:

<span id="an_6:2">6:2</span> Որովհետեւ կ՚ըսէ. «Պատեհ ժամանակին
պատասխանեցի քեզի, եւ փրկութեան օրը օգնեցի քեզի»: Ահա՛ հիմա է պատեհ
ժամանակը, ահա՛ հիմա է փրկութեան օրը:

<span id="an_6:3">6:3</span> Բնա՛ւ սայթաքում չենք պատճառեր՝ որեւէ բանի
մէջ, որպէսզի մեր սպասարկութիւնը չարատաւորուի:

<span id="an_6:4">6:4</span> Հապա ամէն բանի մէջ մենք մեզ կը հաստատենք
որպէս Աստուծոյ սպասարկուներ, շատ համբերութեամբ, տառապանքներու մէջ,
հարկադրանքներու, տագնապներու,

<span id="an_6:5">6:5</span> ծեծերու, բանտերու, խառնակութիւններու,
աշխատանքներու, հսկումներու, ծոմերու մէջ,

<span id="an_6:6">6:6</span> մաքրակեցութեամբ, գիտութեամբ,
համբերատարութեամբ, քաղցրութեամբ, Սուրբ Հոգիով, անկեղծ սիրով,

<span id="an_6:7">6:7</span> ճշմարտութեան խօսքով, Աստուծոյ զօրութեամբ,
արդարութեան զրահով՝ որ աջ կողմէն ու ձախ կողմէն է.

<span id="an_6:8">6:8</span> փառքով եւ անպատուութեամբ, վատ համբաւով թէ
բարի համբաւով, մոլորեցուցիչներու պէս՝ բայց ճշմարտախօսներ,

<span id="an_6:9">6:9</span> անծանօթներու պէս՝ սակայն լաւ ճանչցուածներ.
մահամերձի պէս՝ եւ ահա՛ կ՚ապրինք, պատժուածներու պէս՝ ու չենք մեռցուած.

<span id="an_6:10">6:10</span> տրտմածներու պէս՝ բայց միշտ կ՚ուրախանանք,
աղքատներու պէս՝ սակայն կը հարստացնենք շատերը, ոչինչ ունեցողներու պէս՝
մինչդեռ տիրացած ենք ամէն բանի:

<span id="an_6:11">6:11</span> Կորնթացինե՛ր, մեր բերանը բացուած է ձեզի,
եւ մեր սիրտը՝ լայնցած:

<span id="an_6:12">6:12</span> Դուք մեր մէջ նեղը ինկած՝՝ չէք, հապա ձեր
սիրտին մէջ՝՝ նեղը ինկած էք:

<span id="an_6:13">6:13</span> Ուրեմն, փոխարէնը հատուցանելու համար (կը
խօսիմ ձեզի՝ իբր զաւակներուս), դո՛ւք ալ ձեր սիրտը լայնցուցէք՝՝:

<span id="an_6:14">6:14</span> Անհաւատներուն հետ անյարիր լծակից՝՝ մի՛
ըլլաք. քանի որ ի՞նչ ընկերակցութիւն ունի արդարութիւնը անօրէնութեան հետ,
ի՞նչ հաղորդութիւն ունի լոյսը խաւարին հետ,

<span id="an_6:15">6:15</span> եւ ի՞նչ միաբանութիւն ունի Քրիստոս Բելիարի
հետ. կամ ի՞նչ բաժին ունի հաւատացեալը անհաւատին հետ,

<span id="an_6:16">6:16</span> եւ ի՞նչ համաձայնութիւն ունի Աստուծոյ
տաճարը կուռքերուն հետ, որովհետեւ դուք ապրող Աստուծոյ տաճարն էք՝ ինչպէս
Աստուած ըսաւ. «Անոնց մէջ պիտի բնակիմ եւ անոնց մէջ պիտի շրջիմ. անոնց
Աստուած պիտի ըլլամ ու անոնք ինծի ժողովուրդ պիտի ըլլան:

<span id="an_6:17">6:17</span> Ուստի ելէ՛ք անոնց մէջէն եւ զատուեցէ՛ք,-
կ՚ըսէ Տէրը:- Անմաքուր բանի մի՛ դպչիք,

<span id="an_6:18">6:18</span> ու ես պիտի ընդունիմ ձեզ. ես Հայր պիտի
ըլլամ ձեզի, ու դուք՝ իմ որդիներս եւ աղջիկներս պիտի ըլլաք,- կ՚ըսէ
Ամենակալ Տէրը»:

<span id="an_7:1">7:1</span> Ուրեմն, սիրելինե՛ր, այս խոստումները
ունենալով՝ մաքրե՛նք մենք մեզ մարմինի ու հոգիի ամէն տեսակ պղծութենէ, եւ
կատարելագործե՛նք սրբացումը Աստուծոյ վախով:

<span id="an_7:2">7:2</span> Ընդունեցէ՛ք մեզ՝՝: Ո՛չ մէկը անիրաւեցինք,
ո՛չ մէկը ապականեցինք եւ ո՛չ մէկը կեղեքեցինք:

<span id="an_7:3">7:3</span> Չեմ ըսեր ասիկա՝ դատապարտելու համար ձեզ,
որովհետեւ նախապէս ըսեր եմ թէ դուք մեր սիրտին մէջ էք՝ միասին մեռնելու եւ
ապրելու:

<span id="an_7:4">7:4</span> Մեծ է խօսքի համարձակութիւնս ձեզի հանդէպ,
մեծ է ձեզմով պարծանքս, լեցուած եմ մխիթարութեամբ, չափազանց ուրախ եմ մեր
ամբողջ տառապանքին մէջ:

<span id="an_7:5">7:5</span> Որովհետեւ՝ երբ մենք Մակեդոնիա հասանք՝ մեր
մարմինը բնա՛ւ անդորրութիւն չունեցաւ, այլ ամէն կողմէ կը տառապէինք.
դուրսէն կռիւներ կային, իսկ ներսէն՝ վախեր:

<span id="an_7:6">7:6</span> Բայց Աստուած, որ խոնարհները կը մխիթարէ, մեզ
մխիթարեց Տիտոսի գալուստով:

<span id="an_7:7">7:7</span> Եւ ո՛չ միայն անոր գալուստով, այլ նաեւ այն
մխիթարութեամբ՝ որով ինք մխիթարուած էր ձեզմով, երբ պատմեց մեզի ձեր
տենչանքը, ձեր կոծը, ինծի հանդէպ ձեր ունեցած նախանձախնդրութիւնը, այնպէս
որ ա՛լ աւելի ուրախացայ:

<span id="an_7:8">7:8</span> Որովհետեւ, թէպէտ տրտմեցուցի ձեզ այդ
նամակով, չեմ զղջար, (թէպէտ զղջացեր էի,) քանի որ կը նշմարեմ թէ այդ նամակը
տրտմեցուց ձեզ, թէպէտ միայն ժամանակ մը:

<span id="an_7:9">7:9</span> Ուրեմն կ՚ուրախանամ, ո՛չ թէ քանի որ
տրտմեցաք, հապա՝ որովհետեւ տրտմեցաք ապաշխարութեա՛ն համար. քանի որ
տրտմեցաք Աստուծոյ ուզած կերպով, որպէսզի ոչինչ կորսնցուցած ըլլաք մեր
միջոցով:

<span id="an_7:10">7:10</span> Արդարեւ Աստուծոյ ուզած տրտմութիւնը կը
պատճառէ՝՝ ապաշխարութիւն՝ փրկութեան համար, որ չի զղջացներ. բայց աշխարհի
տրտմութիւնը կը պատճառէ մահ:

<span id="an_7:11">7:11</span> Քանի դուք տրտմեցաք Աստուծոյ ուզած կերպով,
ահա՛ այդ բանը ձեր մէջ ի՜նչ փութաջանութիւն գոյացուց, նոյնիսկ
ջատագովութիւն, ընդվզում, վախ, տենչանք, նախանձախնդրութիւն,
վրէժխնդրութիւն. ամէն կերպով դուք ձեզի հաւանութիւն տուիք թէ այդ խնդիրին
մէջ անկեղծ էք:

<span id="an_7:12">7:12</span> Ուրեմն ինչ որ գրեցի ձեզի, ո՛չ թէ
անիրաւութիւնը ընողին պատճառով էր, եւ ո՛չ ալ անիրաւութիւնը կրողին
պատճառով, հապա՝ որպէսզի երեւնայ ձեզի Աստուծոյ առջեւ մեր ունեցած
փութաջանութիւնը ձեզի հանդէպ:

<span id="an_7:13">7:13</span> Ուստի ձեր մխիթարութեամբ մե՛նք
մխիթարուեցանք. եւ ա՛լ աւելի ուրախացանք Տիտոսի ուրախութեան համար,
որովհետեւ անոր հոգին հանգստացած էր բոլորէդ.

<span id="an_7:14">7:14</span> քանի որ ամօթահար չեմ ըլլար՝ ձեզմով որեւէ
բանի մէջ պարծենալուս համար անոր առջեւ. հապա, ինչպէս ամէն բան
ճշմարտութեամբ խօսեցանք ձեզի, նոյնպէս Տիտոսի առջեւ մեր պարծանքն ալ
ճշմարիտ գտնուեցաւ:

<span id="an_7:15">7:15</span> Նաեւ իր գորովը աւելի առատ է ձեզի հանդէպ,
մինչ կը վերյիշէ ձեր բոլորին հնազանդութիւնը, թէ ի՛նչպէս ահով ու դողով
ընդունեցիք զինք:

<span id="an_7:16">7:16</span> Ուստի կ՚ուրախանամ որ ամէն բանի մէջ
վստահութիւն ունիմ ձեր վրայ:

<span id="an_8:1">8:1</span> Եղբայրնե՛ր, ձեզի կը տեղեկացնենք Աստուծոյ
շնորհքին մասին, որ տրուած է Մակեդոնիայի եկեղեցիներուն.

<span id="an_8:2">8:2</span> թէ ի՛նչպէս՝ տառապանքի մեծ փորձի մը մէջ՝
իրենց առատ ուրախութիւնը եւ իրենց ծանր աղքատութիւնը ճոխացան իրենց հարուստ
առատաձեռնութեամբ:

<span id="an_8:3">8:3</span> Որովհետեւ ես կը վկայեմ թէ իրենց կարողութեան
համեմատ, ու կարողութենէն ալ աւելի յօժարակամ ըլլալով,

<span id="an_8:4">8:4</span> շատ պնդումով կ՚աղերսէին մեզի՝ որ ընդունինք
շնորհքը եւ սուրբերուն համար եղած սպասարկութեան հաղորդակցութիւնը:

<span id="an_8:5">8:5</span> Ո՛չ թէ ինչպէս մենք կը յուսայինք, հապա իրենք
զիրենք ալ տուին՝ նախ Տէրոջ, ու յետոյ մեզի՝ Աստուծոյ կամքով:

<span id="an_8:6">8:6</span> Ա՛յնքան՝ որ աղաչեցինք Տիտոսի, որ ինչպէս ան
նախապէս սկսաւ, նոյնպէս նաեւ աւարտէ ձեր մէջ այդ շնորհքն ալ:

<span id="an_8:7">8:7</span> Հետեւաբար, ինչպէս դուք ճոխացած էք ամէն
բանով, (հաւատքով, խօսքով, գիտութեամբ, ամբողջ փութաջանութեամբ եւ մեզի
հանդէպ ձեր տածած սիրով,) ճոխացէ՛ք նաեւ այս շնորհքով:

<span id="an_8:8">8:8</span> Կը խօսիմ ո՛չ թէ հրամայելով, հապա՝
ուրիշներուն փութաջանութեան առիթով, ու փորձարկելու համար ձեր սիրոյն
անկեղծութիւնը:

<span id="an_8:9">8:9</span> Քանի որ դուք գիտէք մեր Տէրոջ՝ Յիսուս
Քրիստոսի շնորհքը, որ թէպէտ հարուստ էր՝ ձեզի համար աղքատ եղաւ, որպէսզի
դուք հարստանաք անոր աղքատանալով:

<span id="an_8:10">8:10</span> Եւ այս մասին կարծիք մը կու տամ, որովհետեւ
ասիկա օգտակար է ձեզի, դո՛ւք՝ որ նախապէս սկսաք՝ անցեալ տարուընէ՝ ո՛չ
միայն ընել, այլ նաեւ կամենալ:

<span id="an_8:11">8:11</span> Իսկ հիմա ընե՛լն ալ կատարեցէք, որպէսզի՝
ինչպէս յօժարութիւն կար, նոյնպէս ալ կատարում ըլլայ՝ ձեր ունեցածէն:

<span id="an_8:12">8:12</span> Որովհետեւ եթէ նախապէս յօժարութիւն ըլլայ,
տալը ընդունելի է՝ մէկու մը ունեցածին համեմատ, եւ ո՛չ թէ չունեցածին
համեմատ:

<span id="an_8:13">8:13</span> Քանի որ ես չեմ ուզեր որ ուրիշները անդորր
ըլլան ու դուք տառապիք.

<span id="an_8:14">8:14</span> հապա հաւասարութեամբ՝ հիմա, այս ատեն, ձեր
լիութիւնը լրացնէ անոնց պակասը, որպէսզի անոնց լիութիւնն ալ օր մը լրացնէ
ձե՛ր պակասը, եւ այսպէս հաւասարութիւն ըլլայ:

<span id="an_8:15">8:15</span> Ինչպէս գրուած է. «Անոր որ շատ ժողվեց՝
ոչի՛նչ աւելցաւ, իսկ անոր որ քիչ ժողվեց՝ ոչի՛նչ նուազեցաւ»:

<span id="an_8:16">8:16</span> Բայց շնորհակալութի՛ւն Աստուծոյ, որ այս
նոյն անձկալից փութաջանութիւնը դրաւ Տիտոսի սիրտին մէջ՝ ձեզի համար:

<span id="an_8:17">8:17</span> Արդարեւ ան ընդունեց մեր յորդորը. բայց
աւելի՛ փութաջան ըլլալով՝ իր իսկ համաձայնութեամբ գնաց ձեզի:

<span id="an_8:18">8:18</span> Անոր հետ ղրկեցինք նաեւ այն եղբայրը, որուն
գովեստը կ՚ըլլայ բոլոր եկեղեցիներուն մէջ՝ աւետարանին համար:

<span id="an_8:19">8:19</span> Եւ ո՛չ միայն այսքան, հապա նաեւ
եկեղեցիներէն ընտրուեցաւ իբր մեզի ճամբորդակից՝ այս շնորհքին հետ, որ մենք
կը սպասարկենք նոյն Տէրոջ փառքին համար, ու ձեր յօժարութեամբ:

<span id="an_8:20">8:20</span> Կը զգուշանայինք որ ո՛չ մէկը մեզ արատաւորէ
այս ճոխութեան մէջ, որ կը սպասարկուի մեր միջոցով.

<span id="an_8:21">8:21</span> քանի որ կը մտադրէինք ո՛չ միայն Տէրոջ
առջեւ, հապա մարդոց առջեւ ալ ընել ինչ որ պարկեշտ է:

<span id="an_8:22">8:22</span> Անոնց հետ ղրկեցինք մեր եղբայրը, որուն
փութաջանութիւնը յաճախ փորձարկած ենք շատ բաներու մէջ, իսկ հիմա ա՛լ աւելի
փութաջան է, քանի որ մեծ վստահութիւն ունի ձեր վրայ:

<span id="an_8:23">8:23</span> Ինչ կը վերաբերի Տիտոսի, ան հաղորդակիցս է
ու ձեր մօտ իմ գործակիցս. իսկ մեր եղբայրները՝ եկեղեցիներէն ղրկուածներն
են, եւ Քրիստոսի փառքը:

<span id="an_8:24">8:24</span> Ուրեմն ատոնց ու եկեղեցիներուն առջեւ ցո՛յց
տուէք ձեր սիրոյն եւ ձեզի հանդէպ մեր պարծանքին ապացոյցը:

<span id="an_9:1">9:1</span> Արդարեւ աւելորդ է որ գրեմ ձեզի՝ սուրբերուն
սպասարկութեան մասին,

<span id="an_9:2">9:2</span> քանի գիտեմ ձեր յօժարութիւնը. անոր մասին կը
պարծենամ ձեզմով Մակեդոնացիներուն առջեւ, ըսելով թէ Աքայիացիները անցեալ
տարուընէ պատրաստուած էին. ու ձեր նախանձախնդրութիւնը դրդեց շատ շատերը:

<span id="an_9:3">9:3</span> Սակայն ղրկեցի եղբայրները, որպէսզի ձեզի
հանդէպ մեր պարծանքը ընդունայն չըլլայ այս մասին, հապա՝ ինչպէս ըսեր եմ՝
պատրաստուած ըլլաք.

<span id="an_9:4">9:4</span> որպէսզի՝ երբ Մակեդոնացիները գան ինծի հետ եւ
անպատրաստ գտնեն ձեզ՝ մենք (որ չըսենք՝ դո՛ւք) ամօթահար չըլլանք այս նոյն
պարծանքին վստահութեան համար:

<span id="an_9:5">9:5</span> Ուրեմն հարկաւոր համարեցի յորդորել
եղբայրները, որ նախապէս գան ձեզի ու կանխաւ համախմբեն ձեր նախապէս
ծանուցանած առատաձեռնութիւնը, որպէսզի ան պատրաստ ըլլայ իբր
առատաձեռնութիւն, ո՛չ թէ իբր ագահութիւն:

<span id="an_9:6">9:6</span> Բայց սա՛ գիտցէք, թէ ա՛ն որ խնայելով կը
սերմանէ՝ խնայելով ալ պիտի հնձէ, եւ ա՛ն որ առատաձեռնութեամբ կը սերմանէ՝
առատաձեռնութեամբ պիտի հնձէ:

<span id="an_9:7">9:7</span> Իւրաքանչիւրը թող տայ՝ ինչպէս որոշած է իր
սիրտին մէջ, ո՛չ թէ տրտմութեամբ կամ հարկադրաբար. որովհետեւ Աստուած կը
սիրէ ցնծութեամբ տուողը:

<span id="an_9:8">9:8</span> Եւ Աստուած կարող է բոլոր շնորհքներով
ճոխացնել ձեզ, որպէսզի դուք՝ ամէն բանի մէջ ամէն ատեն լման ինքնաբաւութիւն
ունենալով՝ ճոխանաք ամէն բարի գործով,

<span id="an_9:9">9:9</span> ինչպէս գրուած է. «Սփռեց եւ աղքատներուն
տուաւ. անոր արդարութիւնը յաւիտեան կը մնայ»:

<span id="an_9:10">9:10</span> Ուրեմն ա՛ն՝ որ սերմ կը հայթայթէ
սերմնացանին, կերակուրի համար հաց հայթայթէ ձեզի ու բազմացնէ ձեր հունտը՝՝,
եւ աճեցնէ ձեր արդարութեան պտուղները:

<span id="an_9:11">9:11</span> Ամէն բանի մէջ հարստացած էք ամէն տեսակ
առատաձեռնութեամբ, ինչ որ մեր միջոցով շնորհակալութիւն կը գոյացնէ Աստուծոյ
հանդէպ.

<span id="an_9:12">9:12</span> որովհետեւ այս պաշտօնին սպասարկումը ո՛չ
միայն կը լրացնէ սուրբերուն պակասը, այլ նաեւ կը ճոխանայ շատ
շնորհակալութիւններով՝ ուղղուած Աստուծոյ:

<span id="an_9:13">9:13</span> Այս սպասարկութեան փորձառութեամբ անոնք
պիտի փառաւորեն Աստուած՝ Քրիստոսի աւետարանին ձեր դաւանած ենթարկումին
համար, նաեւ ձեր առատաձեռն հաղորդակցութեան համար՝ անոնց եւ բոլորին հետ.

<span id="an_9:14">9:14</span> ու պիտի աղերսեն ձեզի համար, կարօտնալով
ձեզ Աստուծոյ գերազանց շնորհքին համար՝ որ ձեր մէջ է:

<span id="an_9:15">9:15</span> Շնորհակալութի՛ւն Աստուծոյ՝ իր անպատմելի
պարգեւին համար:

<span id="an_10:1">10:1</span> Ես ինքս՝ Պօղոս՝ կ՚աղաչե՛մ ձեզի Քրիստոսի
հեզութեամբ եւ ազնուութեամբ, ես՝ որ ձեր ներկայութեան մէջ խոնարհ եմ, բայց
բացակայ ըլլալով՝ խիզախ եմ ձեզի հանդէպ:

<span id="an_10:2">10:2</span> Կ՚աղերսեմ որ ներկայ եղած ատենս խիզախ
չըլլամ այն վստահութեամբ՝ որով կը մտածեմ յանդուգն ըլլալ ոմանց դէմ, որոնք
մեր մասին կը մտածեն ա՛յնպէս՝ իբր թէ կ՚ընթանանք մարմնաւորապէս:

<span id="an_10:3">10:3</span> Քանի որ՝ թէպէտ մարմինով կ՚ընթանանք, ո՛չ
թէ մարմինին համաձայն կը մարտնչինք.

<span id="an_10:4">10:4</span> որովհետեւ մեր մարտին զէնքերը մարմնաւոր
չեն, բայց Աստուծոյ միջոցով զօրաւոր են՝ ամրոցներու քանդումին համար:

<span id="an_10:5">10:5</span> Մենք կը քանդենք տրամաբանութիւններ եւ
Աստուծոյ գիտութեան դէմ ինքզինք պանծացնող ամէն բարձր բան, ու Քրիստոսի
հնազանդութեան գերի կը դարձնենք ամէն մտածում:

<span id="an_10:6">10:6</span> Եւ պատրաստ ենք վրէժ առնելու ամէն
անհնազանդութեան համար, երբ ձեր հնազանդութիւնը լման ըլլայ:

<span id="an_10:7">10:7</span> Բաներու արտաքին երեւոյթի՞ն կը նայիք: Եթէ
ոեւէ մէկը կը վստահի ինքնիր վրայ՝ թէ ինք Քրիոտոսինն է, դարձեալ թող մտածէ
ինքնիրմէ՝ թէ ինչպէս ինք Քրիստոսինն է, նոյնպէս ալ՝ մենք:

<span id="an_10:8">10:8</span> Քանի որ նոյնիսկ եթէ աւելի պարծենայի մեր
իշխանութեան վրայ, որ Տէրը տուած է մեզի՝ շինութեան համար, եւ ո՛չ թէ ձեր
քանդումին համար, պիտի չամչնայի:

<span id="an_10:9">10:9</span> Որպէսզի չթուի թէ ես կ՚ուզեմ զարհուրեցնել
ձեզ նամակներով.

<span id="an_10:10">10:10</span> քանի որ կ՚ըսեն. «Անոր նամակները ծանր ու
հզօր են, բայց անոր մարմնական ներկայութիւնը տկար է, եւ իր խօսքը՝ անարգ»:

<span id="an_10:11">10:11</span> Այդպիսին թող մտածէ թէ ի՛նչպէս որ ենք
խօսքով՝ նամակներուն մէջ, երբ բացակայ ենք, նո՛յնպէս ալ պիտի ըլլանք
գործով՝ երբ ներկայ ըլլանք:

<span id="an_10:12">10:12</span> Որովհետեւ մենք չենք յանդգնիր մենք մեզ
դասել կամ բաղդատել ոմանց հետ՝ որ իրենք զիրենք կը յանձնարարեն. անոնք չեն
հասկնար թէ իրենք իրենցմով կը չափուին եւ իրարու միջեւ կը բաղդատուին.

<span id="an_10:13">10:13</span> իսկ մենք չափէ դուրս պիտի չպարծենանք,
հապա չափին համեմատ այն սահմանին՝ որ Աստուած բաշխեց մեզի, որպէսզի հասնինք
մինչեւ ձեզ:

<span id="an_10:14">10:14</span> Արդարեւ մենք մեզ չենք ընդարձակեր մեր
չափէն աւելի, որպէս թէ հասած չըլլայինք ձեզի. քանի որ ի՛րապէս հասանք
մինչեւ ձեզ՝ Քրիստոսի աւետարանով:

<span id="an_10:15">10:15</span> Մեր չափէն դուրս պիտի չպարծենանք՝
ուրիշներուն աշխատանքներով, հապա յոյս ունինք որ՝ երբ ձեր հաւատքը աճի՝
առատօրէն մեծարուինք ձեզմով, մեր սահմանին համեմատ.

<span id="an_10:16">10:16</span> որպէսզի ձեզմէ անդին ալ աւետարանենք, եւ
ո՛չ թէ պարծենանք ուրիշի սահմանին մէջ եղած պատրաստ բաներով:

<span id="an_10:17">10:17</span> Բայց ո՛վ որ պարծենայ՝ Տէրոջմո՛վ թող
պարծենայ.

<span id="an_10:18">10:18</span> որովհետեւ գնահատելի է ո՛չ թէ ա՛ն՝ որ
ինքզինք կը յանձնարարէ, հապա ա՛ն՝ որ Տէ՛րը կը յանձնարարէ:

<span id="an_11:1">11:1</span> Երանի՜ թէ կարենայիք քիչ մը հանդուրժել իմ
անմտութեանս. եւ իսկապէս՝ հանդուրժեցէ՛ք ինծի:

<span id="an_11:2">11:2</span> Որովհետեւ նախանձախնդիր եմ ձեզի հանդէպ՝
Աստուծոյ նախանձախնդրութեամբ. քանի որ մէ՛կ ամուսինի նշանեցի ձեզ, որպէսզի
Քրիստոսի՛ ներկայացնեմ ձեզ՝ մաքրակենցաղ կոյսի մը պէս:

<span id="an_11:3">11:3</span> Բայց կը վախնամ որ, ինչպէս օձը խաբեց Եւան
իր խորամանկութեամբ, նոյնպէս ձեր միտքերը ապականին Քրիստոսի հանդէպ եղած
պարզամտութենէն:

<span id="an_11:4">11:4</span> Որովհետեւ եթէ մէկը գար եւ քարոզէր ուրի՛շ
Յիսուս մը՝ որ մենք չենք քարոզած, կամ ստանայիք ուրիշ հոգի մը՝ որ չէք
ստացած, կամ ուրիշ աւետարան՝ որ չէք ընդունած, լաւ կը հանդուրժէիք
այդպիսիին:

<span id="an_11:5">11:5</span> Քանի որ ես կը սեպեմ թէ ոչինչո՛վ ետ մնացած
եմ գերագոյն առաքեալներէն.

<span id="an_11:6">11:6</span> ու թէպէտ անվարժ եմ խօսքի մէջ, բայց ո՛չ՝
գիտութեամբ. սակայն ամէն բանի մէջ մենք մեզ ամբողջովին բացայայտեցինք ձեզի:

<span id="an_11:7">11:7</span> Միթէ սխա՞լ գործած եղայ ես զիս
խոնարհեցնելով՝ որպէսզի դո՛ւք բարձրանաք, քանի որ ձրի քարոզեցի ձեզի
Աստուծոյ աւետարանը.

<span id="an_11:8">11:8</span> կողոպտեցի ուրիշ եկեղեցիներ՝ թոշակ առնելով
անոնցմէ, որպէսզի սպասարկեմ ձեզի:

<span id="an_11:9">11:9</span> Ձեր մէջ ներկայ եղած ատենս՝ երբ
կարօտութեան մէջ էի, ձեզմէ ո՛չ մէկուն բեռ եղայ. որովհետեւ Մակեդոնիայէն
եկող եղբայրնե՛րը լրացուցին ինչ որ կը պակսէր ինծի. եւ ամէն կերպով
զգուշացայ ձեզի ծանրութիւն ըլլալէ, ու դարձեալ պիտի զգուշանամ:

<span id="an_11:10">11:10</span> Քանի որ Քրիստոսի ճշմարտութիւնը իմ մէջս
է, ո՛չ մէկը պիտի արգիլէ զիս այս պարծանքէն՝ Աքայիայի շրջանները:

<span id="an_11:11">11:11</span> Ինչո՞ւ. քանի որ չե՞մ սիրեր ձեզ:
Աստուա՛ծ գիտէ:

<span id="an_11:12">11:12</span> Բայց ինչ որ ըրի՝ դարձեալ պիտի ընեմ
զայն, որպէսզի առիթը զլանամ անոնց՝ որ առիթ կ՚ուզեն, որպէսզի իրենք ալ մեզի
պէս գտնուին ինչո՛վ որ կը պարծենան:

<span id="an_11:13">11:13</span> Որովհետեւ այդպիսիները սուտ առաքեալներ
են, նենգ գործաւորներ, որ իրենք զիրենք կը կերպարանափոխեն Քրիստոսի
առաքեալներու:

<span id="an_11:14">11:14</span> Եւ զարմանալի չէ, որովհետեւ նոյնինքն
Սատանան լուսաւոր հրեշտակի կը կերպարանափոխուի:

<span id="an_11:15">11:15</span> Ուրեմն մեծ բան մը չէ, որ անոր
սպասարկուներն ալ արդարութեան սպասարկուներու կերպարանափոխուին: Անոնց
վախճանը պիտի ըլլայ իրենց գործերուն համեմատ:

<span id="an_11:16">11:16</span> Դարձեալ կ՚ըսեմ, ո՛չ մէկը թող կարծէ թէ
ես անմիտ եմ. այլապէս՝ գոնէ անմիտի՛ մը պէս ընդունեցէք զիս, որպէսզի ես ալ
քիչ մը պարծենամ ինձմով:

<span id="an_11:17">11:17</span> Ինչ որ կը խօսիմ, կը խօսիմ ո՛չ թէ Տէրոջ
կողմէն, հապա՝ որպէս թէ անմտութեամբ, այս պարծանքին վստահութեամբ:

<span id="an_11:18">11:18</span> Քանի շատեր կը պարծենան մարմինի համեմատ,
ե՛ս ալ պիտի պարծենամ.

<span id="an_11:19">11:19</span> քանի որ դուք հաճոյքով կը հանդուրժէք
անմիտներուն, դուք ձեզ իմաստուն նկատելով:

<span id="an_11:20">11:20</span> Որովհետեւ կը հանդուրժէք, եթէ մէկը
ստրուկ ընէ ձեզ, եթէ մէկը լափէ ձեր ստացուածքը, եթէ մէկը բան մը առնէ
ձեզմէ, եթէ մէկը պանծացնէ ինքզինք, եթէ մէկը զարնէ ձեր երեսին:

<span id="an_11:21">11:21</span> Կը խօսիմ որպէս անպատուութիւն, իբր թէ
մենք տկար եղած ըլլայինք. բայց ի՛նչ բանի մէջ որ մէկը յանդուգն է,
(անմտութեամբ կը խօսիմ,) ե՛ս ալ յանդուգն եմ:

<span id="an_11:22">11:22</span> Անոնք Եբրայեցի՞ են. ե՛ս ալ: Իսրայելացի՞
են. ե՛ս ալ:

<span id="an_11:23">11:23</span> Աբրահամի զարմէ՞ն են. ե՛ս ալ: Քրիստոսի
սպասարկունե՞ր են. (անմտութեամբ կը խօսիմ) ա՛լ աւելի ես: Աշխատանքներով՝
աւելի՛ շատ, ծեծերով՝ չափէ՛ն աւելի, բանտերու մէջ՝ աւելի՛ շատ, մահուան
վտանգներով՝ յաճախ:

<span id="an_11:24">11:24</span> Հրեաներէն հինգ անգամ քառասունէն մէկ
պակաս ծեծ ստացայ:

<span id="an_11:25">11:25</span> Երեք անգամ ձաղկով ծեծուեցայ. մէկ անգամ
քարկոծուեցայ. երեք անգամ նաւաբեկութիւն կրեցի. գիշեր մը ու ցերեկ մը մնացի
ծովու անդունդին մէջ:

<span id="an_11:26">11:26</span> Յաճախ չարչարուեցայ ճամբորդութիւններու
մէջ. կրեցի վտանգներ գետերէն, վտանգներ աւազակներէն. վտանգներ իմ ցեղէս,
վտանգներ հեթանոսներէն. վտանգներ քաղաքի մէջ, վտանգներ անապատի մէջ.
վտանգներ ծովու վրայ, վտանգներ սուտ եղբայրներու մէջ:

<span id="an_11:27">11:27</span> Աշխատանքի ու տաժանքի մէջ էի, յաճախ՝
հսկումներու մէջ, անօթութեան եւ ծարաւի մէջ, շատ անգամ՝ ծոմապահութեան,
ցուրտի ու մերկութեան մէջ:

<span id="an_11:28">11:28</span> Բացի այդ արտաքին բաներէն, բոլոր
եկեղեցիներուն հոգը կը բարդուէր վրաս ամէն օր:

<span id="an_11:29">11:29</span> Ո՞վ տկար է, ու ես ալ տկար չեմ. ո՞վ կը
գայթակղի, եւ իմ սիրտս չի վառիր:

<span id="an_11:30">11:30</span> Եթէ պէտք ըլլայ պարծենալ, պիտի պարծենամ
իմ տկարութիւններուս վերաբերեալ բաներով:

<span id="an_11:31">11:31</span> Մեր Տէրոջ՝ Յիսուս Քրիստոսի Աստուածը եւ
Հայրը, որ յաւիտեան օրհնեա՜լ է, գիտէ թէ չեմ ստեր:

<span id="an_11:32">11:32</span> Դամասկոսի մէջ, Արետա թագաւորին
ազգապետը՝ Դամասկոսցիներուն քաղաքը կը պահպանէր պահակազօրքով, ուզելով
ձերբակալել զիս:

<span id="an_11:33">11:33</span> Բայց պարիսպէն վար իջեցուցին զիս՝
պատուհանէ մը, զամբիւղի մը մէջ, ու խուսափեցայ անոր ձեռքերէն:

<span id="an_12:1">12:1</span> Պարծենալ՝ ի՛րապէս օգտակար չէ ինծի. սակայն
պիտի գամ Տէրոջ տեսիլքներուն եւ յայտնութիւններուն:

<span id="an_12:2">12:2</span> Կը ճանչնամ մարդ մը Քրիստոսով՝ աւելի քան
տասնչորս տարի առաջ. (արդեօք մարմինո՞վ էր, չեմ գիտեր. արդեօք մարմինէն
դո՞ւրս էր, չեմ գիտեր. Աստուա՛ծ գիտէ.) այդպիսի մէկը յափշտակուեցաւ մինչեւ
երրորդ երկինքը:

<span id="an_12:3">12:3</span> Եւ գիտեմ թէ այդպիսի մարդ մը, (արդեօք
մարմինո՞վ էր թէ մարմինէն դուրս էր, չեմ գիտեր, Աստուա՛ծ գիտէ,)

<span id="an_12:4">12:4</span> յափշտակուեցաւ դրախտը ու լսեց անճառելի
խօսքեր, որոնց մասին մարդու մը համար արտօնուած չէ խօսիլ:

<span id="an_12:5">12:5</span> Ես պիտի պարծենամ այդպիսի մէկով. սակայն
պիտի չպարծենամ ես ինձմով, բայց միայն իմ տկարութիւններովս:

<span id="an_12:6">12:6</span> Որովհետեւ՝ նոյնիսկ եթէ ուզեմ պարծենալ՝
անմիտ պիտի չըլլամ, քանի որ պիտի ըսեմ ճշմարտութիւնը. բայց կը խնայեմ
խօսքս՝ որ ո՛չ մէկը իմ վրաս աւելի համարում ունենայ, քան ինչ որ կը տեսնէ
իմ վրաս կամ կը լսէ իմ մասիս:

<span id="an_12:7">12:7</span> Եւ որպէսզի չափէն աւելի չպանծամ
յայտնութիւններուն գերազանցութեամբ, մարմինի փուշ մը տրուեցաւ ինծի,
Սատանայի պատգամաւոր մը՝ կռփահարելու համար զիս, որպէսզի չպանծամ չափէն
աւելի:

<span id="an_12:8">12:8</span> Ասոր համար երեք անգամ աղաչեցի Տէրոջ, որ
հեռանայ ինձմէ:

<span id="an_12:9">12:9</span> Բայց ըսաւ ինծի. «Իմ շնորհքս կը բաւէ քեզի,
որովհետեւ իմ զօրութիւնս կ՚իրագործուի տկարութեան մէջ»: Ուրեմն մեծ
հաճոյքով պիտի պարծենամ առաւելապէս իմ տկարութիւններո՛վս, որպէսզի Քրիստոսի
զօրութիւնը հանգչի իմ վրաս:

<span id="an_12:10">12:10</span> Ուստի կը յօժարիմ տկարութիւններու,
արհամարհանքներու, հարկադրանքներու, հալածանքներու եւ տագնապներու՝
Քրիստոսի համար, որովհետեւ երբ տկար եմ՝ ա՛յն ատեն զօրաւոր եմ:

<span id="an_12:11">12:11</span> Ես անմիտ եղայ պարծենալով. դո՛ւք
հարկադրեցիք զիս. որովհետեւ ե՛ս պարտաւոր էի յանձնարարուած ըլլալ ձեզմէ,
քանի որ ոչինչո՛վ ետ կը մնամ գերագոյն առաքեալներէն, թէպէտ ես ոչինչ եմ:

<span id="an_12:12">12:12</span> Ի՛րապէս առաքեալի մը նշանները գործուեցան
ձեր մէջ՝ ամբողջ համբերութեամբ, նշաններով, սքանչելիքներով եւ հրաշքներով:

<span id="an_12:13">12:13</span> Որովհետեւ ինչո՞վ ետ մնացիք միւս
եկեղեցիներէն, բացի անով՝ որ ես բեռ չեղայ ձեզի: Ներեցէ՛ք ինծի այս
անիրաւութիւնը:

<span id="an_12:14">12:14</span> Ահա՛ այս երրորդ անգամն է որ պատրաստ եմ
գալու ձեզի. բայց բեռ պիտի չըլլամ ձեզի, որովհետեւ կը փնտռեմ ո՛չ թէ ձեր
ունեցածը, հապա՝ ձե՛զ: Քանի որ զաւակները պարտաւոր չեն գանձ դիզել
ծնողներուն համար, հապա ծնողնե՛րը՝ զաւակներուն համար:

<span id="an_12:15">12:15</span> Ու ես մեծ հաճոյքով պիտի ծախսեմ եւ
ծախսուիմ ալ ձեզի համար, թէեւ նուազ սիրուիմ ձեզմէ՝ մինչ շա՛տ աւելի կը
սիրեմ ձեզ:

<span id="an_12:16">12:16</span> Սակայն ա՛յդպէս թող ըլլայ, ես ձեզ
չծանրաբեռնեցի. բայց թերեւս մէկը ըսէ թէ խորամանկ ըլլալով՝ նենգութեամբ
բռնեցի ձեզ:

<span id="an_12:17">12:17</span> Միթէ ձեզ կեղեքեցի՞ ոեւէ մէկուն միջոցով՝
որ ղրկեցի ձեզի:

<span id="an_12:18">12:18</span> Աղաչեցի Տիտոսի, ու եղբայր մը ղրկեցի
անոր հետ. միթէ Տիտոս կեղեքե՞ց ձեզ: Մենք նոյն հոգիով չընթացա՞նք, նոյն
հետքերով չքալեցի՞նք:

<span id="an_12:19">12:19</span> Դարձեալ՝ կը կարծէ՞ք թէ մենք մեզ կը
ջատագովենք ձեր առջեւ: Մենք Քրիստոսո՛վ կը խօսինք՝ Աստուծո՛յ առջեւ. բայց
ամէն բան կ՚ընենք, սիրելիներ, ձեր շինութեան համար:

<span id="an_12:20">12:20</span> Որովհետեւ կը վախնամ որ երբ գամ՝ գուցէ
չգտնեմ ձեզ ուզածիս պէս, ու ես ալ՝ ձեզի համար՝ գտնուիմ ձեր չուզածին պէս.
թերեւս ձեր մէջ ըլլան հակամարտութիւններ, նախանձներ, զայրոյթներ,
հակառակութիւններ, բամբասանքներ, բանսարկութիւններ, յոխորտանքներ,
խառնակութիւններ:

<span id="an_12:21">12:21</span> Թերեւս երբ դարձեալ գամ՝ իմ Աստուածս
նուաստացնէ զիս ձեր քով, ու սգամ շատերուն համար՝ որ նախապէս մեղանչած են
բայց ապաշխարած չեն իրենց գործած անմաքրութենէն, պոռնկութենէն ու
ցոփութենէն:

<span id="an_13:1">13:1</span> Այս երրորդ անգամն է որ կու գամ ձեզի. ամէն
խօսք պիտի հաստատուի երկու կամ երեք վկաներու բերանով:

<span id="an_13:2">13:2</span> Նախապէս ըսի, ու երկրորդ անգամ կանխաւ
կ՚ըսեմ (որպէս թէ ներկայ ըլլամ). թէպէտ հիմա բացակայ եմ, կը գրեմ առաջուան
մեղանչողներուն եւ բոլոր միւսներուն, որ եթէ դարձեալ գամ՝ պիտի չխնայեմ.

<span id="an_13:3">13:3</span> որովհետեւ ապացոյց կը փնտռէք թէ Քրիստոս կը
խօսի ինձմով: Ան տկար չէ ձեզի հանդէպ, հապա հզօր է ձեր մէջ.

<span id="an_13:4">13:4</span> քանի որ՝ թէպէտ խաչուեցաւ տկարութեամբ՝
կ՚ապրի Աստուծոյ զօրութեամբ. մե՛նք ալ տկար ենք անով, բայց պիտի ապրինք
անոր հետ՝ Աստուծոյ զօրութեամբ, ձեզի սպասարկելու համար:

<span id="an_13:5">13:5</span> Փորձեցէ՛ք դուք ձեզ՝ թէ հաւատքին մէ՛ջն էք.
քննեցէ՛ք դուք ձեզ: Չէ՞ք գիտեր դուք ձեզմէ՝ թէ Յիսուս Քրիստոս ձեր մէջն է,
եթէ խոտելի չըլլաք:

<span id="an_13:6">13:6</span> Բայց կը յուսամ թէ պիտի գիտնաք՝ թէ մենք
խոտելի չենք:

<span id="an_13:7">13:7</span> Կ՚աղօթեմ Աստուծոյ՝ որ դուք ո՛չ մէկ չարիք
ընէք. ո՛չ թէ՝ որպէսզի մենք գնահատելի երեւինք, հապա՝ որպէսզի դուք ընէք
ինչ որ պարկեշտ է, թէեւ մենք խոտելի թուինք:

<span id="an_13:8">13:8</span> Որովհետեւ ճշմարտութեան դէմ ոչինչ կրնանք
ընել, հապա՝ ճշմարտութեան համար:

<span id="an_13:9">13:9</span> Քանի որ կ՚ուրախանանք՝ երբ մենք տկար ենք,
իսկ դուք՝ զօրաւոր էք. սա՛ կ՚ըղձանք նաեւ - ձեր կատարելութիւնը:

<span id="an_13:10">13:10</span> Ուստի կը գրեմ ձեզի այս բաները՝ բացակայ
ըլլալով, որպէսզի երբ ներկայ ըլլամ՝ սաստկութեամբ չվարուիմ այն
իրաւասութեան համեմատ, որ Տէրը տուաւ ինծի՝ շինելու, եւ ո՛չ թէ քանդելու
համար:

<span id="an_13:11">13:11</span> Վերջապէս, եղբայրնե՛ր, ո՛ղջ եղէք:
Կատարեա՛լ եղէք, լա՛ւ մխիթարուեցէք, միաբա՛ն եղէք, խաղաղութեա՛մբ ապրեցէք.
եւ սիրոյ ու խաղաղութեան Աստուածը ձեզի հետ պիտի ըլլայ:

<span id="an_13:12">13:12</span> Բարեւեցէ՛ք զիրար սուրբ համբոյրով. բոլոր
սուրբերը կը բարեւեն ձեզ:

<span id="an_13:13">13:13</span> Տէր Յիսուս Քրիստոսի շնորհքը, Աստուծոյ
սէրը եւ Սուրբ Հոգիին հաղորդութիւնը ձեր բոլորին հետ: Ամէն:

------------------------------------------------------------------------

[Next: Galatians](gal.md)
