[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](jo1)  [Next](jo3) 

------------------------------------------------------------------------

### Armenian (Western): 2 John

<span id="an_1:1">1:1</span> Երէցը՝ ընտրեալ տիկնոջ եւ անոր զաւակներուն,
որ կը սիրեմ ճշմարտութեամբ, (ո՛չ միայն ես, այլ նաեւ բոլոր անոնք՝ որ
գիտցած են ճշմարտութիւնը,)

<span id="an_1:2">1:2</span> այն ճշմարտութեան համար՝ որ կը բնակի մեր մէջ
ու յաւիտեան պիտի ըլլայ մեզի հետ.

<span id="an_1:3">1:3</span> ձեզի հետ թող ըլլան շնորհք, ողորմութիւն եւ
խաղաղութիւն՝ Հայր Աստուծմէ ու Տէր Յիսուս Քրիստոսէ, Հօրը Որդիէն,
ճշմարտութեամբ եւ սիրով:

<span id="an_1:4">1:4</span> Մեծապէս ուրախացայ, գտնելով թէ զաւակներէդ
ոմանք կ՚ընթանան ճշմարտութեամբ, այն պատուիրանին համաձայն՝ որ ստացանք
Հօրմէն:

<span id="an_1:5">1:5</span> Հիմա կը թախանձեմ քեզի, տիկի՛ն, որ սիրենք
զիրար. կը գրեմ քեզի ո՛չ թէ նոր պատուիրան մը, հապա ա՛ն՝ որ ունէինք
սկիզբէն:

<span id="an_1:6">1:6</span> Սէրը սա՛ է.- ընթանալ անոր պատուիրաններուն
համաձայն: Եւ պատուիրանը սա՛ է.- ընթանալ սկիզբէն ի վեր ձեր լսածին
համաձայն:

<span id="an_1:7">1:7</span> Արդարեւ աշխարհ մտած են շատ մոլորեցուցիչներ,
որոնք չեն դաւանիր թէ Յիսուս Քրիստոս մարմինով եկաւ: Այսպիսին մոլորեցուցիչ
ու նեռ է:

<span id="an_1:8">1:8</span> Զգուշացէ՛ք դուք ձեզի համար, որ չկորսնցնենք
մեր աշխատանքը, հապա ստանանք լման վարձատրութիւն:

<span id="an_1:9">1:9</span> Ո՛վ որ զանցառու կ՚ըլլայ եւ չի մնար Քրիստոսի
ուսուցումին մէջ, չունի Աստուած: Իսկ ա՛ն որ կը կենայ Քրիստոսի ուսուցումին
մէջ, ունի թէ՛ Հայրը, թէ՛ ալ Որդին:

<span id="an_1:10">1:10</span> Եթէ մէկը գայ ձեզի ու չբերէ այս
ուսուցումը, մի՛ ընդունիք զայն ձեր տունը, եւ մի՛ բարեւէք.

<span id="an_1:11">1:11</span> որովհետեւ ո՛վ որ բարեւէ զայն՝ կը
հաղորդակցի անոր չար գործերուն:

<span id="an_1:12">1:12</span> Ձեզի գրելիք շատ բան ունէի, բայց չուզեցի
գրել թուղթով ու մելանով. քանի որ կը յուսամ գալ ձեզի եւ խօսիլ դէմ առ դէմ,
որպէսզի մեր ուրախութիւնը լման ըլլայ:

<span id="an_1:13">1:13</span> Ընտրեալ քրոջդ զաւակները կը բարեւեն քեզ:

------------------------------------------------------------------------

[Next: 3 John](jo3)
