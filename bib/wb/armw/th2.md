[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](th1)  [Next](ti1) 

------------------------------------------------------------------------

### Armenian (Western): 2 Thessalonians

<span id="an_1:1">1:1</span> Պօղոս, Սիղուանոս ու Տիմոթէոս,
Թեսաղոնիկեցիներու եկեղեցիին՝ մեր Հայր Աստուծմով ու Տէր Յիսուս Քրիստոսով.

<span id="an_1:2">1:2</span> շնորհք եւ խաղաղութիւն ձեզի Աստուծմէ՝ մեր
Հօրմէն, ու Տէր Յիսուս Քրիստոսէ:

<span id="an_1:3">1:3</span> Պարտական ենք ամէն ատեն Աստուծմէ շնորհակալ
ըլլալ ձեզի համար, եղբայրնե՛ր, ինչպէս որ արժանավայել է. քանի որ ձեր
հաւատքը շատ կ՚աճի, եւ ձեզմէ իւրաքանչիւրին սէրը կ՚աւելնայ իրարու հանդէպ:

<span id="an_1:4">1:4</span> Ուստի մենք ալ կը պարծենանք ձեզմով Աստուծոյ
եկեղեցիներուն մէջ, ձեր համբերութեան ու հաւատքին համար՝ ձեր բոլոր
հալածանքներուն եւ տառապանքներուն մէջ, որոնց կը հանդուրժէք:

<span id="an_1:5">1:5</span> Ասիկա Աստուծոյ արդար դատաստանին ապացոյցն է՝
որպէսզի դուք արժանանաք Աստուծոյ թագաւորութեան, որուն համար կը չարչարուիք
ալ:

<span id="an_1:6">1:6</span> Քանի որ Աստուծոյ քով արդարութիւն է տառապանք
հատուցանել ձեզ տառապեցնողներուն,

<span id="an_1:7">1:7</span> իսկ ձեզի՝ տառապանք կրողներուդ՝ անդորրութիւն
մեզի հետ, երբ Տէր Յիսուս յայտնուի երկինքէն՝ իր հզօր հրեշտակներով,

<span id="an_1:8">1:8</span> բոցավառ կրակով վրէժ առնելու անոնցմէ՝ որ չեն
ճանչնար Աստուած, ու չեն հնազանդիր մեր Տէրոջ՝ Յիսուս Քրիստոսի աւետարանին:

<span id="an_1:9">1:9</span> Անոնք պիտի պատժուին յաւիտենական աւերումով՝
վտարուելով Տէրոջ ներկայութենէն եւ անոր ոյժին փառքէն,

<span id="an_1:10">1:10</span> երբ ինք գայ փառաւորուելու իր սուրբերուն
մէջ, ու այդ օրը սքանչացումի առարկայ ըլլալու բոլոր հաւատացեալներուն մէջ
(որովհետեւ դուք հաւատացիք ձեր մէջ տրուած մեր վկայութեան):

<span id="an_1:11">1:11</span> Հետեւաբար ամէն ատեն կ՚աղօթենք ձեզի համար,
որ մեր Աստուածը արժանացնէ ձեզ ձեր կոչումին, եւ զօրութեամբ իրագործէ իր
բարութեան ամբողջ բարեհաճութիւնն ու հաւատքին գործը.

<span id="an_1:12">1:12</span> որպէսզի մեր Տէրոջ՝ Յիսուս Քրիստոսի անունը
փառաւորուի ձեր մէջ, եւ դուք ալ անոր մէջ, մեր Աստուծոյն ու Տէր Յիսուս
Քրիստոսի շնորհքին համաձայն:

<span id="an_2:1">2:1</span> Կը թախանձե՛նք ձեզի, եղբայրնե՛ր, մեր Տէրոջ՝
Յիսուս Քրիստոսի գալուստին եւ անոր քով մեր հաւաքուելուն մասին,

<span id="an_2:2">2:2</span> որ շուտով չսարսիք ձեր միտքին մէջ, ու
չվրդովիք՝ ո՛չ հոգիով, ո՛չ խօսքով, ո՛չ ալ նամակով մը՝ իբր թէ մեզմէ
գրուած, որպէս թէ Քրիստոսի օրը եկած հասած ըլլայ:

<span id="an_2:3">2:3</span> Ո՛չ մէկը թող խաբէ ձեզ որեւէ կերպով.
որովհետեւ այդ օրը պիտի չգայ՝ եթէ նախ չգայ ուխտադրժումը ու չյայտնուի
մեղքի մարդը, կորուստի որդին,

<span id="an_2:4">2:4</span> որ պիտի հակառակի եւ պանծացնէ ինքզինք ամէն
բանէ վեր՝ որ Աստուած կը կոչուի կամ կը պաշտուի. մինչեւ անգամ պիտի բազմի
Աստուծոյ տաճարին մէջ՝ ներկայացնելով ինքզինք իբր Աստուած:

<span id="an_2:5">2:5</span> Չէ՞ք յիշեր թէ երբ տակաւին ձեր քով էի,
կ՚ըսէի ձեզի այս բաները:

<span id="an_2:6">2:6</span> Եւ հիմա դուք ձեզմէ գիտէք թէ ի՛նչը կը զսպէ՝
որ ինք յայտնուի իր ատենին:

<span id="an_2:7">2:7</span> Որովհետեւ անօրէնութեան խորհուրդը արդէն կը
ներգործէ. բայց ա՛ն որ հիմա կը զսպէ, պիտի զսպէ՝ մինչեւ որ ինք վերցուի
մէջտեղէն:

<span id="an_2:8">2:8</span> Ա՛յն ատեն պիտի յայտնուի այդ անօրէնը, որ Տէր
(Յիսուս) պիտի սպառէ իր բերանին շունչով եւ պիտի ոչնչացնէ իր գալուստին
փայլով:

<span id="an_2:9">2:9</span> Անօրէնը պիտի գայ Սատանային ներգործութեամբ՝
ամէն տեսակ հրաշքներով, նշաններով ու սուտ սքանչելիքներով,

<span id="an_2:10">2:10</span> եւ անիրաւութեան ամբողջ խաբէութեամբ, անոնց
համար՝ որ կը կորսուին, քանի որ անոնք չընդունեցին ճշմարտութեան սէրը՝
որպէսզի փրկուին:

<span id="an_2:11">2:11</span> Այս պատճառով Աստուած ալ պիտի ղրկէ անոնց
ազդեցիկ մոլորութիւն մը՝ որ հաւատան ստութեան,

<span id="an_2:12">2:12</span> որպէսզի դատապարտուին բոլոր անոնք՝ որ
չհաւատացին ճշմարտութեան, հապա յօժարեցան անիրաւութեան:

<span id="an_2:13">2:13</span> Բայց մենք պարտական ենք ամէն ատեն
շնորհակալ ըլլալ Աստուծմէ՝ ձեզի համար, Տէրոջմէն սիրուած եղբայրնե՛ր, քանի
որ Աստուած սկիզբէն ընտրեց ձեզ փրկութեան համար՝ Հոգիին սրբացումով եւ
ճշմարտութեան հաւատքով,

<span id="an_2:14">2:14</span> որուն կանչեց ձեզ մեր աւետարանով, որպէսզի
տիրանաք մեր Տէրոջ՝ Յիսուս Քրիստոսի փառքին:

<span id="an_2:15">2:15</span> Ուրեմն, եղբայրնե՛ր, հաստատո՛ւն կեցէք, ու
պահեցէ՛ք այն աւանդութիւնները՝ որ սորվեցաք կա՛մ խօսքով, կա՛մ մեր նամակով:

<span id="an_2:16">2:16</span> Եւ մեր Տէրը՝ նոյնինքն Յիսուս Քրիստոս, ու
մեր Հայրը՝ Աստուած, որ սիրեց մեզ եւ տուաւ մեզի յաւիտենական մխիթարութիւն
ու բարի յոյս՝ շնորհքով,

<span id="an_2:17">2:17</span> թող մխիթարեն ձեր սիրտերը եւ ամրացնեն ձեզ
ամէն բարի խօսքի ու գործի մէջ:

<span id="an_3:1">3:1</span> Վերջապէս, եղբայրնե՛ր, աղօթեցէ՛ք մեզի համար,
որպէսզի Տէրոջ խօսքը արագ ընթանայ ու փառաւորուի ամէն տեղ՝ ինչպէս ձեր մէջ,

<span id="an_3:2">3:2</span> եւ մենք ազատինք վատ ու չար մարդոցմէ.
որովհետեւ բոլորը հաւատք չունին:

<span id="an_3:3">3:3</span> Բայց Տէրը հաւատարիմ է. ան պիտի ամրացնէ ձեզ
եւ պահէ Չարէն:

<span id="an_3:4">3:4</span> Ու մենք համոզում ունինք ձեր վրայ Տէրոջմով,
թէ ինչ որ պատուիրեցինք ձեզի՝ կ՚ընէք եւ պիտի ընէք ալ:

<span id="an_3:5">3:5</span> Տէրը թող ուղղէ ձեր սիրտերը դէպի Աստուծոյ
սէրն ու Քրիստոսի համբերութիւնը:

<span id="an_3:6">3:6</span> Կը պատուիրենք ձեզի, եղբայրնե՛ր, մեր Տէրոջ՝
Յիսուս Քրիստոսի անունով, որ զգուշանաք ամէն եղբօրմէ՝ որ կ՚ընթանայ
անկարգութեամբ, եւ ո՛չ թէ այն աւանդութեան համաձայն՝ որ ընդունեցիք մեզմէ:

<span id="an_3:7">3:7</span> Որովհետեւ դուք ձեզմէ գիտէք թէ ի՛նչպէս պէտք
է նմանիք մեզի. քանի որ մենք անկարգութեամբ չընթացանք ձեր մէջ,

<span id="an_3:8">3:8</span> ո՛չ ալ ձրի կերանք մէկուն հացը, այլ գիշեր ու
ցերեկ կը գործէինք՝ աշխատանքով եւ տաժանքով, ձեզմէ ո՛չ մէկը ծանրաբեռնելու
համար:

<span id="an_3:9">3:9</span> Ո՛չ թէ իրաւունք չունէինք, հապա մենք մեզ
տիպար դարձուցինք ձեզի՝ որպէսզի նմանիք մեզի:

<span id="an_3:10">3:10</span> Որովհետեւ երբ ձեր քով էինք, սա՛ կը
պատուիրէինք ձեզի, թէ “ա՛ն որ չ՚ուզեր գործել, հա՛ց ալ թող չուտէ”:

<span id="an_3:11">3:11</span> Արդարեւ կը լսենք թէ ձեր մէջէն ոմանք
կ՚ընթանան անկարգութեամբ, բնա՛ւ չեն գործեր, հապա հետաքրքրամոլ կ՚ըլլան:

<span id="an_3:12">3:12</span> Այդպիսիներուն կը պատուիրենք ու կը
յորդորենք մեր Տէրոջմով՝ Յիսուս Քրիստոսով, որ գործեն հանդարտութեամբ եւ
ուտեն իրե՛նց հացը:

<span id="an_3:13">3:13</span> Իսկ դո՛ւք, եղբայրնե՛ր, մի՛ ձանձրանաք
բարիք գործելէ:

<span id="an_3:14">3:14</span> Եթէ ոեւէ մէկը չհնազանդի այս նամակին մէջ
մեր ըսած խօսքին, նշանակեցէ՛ք զայն ու մի՛ յարաբերիք անոր հետ, որպէսզի
ամչնայ:

<span id="an_3:15">3:15</span> Բայց թշնամի մի՛ համարէք զինք, հապա
խրատեցէ՛ք իբր եղբայր:

<span id="an_3:16">3:16</span> Նոյնինքն խաղաղութեան Տէրը խաղաղութիւն տայ
ձեզի, ամէն ատեն եւ ամէն կերպով. Տէրը ձեր բոլորին հետ:

<span id="an_3:17">3:17</span> Ես՝ Պօղոս, ի՛մ ձեռքովս կը գրեմ այս
բարեւը, որ ամէն նամակի մէջ իմ նշանս է. ես ա՛յսպէս կը գրեմ:

<span id="an_3:18">3:18</span> Մեր Տէրոջ՝ Յիսուս Քրիստոսի շնորհքը ձեր
բոլորին հետ: Ամէն:

------------------------------------------------------------------------

[Next: 1 Timothy](ti1)
