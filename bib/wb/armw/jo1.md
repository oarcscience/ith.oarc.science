[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](pe2)  [Next](jo2.md) 

------------------------------------------------------------------------

### Armenian (Western): 1 John

<span id="an_1:1">1:1</span> Կեանքի Խօսքին մասին - որ սկիզբէն էր, որ
մենք լսեցինք, որ մեր աչքերով տեսանք, որ դիտեցինք ու մեր ձեռքերը
շօշափեցին.

<span id="an_1:2">1:2</span> (արդարեւ կեանքը յայտնուեցաւ, մենք տեսանք
զայն, եւ կը վկայենք ու կը պատմենք ձեզի այդ յաւիտենական կեանքին մասին, որ
Հօրը քով էր եւ յայտնուեցաւ մեզի.) -

<span id="an_1:3">1:3</span> ինչ որ տեսանք ու լսեցինք՝ կը պատմենք ձեզի,
որպէսզի դո՛ւք ալ հաղորդութիւն ունենաք մեզի հետ: Մեր հաղորդութիւնը Հօրը
հետ է, եւ իր Որդիին՝ Յիսուս Քրիստոսի հետ:

<span id="an_1:4">1:4</span> Կը գրենք ձեզի այս բաները, որպէսզի ձեր
ուրախութիւնը լման ըլլայ:

<span id="an_1:5">1:5</span> Եւ սա՛ է այն պատգամը՝ որ լսեցինք իրմէ ու կը
հաղորդենք ձեզի, թէ Աստուած լոյս է, եւ անոր մէջ բնաւ խաւար չկայ:

<span id="an_1:6">1:6</span> Եթէ ըսենք. «Մենք հաղորդութիւն ունինք անոր
հետ», սակայն խաւարի մէջ ընթանանք, կը ստենք ու չենք կիրարկեր
ճշմարտութիւնը:

<span id="an_1:7">1:7</span> Իսկ եթէ լոյսի մէջ ընթանանք, ինչպէս ան լոյսի
մէջ է, հաղորդութիւն կ՚ունենանք իրարու հետ, եւ անոր Որդիին՝ Յիսուս
Քրիստոսի արիւնը կը մաքրէ մեզ ամէն մեղքէ:

<span id="an_1:8">1:8</span> Եթէ ըսենք. «Մենք մեղք մը չունինք», կը
խաբենք մենք մեզ, ու ճշմարտութիւն չկայ մեր մէջ:

<span id="an_1:9">1:9</span> Իսկ եթէ խոստովանինք մեր մեղքերը, ան
հաւատարիմ եւ արդար է՝ ներելու մեր մեղքերը, ու մաքրելու մեզ ամէն
անիրաւութենէ:

<span id="an_1:10">1:10</span> Եթէ ըսենք. «Մենք մեղանչած չենք», ստախօս
կը նկատենք՝՝ զայն, եւ անոր խօսքը մեր մէջ չէ:

<span id="an_2:1">2:1</span> Որդեակնե՛րս, կը գրեմ ձեզի այս բաները՝
որպէսզի չմեղանչէք. իսկ եթէ մէկը մեղանչէ, Հօրը քով ունինք Բարեխօս մը՝
Յիսուս Քրիստոս արդարը:

<span id="an_2:2">2:2</span> Ա՛ն է մեր մեղքերուն քաւութիւնը. եւ ո՛չ
միայն մեր, այլ նաեւ ամբողջ աշխարհի մեղքերուն:

<span id="an_2:3">2:3</span> Եթէ պահենք անոր պատուիրանները, ասո՛վ կը
գիտնանք թէ կը ճանչնանք զայն:

<span id="an_2:4">2:4</span> Ո՛վ որ կ՚ըսէ. «Ես կը ճանչնամ զայն», բայց չի
պահեր անոր պատուիրանները, ստախօս է, եւ իր մէջ ճշմարտութիւն չկայ:

<span id="an_2:5">2:5</span> Բայց ո՛վ որ կը պահէ անոր խօսքը, Աստուծոյ
սէրը ի՛րապէս կատարեալ է իր մէջ. ասո՛վ կը գիտնանք թէ անոր մէջ ենք:

<span id="an_2:6">2:6</span> Ո՛վ որ կ՚ըսէ թէ կը բնակի անոր մէջ, պարտաւոր
է ընթանալ ա՛յնպէս՝ ինչպէս ա՛ն ընթացաւ:

<span id="an_2:7">2:7</span> Եղբայրնե՛ր, կը գրեմ ձեզի ո՛չ թէ նոր
պատուիրան մը, հապա հին պատուիրան մը՝ որ սկիզբէն ունէիք: Հին պատուիրանը
այն խօսքն է՝ որ դուք սկիզբէն լսեցիք:

<span id="an_2:8">2:8</span> Դարձեալ՝ կը գրեմ ձեզի նոր պատուիրան մը, որ
ճշմարիտ է անոր մէջ եւ ձեր մէջ. որովհետեւ խաւարը կ՚անցնի ու ճշմարիտ լոյսը
արդէն կը փայլի:

<span id="an_2:9">2:9</span> Ա՛ն որ կ՚ըսէ թէ լոյսի մէջ է եւ կ՚ատէ իր
եղբայրը, տակաւին խաւարի մէջ է:

<span id="an_2:10">2:10</span> Ա՛ն որ կը սիրէ իր եղբայրը, կը բնակի լոյսի
մէջ, ու գայթակղութիւն չկայ իր մէջ:

<span id="an_2:11">2:11</span> Բայց ա՛ն որ կ՚ատէ իր եղբայրը՝ խաւարի մէջ
է, խաւարի մէջ կը քալէ եւ չի գիտեր թէ ո՛ւր կ՚երթայ, որովհետեւ խաւարը
կուրցուցած է իր աչքերը:

<span id="an_2:12">2:12</span> Կը գրեմ ձեզի, որդեակնե՛ր, որովհետեւ ձեր
մեղքերը ներուած են ձեզի՝ անոր անունին համար:

<span id="an_2:13">2:13</span> Կը գրեմ ձեզի, հայրե՛ր, որովհետեւ դուք
ճանչցաք ա՛ն՝ որ սկիզբէն է: Կը գրեմ ձեզի, երիտասարդնե՛ր, որովհետեւ դուք
յաղթեցիք Չարին:

<span id="an_2:14">2:14</span> Գրեցի ձեզի, զաւակնե՛ր, որովհետեւ դուք
ճանչցաք Հայրը: Գրեցի ձեզի, հայրե՛ր, որովհետեւ դուք ճանչցաք ա՛ն՝ որ
սկիզբէն է: Գրեցի ձեզի, երիտասարդնե՛ր, որովհետեւ դուք ուժեղ էք, եւ
Աստուծոյ խօսքը կը բնակի ձեր մէջ, ու յաղթեցիք Չարին:

<span id="an_2:15">2:15</span> Մի՛ սիրէք աշխարհը, ո՛չ ալ ինչ որ աշխարհի
մէջ է:

<span id="an_2:16">2:16</span> Եթէ մէկը կը սիրէ աշխարհը, Հօրը սէրը չկայ
իր մէջ. որովհետեւ ամէն ինչ որ աշխարհի մէջ է՝ մարմինի ցանկութիւնը,
աչքերու ցանկութիւնը եւ այս կեանքին ամբարտաւանութիւնը՝ Հօրմէն չէ, հապա
այս աշխարհէն է:

<span id="an_2:17">2:17</span> Աշխա՛րհն ալ կ՚անցնի, անոր ցանկութիւնն ալ.
բայց ա՛ն որ կը գործադրէ Աստուծոյ կամքը՝ կը մնայ յաւիտեան:

<span id="an_2:18">2:18</span> Զաւակնե՛ր, վերջին ժամն է. եւ ինչպէս
լսեցիք թէ Նեռը պիտի գայ, արդէ՛ն շատ նեռեր կան. ատկէ կը գիտնանք թէ վերջին
ժամն է:

<span id="an_2:19">2:19</span> Անոնք մեր մէջէն ելան, բայց մեզմէ չէին.
որովհետեւ եթէ ըլլային մեզմէ, կը մնային մեզի հետ: Բայց մեզմէ ելան,
որպէսզի բացայայտուի թէ անոնք բոլորն ալ մեզմէ չէին:

<span id="an_2:20">2:20</span> Սակայն դուք օծութիւն ունիք Սուրբէն, ու
գիտէք ամէն բան:

<span id="an_2:21">2:21</span> Չգրեցի ձեզի՝ որպէս թէ չէք գիտեր
ճշմարտութիւնը, հապա՝ որովհետեւ գիտէ՛ք զայն, եւ քանի որ սուտը
ճշմարտութենէն չէ:

<span id="an_2:22">2:22</span> Ո՞վ է ստախօսը, եթէ ոչ ա՛ն՝ որ կ՚ուրանայ
թէ Յիսուս՝ Քրիստո՛սն է. նեռը ա՛ն է՝ որ կ՚ուրանայ Հայրն ու Որդին:

<span id="an_2:23">2:23</span> Ո՛վ որ կ՚ուրանայ Որդին, անիկա Հա՛յրն ալ
չունի. (բայց ա՛ն որ կը դաւանի Որդին, անիկա Հա՛յրն ալ ունի:)

<span id="an_2:24">2:24</span> Ուրեմն ի՛նչ որ լսեցիք սկիզբէն՝ թող բնակի
ձեր մէջ. եթէ ձեր մէջ բնակի ի՛նչ որ սկիզբէն լսեցիք, դո՛ւք ալ պիտի բնակիք
Որդիին մէջ ու Հօրը մէջ:

<span id="an_2:25">2:25</span> Եւ սա՛ է այն խոստումը՝ որ ինք տուաւ ձեզի,
այսինքն՝ յաւիտենական կեանքը:

<span id="an_2:26">2:26</span> Գրեցի ձեզի այս բաները՝ ձեզ
մոլորեցնողներուն համար:

<span id="an_2:27">2:27</span> Այն օծութիւնը որ ստացաք իրմէ՝ կը բնակի
ձեր մէջ. ուստի պէտք չկայ որ մէկը սորվեցնէ ձեզի: Իսկ քանի որ այդ նոյն
օծութիւնը կը սորվեցնէ ձեզի ամէն բան, ու ճշմարիտ է եւ ո՛չ թէ սուտ, ի՛ր
մէջ բնակեցէք՝ ի՛նչպէս ան սորվեցուց ձեզի:

<span id="an_2:28">2:28</span> Ուրեմն հիմա, որդեակնե՛ր, բնակեցէ՛ք իր
մէջ, որպէսզի երբ ինք երեւնայ՝ համարձակութիւն ունենանք, ու չամչնանք իրմէ
իր գալուստին ատենը:

<span id="an_2:29">2:29</span> Եթէ գիտէք թէ ինք արդար է, կ՚ըմբռնէք թէ
ո՛վ որ արդարութիւն կը գործէ՝ իրմէ ծնած է:

<span id="an_3:1">3:1</span> Տեսէ՛ք թէ Հայրը ինչպիսի՜ սէր շնորհեց մեզի,
որպէսզի մենք Աստուծոյ զաւակներ կոչուինք. ուստի աշխարհը չի ճանչնար մեզ,
որովհետեւ չճանչցաւ զինք:

<span id="an_3:2">3:2</span> Սիրելինե՛ր, հիմա մենք Աստուծոյ զաւակներն
ենք, եւ տակաւին բացայայտ չէ թէ ի՛նչ պիտի ըլլանք. բայց գիտենք թէ երբ ինք
երեւնայ՝ իրեն պէս պիտի ըլլանք, որովհետեւ պիտի տեսնենք զինք՝ ինչպէս որ է:

<span id="an_3:3">3:3</span> Ո՛վ որ այս յոյսը ունի անոր վրայ, կը
մաքրագործէ ինքզինք՝ ինչպէս ան մաքուր է:

<span id="an_3:4">3:4</span> Ո՛վ որ մեղք կը գործէ՝ կը գործէ նաեւ
անօրէնութիւն, եւ բո՛ւն մեղքը՝ անօրէնութիւնն է:

<span id="an_3:5">3:5</span> Եւ գիտէք թէ ան յայտնուեցաւ՝ որպէսզի քաւէ
մեր մեղքերը. բայց անոր մէջ մեղք չկայ:

<span id="an_3:6">3:6</span> Ո՛վ որ կը բնակի անոր մէջ՝ չի մեղանչեր. ո՛վ
որ մեղանչէ, տեսած չէ զայն ու ճանչցած չէ զայն:

<span id="an_3:7">3:7</span> Որդեակնե՛ր, ո՛չ մէկը թող մոլորեցնէ ձեզ. ո՛վ
որ արդարութիւն կը գործէ՝ արդար է, ինչպէս ան արդար է:

<span id="an_3:8">3:8</span> Ո՛վ որ մեղք կը գործէ՝ Չարախօսէն է,
որովհետեւ Չարախօսը կը մեղանչէ սկիզբէն ի վեր. Աստուծոյ Որդին յայտնուեցաւ՝
որպէսզի քանդէ Չարախօսին գործերը:

<span id="an_3:9">3:9</span> Ո՛վ որ Աստուծմէ ծնած է՝ մեղք չի գործեր,
որովհետեւ անոր սերմը կը մնայ իր մէջ. ու չի կրնար մեղանչել, քանի որ
Աստուծմէ ծնած է:

<span id="an_3:10">3:10</span> Ասո՛վ բացայայտ կ՚ըլլան Աստուծոյ զաւակներն
ու Չարախօսին զաւակները: Ո՛վ որ արդարութիւն չի գործեր՝ Աստուծմէ չէ, ո՛չ
ալ ա՛ն՝ որ չի սիրեր իր եղբայրը:

<span id="an_3:11">3:11</span> Արդարեւ սա՛ է այն պատգամը՝ որ դուք լսեցիք
սկիզբէն, որ սիրենք զիրար:

<span id="an_3:12">3:12</span> Չըլլա՛նք Կայէնի պէս, որ Չարէն էր ու
մորթեց իր եղբայրը: Եւ ինչո՞ւ մորթեց զայն. քանի որ իր գործերը չար էին,
իսկ իր եղբօր գործերը՝ արդար:

<span id="an_3:13">3:13</span> Մի՛ զարմանաք, եղբայրնե՛րս, եթէ աշխարհը
ատէ ձեզ:

<span id="an_3:14">3:14</span> Մենք գիտենք թէ անցանք մահէն կեանքի,
որովհետեւ կը սիրենք եղբայրները. ա՛ն որ չի սիրեր եղբայրը՝ կը բնակի
մահուան մէջ:

<span id="an_3:15">3:15</span> Ո՛վ որ կ՚ատէ իր եղբայրը՝ մարդասպան է, եւ
գիտէք թէ ո՛չ մէկ մարդասպանի մէջ կը բնակի յաւիտենական կեանքը:

<span id="an_3:16">3:16</span> Մենք գիտցանք Քրիստոսի սէրը, քանի որ ան
ընծայեց իր անձը մեզի համար. մե՛նք ալ պարտաւոր ենք ընծայել մեր անձը մեր
եղբայրներուն համար:

<span id="an_3:17">3:17</span> Բայց եթէ մէկը՝ որ ունի այս աշխարհի
ապրուստը, տեսնելով իր կարօտեալ եղբայրը՝ իր գութը գոցէ անկէ, ի՞նչպէս անոր
մէջ Աստուծոյ սէրը բնակած կ՚ըլլայ:

<span id="an_3:18">3:18</span> Որդեակնե՛րս, սիրե՛նք ո՛չ թէ խօսքով ու
լեզուով, հապա՝ գործով եւ ճշմարտութեամբ:

<span id="an_3:19">3:19</span> Ասո՛վ կը գիտնանք թէ ճշմարտութենէն ենք, ու
մեր սիրտերը կը վստահին անոր առջեւ երեւնալու.

<span id="an_3:20">3:20</span> որովհետեւ եթէ մեր սիրտը պարսաւէ մեզ,
Աստուած աւելի մեծ է քան մեր սիրտը եւ գիտէ ամէն բան:

<span id="an_3:21">3:21</span> Սիրելինե՛ր, եթէ մեր սիրտը չպարսաւէ մեզ,
այն ատեն համարձակութիւն կ՚ունենանք Աստուծոյ առջեւ,

<span id="an_3:22">3:22</span> եւ ի՛նչ որ խնդրենք՝ կը ստանանք անկէ,
որովհետեւ կը պահենք անոր պատուիրանները, ու կ՚ընենք անոր առջեւ հաճելի
եղած բաները:

<span id="an_3:23">3:23</span> Սա՛ է անոր պատուիրանը, որ հաւատանք իր
Որդիին՝ Յիսուս Քրիստոսի անունին, ու սիրենք զիրար՝ ինչպէս պատուիրեց մեզի:

<span id="an_3:24">3:24</span> Ո՛վ որ կը պահէ անոր պատուիրանները՝ կը
բնակի անոր մէջ, ան ալ՝ իր մէջ. եւ ասո՛վ գիտենք թէ ան կը բնակի մեր մէջ,
այսինքն այն Հոգիով՝ որ տուաւ մեզի:

<span id="an_4:1">4:1</span> Սիրելինե՛ր, մի՛ հաւատաք ամէն հոգիի, հապա
քննեցէ՛ք հոգիները՝ թէ արդեօք Աստուծմէ՛ են. որովհետեւ շատ սուտ մարգարէներ
երեւան ելած են աշխարհի մէջ:

<span id="an_4:2">4:2</span> Սա՛պէս կը ճանչնաք Աստուծոյ Հոգին.- ամէն
հոգի որ կը դաւանի թէ Յիսուս Քրիստոս մարմինով եկաւ, Աստուծմէ է.

<span id="an_4:3">4:3</span> իսկ ամէն հոգի որ չի դաւանիր թէ Յիսուս
Քրիստոս մարմինով եկաւ, Աստուծմէ չէ. եւ ա՛յս է Նեռի հոգին, որուն մասին
լսեցիք թէ պիտի գայ, ու արդէն աշխարհի մէջ է:

<span id="an_4:4">4:4</span> Դուք Աստուծմէ էք, որդեակնե՛ր, եւ յաղթեցիք
անոնց. որովհետեւ ա՛ն որ ձեր մէջ է՝ աւելի մեծ է, քան ա՛ն՝ որ աշխարհի մէջ
է:

<span id="an_4:5">4:5</span> Անոնք աշխարհէն են. ուստի կը խօսին աշխարհի
մասին, եւ աշխարհը մտիկ կ՚ընէ անոնց:

<span id="an_4:6">4:6</span> Իսկ մենք Աստուծմէ ենք. ա՛ն որ կը ճանչնայ
Աստուած՝ մտիկ կ՚ընէ մեզի, ա՛ն որ Աստուծմէ չէ՝ մտիկ չ՚ըներ մեզի: Ասո՛վ կը
գիտնանք ճշմարտութեան Հոգին ու մոլորութեան հոգին:

<span id="an_4:7">4:7</span> Սիրելինե՛ր, սիրե՛նք զիրար, քանի որ սէրը
Աստուծմէ է: Ո՛վ որ կը սիրէ՝ ծնած է Աստուծմէ ու կը ճանչնայ Աստուած:

<span id="an_4:8">4:8</span> Ա՛ն որ չի սիրեր՝ չի ճանչնար Աստուած,
որովհետեւ Աստուած սէր է:

<span id="an_4:9">4:9</span> Աստուծոյ սէրը սա՛պէս բացայայտուեցաւ մեզի
հանդէպ. Աստուած աշխարհ ղրկեց իր միածին Որդին, որպէսզի ապրինք անոր
միջոցով:

<span id="an_4:10">4:10</span> Սէրը ասո՛ր մէջ է. ո՛չ թէ մենք սիրեցինք
Աստուած, հապա ա՛ն սիրեց մեզ եւ ղրկեց իր Որդին՝ իբր քաւութիւն մեր
մեղքերուն:

<span id="an_4:11">4:11</span> Սիրելինե՛ր, եթէ Աստուած ա՛յսպէս սիրեց
մեզ, մենք ալ պարտաւոր ենք սիրել զիրար:

<span id="an_4:12">4:12</span> Ո՛չ մէկը երբեք տեսած է Աստուած: Եթէ
սիրենք զիրար, Աստուած կը բնակի մեր մէջ ու անոր սէրը կատարեալ է:

<span id="an_4:13">4:13</span> Ան իր Հոգիէն տուաւ մեզի. ասո՛վ գիտենք թէ
մենք կը բնակինք անոր մէջ, ան ալ՝ մեր մէջ:

<span id="an_4:14">4:14</span> Ու մենք տեսանք եւ կը վկայենք թէ Հայրը
ղրկեց իր Որդին իբր աշխարհի Փրկիչ:

<span id="an_4:15">4:15</span> Ո՛վ որ կը դաւանի թէ Յիսուս Աստուծոյ Որդին
է, Աստուած կը բնակի անոր մէջ, ան ալ՝ Աստուծոյ մէջ:

<span id="an_4:16">4:16</span> Մենք գիտցանք Աստուծոյ մեզի հանդէպ ունեցած
սէրը, ու հաւատացինք: Աստուած սէր է. ա՛ն որ կը բնակի սիրոյ մէջ՝ կը բնակի
Աստուծոյ մէջ, եւ Աստուած՝ անոր մէջ:

<span id="an_4:17">4:17</span> Ինչպէս ի՛նք է, նոյնպէս մե՛նք ենք այս
աշխարհի մէջ. ասո՛վ մեր սէրը կատարեալ է, որպէսզի համարձակութիւն ունենանք
դատաստանին օրը:

<span id="an_4:18">4:18</span> Սիրոյ մէջ վախ չկայ, հապա կատարեալ սէրը կը
վտարէ վախը. որովհետեւ վախը կ՚ենթադրէ պատուհաս: Ուստի ո՛վ որ կը վախնայ՝
կատարեալ չէ սիրոյ մէջ:

<span id="an_4:19">4:19</span> Մենք կը սիրենք զայն, որովհետեւ նախ ա՛ն
սիրեց մեզ:

<span id="an_4:20">4:20</span> Եթէ մէկը ըսէ. «Ես կը սիրեմ Աստուած», եւ
ատէ իր եղբայրը, ստախօս է. որովհետեւ ա՛ն որ չի սիրեր իր եղբայրը՝ որ կը
տեսնէ, ի՞նչպէս կրնայ սիրել Աստուած՝ որ չի տեսներ:

<span id="an_4:21">4:21</span> Եւ սա՛ պատուիրանը ունինք անկէ. «Ո՛վ որ կը
սիրէ Աստուած, թող սիրէ նաեւ իր եղբայրը»:

<span id="an_5:1">5:1</span> Ո՛վ որ կը հաւատայ թէ Յիսուս՝ Քրիստո՛սն է,
ծնած է Աստուծմէ. եւ ո՛վ որ կը սիրէ ծնողը՝ կը սիրէ նաեւ անկէ ծնածը:

<span id="an_5:2">5:2</span> Երբ սիրենք Աստուած ու պահենք անոր
պատուիրանները, ատով կը գիտնանք թէ կը սիրենք Աստուծոյ զաւակները:

<span id="an_5:3">5:3</span> Քանի որ սա՛ է Աստուծոյ սէրը.- պահել անոր
պատուիրանները: Իսկ անոր պատուիրանները ծանր չեն,

<span id="an_5:4">5:4</span> որովհետեւ ո՛վ որ Աստուծմէ ծնած է՝ կը յաղթէ
աշխարհին. մեր հաւատքն է որ կը յաղթէ աշխարհին՝՝:

<span id="an_5:5">5:5</span> Ո՞վ կը յաղթէ աշխարհին, եթէ ոչ ա՛ն՝ որ կը
հաւատայ թէ Յիսուս Աստուծոյ Որդին է:

<span id="an_5:6">5:6</span> Ի՛նքն է՝ Յիսուս Քրիստոս՝ որ եկաւ ջուրով ու
արիւնով. ո՛չ միայն ջուրով, հապա՝ ջուրով եւ արիւնով. ու Հոգի՛ն է որ կը
վկայէ, որովհետեւ Հոգին ճշմարտութիւն է:

<span id="an_5:7">5:7</span> Արդարեւ երե՛ք են՝ որ կը վկայեն երկինքի
մէջ.- Հայրը, Խօսքը եւ Սուրբ Հոգին, ու այս երեքը մէկ են:

<span id="an_5:8">5:8</span> Նաեւ երե՛ք են՝ որ կը վկայեն երկրի վրայ՝՝.-
Հոգին, ջուրը եւ արիւնը, ու այս երեքը միաձայն են:

<span id="an_5:9">5:9</span> Եթէ կ՚ընդունինք մարդոց վկայութիւնը,
Աստուծոյ վկայութիւնը աւելի մեծ է. որովհետեւ ա՛յս է Աստուծոյ վկայութիւնը՝
որ տուաւ իր Որդիին մասին:

<span id="an_5:10">5:10</span> Ա՛ն որ կը հաւատայ Աստուծոյ Որդիին՝ իր մէջ
ունի այս վկայութիւնը: Ա՛ն որ չի հաւատար Աստուծոյ՝ ստախօս կը նկատէ՝՝
զայն, որովհետեւ չի հաւատար այն վկայութեան՝ որ Աստուած տուաւ իր Որդիին
մասին:

<span id="an_5:11">5:11</span> Իսկ սա՛ է վկայութիւնը.- Աստուած տուաւ
մեզի յաւիտենական կեանքը, եւ այս կեանքը անոր Որդիին մէջ է:

<span id="an_5:12">5:12</span> Ա՛ն որ ունի Որդին՝ ունի կեանքը. ա՛ն որ
չունի Աստուծոյ Որդին՝ չունի կեանքը:

<span id="an_5:13">5:13</span> Գրեցի այս բաները ձեզի՝ որ կը հաւատաք
Աստուծոյ Որդիին անունին, որպէսզի գիտնաք թէ ունիք յաւիտենական կեանքը:

<span id="an_5:14">5:14</span> Այն համարձակութիւնը որ ունինք անոր քով՝
սա՛ է.- եթէ որեւէ բան խնդրենք իր կամքին համաձայն, կը լսէ մեզ:

<span id="an_5:15">5:15</span> Ու եթէ գիտե՛նք թէ կը լսէ մեզ՝ ի՛նչ որ ալ
խնդրենք, գիտենք նաեւ թէ կ՚ունենանք այն բաները՝ որ կը խնդրենք իրմէ:

<span id="an_5:16">5:16</span> Եթէ մէկը տեսնէ թէ իր եղբայրը կը գործէ
մեղք մը՝ որ մահացու չէ, թող խնդրէ, եւ Աստուած կեանք պիտի տայ անոր,
այսինքն անոնց՝ որ մահացու մեղք չեն գործեր: Մեղք կայ՝ որ մահացու է. չեմ
ըսեր որ թախանձէ անոր համար:

<span id="an_5:17">5:17</span> Ամէն անիրաւութիւն մեղք է, բայց մեղք կայ՝
որ մահացու չէ:

<span id="an_5:18">5:18</span> Գիտենք թէ ո՛վ որ Աստուծմէ ծնած է՝ չի
մեղանչեր: Ո՛վ որ Աստուծմէ ծնած է՝ կը պահէ ինքզինք, ու Չարը չի դպչիր
իրեն:

<span id="an_5:19">5:19</span> Գիտենք թէ մենք Աստուծմէ ենք, իսկ ամբողջ
աշխարհը Չարին մէջ մխրճուած է:

<span id="an_5:20">5:20</span> Նաեւ գիտենք թէ Աստուծոյ Որդին եկաւ, եւ
ուշիմութիւն տուաւ մեզի՝ որպէսզի ճանչնանք Ճշմարիտը: Ու մենք այդ Ճշմարիտին
մէջ ենք, անոր Որդիին՝ Յիսուս Քրիստոսի մէջ. ի՛նքն է ճշմարիտ Աստուածը եւ
յաւիտենական կեանքը:

<span id="an_5:21">5:21</span> Որդեակնե՛ր, զգուշացէ՛ք կուռքերէն:

------------------------------------------------------------------------

[Next: 2 John](jo2.md)
