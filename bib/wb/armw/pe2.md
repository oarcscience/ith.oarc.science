[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](pe1)  [Next](jo1) 

------------------------------------------------------------------------

### Armenian (Western): 2 Peter

<span id="an_1:1">1:1</span> Սիմոն Պետրոս, ծառայ եւ առաքեալ Յիսուս
Քրիստոսի, անոնց՝ որոնց վիճակուած է նոյն պատուական հաւատքը մեզի հետ,
Աստուծոյ ու մեր Փրկիչ Յիսուս Քրիստոսի արդարութեամբ.

<span id="an_1:2">1:2</span> շնորհք եւ խաղաղութիւն թող շատնան ձեր վրայ
Աստուծոյ եւ մեր Տէրոջ՝ Յիսուսի ճանաչումով:

<span id="an_1:3">1:3</span> Արդարեւ իր աստուածային զօրութիւնը պարգեւեց
մեզի ամէն ինչ՝ որ կը վերաբերի կեանքի ու բարեպաշտութեան, ճանչցնելով ա՛ն՝
որ կանչեց մեզ փառքի եւ առաքինութեան:

<span id="an_1:4">1:4</span> Ասոնցմով ամենամեծ ու պատուական խոստումներ
պարգեւուած են մեզի, որպէսզի անոնցմով հաղորդակցիք աստուածային բնութեան՝
փախչելով ապականութենէն, որ ցանկութենէն յառաջացած է աշխարհի մէջ:

<span id="an_1:5">1:5</span> Ասոր համար ալ՝ ամբողջ փութաջանութեամբ
աւելցուցէ՛ք ձեր հաւատքին վրայ առաքինութիւն, առաքինութեան վրայ՝
գիտութիւն,

<span id="an_1:6">1:6</span> գիտութեան վրայ՝ ժուժկալութիւն,
ժուժկալութեան վրայ՝ համբերութիւն, համբերութեան վրայ՝ բարեպաշտութիւն,

<span id="an_1:7">1:7</span> բարեպաշտութեան վրայ՝ եղբայրսիրութիւն, ու
եղբայրսիրութեան վրայ՝ սէր:

<span id="an_1:8">1:8</span> Որովհետեւ եթէ այս բաները ըլլան ձեր մէջ եւ
աւելնան, անգործ ու անպտուղ չեն ըներ ձեզ մեր Տէրոջ՝ Յիսուս Քրիստոսի
ճանաչումով:

<span id="an_1:9">1:9</span> Բայց ա՛ն՝ որուն մէջ այս բաները չկան՝ կոյր
է, կարճատես, եւ մոռցած է իր հին մեղքերէն մաքրուած ըլլալը:

<span id="an_1:10">1:10</span> Ուստի, եղբայրնե՛ր, առաւելապէս ջանացէ՛ք՝
որ հաստատէք ձեր կոչումն ու ընտրութիւնը, որովհետեւ ասիկա ընելով՝ բնա՛ւ
պիտի չսայթաքիք.

<span id="an_1:11">1:11</span> արդարեւ ա՛յսպէս է որ ճոխութեամբ պիտի
հայթայթուի ձեզի մեր Տէրոջ ու Փրկիչին՝ Յիսուս Քրիստոսի յաւիտենական
թագաւորութեան մուտքը:

<span id="an_1:12">1:12</span> Ուստի երբեք անհոգ պիտի չըլլամ միշտ
յիշեցնելու ձեզի այս բաները, թէպէտ գիտէք եւ ամրացած էք ներկայ
ճշմարտութեան մէջ:

<span id="an_1:13">1:13</span> Իրաւացի կը համարեմ, այնքան ատեն որ այս
մարմինին մէջ եմ, յիշեցնելով ձեզ արթուն պահել,

<span id="an_1:14">1:14</span> գիտնալով թէ շուտով պիտի լքեմ այս մարմինս,
ինչպէս մեր Տէրը՝ Յիսուս Քրիստոս բացայայտեց ինծի:

<span id="an_1:15">1:15</span> Ուստի պիտի ջանամ որ միշտ յիշէք այս
բաները՝ այս աշխարհէն մեկնելէս ետքն ալ:

<span id="an_1:16">1:16</span> Արդարեւ մենք չհետեւեցանք յերիւրածոյ
առասպելներու, երբ գիտցուցինք ձեզի մեր Տէրոջ՝ Յիսուս Քրիստոսի զօրութիւնն
ու գալուստը, հապա ականատես եղանք անոր մեծափառութեան:

<span id="an_1:17">1:17</span> Որովհետեւ ինք պատիւ եւ փառք ստացաւ Հայր
Աստուծմէ, երբ այն մեծավայելուչ փառքէն այսպիսի ձայն մը եկաւ իրեն. «Ա՛յս է
իմ սիրելի Որդիս՝ որուն ես հաճեցայ»:

<span id="an_1:18">1:18</span> Ու մենք լսեցինք երկինքէն եկած այս ձայնը,
երբ անոր հետ էինք սուրբ լերան վրայ:

<span id="an_1:19">1:19</span> Նաեւ ունինք մարգարէական խօսքը՝ որ աւելի
հաստատուն է, ու նպաստաւոր է՝՝ ուշադիր ըլլալ անոր, որպէս թէ մութ տեղը
լուսաւորող ճրագի մը, մինչեւ որ օրը լուսնայ եւ արուսեակը ծագի ձեր
սիրտերուն մէջ:

<span id="an_1:20">1:20</span> Բայց նախ սա՛ գիտցէք՝ թէ Գիրքերուն ո՛չ մէկ
Մարգարէութիւնը ունի իր յատուկ մեկնութիւնը.

<span id="an_1:21">1:21</span> որովհետեւ Մարգարէութիւնը երբեք չտրուեցաւ
մարդոց կամքին համաձայն, հապա Աստուծոյ սուրբ մարդիկը խօսեցան՝ մղուած
Սո՛ւրբ Հոգիէն:

<span id="an_2:1">2:1</span> Բայց նաեւ սուտ մարգարէներ կային ժողովուրդին
մէջ, ինչպէս ձեր մէջ ալ պիտի ըլլան սուտ վարդապետներ, որոնք գաղտնի պիտի
ներմուծեն կորստաբեր հերձուածներ, եւ ուրանալով զիրենք գնող Տէրը՝ արագահաս
կորուստ պիտի բերեն իրենց վրայ:

<span id="an_2:2">2:2</span> Շատեր պիտի հետեւին անոնց կորստաբեր
ճամբաներուն՝՝, եւ անոնց պատճառով ճշմարտութեան ճամբան պիտի հայհոյուի:

<span id="an_2:3">2:3</span> Անոնք ագահութեամբ ու շինծու խօսքերով պիտի
շահագործեն ձեզ. սակայն անոնց դատաստանը՝ վաղուց պատրաստ ըլլալով՝ անգործ
չէ, եւ անոնց կորուստը չի մրափեր:

<span id="an_2:4">2:4</span> Արդարեւ Աստուած չխնայեց մեղանչած
հրեշտակներուն, հապա նետեց տարտարոսը ու մատնեց մթութեան կապանքներուն՝
դատաստանի վերապահելու համար:

<span id="an_2:5">2:5</span> Նաեւ չխնայեց նախկին աշխարհին. բայց պահեց
Նոյը՝ ութերորդ անձը, արդարութեան քարոզիչը, երբ ջրհեղեղը բերաւ
ամբարիշտներու աշխարհին վրայ:

<span id="an_2:6">2:6</span> Մոխիրի վերածելով Սոդոմի ու Գոմորի
քաղաքները՝ դատապարտեց զանոնք կործանումով, եւ օրինակ դարձուց յետագայ
ամբարիշտներուն.

<span id="an_2:7">2:7</span> սակայն ազատեց արդար Ղովտը, որ ընկճուած էր
անօրէններուն շուայտ վարքէն:

<span id="an_2:8">2:8</span> (Որովհետեւ անոնց մէջ բնակող այդ արդարը,
տեսնելով ու լսելով անոնց անօրէն գործերը, օրէ օր կը տանջէր իր արդար
անձը:)

<span id="an_2:9">2:9</span> Տէրը գիտէ բարեպաշտները ազատել փորձութենէ,
եւ անարդարները վերապահել դատաստանի օրուան՝ պատուհասի համար.

<span id="an_2:10">2:10</span> մա՛նաւանդ անոնք՝ որ կ՚ընթանան մարմինի
ետեւէն՝ պղծութեան ցանկութեամբ, ու կ՚արհամարհեն տէրութիւնը: Յանդուգն եւ
ինքնահաւան ըլլալով՝ չեն դողար փառաւորներուն հայհոյելով,

<span id="an_2:11">2:11</span> մինչդեռ հրեշտակները՝ որ անոնցմէ աւելի մեծ
են ոյժով ու կարողութեամբ՝ Տէրոջ առջեւ հայհոյալից դատավճիռ չեն արձակեր՝՝
անոնց դէմ:

<span id="an_2:12">2:12</span> Իսկ ասոնք կը հայհոյեն իրենց չգիտցած
բաները. սակայն բնութեան անբան կենդանիներուն պէս, (որոնք եղած են որսի եւ
ապականութեան համար,) պիտի ապականին իրե՛նց ապականութեան մէջ,

<span id="an_2:13">2:13</span> ստանալով անիրաւութեան վարձատրութիւնը:
Ասոնք ցերեկուան մէջ եղած հեշտանքը հաճոյք կը համարեն: Բիծ ու արատ են,
զուարճանալով իրենց խաբէութիւններով՝ մինչ խրախճանք կ՚ընեն ձեզի հետ:

<span id="an_2:14">2:14</span> Շնութեամբ լի աչքեր ունին, որոնք երբեք չեն
դադրիր մեղանչելէ՝ խաբելով անհաստատ անձերը: Ագահութեան վարժուած սիրտ
ունին, եւ անիծեալ զաւակներ են:

<span id="an_2:15">2:15</span> Ուղիղ ճամբան ձգելով մոլորեցան՝ հետեւելով
Բէովրեան Բաղաամի ճամբային, որ սիրեց անիրաւութեան վարձքը.

<span id="an_2:16">2:16</span> բայց կշտամբուեցաւ իր օրինազանցութեան
համար, երբ մունջ էշը՝ խօսելով մարդկային ձայնով՝ արգիլեց մարգարէին
անմտութիւնը:

<span id="an_2:17">2:17</span> Ասոնք անջուր աղբիւրներ են, ու փոթորիկէն
քշուած ամպեր, որոնց վերապահուած է խաւարին մթութիւնը յաւիտեան:

<span id="an_2:18">2:18</span> Քանի որ երբ կը խօսին ունայնութեան
յոխորտաբանութիւններ, մարմինի ցանկութիւններով, ցոփութիւններով կը խաբեն
անո՛նք՝ որ հազիւ փախեր էին մոլորութեան մէջ ընթացողներէն:

<span id="an_2:19">2:19</span> Ազատութիւն կը խոստանան անոնց, մինչդեռ
իրե՛նք ստրուկներ են ապականութեան. որովհետեւ մէկը ինչ բանէ որ պարտուի,
ստրուկ կ՚ըլլայ անոր:

<span id="an_2:20">2:20</span> Արդարեւ եթէ իրենք, փախչելէ ետք աշխարհի
պղծութիւններէն՝ Տէր ու Փրկիչ Յիսուս Քրիստոսի ճանաչումով, դարձեալ
կաշկանդուին ու պարտուին անոնցմէ, իրենց վախճանը աւելի գէշ կ՚ըլլայ առաջին
վիճակէն:

<span id="an_2:21">2:21</span> Որովհետեւ աւելի լաւ կ՚ըլլար իրենց՝ որ
բնա՛ւ չգիտնային արդարութեան ճամբան, քան թէ՝ գիտնալէ ետք՝ հեռանային իրենց
աւանդուած սուրբ պատուիրանէն:

<span id="an_2:22">2:22</span> Սակայն իրենց պատահեցաւ ինչ որ ճշմարիտ
առակը կ՚ըսէ. «Շունը կը վերադառնայ իր փսխածին, ու լուացուած խոզը՝ ցեխին
մէջ թաւալելու»:

<span id="an_3:1">3:1</span> Սիրելինե՛ր, այս երկրորդ նամակն է որ կը գրեմ
ձեզի: Երկուքին մէջ ալ՝ յիշեցնելով արթուն կը պահեմ ձեր անկեղծ միտքը,

<span id="an_3:2">3:2</span> որպէսզի յիշէք սուրբ մարգարէներուն նախապէս
ըսած խօսքերը, նաեւ մեր՝ այսինքն Տէրոջ ու Փրկիչին առաքեալներուն պատուէրը:

<span id="an_3:3">3:3</span> Նախ սա՛ գիտցէք՝ թէ վերջին օրերը պիտի գան
ծաղրողներ, որոնք պիտի ընթանան իրենց սեփական ցանկութիւններուն համաձայն

<span id="an_3:4">3:4</span> եւ պիտի ըսեն. «Ո՞ւր է անոր գալուստին
խոստումը, որովհետեւ հայրերուն ննջելէն ի վեր՝ ամէն բան կը մնայ ա՛յնպէս,
ինչպէս որ էր արարչութեան սկիզբը»:

<span id="an_3:5">3:5</span> Քանի որ անոնք կ՚ուզեն սա՛ թաքուն պահել, թէ
երկինք վաղուց կար Աստուծոյ խօսքով, ու երկիր միասին կանգուն էր՝ ջուրերէն
եւ ջուրերուն մէջտեղ:

<span id="an_3:6">3:6</span> Անո՛վ կորսուեցաւ այն ատենուան աշխարհը՝
ջրհեղեղով:

<span id="an_3:7">3:7</span> Իսկ երկինքն ու երկիրը որ կան հիմա՝ պահեստի
դրուած են նո՛յն խօսքով, վերապահուած կրակի համար՝ մինչեւ դատաստանին եւ
ամբարիշտ մարդոց կորուստին օրը:

<span id="an_3:8">3:8</span> Բայց, սիրելինե՛ր, սա՛ մէ՛կ բանը թող թաքուն
չմնայ ձեզմէ, թէ Տէրոջ քով՝ մէկ օրը հազար տարուան պէս է, ու հազար տարին՝
մէկ օրուան պէս:

<span id="an_3:9">3:9</span> Տէրը չի յապաղիր իր խոստումը գործադրելու
մէջ, ինչպէս ոմանք յապաղած կը համարեն, հապա՝ համբերատար է մեզի հանդէպ.
որովհետեւ կը փափաքի որ ո՛չ մէկը կորսուի, հապա՝ բոլորը ընդունին
ապաշխարութիւնը:

<span id="an_3:10">3:10</span> Սակայն Տէրոջ օրը պիտի գայ գողի պէս: Այդ
ատեն երկինքը պիտի անցնի շառաչիւնով, տարրերը բռնկելով պիտի անջատուին, իսկ
երկիրը եւ անոր մէջ եղող գործերը պիտի այրուին:

<span id="an_3:11">3:11</span> Ուրեմն, քանի որ այս բոլոր բաները պիտի
լուծուին, ինչպիսի՞ մարդիկ պէտք է ըլլաք՝ սուրբ վարքով ու բարեպաշտութեամբ,

<span id="an_3:12">3:12</span> սպասելով եւ փութալով Աստուծոյ օրուան
գալուստին, երբ հրավառ երկինքը պիտի լուծուի, ու տարրերը բռնկելով պիտի
հալին:

<span id="an_3:13">3:13</span> Սակայն մենք՝ իր խոստումին համաձայն՝ կը
սպասենք նոր երկինքի մը եւ նոր երկրի մը, որոնց մէջ արդարութի՛ւնը կը
բնակի:

<span id="an_3:14">3:14</span> Ուստի, սիրելինե՛ր, սպասելով ասոնց՝
փութացէ՛ք որ ան գտնէ ձեզ խաղաղութեան մէջ, անբիծ եւ անարատ.

<span id="an_3:15">3:15</span> փրկութի՛ւն համարեցէք մեր Տէրոջ
համբերատարութիւնը, ինչպէս մեր սիրելի եղբայրը՝ Պօղոս ալ գրեց ձեզի, իրեն
տրուած իմաստութեամբ:

<span id="an_3:16">3:16</span> Բոլոր նամակներուն մէջ ալ կը խօսի այս
բաներուն մասին. անոնց մէջ կան քանի մը դժուարիմաց խօսքեր, որ տգէտներն ու
անհաստատները կը խեղաթիւրեն՝ ինչպէս միւս Գիրքերն ալ՝ իրենց սեփական
կորուստին համար:

<span id="an_3:17">3:17</span> Ուրեմն դո՛ւք, սիրելինե՛ր, կանխաւ գիտնալով
այս բաները, զգուշացէ՛ք որ չիյնաք ձեր ամրութենէն՝ տարուած անօրէններուն
մոլորութենէն:

<span id="an_3:18">3:18</span> Հապա աճեցէ՛ք շնորհքով, եւ մեր Տէրոջ ու
Փրկիչին՝ Յիսուս Քրիստոսի գիտութեամբ: Անոր փա՜ռք թէ՛ հիմա, թէ՛ մինչեւ
յաւիտենական օրը: Ամէն:

------------------------------------------------------------------------

[Next: 1 John](jo1)
