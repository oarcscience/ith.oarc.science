[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](plm)  [Next](jam) 

------------------------------------------------------------------------

### Armenian (Western): Hebrews

<span id="an_1:1">1:1</span> Աստուած, որ վաղուց՝ շատ անգամներ ու շատ
կերպերով՝ խօսած էր հայրերուն մարգարէներով,

<span id="an_1:2">1:2</span> այս վերջին օրերը խօսեցաւ մեզի իր Որդիով, որ
ժառանգորդ նշանակեց ամէն բանի եւ տիեզերքն ալ ստեղծեց անով:

<span id="an_1:3">1:3</span> Ան իր փառքին շողն է ու իր էութեան
նկարագրութիւնը, եւ իր զօրութեան խօսքով հաստատ կը բռնէ ամէն բան: Ի՛նք էր
որ՝ մաքրելէ ետք մեր մեղքերը՝ բազմեցաւ բարձրերը, Աստուծոյ մեծափառութեան
աջ կողմը,

<span id="an_1:4">1:4</span> ա՜յնչափ գերադաս ըլլալով հրեշտակներէն, քանի
որ անոնցմէ գերազանց անուն մը ժառանգեց:

<span id="an_1:5">1:5</span> Արդարեւ հրեշտակներէն որո՞ւն ըսաւ երբեք.
«Դուն իմ Որդիս ես, ա՛յսօր ծնայ քեզ»: Եւ դարձեալ. «Ես Հայր պիտի ըլլամ
անոր, ան ալ Որդի պիտի ըլլայ ինծի»:

<span id="an_1:6">1:6</span> Դարձեալ՝ երբ Անդրանիկը կը մտցնէ
երկրագունդը՝ կ՚ըսէ. «Աստուծոյ բոլոր հրեշտակներն ալ թող երկրպագեն անոր»:

<span id="an_1:7">1:7</span> Նաեւ հրեշտակներուն մասին կ՚ըսէ. «Իր
հրեշտակները հոգիներ կ՚ընէ, եւ իր պաշտօնեաները՝ կրակի բոց»:

<span id="an_1:8">1:8</span> Իսկ Որդիին կ՚ըսէ. «Քու գահդ, ո՛վ Աստուած,
կը կենայ դարէ դար՝՝. քու թագաւորութեանդ մականը ուղղամտութեան մական է:

<span id="an_1:9">1:9</span> Դուն սիրեցիր արդարութիւնը եւ ատեցիր
անօրէնութիւնը. հետեւաբար, ո՛վ Աստուած, քու Աստուածդ օծեց քեզ ցնծութեան
իւղով՝ ընկերակիցներէդ աւելի»:

<span id="an_1:10">1:10</span> Նաեւ. «Տէ՛ր, դո՛ւն սկիզբէն դրիր երկրի
հիմերը, ու քո՛ւ ձեռքերուդ գործն է երկինքը:

<span id="an_1:11">1:11</span> Անոնք պիտի կորսուին, բայց դուն կը մնաս.
բոլորը պիտի մաշին հանդերձի պէս:

<span id="an_1:12">1:12</span> Պիտի ոլորես զանոնք ծածկոցի պէս, եւ պիտի
փոխուին. իսկ դուն՝ միշտ նո՛յնն ես, ու քու տարիներդ պիտի չպակսին»:

<span id="an_1:13">1:13</span> Եւ հրեշտակներէն որո՞ւն ըսաւ երբեք.
«Բազմէ՛ իմ աջ կողմս, մինչեւ որ քու թշնամիներդ պատուանդան դնեմ ոտքերուդ»:

<span id="an_1:14">1:14</span> Միթէ անոնք բոլորը պաշտօն կատարող հոգիներ
չե՞ն, ղրկուած սպասարկելու անոնց՝ որ պիտի ժառանգեն փրկութիւնը:

<span id="an_2:1">2:1</span> Ուստի պէտք է ա՛լ աւելի ուշադիր ըլլանք մեր
լսած բաներուն, որպէսզի չզրկուինք անոնցմէ:

<span id="an_2:2">2:2</span> Որովհետեւ եթէ հրեշտակներուն ըսած խօսքը
հաստատուեցաւ, եւ որեւէ օրինազանցութիւն ու անհնազանդութիւն՝ ստացաւ արդար
վարձատրութիւն,

<span id="an_2:3">2:3</span> մենք ի՞նչպէս զերծ պիտի մնանք՝ եթէ անհոգ
ըլլանք այնպիսի մեծ փրկութեան մը հանդէպ, որ սկիզբ առաւ Տէրոջ խօսքով ու
մեր մէջ հաստատուեցաւ լսողներուն միջոցով.

<span id="an_2:4">2:4</span> Աստուած ալ վկայեց նշաններով եւ
սքանչելիքներով, ու զանազան հրաշքներով եւ Սուրբ Հոգիին բաշխումներով՝ իր
կամքին համաձայն:

<span id="an_2:5">2:5</span> Արդարեւ հրեշտակներուն չհպատակեցուց այն
գալիք երկրագունդը՝ որուն մասին մենք կը խօսինք,

<span id="an_2:6">2:6</span> հապա մէկը տեղ մը վկայեց եւ ըսաւ. «Մարդը
ի՞նչ է՝ որ կը յիշես զայն, կամ մարդու որդին՝ որ կ՚այցելես անոր:

<span id="an_2:7">2:7</span> Հրեշտակներէն քիչ մը վար ըրիր զայն. փառքով
ու պատիւով պսակեցիր զայն, եւ քու ձեռքերուդ գործերուն վրայ նշանակեցիր
զայն.

<span id="an_2:8">2:8</span> ամէն բան հպատակեցուցիր անոր ոտքերուն
ներքեւ»: Քանի որ բոլորը հպատակեցուց անոր, անոր դէմ ըմբոստացող ոչինչ
թողուց. բայց հիմա բոլորը անոր հպատակած չենք տեսներ:

<span id="an_2:9">2:9</span> Սակայն փառքով ու պատիւով պսակուած կը
տեսնենք Յիսո՛ւսը, որ հրեշտակներէն քիչ մը վար եղած էր մահուան չարչարանքին
համար, որպէսզի Աստուծոյ շնորհքով մահ համտեսէ բոլորին համար:

<span id="an_2:10">2:10</span> Որովհետեւ կը պատշաճէր անոր,- որուն համար
է ամէն բան, եւ անո՛վ եղած է ամէն բան,- որ շատ որդիներ փառքի մէջ մտցնելու
համար՝ չարչարանքներո՛վ կատարեալ ընէ անոնց փրկութեան Ռահվիրան:

<span id="an_2:11">2:11</span> Արդարեւ ա՛ն որ կը սրբացնէ եւ անո՛նք որ կը
սրբանան՝ բոլորն ալ մէկէ՛ մըն են: Այս պատճառով ինք ամօթ չի սեպեր եղբայր
կոչել զանոնք՝ ըսելով.

<span id="an_2:12">2:12</span> «Քու անունդ պիտի հաղորդեմ եղբայրներուս,
համախմբումին մէջ պիտի օրհներգեմ քեզի»:

<span id="an_2:13">2:13</span> Եւ դարձեալ. «Ես պիտի վստահիմ անոր»: Ու
դարձեալ. «Ահա՛ւասիկ ես եւ այն զաւակները՝ որ Աստուած տուաւ ինծի»:

<span id="an_2:14">2:14</span> Ուրեմն, քանի որ զաւակները հաղորդակցեցան
մարմինին ու արիւնին, ինք ալ նմանապէս բաժնեկից եղաւ անոնց, որպէսզի իր
մահով ոչնչացնէ ա՛ն՝ որ մահուան իշխանութիւնը ունէր, այսինքն՝ Չարախօսը,

<span id="an_2:15">2:15</span> եւ ազատէ անոնք՝ որ, մահուան վախով,
ենթակայ էին ստրկութեան՝ իրենց ամբողջ կեանքի ընթացքին:

<span id="an_2:16">2:16</span> Արդարեւ ան կը բռնէ ո՛չ թէ հրեշտակներուն
ձեռքը, հապա կը բռնէ Աբրահամի՛ զարմին ձեռքը:

<span id="an_2:17">2:17</span> Ուստի պարտաւոր էր բոլորովին նմանիլ իր
եղբայրներուն, որպէսզի ըլլար ողորմած ու հաւատարիմ քահանայապետ մը Աստուծոյ
քով՝ քաւելու համար ժողովուրդին մեղքերը:

<span id="an_2:18">2:18</span> Հետեւաբար կարող է օգնել անոնց՝ որ կը
փորձուին, որովհետեւ ինք իսկ չարչարուեցաւ՝ փորձուելով:

<span id="an_3:1">3:1</span> Ուստի, սո՛ւրբ եղբայրներ, երկնային կոչումին
բաժնեկիցնե՛ր, ուշադի՛ր եղէք մեր դաւանութեան Առաքեալին ու Քահանայապետին՝
Քրիստոս Յիսուսի,

<span id="an_3:2">3:2</span> որ հաւատարիմ էր զինք նշանակողին, ինչպէս
Մովսէս ալ՝ անոր ամբողջ տան մէջ:

<span id="an_3:3">3:3</span> Որովհետեւ ինք արժանացաւ Մովսէսէն ա՛յնքան
աւելի փառքի, որքան աւելի պատիւ կ՚ունենայ տուն կառուցանողը՝ քան տունը:

<span id="an_3:4">3:4</span> Քանի որ ամէն տուն ունի կառուցանող մը. բայց
ա՛ն որ կառուցանեց բոլոր բաները՝ Աստուա՛ծ է:

<span id="an_3:5">3:5</span> Արդարեւ Մովսէս անոր ամբողջ տան մէջ
հաւատարիմ էր իբր ծառայ՝ ըսուելիքներուն վկայ ըլլալու համար.

<span id="an_3:6">3:6</span> բայց Քրիստոս՝ իբր որդի կը տիրէ իր իսկ տան
վրայ: Մե՛նք ենք անոր տունը, եթէ գէթ մինչեւ վախճանը ամուր բռնենք
համարձակութիւնը եւ յոյսին պարծանքը:

<span id="an_3:7">3:7</span> Ուստի, ինչպէս Սուրբ Հոգին կ՚ըսէ. «Այսօր,
եթէ պիտի լսէք անոր ձայնը,

<span id="an_3:8">3:8</span> մի՛ խստացնէք ձեր սիրտերը՝ ինչպէս դառնութեան
ատեն, փորձութեան օրը՝ անապատին մէջ,

<span id="an_3:9">3:9</span> ուր ձեր հայրերը փորձեցին ու քննեցին զիս,
թէպէտ քառասուն տարի տեսան իմ գործերս:

<span id="an_3:10">3:10</span> Ուստի զզուեցայ այդ սերունդէն եւ ըսի.
“Անոնք միշտ մոլորած են իրենց սիրտով, ու չգիտցան իմ ճամբաներս”:

<span id="an_3:11">3:11</span> Հետեւաբար երդում ըրի իմ բարկութեանս մէջ.
“Անոնք պիտի չմտնեն իմ հանգստավայրս”»:

<span id="an_3:12">3:12</span> Զգուշացէ՛ք, եղբայրնե՛ր, որպէսզի ձեզմէ ո՛չ
մէկուն ներսը անհաւատութեան չար սիրտ մը ըլլայ՝ հեռանալով ապրող Աստուծմէն:

<span id="an_3:13">3:13</span> Հապա ամէն օր յորդորեցէ՛ք զիրար, քանի
«այսօր» կ՚ըսուի, որպէսզի ձեզմէ ո՛չ մէկը խստանայ մեղքին խաբէութեամբ:

<span id="an_3:14">3:14</span> Արդարեւ մենք բաժնեկից եղած ենք Քրիստոսի,
եթէ գէթ մինչեւ վախճանը հաստատ բռնենք մեր սկիզբի վստահութիւնը,

<span id="an_3:15">3:15</span> մինչ կ՚ըսուի. «Այսօր, եթէ պիտի լսէք անոր
ձայնը, մի՛ խստացնէք ձեր սիրտերը՝ ինչպէս դառնութեան ատեն»:

<span id="an_3:16">3:16</span> Քանի որ ոմանք՝ լսելէ ետք՝ դառնացուցին.
սակայն ոչ՝՝ բոլորը՝ որ Եգիպտոսէն ելած էին Մովսէսի միջոցով:

<span id="an_3:17">3:17</span> Իսկ որոնցմէ՞ զզուեցաւ քառասուն տարի.
մեղանչողներէն չէ՞ր, որոնց դիակները ինկան անապատին մէջ:

<span id="an_3:18">3:18</span> Եւ որո՞նց երդում ըրաւ՝ թէ պիտի չմտնեն իր
հանգստավայրը, եթէ ոչ՝ անհնազանդներուն:

<span id="an_3:19">3:19</span> Ու կը տեսնենք թէ չկրցան մտնել՝ իրենց
անհաւատութեան պատճառով:

<span id="an_4:1">4:1</span> Ուրեմն վախնա՛նք, որպէսզի ձեզմէ ո՛չ մէկը
զրկուած թուի անոր հանգստավայրը մտնելու խոստումէն, որ մնացած է մեզի:

<span id="an_4:2">4:2</span> Որովհետեւ մեզի՛ ալ աւետուած էր՝ ինչպէս
անոնց. բայց անոնց օգտակար չեղաւ այդ խօսքը լսելը, քանի որ հաւատքի միացած
չէր լսողներուն մէջ:

<span id="an_4:3">4:3</span> Իսկ մենք՝ որ հաւատացինք, պիտի մտնենք
հանգիստը, ինչպէս ըսաւ. «Հետեւաբար երդում ըրի իմ բարկութեանս մէջ. “Անոնք
պիտի չմտնեն իմ հանգստավայրս”», թէպէտ իր գործերը աշխարհի հիմնադրութենէն ի
վեր եղած էին:

<span id="an_4:4">4:4</span> Որովհետեւ Գիրքը սա՛ կ՚ըսէ տեղ մը՝ եօթներորդ
օրուան համար. «Եւ Աստուած եօթներորդ օրը հանգստացաւ իր բոլոր գործերէն»:

<span id="an_4:5">4:5</span> Ու հոս դարձեալ կ՚ըսէ. «Անոնք պիտի չմտնեն իմ
հանգստավայրս»:

<span id="an_4:6">4:6</span> Ուրեմն, քանի որ ոմանց կը մնայ հոն մտնել,
իսկ անոնք որ նախապէս ստացած էին աւետիսը՝ անհնազանդութեան պատճառով չմտան,

<span id="an_4:7">4:7</span> դարձեալ օր մը կը սահմանէ՝ ա՛յնքան ժամանակէ
ետք, եւ Դաւիթի բերանով կ՚ըսէ՝ «այսօր», ինչպէս ըսուեցաւ. «Այսօր, եթէ պիտի
լսէք անոր ձայնը, մի՛ խստացնէք ձեր սիրտերը»:

<span id="an_4:8">4:8</span> Որովհետեւ եթէ Յեսու հանգստացուցած ըլլար
զանոնք, ա՛լ անկէ ետք պիտի չխօսէր ուրիշ օրուան մասին:

<span id="an_4:9">4:9</span> Ուրեմն դեռ հանգիստի Շաբաթ մը կը մնայ
Աստուծոյ ժողովուրդին.

<span id="an_4:10">4:10</span> որովհետեւ ա՛ն որ մտաւ անոր հանգստավայրը,
ի՛նք ալ հանգստացաւ իր գործերէն, ինչպէս Աստուած՝ իրեններէն:

<span id="an_4:11">4:11</span> Ուրեմն ջանա՛նք մտնել այդ հանգստավայրը,
որպէսզի ո՛չ մէկը իյնայ՝ նոյն անհնազանդութեան օրինակին պէս:

<span id="an_4:12">4:12</span> Որովհետեւ Աստուծոյ խօսքը կենարար է,
ազդու, եւ ամէն երկսայրի սուրէ կտրուկ: Ան թափանցելով կը բաժնէ անձն ու
հոգին, յօդերը եւ ծուծը. կը քննարկէ սիրտին մտածումներն ու
մտադրութիւնները:

<span id="an_4:13">4:13</span> Չկայ արարած մը՝ որ աներեւոյթ ըլլայ անոր
առջեւ, հապա ամէն բան մերկ ու բաց է անոր աչքերուն առջեւ՝ որուն պիտի տանք
մեր հաշիւը:

<span id="an_4:14">4:14</span> Ուրեմն, քանի որ ունինք երկինքը անցած մեծ
Քահանայապետ մը, Յիսուսը՝ Աստուծոյ Որդին, ամո՛ւր բռնենք մեր դաւանութիւնը:

<span id="an_4:15">4:15</span> Արդարեւ մենք չունինք քահանայապետ մը՝ որ
անկարող ըլլայ կարեկցիլ մեր տկարութիւններուն, հապա ինք ամէն բանի մէջ
փորձուած է մեզի նման, սակայն առանց մեղքի:

<span id="an_4:16">4:16</span> Ուրեմն համարձակութեա՛մբ մօտենանք շնորհքի
գահին, որպէսզի ողորմութիւն ստանանք եւ շնորհք գտնենք՝ պատեհ ատեն օգնելու
մեզի:

<span id="an_5:1">5:1</span> Արդարեւ, մարդոց մէջէն առնուած ամէն
քահանայապետ՝ նշանակուած է մարդո՛ց համար, որպէսզի Աստուծոյ մատուցանէ
ընծաներ ու մեղքերու համար զոհեր:

<span id="an_5:2">5:2</span> Ան կրնայ հասկացող ըլլալ անոնց՝ որ անգէտ եւ
մոլորեալ են, որովհետեւ ի՛նք ալ համակուած է տկարութեամբ.

<span id="an_5:3">5:3</span> եւ այս պատճառով պարտաւոր է մեղքի պատարագ
մատուցանել՝ ինչպէս ժողովուրդին համար, նոյնպէս ալ իրեն համար:

<span id="an_5:4">5:4</span> Ո՛չ մէկը ինքնիրեն կ՚առնէ այս պատիւը, հապա
միայն ա՛ն՝ որ կանչուած է Աստուծմէ, ինչպէս Ահարոն:

<span id="an_5:5">5:5</span> Նոյնպէս ալ ո՛չ թէ Քրիստո՛ս փառաւորեց
ինքզինք՝ քահանայապետ ըլլալու համար, հապա ա՛ն՝ որ ըսաւ իրեն. «Դուն իմ
Որդիս ես, ա՛յսօր ծնայ քեզ»:

<span id="an_5:6">5:6</span> Ինչպէս ուրիշ տեղ մըն ալ կ՚ըսէ. «Դուն
յաւիտեան քահանայ ես՝ Մելքիսեդեկի կարգին համեմատ»:

<span id="an_5:7">5:7</span> Ան՝ իր մարմինին օրերը, սաստիկ գոչիւնով եւ
արցունքով, աղերսանք ու պաղատանք մատուցանեց անոր՝ որ կարող էր մահէն փրկել
զինք. եւ ընդունուեցաւ՝ իր բարեպաշտութեան պատճառով՝՝:

<span id="an_5:8">5:8</span> Թէպէտ ինք Որդի էր, հնազանդութիւն սորվեցաւ
իր չարչարանքներէն.

<span id="an_5:9">5:9</span> ու երբ կատարեալ եղաւ, յաւիտենական փրկութիւն
պատճառեց բոլոր իրեն հնազանդողներուն,

<span id="an_5:10">5:10</span> եւ Աստուծմէ յորջորջուեցաւ՝ Քահանայապետ
Մելքիսեդեկի կարգին համեմատ:

<span id="an_5:11">5:11</span> Անոր մասին ունինք շատ ըսելիք, որ դժուար է
մեկնաբանել, քանի որ լսելու մէջ անփոյթ էք:

<span id="an_5:12">5:12</span> Արդարեւ, մինչ ժամանակին համեմատ պարտաւոր
էիք վարժապետ ըլլալ, դո՛ւք պէտք ունիք դարձեալ սորվելու թէ որո՛նք են
Աստուծոյ պատգամներուն նախաքայլերը: Դուք պէտք ունիք կաթի՛, ո՛չ թէ ամուր
կերակուրի.

<span id="an_5:13">5:13</span> քանի որ ամէն կաթնկեր՝ արդարութեան խօսքին
անհմուտ է, որովհետեւ երախայ է.

<span id="an_5:14">5:14</span> բայց ամուր կերակուրը չափահասներուն համար
է, որոնց զգայարանքները սովորութեամբ վարժուած են զատորոշել բարին ու չարը:

<span id="an_6:1">6:1</span> Ուստի՝ ձգե՛նք Քրիստոսի վերաբերեալ նախաբանը
ու յառաջանա՛նք դէպի կատարելութիւն, փոխանակ դարձեալ հիմը դնելու մեռած
գործերէն ապաշխարութեան եւ Աստուծոյ հանդէպ հաւատքին,

<span id="an_6:2">6:2</span> մկրտութիւններու ուսուցումին ու
ձեռնադրութեան, մեռելներու յարութեան եւ յաւիտենական դատաստանին.

<span id="an_6:3">6:3</span> ա՛յս է որ պիտի ընենք՝ եթէ գէթ Աստուած
արտօնէ:

<span id="an_6:4">6:4</span> Արդարեւ անկարելի է անոնց՝ որոնք անգամ մը
լուսաւորուեցան, համտեսեցին երկնային պարգեւը, բաժնեկից դարձան Սուրբ
Հոգիին,

<span id="an_6:5">6:5</span> եւ համտեսեցին Աստուծոյ բարի խօսքն ու գալիք
աշխարհին սքանչելիքները,

<span id="an_6:6">6:6</span> որ վերանորոգուին ապաշխարութեամբ՝ եթէ
սայթաքին. քանի որ կրկին կը խաչեն Աստուծոյ Որդին իրենք իրենց համար, ու կը
խայտառակեն զայն:

<span id="an_6:7">6:7</span> Որովհետեւ այն երկիրը՝ որ կը խմէ իր վրայ
յաճախ եկած անձրեւը, եւ կ՚արտադրէ յարմար բոյսեր անոնց՝ որոնց համար կը
մշակուի, օրհնութիւն կը ստանայ Աստուծմէ.

<span id="an_6:8">6:8</span> բայց ան որ կ՚արտադրէ փուշեր ու տատասկներ՝
անպէտ է եւ անիծուելու մօտ. անոր վախճանն է այրուիլ:

<span id="an_6:9">6:9</span> Թէպէտ այսպէս կը խօսինք, ձեր մասին՝
սիրելինե՛ր՝ մենք համոզում ունինք լաւագոյն բաներու, որոնք կը վերաբերին
փրկութեան:

<span id="an_6:10">6:10</span> Քանի որ Աստուած անիրաւ չէ՝ որ մոռնայ ձեր
գործը, եւ այն սէրը՝ որ ցոյց տուիք իր անունին համար, երբ սպասարկեցիք
սուրբերուն ու կը սպասարկէք ալ:

<span id="an_6:11">6:11</span> Սակայն կը ցանկանք որ ձեզմէ իւրաքանչիւրը
ցոյց տայ նոյն փութաջանութիւնը՝ մինչեւ վախճանը պահելու համար յոյսի լման
վստահութիւնը.

<span id="an_6:12">6:12</span> որպէսզի դուք անփոյթ չըլլաք, հապա նմանիք
անոնց՝ որ հաւատքով ու համբերատարութեամբ ժառանգեցին խոստումները:

<span id="an_6:13">6:13</span> Արդարեւ, երբ Աստուած խոստում ըրաւ
Աբրահամի, քանի որ իրմէ մեծը չկար՝ որ երդում ընէր անոր վրայ,

<span id="an_6:14">6:14</span> երդում ըրաւ ինքնիր վրայ եւ ըսաւ. «Այո՛,
մեծապէս պիտի օրհնեմ քեզ ու մեծապէս պիտի բազմացնեմ քեզ»:

<span id="an_6:15">6:15</span> Եւ այսպէս՝ ան համբերատարութեամբ հասաւ
խոստումին:

<span id="an_6:16">6:16</span> Արդարեւ մարդիկ երդում կ՚ընեն իրենցմէ
մեծին վրայ, ու իրենց համար՝ երդո՛ւմը կը հաստատէ ամէն հակաճառութեան
աւարտը:

<span id="an_6:17">6:17</span> Ուստի Աստուած, փափաքելով աւելի ճոխութեամբ
ցոյց տալ իր ծրագիրին անփոփոխ ըլլալը խոստումի ժառանգորդներուն, միջնորդեց
երդումով մը,

<span id="an_6:18">6:18</span> որպէսզի երկու անփոփոխելի բաներով - որոնց
մէջ անկարելի է որ Աստուած ստէ - հզօր մխիթարութիւն ունենանք մենք՝ որ իբր
ապաստան ամուր բռնեցինք մեզի առաջարկուած յոյսը:

<span id="an_6:19">6:19</span> Մենք ունինք զայն որպէս ապահով եւ հաստատ
խարիսխ մեր անձին. ան կը մտնէ վարագոյրին ներսի կողմն ալ,

<span id="an_6:20">6:20</span> հոն ուր Յիսուս՝ իբր յառաջընթաց՝ մտաւ մեզի
համար, յաւիտենական Քահանայապետ եղած՝ Մելքիսեդեկի կարգին համեմատ:

<span id="an_7:1">7:1</span> Արդարեւ այս Մելքիսեդեկն էր, Սաղէմի թագաւորն
ու Ամենաբարձր Աստուծոյ քահանան, որ դիմաւորեց Աբրահամը՝ երբ ան կը
վերադառնար թագաւորներու կոտորածէն, եւ օրհնեց զայն.

<span id="an_7:2">7:2</span> Աբրահամ ալ տասանորդ տուաւ անոր իր բոլոր
բաներէն: Ան նախ Արդարութեան թագաւոր է՝ թարգմանութեան համաձայն, ու յետոյ՝
նաեւ Սաղէմի թագաւոր, այսինքն՝ Խաղաղութեան թագաւոր:

<span id="an_7:3">7:3</span> Առանց հօր, առանց մօր, առանց ազգաբանութեան,
ան ունի ո՛չ օրերու սկիզբ, ո՛չ ալ կեանքի վախճան. բայց նմանցուած է
Աստուծոյ Որդիին եւ մշտնջենապէս կը մնայ քահանայ:

<span id="an_7:4">7:4</span> Ուրեմն տեսէ՛ք թէ ի՜նչ մեծ մէկն էր ան՝ որուն
Աբրահամ նահապետն ալ տուաւ աւարին տասանորդը:

<span id="an_7:5">7:5</span> Արդարեւ Ղեւիի որդիներէն եղողները, որոնք
քահանայութիւն կը ստանան, Օրէնքին համաձայն պատուէր ունին տասանորդ առնելու
ժողովուրդէն, այսինքն՝ իրենց եղբայրներէն, թէպէտ անոնք Աբրահամի մէջքէն
ելած են:

<span id="an_7:6">7:6</span> Բայց ա՛ն՝ որուն ազգաբանութիւնը անոնցմէ չէր,
տասանորդ ստացաւ Աբրահամէն եւ օրհնեց խոստումները ունեցողը:

<span id="an_7:7">7:7</span> Իսկ առանց որեւէ հակաճառութեան՝ կրտսե՛րը
կ՚օրհնուի գերադասէն:

<span id="an_7:8">7:8</span> Հոս՝ մահկանացո՛ւ մարդիկ տասանորդ կը ստանան,
բայց հոն կը ստանայ ա՛ն՝ որուն համար վկայուած է թէ կ՚ապրի:

<span id="an_7:9">7:9</span> Նաեւ կրնայ ըսուիլ թէ Ղեւի՛ ալ, որ տասանորդ
կը ստանայ, տասանորդ տուաւ Աբրահամի միջոցով.

<span id="an_7:10">7:10</span> որովհետեւ տակաւին իր հօր մէջքն էր՝ երբ
Մելքիսեդեկ դիմաւորեց զայն:

<span id="an_7:11">7:11</span> Ուրեմն, եթէ կատարելութիւնը Ղեւտացիներու
քահանայութեամբ ըլլար, (քանի որ ժողովուրդը Օրէնքին տակ դրուեցաւ անոր
ատենը,) ա՛լ ի՞նչ պէտք կար որ ուրի՛շ քահանայ մը ելլէր՝ Մելքիսեդեկի կարգին
համեմատ, եւ չկոչուէր Ահարոնի կարգին համեմատ:

<span id="an_7:12">7:12</span> Արդարեւ՝ քահանայութեան փոփոխումով՝ հարկ
էր որ փոփոխութիւն ըլլար նաեւ Օրէնքին:

<span id="an_7:13">7:13</span> Եւ իրաւ եղաւ, որովհետեւ ա՛ն՝ որուն մասին
կ՚ըսուին այս բաները, կը պատկանէր ուրի՛շ տոհմի, որմէ ո՛չ մէկը մօտեցած էր
զոհասեղանին.

<span id="an_7:14">7:14</span> քանի որ յայտնի է թէ մեր Տէրը սերած է
Յուդայի տոհմէն: Իսկ այդ տոհմին մասին Մովսէս ոչինչ ըսաւ՝ քահանայութեան
վերաբերեալ:

<span id="an_7:15">7:15</span> Ասիկա ա՛լ աւելի յայտնի է, քանի որ
Մելքիսեդեկի նմանութեամբ ուրի՛շ քահանայ մը կ՚ելլէ,

<span id="an_7:16">7:16</span> որ եղած է ո՛չ թէ մարմնաւոր պատուէրի մը
Օրէնքին համաձայն, հապա՝ անքակտելի կեանքի մը զօրութեան համեմատ:

<span id="an_7:17">7:17</span> Որովհետեւ կը վկայէ. «Դուն յաւիտեան
քահանայ ես՝ Մելքիսեդեկի կարգին համեմատ»:

<span id="an_7:18">7:18</span> Արդարեւ նախկին պատուէրը կը ջնջուի իր
տկարութեան ու անշահեկանութեան համար,

<span id="an_7:19">7:19</span> (որովհետեւ Օրէնքը ոչի՛նչ կատարեալ ըրաւ,)
եւ անոր տեղ կը մտնէ լաւագոյն յոյս մը՝ որով կը մօտենանք Աստուծոյ:

<span id="an_7:20">7:20</span> Եւ քանի որ ասիկա չեղաւ առանց երդումի,
(որովհետեւ անոնք քահանայ եղած են առանց երդումի,

<span id="an_7:21">7:21</span> իսկ ասիկա՝ երդումով, անո՛ր միջոցով՝ որ
ըսաւ իրեն. «Տէրը երդում ըրեր է ու պիտի չզղջայ. “Դուն յաւիտեան քահանայ
ես՝ Մելքիսեդեկի կարգին համեմատ”»,)

<span id="an_7:22">7:22</span> Յիսուս երաշխաւոր եղաւ լաւագոյն ուխտի մը:

<span id="an_7:23">7:23</span> Ի՛րապէս շատ եղած են քահանաները, քանի որ
մահը կ՚արգիլէր որ անոնք միշտ մնան:

<span id="an_7:24">7:24</span> Բայց ասիկա ունի անփոփոխ քահանայութիւն,
որովհետեւ յաւիտեան կը մնայ:

<span id="an_7:25">7:25</span> Ուստի կարող ալ է կատարելապէս փրկել անոնք՝
որ իրմով կու գան Աստուծոյ. որովհետեւ ինք միշտ կ՚ապրի՝ անոնց բարեխօս
ըլլալու համար:

<span id="an_7:26">7:26</span> Արդարեւ ճիշդ այսպիսի քահանայապետ մը կը
պատշաճէր մեզի, սուրբ, անմեղ, անարատ, մեղաւորներէն զատուած ու երկինքէն
աւելի վեր բարձրացած:

<span id="an_7:27">7:27</span> Անոր հարկաւոր չէ ամէն օր զոհ մատուցանել՝
միւս քահանայապետներուն պէս, նախ իր մեղքերուն համար, յետոյ ժողովուրդին
մեղքերուն համար. որովհետեւ ինք ըրաւ ասիկա մէ՛կ անգամ ընդմիշտ՝
մատուցանելով ինքզինք:

<span id="an_7:28">7:28</span> Արդարեւ՝ Օրէնքը քահանայապետ կը նշանակէ
տկարութիւն ունեցող մարդիկ, բայց երդումին խօսքը՝ որ Օրէնքէն ետք էր՝
Որդի՛ն, որ կատարեալ եղած է յաւիտեան:

<span id="an_8:1">8:1</span> Ահա՛ւասիկ մեր ըսած խօսքերուն գլխաւորը.-
մենք ունինք այնպիսի քահանայապետ մը, որ բազմած է երկինքը՝ Աստուծոյ
մեծափառութեան գահին աջ կողմը,

<span id="an_8:2">8:2</span> իբր պաշտօնեայ սրբարանին ու ճշմարիտ խորանին՝
որ Տէ՛րը կանգնեց, եւ ո՛չ թէ մարդը:

<span id="an_8:3">8:3</span> Քանի որ ամէն քահանայապետ նշանակուած է
ընծաներ ու զոհեր մատուցանելու համար, հարկ էր որ ասիկա՛ ալ ունենար
մատուցանելիք բան մը:

<span id="an_8:4">8:4</span> Ան քահանայ անգամ պիտի չըլլար՝ եթէ երկրի
վրայ ըլլար, որովհետեւ կա՛ն քահանաներ՝ որ ընծաներ կը մատուցանեն Օրէնքին
համաձայն:

<span id="an_8:5">8:5</span> (Անոնք պաշտամունք կը կատարեն երկնային
բաներուն օրինակով եւ շուքով, ինչպէս Աստուած պատգամ տուաւ Մովսէսի՝ երբ
պիտի շինէր խորանը, քանի որ ըսաւ. «Տե՛ս, որպէսզի ամէն բան ընես լեռը քեզի
ցոյց տրուած տիպարին համաձայն»:)

<span id="an_8:6">8:6</span> Իսկ հիմա Յիսուս հասաւ գերազանց պաշտօնի մը,
քանի որ միջնորդ է լաւագոյն ուխտի մը՝ որ օրինադրուած է լաւագոյն
խոստումներու վրայ:

<span id="an_8:7">8:7</span> Արդարեւ եթէ առաջինը անմեղադրելի ըլլար,
բնա՛ւ տեղ չէր փնտռուեր երկրորդին համար:

<span id="an_8:8">8:8</span> Որովհետեւ կ՚ըսէ՝ մեղադրելով զանոնք. «Ահա՛
կու գան օրերը,- կ՚ըսէ Տէրը,- երբ նոր ուխտ մը պիտի կնքեմ Իսրայէլի տան հետ
ու Յուդայի տան հետ:

<span id="an_8:9">8:9</span> Սակայն ո՛չ այն ուխտին պէս՝ որ կնքեցի անոնց
հայրերուն հետ, այն օրը երբ բռնեցի անոնց ձեռքէն՝ Եգիպտոսի երկրէն հանելու
համար զանոնք. քանի անոնք չյարատեւեցին իմ ուխտիս մէջ, ես ալ անհոգ եղայ
անոնց հանդէպ,- կ՚ըսէ Տէրը:-

<span id="an_8:10">8:10</span> Արդարեւ սա՛ է այն ուխտը՝ որ պիտի հաստատեմ
Իսրայէլի տան հետ այդ օրերէն ետք,- կ՚ըսէ Տէրը.- իմ օրէնքներս պիտի դնեմ
անոնց միտքին մէջ, զանոնք պիտի գրեմ անոնց սիրտին վրայ, ու ես պիտի ըլլամ
անոնց Աստուածը, անոնք ալ պիտի ըլլան իմ ժողովուրդս:

<span id="an_8:11">8:11</span> Ա՛լ իւրաքանչիւրը պիտի չսորվեցնէ իր
ընկերին, ո՛չ ալ իւրաքանչիւրը իր եղբօր՝ ըսելով. “Ճանչցի՛ր Տէրը”, քանի որ
անոնց պզտիկէն մինչեւ մեծը՝ պիտի ճանչնան զիս.

<span id="an_8:12">8:12</span> արդարեւ ես պիտի քաւեմ անոնց
անիրաւութիւնները, եւ ա՛լ պիտի չյիշեմ անոնց մեղքերն ու անօրէնութիւնները»:

<span id="an_8:13">8:13</span> “Նոր ուխտ” կոչելով՝ հինցուց առաջինը. իսկ
ի՛նչ որ կը հիննայ եւ կը ծերանայ՝ մօտ է աներեւութանալու:

<span id="an_9:1">9:1</span> Արդարեւ առաջին ուխտն ալ ունէր պաշտամունքի
կանոններ, նաեւ աշխարհային սրբարան մը.

<span id="an_9:2">9:2</span> որովհետեւ խորան մը կառուցանուած էր:
Առաջինը, որուն մէջ կային աշտանակը, սեղանը եւ առաջադրութեան հացը,
Սրբութիւն կը կոչուէր:

<span id="an_9:3">9:3</span> Իսկ երկրորդ վարագոյրին ետեւ կար խորան մը՝
որ Սրբութիւններու սրբութիւն կը կոչուէր.

<span id="an_9:4">9:4</span> անոր մէջ էին ոսկիէ բուրվառը եւ ամէն կողմէ
ոսկեպատ ուխտին տապանակը, որուն մէջ կային ոսկիէ սափորը՝ մանանայով լեցուն,
Ահարոնի գաւազանը՝ որ ծաղկեցաւ, եւ ուխտին տախտակները:

<span id="an_9:5">9:5</span> Անոր վրայ ալ՝ փառքի քերովբէները, որ հովանի
կ՚ընէին Քաւութեան վրայ: Այս մասին հիմա մանրամասն խօսելու կարիք չկայ:

<span id="an_9:6">9:6</span> Ասոնք այսպէս կառուցանուած ըլլալով,
քահանաները ամէն ատեն կը մտնէին առաջին խորանը՝ պաշտամունք կատարելու:

<span id="an_9:7">9:7</span> Իսկ միայն քահանայապետը կը մտնէր երկրորդին
մէջ, տարին մէ՛կ անգամ. բայց ո՛չ առանց արիւնի, որ կը մատուցանէր իրեն
համար, նաեւ ժողովուրդին անգիտութեան մեղքերուն համար:

<span id="an_9:8">9:8</span> Սուրբ Հոգին սա՛ կը բացայայտէր, թէ սրբարանին
ճամբան յայտնաբերուած չէր, քանի դեռ կը կենար առաջին խորանը,

<span id="an_9:9">9:9</span> որ նախատիպար մըն էր ներկայ ատենին համար:
Անոր մէջ կը մատուցանուէին ընծաներ ու զոհեր, որոնք չէին կրնար կատարեալ
ընել պաշտամունք կատարողը՝ խղճմտանքին հանդէպ. հապա՝ կերակուրներով,
խմելիքներով

<span id="an_9:10">9:10</span> եւ տարբեր լուացումներով՝ միայն մարմնաւոր
կանոններ էին, որոնք կը պարտադրուէին մինչեւ ուղղումի ատենը:

<span id="an_9:11">9:11</span> Բայց երբ Քրիստոս եկաւ իբր գալիք
բարիքներու Քահանայապետ, անցաւ աւելի մեծ ու կատարեալ խորանին մէջէն՝ որ
անձեռակերտ է, (այսինքն՝ այս արարչութենէն չէ,)

<span id="an_9:12">9:12</span> եւ ի՛ր իսկ արիւնով - ո՛չ թէ նոխազներու եւ
զուարակներու արիւնով - մէ՛կ անգամ ընդմիշտ մտաւ սրբարանը, յաւիտենական
ազատագրութիւն ստանալով:

<span id="an_9:13">9:13</span> Որովհետեւ եթէ ցուլերուն ու նոխազներուն
արիւնը, եւ պիղծերուն վրայ սրսկուող երինջին մոխիրը, կը սրբացնէին՝ մարմինի
մաքրութեան համար,

<span id="an_9:14">9:14</span> ա՛լ ո՜րչափ աւելի Քրիստոսի արիւնը, որ
յաւիտենական Հոգիին միջոցով մատուցանեց ինքզինք Աստուծոյ՝ իբր անարատ զոհ,
պիտի մաքրէ ձեր խղճմտանքը մեռած գործերէն՝ պաշտելու համար ապրող Աստուածը:

<span id="an_9:15">9:15</span> Հետեւաբար ինք նոր ուխտին միջնորդն է, քանի
որ իր մահը եղաւ առաջին ուխտին ժամանակ գործուած օրինազանցութիւններուն
ազատագրութեան համար, որպէսզի կանչուածները ստանան յաւիտենական
ժառանգութեան խոստումը:

<span id="an_9:16">9:16</span> Որովհետեւ հո՛ն՝ ուր կտակ մը կայ, հարկ է
որ կտակարարը մեռնի:

<span id="an_9:17">9:17</span> Արդարեւ կտակը կը հաստատուի մահէն ետք.
այլապէս ոյժ չունի՝ այնքան ատեն որ կտակարարը ողջ է:

<span id="an_9:18">9:18</span> Հետեւաբար առաջին ուխտն ալ չէր կրնար
հաստատուիլ՝՝ առանց արիւնի.

<span id="an_9:19">9:19</span> քանի որ երբ Մովսէս ամբողջ ժողովուրդին
հաղորդեց Օրէնքին բոլոր պատուէրները, ցուլերուն եւ նոխազներուն արիւնը առաւ
ու նոյնինքն Գիրքին եւ ամբողջ ժողովուրդին վրայ սրսկեց՝ ջուրով, որդան
կարմիր բուրդով ու զոպայով,

<span id="an_9:20">9:20</span> եւ ըսաւ. «Ա՛յս է արիւնը այն ուխտին՝ որ
Աստուած հրահանգեց ձեզի»:

<span id="an_9:21">9:21</span> Ու խորանին վրայ, եւ պաշտօնին բոլոր
առարկաներուն վրայ նոյնպէս սրսկեց արիւնը:

<span id="an_9:22">9:22</span> Օրէնքին համաձայն՝ գրեթէ ամէն բան կը
մաքրուի արիւնով. եւ առանց արիւն թափելու՝ ներում չ՚ըլլար:

<span id="an_9:23">9:23</span> Ուրեմն հարկ էր որ երկնային բաներուն
օրինակները մաքրուէին ասոնցմով, իսկ նոյնինքն երկնաւորները՝ ասոնցմէ
լաւագոյն զոհերով:

<span id="an_9:24">9:24</span> Քանի որ Քրիստոս մտաւ ո՛չ թէ ձեռակերտ
սրբարանը, որ ճշմարիտին կրկնատիպն էր, հապա նոյնինքն երկինքը, որպէսզի հիմա
Աստուծոյ առջեւ երեւնայ մեզի համար.

<span id="an_9:25">9:25</span> ո՛չ ալ մտաւ՝ ինքզինք յաճախ իբր զոհ
մատուցանելու համար, ինչպէս քահանայապետը՝ որ ամէն տարի սրբարանը կը մտնէ
ուրիշին արիւնով.

<span id="an_9:26">9:26</span> այլապէս, պէտք էր որ յաճախ չարչարուէր՝
աշխարհի հիմնադրութենէն ի վեր: Բայց հիմա, դարերու վախճանին, մէ՛կ անգամ
երեւցաւ՝ ջնջելու համար մեղքը ինքզինք զոհելով:

<span id="an_9:27">9:27</span> Եւ ինչպէս մարդոց վերապահուած է մէ՛կ անգամ
մեռնիլ, իսկ անկէ ետք՝ դատաստանը,

<span id="an_9:28">9:28</span> նոյնպէս ալ Քրիստոս մէ՛կ անգամ իբր զոհ
մատուցանուեցաւ՝ քաւելու համար շատերու մեղքերը, ու երկրորդ անգամ պիտի
երեւնայ՝ առանց մեղքի, փրկելու համար անոնք՝ որ կը սպասեն իրեն:

<span id="an_10:1">10:1</span> Արդարեւ Օրէնքը, ունենալով գալիք
բարիքներուն շուքը, ո՛չ թէ այդ բաներուն բո՛ւն պատկերը, երբեք չի կրնար
կատարեալ ընել անոնք՝ որ կը մօտենան, շարունակ ամէն տարի մատուցանուած նոյն
զոհերով:

<span id="an_10:2">10:2</span> Այլապէս՝ պիտի չդադրէի՞ն մատուցանուելէ,
քանի որ պաշտամունք կատարողները՝ մէ՛կ անգամ մաքրուելէն ետք՝ ա՛լ
խղճահարութիւն պիտի չունենային մեղքերու համար:

<span id="an_10:3">10:3</span> Բայց ամէն տարի մեղքերու յիշատակութիւն
կ՚ըլլայ անոնցմով.

<span id="an_10:4">10:4</span> որովհետեւ նոխազներուն ու ցուլերուն արիւնը
անկարող է քաւել մեղքերը:

<span id="an_10:5">10:5</span> Ուստի երբ մտաւ աշխարհ՝ ըսաւ. «Զոհ եւ
ընծայ չուզեցիր, հապա մարմին մը պատրաստեցիր ինծի:

<span id="an_10:6">10:6</span> Ողջակէզներու եւ մեղքի պատարագներու
չբարեհաճեցար:

<span id="an_10:7">10:7</span> Այն ատեն ըսի. “Ահա՛ կու գամ (ի՛մ մասիս
գրուած է Գիրքի պատատին մէջ) քու կամքդ գործադրելու, ո՛վ Աստուած”»:

<span id="an_10:8">10:8</span> Վերը կ՚ըսէ. «Զոհ, ընծայ, ողջակէզներ ու
մեղքի պատարագներ չուզեցիր եւ անոնց չբարեհաճեցար», (որոնք կը
մատուցանուէին Օրէնքին համաձայն,)

<span id="an_10:9">10:9</span> յետոյ կ՚ըսէ. «Ահա՛ կու գամ քու կամքդ
գործադրելու, ո՛վ Աստուած»: Կը վերցնէ առաջինը, որպէսզի հաստատէ երկրորդը:

<span id="an_10:10">10:10</span> Այդ կամքով է որ մենք սրբացանք՝ Յիսուս
Քրիստոսի մարմինին մէ՛կ անգամ ընդմիշտ պատարագուելով:

<span id="an_10:11">10:11</span> Ամէն քահանայ ամէն օր կը կայնի՝ պաշտօն
կատարելու եւ նոյն զոհերը յաճախ մատուցանելու, որոնք երբեք չեն կրնար քաւել
մեղքերը:

<span id="an_10:12">10:12</span> Մինչդեռ ասիկա մշտնջենապէս Աստուծոյ աջ
կողմը բազմեցաւ՝ մեղքերու համար մէ՛կ զոհ մատուցանելով,

<span id="an_10:13">10:13</span> եւ անկէ ետք կը սպասէ, մինչեւ որ իր
թշնամիները պատուանդան դրուին իր ոտքերուն.

<span id="an_10:14">10:14</span> որովհետեւ մէ՛կ պատարագով մշտնջենապէս
կատարեալ ըրաւ սրբացածները:

<span id="an_10:15">10:15</span> Սուրբ Հոգին ալ կը վկայէ մեզի, քանի որ
նախապէս ըսելէն ետք.

<span id="an_10:16">10:16</span> «Սա՛ է այն ուխտը՝ որ պիտի հաստատեմ
անոնց հետ այդ օրերէն ետք,- կ՚ըսէ Տէրը.- իմ օրէնքներս պիտի դնեմ անոնց
սիրտին մէջ, եւ զանոնք պիտի գրեմ անոնց միտքին մէջ.

<span id="an_10:17">10:17</span> անոնց մեղքերն ու անօրէնութիւնները ա՛լ
պիտի չյիշեմ»:

<span id="an_10:18">10:18</span> Ուստի, ո՛ւր որ ասոնց ներում տրուեցաւ,
ա՛լ մեղքի համար պատարագ պէտք չէ:

<span id="an_10:19">10:19</span> Ուրեմն, եղբայրնե՛ր, համարձակութիւն
ունինք սրբարանը մտնելու՝ Յիսուսի արիւնով,

<span id="an_10:20">10:20</span> նոր ու կենարար ճամբայով մը - որուն
բացումը կատարեց մեզի համար - վարագոյրին մէջէն, որ իր մարմինն է.

<span id="an_10:21">10:21</span> նաեւ ունինք մեծ քահանայ մը՝ նշանակուած
Աստուծոյ տան վրայ:

<span id="an_10:22">10:22</span> Ուստի մօտենա՛նք ճշմարիտ սիրտով, հաւատքի
լման վստահութեամբ, մեր սիրտերը սրսկումով մաքրուած չար խղճմտանքէն, եւ մեր
մարմինները մաքուր ջուրով լուացուած:

<span id="an_10:23">10:23</span> Ամո՛ւր բռնենք մեր յոյսին դաւանութիւնը՝
առանց երերալու, որովհետեւ հաւատարիմ է ա՛ն՝ որ խոստացաւ:

<span id="an_10:24">10:24</span> Ուշադի՛ր ըլլանք զիրար հրահրելու սիրոյ
ու բարի գործերու:

<span id="an_10:25">10:25</span> Եւ չլքե՛նք մեր հաւաքոյթները, ինչպէս
ոմանց սովորութիւնն է. հապա յորդորե՛նք զիրար, այնչափ աւելի՝ որչափ կը
տեսնէք այն օրուան մօտենալը:

<span id="an_10:26">10:26</span> Արդարեւ եթէ կամովին մեղանչենք՝
ճշմարտութեան գիտակցութիւնը ստանալէ ետք, ա՛լ ուրիշ զոհ չի մնար մեղքերու
համար,

<span id="an_10:27">10:27</span> հապա կը մնայ դատաստանի ահարկու սպասում
մը ու նախանձախնդրութեան կրակ մը, որ պիտի լափէ հակառակորդները:

<span id="an_10:28">10:28</span> Ա՛ն՝ որ կ՚անարգէր Մովսէսի Օրէնքը, կը
մեռնէր առանց արգահատանքի, երկու կամ երեք վկաներով:

<span id="an_10:29">10:29</span> Ա՛լ ո՜րչափ աւելի խիստ պատիժի կը կարծէք
թէ պիտի արժանանայ ա՛ն՝ որ ոտնակոխ ըրած է Աստուծոյ Որդին, պիղծ համարած է
ուխտին արիւնը՝ որով ինք սրբացաւ, եւ նախատած է շնորհքի Հոգին:

<span id="an_10:30">10:30</span> Քանի որ կը ճանչնանք ա՛ն՝ որ ըսաւ.
«Վրէժխնդրութիւնը ի՛մս է, ե՛ս պիտի հատուցանեմ,- կ՚ըսէ Տէրը»: Եւ դարձեալ.
«Տէ՛րը պիտի դատէ իր ժողովուրդը»:

<span id="an_10:31">10:31</span> Ահարկու բան է իյնալ ապրող Աստուծոյ
ձեռքը:

<span id="an_10:32">10:32</span> Ուրեմն վերյիշեցէ՛ք նախկին օրերը, երբ՝
լուսաւորուելէ ետք՝ տոկացիք չարչարանքներու մեծ մարտի մը.

<span id="an_10:33">10:33</span> երբեմն տեսարան եղաք՝ նախատինքներով ու
տառապանքերով, երբեմն ալ հաղորդակցեցաք այդպիսի վիճակի մէջ եղողներուն հետ:

<span id="an_10:34">10:34</span> Որովհետեւ իմ կապերուս մէջ ինծի՝՝
կարեկցեցաք, եւ ձեր ինչքին յափշտակուիլը ընդունեցիք ուրախութեամբ, գիտնալով
թէ ձեզի համար լաւագոյն ու մնայուն ինչքեր ունիք երկինքը:

<span id="an_10:35">10:35</span> Ուրեմն մի՛ լքէք ձեր համարձակութիւնը, որ
ունի մեծ վարձատրութիւն:

<span id="an_10:36">10:36</span> Որովհետեւ համբերութիւն պէտք է ձեզի,
որպէսզի ստանաք խոստումը՝ գործադրած ըլլալով Աստուծոյ կամքը:

<span id="an_10:37">10:37</span> Քանի որ «քիչ մը ատենէն պիտի գայ ա՛ն՝ որ
գալիք է, ու պիտի չուշանայ:

<span id="an_10:38">10:38</span> Եւ արդարը հաւատքո՛վ պիտի ապրի. իսկ եթէ
մէկը ընկրկի, իմ անձս պիտի չբարեհաճի անոր»:

<span id="an_10:39">10:39</span> Բայց մենք անոնցմէ չենք՝ որ կ՚ընկրկին
կորուստի համար, հապա անոնցմէ՝ որ կը հաւատան, իրենց անձին փրկութեան
համար:

<span id="an_11:1">11:1</span> Իսկ հաւատքը՝ յուսացուած բաներուն խարիսխն
է, եւ անտեսանելի բաներուն ապացոյցը.

<span id="an_11:2">11:2</span> որովհետեւ անո՛վ նախնիքները ընդունեցին
բարի վկայութիւն մը:

<span id="an_11:3">11:3</span> Հաւատքո՛վ կ՚ըմբռնենք թէ տիեզերքը
կազմուեցաւ Աստուծոյ խօսքով, այնպէս որ տեսանելի բաները գոյացան աներեւոյթ
բաներէն:

<span id="an_11:4">11:4</span> Հաւատքո՛վ Աբէլ աւելի լաւ զոհ մատուցանեց
Աստուծոյ՝ քան Կայէն, որով վկայուեցաւ թէ արդար էր, քանի որ Աստուած վկայեց
իր ընծաներուն մասին. եւ անով՝ թէպէտ մեռաւ՝ տակաւին կը խօսի:

<span id="an_11:5">11:5</span> Հաւատքո՛վ Ենովք փոխադրուեցաւ երկրէն՝
որպէսզի մահ չտեսնէ, ու ո՛չ մէկ տեղ կը գտնուէր, որովհետեւ Աստուած
փոխադրեց զայն, քանի որ անոր փոխադրուելէն առաջ վկայուեցաւ թէ հաճելի էր
Աստուծոյ:

<span id="an_11:6">11:6</span> Սակայն առանց հաւատքի անկարելի է հաճելի
ըլլալ Աստուծոյ. որովհետեւ ա՛ն՝ որ կը մօտենայ Աստուծոյ, պէտք է հաւատայ թէ
Աստուած կայ, եւ կը վարձատրէ անոնք՝ որ կը փնտռեն զինք:

<span id="an_11:7">11:7</span> Հաւատքո՛վ Նոյ, պատգամ ստանալով Աստուծմէ՝
տակաւին անտեսանելի բաներու մասին, երկիւղածութեամբ կերտեց տապան մը՝ իր
ընտանիքին փրկութեան համար, որով դատապարտեց աշխարհը եւ ժառանգորդ եղաւ այն
արդարութեան՝ որ կ՚ըլլայ հաւատքով:

<span id="an_11:8">11:8</span> Հաւատքո՛վ Աբրահամ հնազանդեցաւ, երբ
կանչուեցաւ մեկնելու տեղ մը՝ որ պիտի ստանար իբր ժառանգութիւն, ու
մեկնեցաւ՝ առանց գիտնալու թէ ո՛ւր կ՚երթար:

<span id="an_11:9">11:9</span> Հաւատքո՛վ պանդխտացաւ խոստացուած երկրին
մէջ՝ որպէս թէ օտարութեան մէջ, վրաններու մէջ բնակելով Իսահակի եւ Յակոբի
հետ, որոնք ժառանգակիցներն էին նոյն խոստումին.

<span id="an_11:10">11:10</span> որովհետեւ ինք կը սպասէր հիմեր ունեցող
քաղաքի մը, որուն ճարտարապետն ու կառուցանողը Աստուած է:

<span id="an_11:11">11:11</span> Հաւատքո՛վ Սառա ի՛նք ալ կարողութիւն
ստացաւ սերնդագործելու, ու հասունութեան մէջ զաւակ ծնաւ, քանի որ հաւատարիմ
համարեց ա՛ն՝ որ խոստացած էր:

<span id="an_11:12">11:12</span> Ուստի այդ մէկէն - որ մեռածի պէս էր -
ծնան ա՛յնքան բազմաթիւ՝ որքան երկինքի աստղերը, եւ անհամար՝ ինչպէս
ծովեզերքի աւազը:

<span id="an_11:13">11:13</span> Ասոնք բոլորն ալ մեռան հաւատքով՝ առանց
ստացած ըլլալու խոստումները, բայց հեռուէն տեսան զանոնք եւ բարեւեցին,
ընդունելով թէ իրենք օտարականներ ու գաղթականներ են երկրի վրայ.

<span id="an_11:14">11:14</span> որովհետեւ անոնք որ կը խօսին այսպիսի
բաներ, կը յայտնեն թէ կը փնտռեն բնագաւառ մը:

<span id="an_11:15">11:15</span> Արդարեւ, եթէ յիշէին այն հայրենիքը՝
ուրկէ դուրս ելած էին, պատեհութիւն կ՛ունենային հոն վերադառնալու:

<span id="an_11:16">11:16</span> Իսկ հիմա կը բաղձան լաւագոյն հայրենիքի
մը, այսինքն՝ երկնայինին. ուստի Աստուած ամօթ չի սեպեր անոնց Աստուածը
կոչուիլ, որովհետեւ ինք քաղաք մը պատրաստեց անոնց:

<span id="an_11:17">11:17</span> Հաւատքո՛վ Աբրահամ, երբ կը փորձուէր,
Իսահակը զոհ մատուցանեց: Ի՛նք՝ որ ընդունած էր խոստումները՝ մատուցանեց իր
մէկ հատիկ որդին,-

<span id="an_11:18">11:18</span> որուն համար ըսուած էր. «Իսահակի՛
անունով պիտի կոչուի քու զարմդ»,-

<span id="an_11:19">11:19</span> որովհետեւ կը մտածէր թէ Աստուած կարող է
յարուցանել զայն, նոյնիսկ մեռելներէն. ուրկէ ալ ստացաւ զայն՝ որպէս
նախատիպար:

<span id="an_11:20">11:20</span> Հաւատքո՛վ Իսահակ, մարգարէանալով գալիք
բաներուն մասին, օրհնեց Յակոբն ու Եսաւը:

<span id="an_11:21">11:21</span> Հաւատքո՛վ Յակոբ, երբ մահամերձ էր,
օրհնեց Յովսէփի որդիներէն իւրաքանչիւրը, ու երկրպագեց՝ յենելով իր
գաւազանին ծայրին վրայ:

<span id="an_11:22">11:22</span> Հաւատքո՛վ Յովսէփ, երբ կը վախճանէր,
յիշեց Իսրայէլի որդիներուն մեկնումը Եգիպտոսէն, ու պատուէր տուաւ իր
ոսկորներուն համար:

<span id="an_11:23">11:23</span> Հաւատքո՛վ Մովսէս, երբ ծնաւ, երեք ամիս
պահուեցաւ իր ծնողներուն կողմէ, որովհետեւ տեսան գեղեցիկ մանուկը, ու
չվախցան թագաւորին հրամանէն:

<span id="an_11:24">11:24</span> Հաւատքո՛վ Մովսէս, երբ մեծցաւ, մերժեց
Փարաւոնի աղջիկին որդի կոչուիլ,

<span id="an_11:25">11:25</span> նախընտրելով չարչարուիլ Աստուծոյ
ժողովուրդին հետ՝ քան վայելել մեղքին ժամանակաւոր զուարճութիւնը:

<span id="an_11:26">11:26</span> Աւելի մեծ հարստութիւն համարեց Քրիստոսի
նախատինքը՝ քան Եգիպտոսի գանձերը, որովհետեւ կը դիտէր վարձատրութիւնը:

<span id="an_11:27">11:27</span> Հաւատքո՛վ ձգեց Եգիպտոսը՝ առանց վախնալու
թագաւորին զայրոյթէն, որովհետեւ հաստատ մնաց որպէս թէ տեսնելով
Անտեսանելին:

<span id="an_11:28">11:28</span> Հաւատքո՛վ կատարեց զատիկը եւ արիւնին
հեղումը, որպէսզի անդրանիկները բնաջնջողը չդպչի իրենց:

<span id="an_11:29">11:29</span> Հաւատքո՛վ Կարմիր ծովէն անցան՝ որպէս թէ
ցամաքէ, ինչ որ Եգիպտացիները փորձեցին՝ սակայն ընկղմեցան:

<span id="an_11:30">11:30</span> Հաւատքո՛վ Երիքովի պարիսպները ինկան, երբ
Իսրայելացիները եօթը օր դարձան անոնց շուրջը:

<span id="an_11:31">11:31</span> Հաւատքո՛վ Ռախաբ պոռնիկը չկորսուեցաւ
անհնազանդներուն հետ, խաղաղութեամբ ընդունած ըլլալով լրտեսները:

<span id="an_11:32">11:32</span> Եւ ա՛լ ի՞նչ ըսեմ. որովհետեւ ժամանակը
պիտի պակսի՝ պատմելու Գեդէոնի, Բարակի, Սամփսոնի, Յեփթայէի, Դաւիթի,
Սամուէլի եւ ուրիշ մարգարէներու մասին,

<span id="an_11:33">11:33</span> որոնք հաւատքո՛վ պայքարեցան
թագաւորութիւններու դէմ, արդարութիւն գործեցին, խոստումներու հասան,
առիւծներու երախներ գոցեցին,

<span id="an_11:34">11:34</span> կրակի զօրութիւն մարեցին, սուրի բերանէ
խուսափեցան, տկարութենէ զօրացան, պատերազմի մէջ ուժեղացան, օտարներու
բանակներ ընկճեցին:

<span id="an_11:35">11:35</span> Կիներ ընդունեցին իրենց մեռելները՝
յարութիւն առած. իսկ ուրիշներ գանակոծուեցան՝ չընդունելով ազատագրութիւնը,
որպէսզի հասնին լաւագոյն յարութեան մը:

<span id="an_11:36">11:36</span> Ուրիշներ ալ փորձառութիւնը ունեցան
ծաղրանքի եւ խարազանի, նաեւ կապերու ու բանտերու.

<span id="an_11:37">11:37</span> քարկոծուեցան, սղոցուեցան, տանջուեցան,
սուրով սպաննուեցան, ոչխարի մորթերով եւ այծի մորթերով շրջեցան, զրկուելով,
տառապելով, չարչարուելով,

<span id="an_11:38">11:38</span> (որոնց արժանի չէր աշխարհը,) մոլորելով
անապատներու, լեռներու, քարայրներու եւ երկրի խոռոչներուն մէջ:

<span id="an_11:39">11:39</span> Ասոնք բոլորն ալ ընդունեցին բարի
վկայութիւն մը իրենց հաւատքին համար, սակայն խոստումը չստացան,

<span id="an_11:40">11:40</span> քանի որ Աստուած մեզի համար նախատեսած էր
աւելի լաւ բան մը, որպէսզի անոնք չհասնին խոստումին իրագործումին՝՝ առանց
մեզի:

<span id="an_12:1">12:1</span> Ուստի մե՛նք ալ, քանի որ շրջապատուած ենք
ա՛յսչափ շատ վկաներու բազմութեամբ, թօթափե՛նք ամէն ծանրաբեռնում, եւ մեղքը՝
որ դիւրաւ կը պաշարէ մեզ, ու համբերութեա՛մբ վազենք մեզի առաջարկուած
մրցարշաւը՝

<span id="an_12:2">12:2</span> նայելով Յիսուսի, մեր հաւատքի ռահվիրային
եւ իրագործողին. իրեն առաջարկուած ուրախութեան համար՝ ան տոկաց խաչին,
արհամարհեց ամօթը, ու բազմեցաւ Աստուծոյ գահին աջ կողմը:

<span id="an_12:3">12:3</span> Արդարեւ մտածեցէ՛ք անոր մասին, որ տոկաց
մեղաւորներուն իրեն դէմ ա՛յսպէս հակաճառելուն, որպէսզի ձեր անձերը չթուլնան
ու չպարտասին:

<span id="an_12:4">12:4</span> Տակաւին արիւն թափելու չափ չդիմադրեցիք՝
պայքարելով մեղքին դէմ,

<span id="an_12:5">12:5</span> եւ մոռցաք այն յորդորը որ կը խօսի ձեզի
հետ՝ որպէս թէ որդիներու հետ. «Որդեա՛կս, մի՛ անտեսեր Տէրոջ պատիժը, ու մի՛
պարտասիր՝ երբ կշտամբուիս իրմէ:

<span id="an_12:6">12:6</span> Որովհետեւ Տէրը կը պատժէ իր սիրածը, եւ կը
խարազանէ ամէն որդի՝ որ կ՚ընդունի»:

<span id="an_12:7">12:7</span> Եթէ տոկաք պատիժի, Աստուած կը վերաբերի
ձեզի հետ՝ իբր որդիներ. քանի որ ո՞վ է այն որդին՝ որուն հայրը չի պատժեր
զինք:

<span id="an_12:8">12:8</span> Իսկ եթէ ըլլաք առանց պատիժի՝ որուն բոլորը
բաժնեկից են, ուրեմն ապօրինի զաւակ էք, եւ ո՛չ թէ հարազատ որդի:

<span id="an_12:9">12:9</span> Յետոյ՝ երբ մեր մարմնաւոր հայրերը կը
պատժէին մեզ, կը պատկառէինք անոնցմէ. շա՛տ աւելի պիտի չհպատակի՞նք
հոգիներուն Հօր՝ որ ապրինք:

<span id="an_12:10">12:10</span> Արդարեւ անոնք քիչ օրեր կը պատժէին մեզ՝
իրենց դատումին համաձայն. բայց Աստուած՝ մեր օգուտին համար, որպէսզի բաժին
ստանանք իր սրբութենէն:

<span id="an_12:11">12:11</span> Ո՛չ մէկ պատիժ նոյն պահուն կը թուի
ուրախարար, հապա՝ տրտմարար. բայց յետոյ կու տայ արդարութեան խաղաղարար
պտուղը՝ անով կրթուածներուն:

<span id="an_12:12">12:12</span> Ուստի հաստատեցէ՛ք թուլցած ձեռքերն ու
կթոտ ծունկերը,

<span id="an_12:13">12:13</span> եւ պատրաստեցէ՛ք ուղիղ արահետներ՝ ձեր
ոտքերուն համար, որպէսզի ո՛վ որ կաղ է՝ չխոտորի, այլ փոխարէնը բժշկուի:

<span id="an_12:14">12:14</span> Հետամո՛ւտ եղէք խաղաղութեան՝ բոլորին
հետ, եւ սրբութեան՝ առանց որուն ո՛չ մէկը պիտի տեսնէ Տէրը:

<span id="an_12:15">12:15</span> Ուշադի՛ր եղէք՝ որ ո՛չ մէկը զրկուի
Աստուծոյ շնորհքէն. դառնութեան արմատ մը բուսնելով՝ թող չվրդովէ ձեզ, եւ
շատեր չպղծուին անով:

<span id="an_12:16">12:16</span> Ո՛չ մէկը թող ըլլայ պոռնկող, կամ
սրբապիղծ՝ Եսաւի պէս, որ մէկ կերակուրի համար ծախեց իր անդրանկութեան
իրաւունքը:

<span id="an_12:17">12:17</span> Քանի որ գիտէք թէ յետոյ՝ երբ ուզեց
ժառանգել օրհնութիւնը՝ մերժուեցաւ, թէպէտ փնտռեց զայն արցունքով, որովհետեւ
իր ապաշխարութիւնը անօգուտ եղաւ՝՝:

<span id="an_12:18">12:18</span> Արդարեւ դուք մօտեցած չէք շօշափելի
լերան՝ որ կը վառէր կրակով, ո՛չ ալ մթութեան, խաւարին ու մրրիկին,

<span id="an_12:19">12:19</span> եւ փողին շառաչին ու խօսքերուն ձայնին.
զայն լսողները խնդրեցին որ այդ խօսքը այլեւս չըսուի իրենց:

<span id="an_12:20">12:20</span> (Արդարեւ չէին կրնար տոկալ այդ
պատուէրին. «Եթէ նոյնիսկ անասուն մը դպչի լերան՝ պիտի քարկոծուի»:

<span id="an_12:21">12:21</span> Ա՛յնպէս ահարկու էր երեւոյթը՝ որ Մովսէս
ըսաւ. «Սաստիկ կը զարհուրիմ ու կը դողամ»:)

<span id="an_12:22">12:22</span> Բայց դուք մօտեցած էք Սիոն լերան, ապրող
Աստուծոյ քաղաքին՝ երկնային Երուսաղէմին, բիւրաւոր հրեշտակներու
համաժողովին,

<span id="an_12:23">12:23</span> երկինքը արձանագրուած անդրանիկներու
համախմբումին, Աստուծոյ՝ որ բոլորին Դատաւորն է, արդարներուն հոգիներուն՝
որոնք կատարելութեան հասած՝՝ են,

<span id="an_12:24">12:24</span> Յիսուսի՝ որ նոր ուխտի միջնորդն է, եւ
սրսկումի արիւնին՝ որ կը խօսի Աբէլի արիւնէն աւելի լաւ:

<span id="an_12:25">12:25</span> Զգուշացէ՛ք որ չմերժէք ա՛ն՝ որ կը խօսի
ձեզի. որովհետեւ եթէ պատիժէ չխուսափեցան անոնք՝ որ մերժեցին երկրի վրայ
Աստուծոյ պատգամները տուողը, ո՜րչափ աւելի մենք՝ եթէ երես դարձնենք
երկինքէն խօսողէն:

<span id="an_12:26">12:26</span> Այն ատեն անոր ձայնը շարժեց երկիրը, իսկ
հիմա խոստացած է՝ ըսելով. «Անգա՛մ մըն ալ պիտի շարժեմ. ո՛չ միայն երկիրը,
այլ նաեւ երկինքը»:

<span id="an_12:27">12:27</span> Այս «անգա՛մ մըն ալ» խօսքը կը բացայայտէ
շարժուած բաներուն փոփոխութիւնը՝ իբր շինուած բաներ, որպէսզի անշարժ բաները
մնան հաստատուն:

<span id="an_12:28">12:28</span> Ուստի՝ ընդունած ըլլալով անշարժ
թագաւորութիւն մը՝ շնորհակա՛լ ըլլանք, եւ պաշտե՛նք Աստուած իրեն հաճելի
կերպով, ակնածանքով ու բարեպաշտութեամբ.

<span id="an_12:29">12:29</span> որովհետեւ մեր Աստուածը սպառող կրակ է:

<span id="an_13:1">13:1</span> Յարատեւեցէ՛ք եղբայրսիրութեան մէջ:

<span id="an_13:2">13:2</span> Մի՛ մոռնաք հիւրասիրութիւնը, որովհետեւ
ոմանք անով հրեշտակներ հիւրընկալեցին թաքուն կերպով:

<span id="an_13:3">13:3</span> Յիշեցէ՛ք բանտարկեալները՝ որպէս թէ դո՛ւք
ալ կապուած էք անոնց հետ, եւ չարչարուողները՝ որպէս թէ դո՛ւք ալ մարմինի
մէջ էք:

<span id="an_13:4">13:4</span> Ամուսնութիւնը թող պատուական համարուի
բոլորէն, ու անկողինը՝ անարատ պահուի, քանի որ Աստուած պիտի դատէ
պոռնկողներն ու շնացողները:

<span id="an_13:5">13:5</span> Ձեր վարուելակերպը թող ըլլայ առանց
արծաթսիրութեան. բաւարարուեցէ՛ք ձեր ունեցածով, որովհետեւ ինք ըսաւ. «Բնա՛ւ
պիտի չթողում քեզ, ո՛չ ալ պիտի լքեմ քեզ»:

<span id="an_13:6">13:6</span> Հետեւաբար վստահութեա՛մբ ըսենք. «Տէրը իմ
օգնականս է, ուստի պիտի չվախնամ. մարդը ի՞նչ պիտի ընէ ինծի»:

<span id="an_13:7">13:7</span> Յիշեցէ՛ք ձեզ կառավարողները՝ որ Աստուծոյ
խօսքը քարոզեցին ձեզի, եւ հետեւեցէ՛ք անոնց հաւատքին՝ զննելով անոնց վարքին
աւարտը:

<span id="an_13:8">13:8</span> Յիսուս Քրիստոս նոյնն է՝ երէկ, այսօր ու
յաւիտեան:

<span id="an_13:9">13:9</span> Մի՛ տարուիք բազմազան եւ օտարոտի
ուսուցումներէ, քանի որ լաւ է որ սիրտը հաստատուի շնորհքո՛վ, եւ ո՛չ թէ
կերակուրներով, որոնք օգտակար չեղան անոնց համաձայն ընթացողներուն:

<span id="an_13:10">13:10</span> Մենք ունինք զոհասեղան մը, որմէ ուտելու
իրաւունք չունին անոնք՝ որ կը ծառայեն խորանին.

<span id="an_13:11">13:11</span> քանի որ բանակավայրէն դուրս կ՚այրուին
մարմինները այն կենդանիներուն, որոնց արիւնը կը տարուի սրբարանը՝
քահանայապետին միջոցով, մեղքի քաւութեան համար:

<span id="an_13:12">13:12</span> Ուստի Յիսո՛ւս ալ չարչարուեցաւ դռնէն
դուրս, որպէսզի իր արիւնով սրբացնէ ժողովուրդը:

<span id="an_13:13">13:13</span> Ուրեմն երթա՛նք անոր՝ բանակավայրէն
դուրս, կրելով իր նախատինքը.

<span id="an_13:14">13:14</span> որովհետեւ մենք հոս չունինք մնայուն
քաղաք, հապա կը փնտռենք գալիք քաղաքը:

<span id="an_13:15">13:15</span> Ուստի՝ անոր միջոցով ամէն ատեն
գովաբանութեան զոհ մատուցանենք Աստուծոյ, այսինքն՝ իր անունը դաւանող
շրթունքներուն պտուղը:

<span id="an_13:16">13:16</span> Բայց մի՛ մոռնաք բարեգործութիւնն ու
կարօտեալներուն հաղորդակցութիւնը, քանի որ այդպիսի՛ զոհեր հաճելի են
Աստուծոյ:

<span id="an_13:17">13:17</span> Անսացէ՛ք ձեզ կառավարողներուն եւ
ենթարկուեցէ՛ք անոնց, որովհետեւ անոնք կը հսկեն ձեր անձերուն վրայ՝ որոնց
համար հաշիւ պիտի տան. որպէսզի ուրախութեա՛մբ ընեն այդ գործը, եւ ո՛չ թէ
հառաչելով, քանի որ ատիկա օգտակար չէ ձեզի:

<span id="an_13:18">13:18</span> Աղօթեցէ՛ք մեզի համար, որովհետեւ
համոզուած ենք թէ ունինք բարի խղճմտանք ու կ՚ուզենք ամէն բանի մէջ վարուիլ
պարկեշտութեամբ:

<span id="an_13:19">13:19</span> Բայց առաւելապէս կ՚աղաչե՛մ որ ընէք
ատիկա, որպէսզի աւելի՛ շուտ վերադարձուիմ ձեզի:

<span id="an_13:20">13:20</span> Խաղաղութեան Աստուածը, որ մեռելներէն վեր
հանեց մեր Տէրը՝ Յիսուսը - ոչխարներուն մեծ Հովիւը՝ յաւիտենական ուխտին
արիւնով -,

<span id="an_13:21">13:21</span> ամէն բարի գործի մէջ հաստատէ ձեզ՝ իր
կամքը գործադրելու, ձեր մէջ իրագործելով իր առջեւ հաճելի եղածը՝ Յիսուս
Քրիստոսի միջոցով, որուն փա՜ռք դարէ դար՝՝: Ամէն:

<span id="an_13:22">13:22</span> Կ՚աղաչե՛մ ձեզի, եղբայրնե՛ր, որ
հանդուրժէք այս յորդորական խօսքիս, որովհետեւ համառօտաբար գրեցի ձեզի:

<span id="an_13:23">13:23</span> Գիտցէ՛ք թէ մեր եղբայրը՝ Տիմոթէոս
արձակուած է. եթէ շուտով գայ՝ անոր հետ պիտի տեսնեմ ձեզ:

<span id="an_13:24">13:24</span> Բարեւեցէ՛ք բոլոր ձեզ կառավարողներն ու
բոլոր սուրբերը. կը բարեւեն ձեզ անոնք՝ որ Իտալիայէն են: Շնորհքը ձեր
բոլորին հետ: Ամէն:

<span id="an_13:24">13:24</span> Բարեւեցէ՛ք բոլոր ձեզ կառավարողներն ու
բոլոր սուրբերը. կը բարեւեն ձեզ անոնք՝ որ Իտալիայէն են: Շնորհքը ձեր
բոլորին հետ: Ամէն:

------------------------------------------------------------------------

[Next: James](jam)
