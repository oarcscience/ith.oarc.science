[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](jo3)  [Next](rev.md) 

------------------------------------------------------------------------

### Armenian (Western): Jude

<span id="an_1:1">1:1</span> Յուդա, Յիսուս Քրիստոսի ծառան ու Յակոբոսի
եղբայրը, անոնց՝ որ Հայր Աստուծմով սրբացած, Յիսուս Քրիստոսով պահուած ու
կանչուած են.

<span id="an_1:2">1:2</span> ողորմութիւն, խաղաղութիւն եւ սէր թող շատնան
ձեր վրայ:

<span id="an_1:3">1:3</span> Սիրելինե՛ր, երբ ամբողջ փութաջանութեամբ կը
գրէի ձեզի հասարակաց փրկութեան համար, հարկաւոր նկատեցի գրել ձեզի եւ
յորդորել՝ որպէսզի պայքարիք այն հաւատքին համար, որ մէ՛կ անգամ աւանդուեցաւ
սուրբերուն:

<span id="an_1:4">1:4</span> Որովհետեւ քանի մը մարդիկ - որոնց
դատապարտութիւնը վաղուց արձանագրուած է՝՝ - գաղտնի մտան ձեր մէջ,
ամբարիշտներ՝ որոնք մեր Աստուծոյն շնորհքը այլափոխեցին ցոփութեան, եւ
ուրացան միակ Տիրակալն ու մեր Տէրը՝ Յիսուս Քրիստոսը:

<span id="an_1:5">1:5</span> Ուրեմն կը փափաքիմ յիշեցնել ձեզի, թէպէտ
ժամանակին գիտէիք ասիկա, թէ Տէրը՝ որ փրկեց ժողովուրդը Եգիպտոսի երկրէն՝
երկրորդ անգամ կորսնցուց չհաւատացողները.

<span id="an_1:6">1:6</span> եւ այն հրեշտակները, որոնք չպահեցին իրենց
սկզբնական դիրքը՝՝, հապա ձգեցին իրենց բնակութիւնը, յաւերժական կապերով
վերապահեց մեծ օրուան դատաստանին համար՝ մթութեան մէջ:

<span id="an_1:7">1:7</span> Նմանապէս Սոդոմ ու Գոմոր, ինչպէս նաեւ անոնց
շուրջը եղած քաղաքները, որոնք անձնատուր եղան պոռնկութեան եւ ընթացան ուրիշ
մարմինի ետեւէն, իբր օրինակ դրուած են մեր առջեւ, կրելով յաւիտենական
կրակին վճիռը:

<span id="an_1:8">1:8</span> Նմանապէս այս ցնորածներն ալ կը պղծեն
մարմինը, կ՚անարգեն տէրութիւնը ու կը հայհոյեն փառքերը:

<span id="an_1:9">1:9</span> Բայց Միքայէլ հրեշտակապետը, երբ կը վիճէր
Չարախօսին հետ՝ խօսելով Մովսէսի մարմինին մասին, չյանդգնեցաւ հայհոյալից
դատավճիռ արձակել՝՝ անոր դէմ, հապա ըսաւ. «Տէ՛րը յանդիմանէ քեզ»:

<span id="an_1:10">1:10</span> Մինչդեռ ասոնք կը հայհոյեն այն բաները՝ որ
չեն գիտեր. իսկ ինչ որ գիտեն բնականաբար, անբան կենդանիներու պէս,
կ՚ապականին այդ բաներուն մէջ:

<span id="an_1:11">1:11</span> Վա՜յ անոնց, քանի որ գացին Կայէնի
ճամբայէն, ինկան Բաղաամի մոլորութեան մէջ՝ վարձքի համար, եւ կորսուեցան
Կորխի հակաճառութեամբ:

<span id="an_1:12">1:12</span> Ասոնք բիծեր են ձեր սիրոյ խնճոյքներուն
մէջ, երբ խրախճանք կ՚ընեն ձեզի հետ, իրենք զիրենք արածելով առանց վախի:
Անջուր ամպեր են՝ հովերէն քշուած, աշնանային խամրած պտուղով ծառեր,
անպտուղ, երկու անգամ մեռած, արմատախիլ եղած.

<span id="an_1:13">1:13</span> ծովու վայրագ ալիքներ, որ կը փրփրցնեն
իրենց ամօթը. մոլորած աստղեր, որոնց համար վերապահուած է խաւարին մթութիւնը
յաւիտեան:

<span id="an_1:14">1:14</span> Ենովք ալ, եօթներորդը Ադամէն ետք,
մարգարէացաւ ասոնց համար եւ ըսաւ. «Ահա՛ Տէրը կու գայ իր բիւրաւոր
սուրբերով՝

<span id="an_1:15">1:15</span> դատաստան կիրարկելու բոլորին հանդէպ, ու
կշտամբելու անոնց մէջ եղող բոլոր ամբարիշտները՝ իրենց ամբարշտութեամբ ըրած
բոլոր ամբարիշտ գործերուն համար, եւ բոլոր խիստ խօսքերուն համար՝ որ
ամբարիշտ մեղաւորները խօսեցան անոր դէմ»:

<span id="an_1:16">1:16</span> Ասոնք տրտնջողներ ու քրթմնջողներ են, որոնք
կ՚ընթանան իրենց ցանկութիւններուն համաձայն. իրենց բերանները կը խօսին
յոխորտաբանութիւններ, ու երեսպաշտութիւն կ՚ընեն օգուտի համար:

<span id="an_1:17">1:17</span> Բայց դո՛ւք, սիրելինե՛ր, յիշեցէ՛ք այն
խօսքերը՝ որ նախապէս ըսուեցան մեր Տէրոջ՝ Յիսուս Քրիստոսի առաքեալներուն
կողմէ:

<span id="an_1:18">1:18</span> Անոնք կ՚ըսէին ձեզի թէ “վերջին ժամանակը
ծաղրողներ պիտի ըլլան, որոնք պիտի ընթանան իրենց ամբարիշտ ցանկութիւններուն
համաձայն”:

<span id="an_1:19">1:19</span> Ասոնք՝ իրենք զիրենք զատող, շնչաւոր մարդիկ
են, որոնք չունին Հոգին:

<span id="an_1:20">1:20</span> Իսկ դո՛ւք, սիրելինե՛ր, շինելով դուք ձեզ՝
ձեր ամենասուրբ հաւատքին վրայ, եւ աղօթելով Սուրբ Հոգիով,

<span id="an_1:21">1:21</span> պահեցէ՛ք դուք ձեզ Աստուծոյ սիրոյն մէջ,
սպասելով մեր Տէրոջ՝ Յիսուս Քրիստոսի ողորմութեան՝ յաւիտենական կեանքի
համար:

<span id="an_1:22">1:22</span> Կարեկցեցէ՛ք ոմանց՝ զատորոշելով.

<span id="an_1:23">1:23</span> իսկ փրկեցէ՛ք ուրիշները, վախով յափշտակելով
զանոնք կրակէն, ատելով մարմինէն ապականած բաճկոնն ալ:

<span id="an_1:24">1:24</span> Անոր՝ որ կարող է զերծ պահել ձեզ անկումէ,
եւ անարատ կեցնել իր փառքին առջեւ՝ ցնծութեամբ,

<span id="an_1:25">1:25</span> մեր Փրկիչին՝ միա՛կ Աստուծոյ, (մեր Տէրոջ՝
Յիսուս Քրիստոսի միջոցով) փա՜ռք ու մեծափառութի՜ւն, զօրութի՜ւն եւ
իշխանութի՜ւն (բոլոր դարերէն առաջ,) հիմա ու բոլոր դարերուն մէջ: Ամէն:

------------------------------------------------------------------------

[Next: Revelation](rev.md)
