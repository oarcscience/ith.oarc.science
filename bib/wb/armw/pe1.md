[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](jam)  [Next](pe2) 

------------------------------------------------------------------------

### Armenian (Western): 1 Peter

<span id="an_1:1">1:1</span> Պետրոս՝ Յիսուս Քրիստոսի առաքեալ, Պոնտոսի,
Գաղատիայի, Կապադովկիայի, Ասիայի ու Բիւթանիայի մէջ ցրուած գաղթականներուն,

<span id="an_1:2">1:2</span> որոնք ընտրուած են Հայր Աստուծոյ
կանխագիտութեան համաձայն՝ Հոգիին սրբացումով, Յիսուս Քրիստոսի
հնազանդութեան եւ արիւնին սրսկումին համար. շնորհք ու խաղաղութիւն թող
շատնան ձեր վրայ:

<span id="an_1:3">1:3</span> Օրհնեա՜լ ըլլայ Աստուած, մեր Տէրոջ՝ Յիսուս
Քրիստոսի Հայրը, որ իր առատ ողորմութեան համաձայն վերստին ծնաւ մեզ կենարար
յոյսի մը համար՝ Յիսուս Քրիստոսի մեռելներէն յարութեամբ,

<span id="an_1:4">1:4</span> եւ անեղծանելի, անարատ ու անթառամ
ժառանգութեան մը համար՝ որ երկինքը վերապահուած է ձեզի:

<span id="an_1:5">1:5</span> Դուք Աստուծոյ զօրութեամբ ու հաւատքով
պահպանուած էք փրկութեան համար, որ պատրաստ է յայտնուելու վերջին ատենը.

<span id="an_1:6">1:6</span> ուստի ցնծացէ՛ք անով, թէպէտ հիմա՝ քիչ մը
ատեն, եթէ պէտք ըլլայ, կը տրտմիք բազմազան փորձութիւններով,

<span id="an_1:7">1:7</span> որպէսզի ձեր հաւատքին փորձը (որ կորստական
ոսկիէն շատ աւելի պատուական է, թէպէտ ան կը փորձարկուի կրակով,) գտնուի
գովեստով, պատիւով եւ փառքով՝ Յիսուս Քրիստոսի յայտնութեան ատենը:

<span id="an_1:8">1:8</span> Դուք կը սիրէք զայն՝ չտեսած. կը հաւատաք
անոր՝ թէպէտ հիմա չէք տեսներ զայն, եւ կը ցնծաք անպատմելի ու փառաւոր
ուրախութեամբ,

<span id="an_1:9">1:9</span> ստանալով ձեր անձերուն փրկութիւնը՝ որպէս
վախճանը ձեր հաւատքին:

<span id="an_1:10">1:10</span> Այդ փրկութիւնը փնտռեցին եւ զննեցին
մարգարէները, որոնք մարգարէացան ձեզի սահմանուած շնորհքին մասին:

<span id="an_1:11">1:11</span> Կը զննէին թէ ի՛նչ կամ ինչպիսի՛ ատեն կը
բացայայտէր իրենց մէջ եղած Քրիստոսի Հոգին, երբ կանխաւ կը վկայէր Քրիստոսի
չարչարանքներուն եւ անոնց հետեւող փառքին մասին:

<span id="an_1:12">1:12</span> Անոնց յայտնուեցաւ թէ ո՛չ թէ իրե՛նց՝ հապա
մեզի՛ կը սպասարկէին այն բաները, որոնք հիմա հաղորդուեցան ձեզի անո՛նց
միջոցով՝ որ աւետարանեցին ձեզի երկինքէն ղրկուած Սուրբ Հոգիով: Այդ
բաներո՛ւն է որ հրեշտակները կը ցանկան ակնկառոյց նայիլ:

<span id="an_1:13">1:13</span> Ուստի գօտեպնդեցէ՛ք ձեր միտքին մէջքը,
զգա՛ստ եղէք, ու կատարե՛լապէս յուսացէք այն շնորհքին՝ որ պիտի տրուի ձեզի
Յիսուս Քրիստոսի յայտնութեան ատենը:

<span id="an_1:14">1:14</span> Հնազանդ զաւակներու պէս՝ մի՛ համակերպիք
ձեր անգիտութեան ատենուան նախկին ցանկութիւններուն:

<span id="an_1:15">1:15</span> Հապա, ինչպէս ձեզ կանչողը սուրբ է, դո՛ւք
ալ սո՛ւրբ եղէք ձեր ամբողջ վարքին մէջ:

<span id="an_1:16">1:16</span> Որովհետեւ գրուած է. «Սո՛ւրբ եղէք, քանի որ
ես սուրբ եմ»:

<span id="an_1:17">1:17</span> Եթէ Հայր կը կոչէք ա՛ն՝ որ առանց
աչառութեան կը դատէ իւրաքանչիւրին արարքին համեմատ, երկիւղածութեա՛մբ
ընթացէք հոս՝ ձեր պանդխտութեան ժամանակ:

<span id="an_1:18">1:18</span> Որովհետեւ դուք գիտէք թէ ո՛չ թէ ապականացու
արծաթով կամ ոսկիով ազատագրուեցաք ձեր հայրերէն աւանդուած փուճ վարքէն,

<span id="an_1:19">1:19</span> հապա Քրիստոսի պատուական արիւնով՝ որպէս
անարատ եւ անբիծ գառի մը արիւնը:

<span id="an_1:20">1:20</span> Արդարեւ ան նախապէս ճանչցուած էր՝ աշխարհի
հիմնադրութենէն առաջ, բայց այս վերջին ժամանակները երեւցաւ ձեզի համար:

<span id="an_1:21">1:21</span> Անոր միջոցով հաւատացիք Աստուծոյ, որ
մեռելներէն յարուցանեց զայն եւ փառաւորեց զայն, որպէսզի ձեր հաւատքն ու
յոյսը ըլլան Աստուծոյ վրայ:

<span id="an_1:22">1:22</span> Մաքուր սիրտով՝ ջերմեռանդութեա՛մբ սիրեցէք
զիրար, քանի որ մաքրագործեցիք ձեր անձերը անկեղծ եղբայրսիրութեան համար՝
ճշմարտութեան հնազանդելով Հոգիին միջոցով,

<span id="an_1:23">1:23</span> ու վերստին ծնած ըլլալով՝ ո՛չ թէ
ապականացու հունտէն, հապա՝ անապականէն - Աստուծոյ խօսքով՝ որ կ՚ապրի ու կը
մնայ յաւիտեան:

<span id="an_1:24">1:24</span> Արդարեւ «ամէն մարմին խոտի պէս է, ու
մարդուն ամբողջ փառքը՝ խոտի ծաղիկի պէս. խոտը կը չորնայ եւ անոր ծաղիկը կը
թափի,

<span id="an_1:25">1:25</span> բայց Տէրոջ խօսքը կը մնայ յաւիտեան»: Եւ
ա՛յս խօսքն է՝ որ աւետարանուեցաւ ձեզի:

<span id="an_2:1">2:1</span> Ուրեմն, թօթափելով ամէն չարամտութիւն եւ ամէն
նենգութիւն, կեղծաւորութիւնները, նախանձներն ու բոլոր բամբասանքները,

<span id="an_2:2">2:2</span> նորածին երախաներու պէս տենչացէ՛ք Աստուծոյ
խօսքին անխարդախ կաթին, որպէսզի աճիք անով (մինչեւ փրկութիւնը),

<span id="an_2:3">2:3</span> եթէ համտեսած էք Տէրոջ քաղցր ըլլալը:

<span id="an_2:4">2:4</span> Մօտեցէ՛ք անոր՝ ապրող քարին, որ արդարեւ
մարդոցմէ մերժուած է, բայց Աստուծմէ ընտրուած ու պատուական է:

<span id="an_2:5">2:5</span> Դո՛ւք ալ՝ ապրող քարերու պէս՝ կը շինուիք իբր
հոգեւոր տաճար մը, սուրբ քահանայութիւն մը, որպէսզի մատուցանէք հոգեւոր
զոհեր, Աստուծոյ ընդունելի՝ Յիսուս Քրիստոսի միջոցով:

<span id="an_2:6">2:6</span> Որովհետեւ Գիրքին մէջ ալ կայ. «Ահա՛ Սիոնի
մէջ կը դնեմ ծայրագոյն անկիւնաքար մը, ընտիր ու պատուական, եւ ո՛վ որ
հաւատայ անոր՝ բնա՛ւ ամօթահար պիտի չըլլայ»:

<span id="an_2:7">2:7</span> Ուրեմն ձեզի՝ որ կը հաւատաք՝ պատուական է ան,
իսկ անհնազանդներուն համար՝ «այն քարը՝ որ կառուցանողները մերժեցին, անիկա՛
եղաւ անկիւնաքարը,

<span id="an_2:8">2:8</span> ու սայթաքումի քար եւ գայթակղութեան ժայռ»
անոնց՝ որ խօսքին անհնազանդ ըլլալով կը գայթին, որուն համար ալ որոշուած
էին:

<span id="an_2:9">2:9</span> Բայց դուք ընտրուած ցեղ մըն էք, թագաւորական
քահանայութիւն մը, սուրբ ազգ մը, սեփական ժողովուրդ մը, որպէսզի հռչակէք
առաքինութիւնները անո՛ր՝ որ կանչեց ձեզ խաւարէն իր սքանչելի լոյսին:

<span id="an_2:10">2:10</span> Ժամանակին ժողովուրդ չէիք, բայց հիմա
Աստուծոյ ժողովուրդն էք. առանց ողորմութեան էիք, բայց հիմա ողորմութիւն
գտաք:

<span id="an_2:11">2:11</span> Սիրելինե՛ր, կ՚աղաչե՛մ ձեզի, պանդուխտներու
եւ գաղթականներու պէս՝ ե՛տ կեցէք մարմնաւոր ցանկութիւններէն, որոնք կը
մարտնչին անձին դէմ:

<span id="an_2:12">2:12</span> Պարկե՛շտ վարք ունեցէք հեթանոսներուն մէջ,
որպէսզի՝ այն բանին համար որ կը բամբասեն ձեզ իբր չարագործներ, այցելութեան
օրը փառաւորեն Աստուած՝ տեսնելով ձեր բարի գործերը:

<span id="an_2:13">2:13</span> Ուստի հպատակեցէ՛ք ամէն մարդկային
հաստատութեան՝ Տէրոջ համար. ըլլա՛յ թագաւորին՝ որպէս բարձրագոյնին,

<span id="an_2:14">2:14</span> ըլլա՛յ կառավարիչներուն՝ որպէս անոր կողմէն
ղրկուածներու, վրէժ առնելու չարագործներէն եւ գովելու բարեգործները:

<span id="an_2:15">2:15</span> Որովհետեւ Աստուծոյ կամքն է որ պապանձեցնէք
անմիտ մարդոց անգիտութիւնը՝ բարիք գործելով,

<span id="an_2:16">2:16</span> ըլլալով ազատ բայց գործածելով ձեր
ազատութիւնը ո՛չ թէ որպէս չարամտութեան ծածկոց, հապա՝ իբր Աստուծոյ
ծառաներ:

<span id="an_2:17">2:17</span> Պատուեցէ՛ք բոլորը. սիրեցէ՛ք եղբայրները.
վախցէ՛ք Աստուծմէ. պատուեցէ՛ք թագաւորը:

<span id="an_2:18">2:18</span> Ծառանե՛ր, հպատակեցէ՛ք ձեր տէրերուն ամբողջ
երկիւղածութեամբ. ո՛չ միայն բարիներուն եւ ազնիւներուն, այլ նաեւ
կամակորներուն:

<span id="an_2:19">2:19</span> Քանի որ եթէ մէկը՝ Աստուծոյ հանդէպ բարի
խղճմտանքով՝ տոկայ անիրաւօրէն չարչարուելու տրտմութեան, ասիկա շնո՛րհք մըն
է:

<span id="an_2:20">2:20</span> Արդարեւ գովեստի արժանի ի՞նչ կայ, եթէ
տոկաք՝ մինչ կը կռփահարուիք մեղանչած ըլլալով: Բայց եթէ տոկաք՝ մինչ կը
չարչարուիք բարիք գործած ըլլալով, ասիկա շնո՛րհք մըն է Աստուծոյ քով:

<span id="an_2:21">2:21</span> Քանի որ դուք կանչուեցաք այս բանին համար,
որովհետեւ Քրիստո՛ս ալ չարչարուեցաւ ձեզի համար եւ օրինակ թողուց ձեզի՝
որպէսզի հետեւիք իր հետքերուն:

<span id="an_2:22">2:22</span> Ան մեղք չգործեց, ո՛չ ալ նենգութիւն
գտնուեցաւ անոր բերանին մէջ:

<span id="an_2:23">2:23</span> Երբ կը հեգնուէր, փոխարէնը չէր հեգներ. կը
չարչարուէր, բայց չէր սպառնար, հապա կը յանձնէր ինքզինք արդարութեամբ
դատողին:

<span id="an_2:24">2:24</span> Ի՛նք քաւեց մեր մեղքերը խաչափայտին վրայ՝
իր մարմինով, որպէսզի՝ զերծ ըլլալով մեղքէն՝ ապրինք արդարութեան համար:
Դուք անոր վէրքերո՛վ բժշկուեցաք.

<span id="an_2:25">2:25</span> որովհետեւ մոլորեալ ոչխարներու պէս էիք,
բայց հիմա վերադարձաք ձեր անձերուն Հովիւին եւ Տեսուչին:

<span id="an_3:1">3:1</span> Նմանապէս դո՛ւք, կինե՛ր, հպատակեցէ՛ք ձեր
ամուսիններուն, որպէսզի եթէ նոյնիսկ ոմանք չանսան խօսքին, շահուին առանց
խօսքի՝ կիներուն վարքով,

<span id="an_3:2">3:2</span> մինչ կը տեսնեն ձեր մաքրակենցաղ ու երկիւղած
վարքը:

<span id="an_3:3">3:3</span> Ձեր զարդարանքը թող չըլլայ դուրսէն՝ մազերու
հիւսքերով, ոսկիներու շարքերով կամ շքեղ հանդերձներ հագնելով,

<span id="an_3:4">3:4</span> հապա ձեր զարդը թող ըլլայ սիրտին ծածուկ
մարդը, հեզ եւ հանդարտ հոգիի մը անապականութեամբ, ինչ որ թանկագին է
Աստուծոյ առջեւ:

<span id="an_3:5">3:5</span> Որովհետեւ ժամանակին սուրբ կիներն ալ, որոնք
կը յուսային Աստուծոյ, ա՛յսպէս կը զարդարէին իրենք զիրենք՝ հպատակելով
իրենց ամուսիններուն,

<span id="an_3:6">3:6</span> ինչպէս Սառա կը հնազանդէր Աբրահամի՝ տէր
կոչելով զայն: Դուք անոր զաւակներն էք, քանի բարիք կը գործէք ու չէք վախնար
որեւէ սարսափէ:

<span id="an_3:7">3:7</span> Նմանապէս դո՛ւք, ամուսիննե՛ր, գիտակցելո՛վ
բնակեցէք անոնց հետ, պատուելով կիները իբր աւելի տկար անօթներ եւ կեանքի
շնորհքին ժառանգակիցներ, որպէսզի ձեր աղօթքները չընդհատուին:

<span id="an_3:8">3:8</span> Վերջապէս, բոլո՛րդ եղէք համախոհ, կարեկից,
եղբայրասէր, գթած ու բարեսիրտ:

<span id="an_3:9">3:9</span> Չարիքի փոխարէն չարիք մի՛ հատուցանէք, կամ
հեգնանքի փոխարէն՝ հեգնանք. այլ ընդհակառակը՝ օրհնեցէ՛ք, գիտնալով թէ ատոր
համար կանչուեցաք, որպէսզի օրհնութիւն ժառանգէք:

<span id="an_3:10">3:10</span> Որովհետեւ «ա՛ն որ կ՚ուզէ կեանքը սիրել ու
բարի օրեր տեսնել, թող դադրեցնէ իր լեզուին չարախօսութիւնը, եւ իր շրթունքը
խաբէութիւն թող չխօսի:

<span id="an_3:11">3:11</span> Չարութենէ թող հեռանայ ու բարիք գործէ.
խաղաղութիւն թող փնտռէ եւ անոր հետամուտ ըլլայ:

<span id="an_3:12">3:12</span> Որովհետեւ Տէրոջ աչքերը արդարներուն վրայ
են, ու իր ականջները բաց են անոնց աղերսանքին. բայց Տէրոջ երեսը
չարագործներուն դէմ է»:

<span id="an_3:13">3:13</span> Եւ ո՞վ պիտի չարչարէ ձեզ՝ եթէ դուք նմանիք
բարիին:

<span id="an_3:14">3:14</span> Բայց նոյնիսկ եթէ չարչարուիք արդարութեան
համար՝ երանելի՛ էք, եւ մի՛ վախնաք անոնց ահէն, ու մի՛ վրդովիք:

<span id="an_3:15">3:15</span> Հապա սրբացուցէ՛ք Տէր Աստուածը ձեր
սիրտերուն մէջ, եւ միշտ պատրա՛ստ եղէք հեզութեամբ ու երկիւղածութեամբ
ջատագովական ներկայացնելու ամէն մէկուն՝ որ կը խնդրէ ձեզմէ ձեր մէջ եղած
յոյսին պատճառը.

<span id="an_3:16">3:16</span> բարի՛ խղճմտանք ունեցէք, որպէսզի՝ այն
բանին համար որ կը բամբասեն ձեզ իբր չարագործներ, ամօթահար ըլլան անո՛նք՝
որ կը պախարակեն Քրիստոսով եղած ձեր բարի վարքը:

<span id="an_3:17">3:17</span> Որովհետեւ աւելի լաւ է չարչարուիլ - եթէ
ա՛յդ է Աստուծոյ կամքը - բարի՛ք ընելով, քան թէ չարիք ընելով:

<span id="an_3:18">3:18</span> Արդարեւ Քրիստո՛ս ալ մէ՛կ անգամ
չարչարուեցաւ՝ մեղքերու համար, Արդարը՝ անարդարներուն համար, որպէսզի
մօտեցնէ մեզ Աստուծոյ: Ան մարմինով մեռցուեցաւ, բայց Հոգիով կեանք ստացաւ,

<span id="an_3:19">3:19</span> եւ անով ալ գնաց ու քարոզեց բանտի մէջ եղած
հոգիներուն:

<span id="an_3:20">3:20</span> Անոնք ժամանակին անհնազանդ եղան, երբ
Աստուծոյ համբերատարութիւնը կը սպասէր անոնց՝ Նոյի օրերը, մինչ տապանը կը
կերտուէր: Անոր մէջ քիչեր, այսինքն ութ անձ, փրկուեցան ջուրէն:

<span id="an_3:21">3:21</span> Անոր կրկնատիպը եղող մկրտութիւնն ալ հիմա
կը փրկէ մեզ, (ո՛չ թէ մարմինին աղտը լքելը, հապա Աստուծոյ հանդէպ բարի
խղճմտանքի մը յանձնառութիւնը,) Յիսուս Քրիստոսի յարութեամբ:

<span id="an_3:22">3:22</span> Ան երկինք գացած՝ Աստուծոյ աջ կողմն է, եւ
հրեշտակները, իշխանութիւններն ու զօրութիւնները հպատակած են իրեն:

<span id="an_4:1">4:1</span> Ուրեմն, քանի որ Քրիստոս չարչարուեցաւ մեզի
համար՝ մարմինով, դո՛ւք ալ զինուեցէք նոյն մտադրութեամբ: Որովհետեւ ա՛ն որ
չարչարուած է մարմինով՝ դադրած է մեղանչելէ,

<span id="an_4:2">4:2</span> որպէսզի՝ իր մարմինին մէջ մնացած ժամանակը՝
այլեւս ապրի ո՛չ թէ մարդոց ցանկութիւններուն համաձայն, հապա՝ Աստուծոյ
կամքին համաձայն:

<span id="an_4:3">4:3</span> Որովհետեւ կը բաւէ մեզի գործադրած ըլլալ
հեթանոսներուն կամքը՝ մեր կեանքին անցած ժամանակը, երբ կ՚ընթանայինք
ցոփութիւններու, ցանկութիւններու, գինեմոլութիւններու, զեխութիւններու,
արբեցութիւններու եւ անօրէն կռապաշտութիւններու մէջ:

<span id="an_4:4">4:4</span> Անոնք տարօրինակ կը սեպեն, որ դուք չէք
սուրար իրենց հետ դէպի նոյն անառակութեան ծայրայեղութիւնը, ու կը հայհոյեն
ձեզի:

<span id="an_4:5">4:5</span> Անոնք հաշիւ պիտի տան անո՛ր՝ որ պատրաստ է
դատել ողջերն ու մեռելները.

<span id="an_4:6">4:6</span> քանի որ սա՛ նպատակով մեռելներո՛ւն ալ
աւետարանուեցաւ, որպէսզի դատուին մարմինով՝ մարդոց համեմատ, իսկ ապրին
հոգիով՝ Աստուծոյ համաձայն:

<span id="an_4:7">4:7</span> Սակայն ամէն բանի վախճանը մօտեցած է. ուրեմն
խոհե՛մ եղէք, եւ արթո՛ւն կեցէք՝ աղօթելու համար:

<span id="an_4:8">4:8</span> Ամէն բանէ առաջ՝ ջերմեռա՛նդ սէր ունեցէք
իրարու հանդէպ. որովհետեւ սէրը կը ծածկէ մեղքերու բազմութիւնը:

<span id="an_4:9">4:9</span> Հիւրասէ՛ր եղէք իրարու հանդէպ՝ առանց
տրտնջելու:

<span id="an_4:10">4:10</span> Քանի ձեզմէ իւրաքանչիւրը ստացած է շնորհ
մը, սպասարկեցէ՛ք զայն իրարու՝ Աստուծոյ բազմազան շնորհքին բարի
տնտեսներուն պէս:

<span id="an_4:11">4:11</span> Եթէ մէկը խօսի, թող խօսի Աստուծոյ
պատգամներուն պէս. եթէ մէկը սպասարկէ, թող սպասարկէ Աստուծոյ հայթայթած
ոյժին համեմատ. որպէսզի ամէն բանի մէջ Աստուած փառաւորուի Յիսուս Քրիստոսի
միջոցով, որուն կը պատկանին փառքն ու զօրութիւնը դարէ դար՝՝: Ամէն:

<span id="an_4:12">4:12</span> Սիրելինե՛ր, տարօրինակ մի՛ սեպէք այն
փորձութեան հրդեհը, որ կ՚ըլլայ ձեզ փորձելու համար, որպէս թէ օտար բան մը
կը պատահի ձեզի:

<span id="an_4:13">4:13</span> Հապա ուրախացէ՛ք՝ քանի որ կը հաղորդակցիք
Քրիստոսի չարչարանքներուն, որպէսզի անոր փառքի յայտնութեան ատենն ալ
ուրախանաք ցնծութեամբ:

<span id="an_4:14">4:14</span> Եթէ նախատուիք Քրիստոսի անունին համար՝
երանելի՜ էք, որովհետեւ փառքի (ու զօրութեան) եւ Աստուծոյ Հոգին հանգչած է
ձեր վրայ. արդարեւ ան կը հայհոյուի անոնցմէ, բայց կը փառաւորուի ձեզմէ՝՝:

<span id="an_4:15">4:15</span> Ձեզմէ ո՛չ մէկը թող չարչարուի իբր
մարդասպան, կամ գող, կամ չարագործ, կամ իբր ուրիշին միջամուխ:

<span id="an_4:16">4:16</span> Սակայն եթէ չարչարուի իբր քրիստոնեայ՝ թող
չամչնայ, հապա թող փառաւորէ Աստուած այս մասին:

<span id="an_4:17">4:17</span> Որովհետեւ ատենը եկած է՝ որ դատաստանը սկսի
Աստուծոյ տունէն: Ու եթէ նախ սկսի մեզմէ, հապա ի՞նչ պիտի ըլլայ վախճանը
անոնց՝ որ չեն անսար Աստուծոյ աւետարանին:

<span id="an_4:18">4:18</span> Եթէ արդարը հազիւ կը փրկուի, ի՞նչ պիտի
ըլլան՝՝ ամբարիշտն ու մեղաւորը:

<span id="an_4:19">4:19</span> Հետեւաբար, անոնք որ կը չարչարուին
Աստուծոյ կամքին համաձայն, բարիք գործելով թող աւանդեն իրենց անձերը անոր՝
իբր հաւատարիմ Արարիչին:

<span id="an_5:1">5:1</span> Կը յորդորեմ ձեր մէջ եղող երէցները, ե՛ս ալ
ըլլալով երէց իրենց պէս, Քրիստոսի չարչարանքներուն վկայ, նաեւ հաղորդակից
այն փառքին՝ որ պիտի յայտնուի.-

<span id="an_5:2">5:2</span> հովուեցէ՛ք Աստուծոյ հօտը՝ որ ձեր մէջ է,
տեսուչ ըլլալով՝ ո՛չ թէ հարկադրաբար, հապա՝ կամովին. ո՛չ թէ ամօթալի
շահախնդրութեամբ, հապա՝ յօժարութեամբ.

<span id="an_5:3">5:3</span> ո՛չ ալ տիրապետելով թեմին վրայ, հապա՝ տիպար
ըլլալով հօտին.

<span id="an_5:4">5:4</span> ու երբ Հովուապետը երեւնայ, պիտի ստանաք
փառքի անթառամ պսակը:

<span id="an_5:5">5:5</span> Նմանապէս դո՛ւք, դեռատինե՛ր, հպատակեցէ՛ք
տարեցներուն: Բոլորդ իրարու հպատակելով՝ խոնարհութի՛ւն հագէք. որովհետեւ
«Աստուած կ՚ընդդիմանայ ամբարտաւաններուն, բայց շնորհք կու տայ
խոնարհներուն»:

<span id="an_5:6">5:6</span> Ուրեմն խոնարհեցէ՛ք Աստուծոյ հզօր ձեռքին
տակ, որպէսզի ժամանակին բարձրացնէ ձեզ:

<span id="an_5:7">5:7</span> Ձեր ամէն հոգը ձգեցէ՛ք անոր վրայ, որովհետեւ
ան կը հոգայ ձեզ:

<span id="an_5:8">5:8</span> Զգա՛ստ եղէք, արթո՛ւն կեցէք. որովհետեւ ձեր
ոսոխը՝ Չարախօսը՝ կը շրջի մռնչող առիւծի պէս, փնտռելով թէ ո՛վ կլլէ:

<span id="an_5:9">5:9</span> Դիմադրեցէ՛ք անոր՝ ամուր հաւատքով, գիտնալով
թէ ձեր եղբայրնե՛րն ալ աշխարհի մէջ կը կրեն նոյն չարչարանքները:

<span id="an_5:10">5:10</span> Եւ ամէն շնորհքի Աստուածը, որ իր
յաւիտենական փառքին կանչեց մեզ Քրիստոս Յիսուսի միջոցով, ձեզ կատարեալ պիտի
ընէ, ամրացնէ, ուժովցնէ եւ անսասան հիմերու վրայ դնէ, երբ չարչարուիք քիչ
մը ատեն:

<span id="an_5:11">5:11</span> Իրե՛ն են փառքը եւ զօրութիւնը դարէ դար՝՝:
Ամէն:

<span id="an_5:12">5:12</span> Սիղուանոսի միջոցով, որ՝ ինչպէս կը սեպեմ՝
հաւատարիմ եղբայր մըն է, գրեցի ձեզի համառօտաբար, յորդորելով ու վկայելով
թէ ա՛յս է Աստուծոյ ճշմարիտ շնորհքը, որուն մէջ հաստատ կեցած էք:

<span id="an_5:13">5:13</span> Կը բարեւէ ձեզ Բաբելոնի մէջ եղած եկեղեցին,
որ ընտրուած է ձեզի հետ, նաեւ Մարկոս՝ իմ որդիս:

<span id="an_5:14">5:14</span> Բարեւեցէ՛ք զիրար սիրոյ համբոյրով:
Խաղաղութի՜ւն ձեր բոլորին՝ որ Քրիստոս Յիսուսի մէջ էք: Ամէն:

------------------------------------------------------------------------

[Next: 2 Peter](pe2)
