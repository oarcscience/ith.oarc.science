[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](nah)  [Next](zep) 

------------------------------------------------------------------------

### Xhosa Bible: Habakkuk

<span id="an_1:1">1:1</span> Isihlabo awasibonayo uHabhakuki umprofeti.

<span id="an_1:2">1:2</span> Kunini na, Yehova, ndizibika, ungeva;
ndikhala kuwe ndisithi, Ugonyamelo, ungasindisi?

<span id="an_1:3">1:3</span> Yini na ukuba undikhangelise ubutshinga,
ukondele okubi? Yimbuqo nogonyamelo phambi kwam; kukho ubambano,
kuphakame ingxabano.

<span id="an_1:4">1:4</span> Ngenxa yoko uyekelelwe umyalelo, ukuze
kungaveli naphakade okusesikweni; kuba abangendawo bayawarhawula
amalungisa; ngenxa yoko okusesikweni kuphuma kujikekile.

<span id="an_1:5">1:5</span> Khangelani phakathi kweentlanga, nondele,
ningakhulumi nokukhuluma; ngokuba ndiya kusebenza umsebenzi ngemihla
yenu, eningayi kukholwa nguwo, nokuba niyawubaliselwa.

<span id="an_1:6">1:6</span> Kuba, yabonani, ndixhoxha amaKaledi,
uhlanga olulugcalagcala, oluyintshakavula; oluhamba nobubanzi
behlabathi, ukuze luhluthe amakhaya angewalo.

<span id="an_1:7">1:7</span> Luyadengisa, luyoyikeka; kuphuma kwakulo
okusesikweni kwalo, nokuphakama kwalo.

<span id="an_1:8">1:8</span> Anamendu ngaphezu kwezingwe amahashe alo,
aqubula ngaphezu kweengcuka zangokuhlwa. Bayaphalisa abamahashe balo;
abamahashe balo beza bevela kude, bee tshwebelele njengexhalanga
elikhawulezayo ukuza kudla.

<span id="an_1:9">1:9</span> Bonke bephela beza ngokugonyamela; ubuso
babo buzamela phambili; bahlanganisa abathinjwa njengentlabathi.

<span id="an_1:10">1:10</span> Bona bacukuceza ookumkani, nezidwangube
ziyintlekisa kubo; bona bayazihleka iinqaba zonke; bafumba uthuli,
bazithi hlasi.

<span id="an_1:11">1:11</span> Baya kwandula bakhukule ngokomoya,
badlule, bazeke ityala; la mandla abe nguthixo wabo.

<span id="an_1:12">1:12</span> Wena akunguye na owasusela kwakumandulo,
Yehova, Thixo wam, ungoyiNgcwele wam? Asiyi kufa. Yehova, ubamisele
ukuba bagwebe; Liwa, ubaseke ukuba bohlwaye.

<span id="an_1:13">1:13</span> Wena ungomehlo ahlambulukileyo, ukuba
angayikhangeli into embi, ukuba ungabi nakukondela okubi; ubondele ngani
na ke abanginizi, ukuba uthi cwaka njeongendawo emginya olilungisa
kunaye?

<span id="an_1:14">1:14</span> Ulwenze ke uluntu lwanjengeentlanzi
zaselwandle, njengezinambuzane ezingenamlawuli.

<span id="an_1:15">1:15</span> Bonke bephela babanyusa ngeqherhu labo;
babaqweqwedisa ngomnatha wabo, babahlanganise ngomnathakazi wabo; ngenxa
yoko bayavuya, bagcobe.

<span id="an_1:16">1:16</span> Ngenxa yoko babingelela kumnatha wabo,
baqhumisele kumnathakazi wabo; kuba sityebe ngezo zinto isahlulo sabo,
nokudla kwabo kwaba ngamanqatha ngazo.

<span id="an_1:17">1:17</span> Baya kuwukhuphela na ngenxa yoko umnatha
wabo, bahlale bebulala iintlanga, bangacongi na?

<span id="an_2:1">2:1</span> Ndiya kuma emboniselweni yam, ndizibeke
phezu kwenqaba, ndibonisele, ukuba ndiyibone into aya kuyithetha kum,
nento endiya kuphendula yona ngenxa yesimangalo sam.

<span id="an_2:2">2:2</span> Wandiphendula ke uYehova, wathi, Bhala
umbono, uwukrole kakuhle emacwecweni, ukuze abaleke owulesayo.

<span id="an_2:3">2:3</span> Kuba umbono usaya kuba ngowexesha
elimisiweyo, ukhawulezela ekupheleni, angathethi wona amanga; ukuba uthe
wazilazila, wulinde, kuba uya kuza, awuyi kubuya umva.

<span id="an_2:4">2:4</span> Yabona, ugxalathelene, awuthe tye,
umphefumlo wakhe phakathi kwakhe; ke lona ilungisa liya kudla ubomi
ngokholo lwalo.

<span id="an_2:5">2:5</span> Naphezu koko, iwayini ngumtshinizisi, umfo
okhukhumeleyo, akahlali; yena owandisileyo umbilini wakhe
njengelabafileyo, abe enjengokufa, enganeliswa, koko ezihlangani sela
kuye iintlanga zonke, azibuthele kuye izizwe zonke.

<span id="an_2:6">2:6</span> Aziyi kuwenza umzekeliso ngaye yini na,
zonke ezo ziphela, zimkwekwele, zimntsonkothele, zisithi, Uha, lowo
wandisa okungekwakhe! (kunini na?) esenjenjalo ezisindanisa
ngezibambiso?

<span id="an_2:7">2:7</span> Abakudlayo abayi kusuka beme ngesiquphe
yini na, bavuke abakuqungaqungayo, ube ngamaxhoba kubo?

<span id="an_2:8">2:8</span> Ekubeni wena ubhunyule iintlanga ezininzi,
aya kukubhunyula onke amasalela ezizwe, ngenxa yamagazi oluntu, nangenxa
yokuligonyamela kwakho ilizwe, nomzi, nabemi bawo bonke.

<span id="an_2:9">2:9</span> Yeha, oyizuzela indlu yakhe inzuzo embi,
ukuze ayakhele phezulu indlu yakhe, ukuze azihlangule esandleni sobubi!

<span id="an_2:10">2:10</span> Uyicebele ihlazo indlu yakho, ngokunqamla
izizwe ezininzi; wonile kumphefumlo wakho.

<span id="an_2:11">2:11</span> Ngokuba ilitye eliseludongeni liya
kukhala, nomqadi womthi usabele kulo.

<span id="an_2:12">2:12</span> Yeha ke, owakha umzi ngamagazi, oqinisa
umzi ngobugqwetha!

<span id="an_2:13">2:13</span> Yabona, akuphumi kuYehova wemikhosi na
ukuthi izizwe zizixhamlele umlilo, izizwe zizityhafisele okulambathayo?

<span id="an_2:14">2:14</span> Kuba ihlabathi liya kuzala kukwazi
ubuqaqawuli bukaYehova, njengamanzi egubungele ulwandle.

<span id="an_2:15">2:15</span> Yeha, wena useza ummelwane wakho,
usongezelela ubushushu bakho kuye, umnxilisa nokumnxilisa, ukuze
ubondele ubuze bakhe!

<span id="an_2:16">2:16</span> Uya kuhluthiswa ngocukucezo, kungabi
luzuko; sela nawe, kubonakale ukungaluki kwakho. Iya kujikela kuwe
indebe yesokunene isandla sikaYehova, ucukucezo olukhulu lube phezu
kozuko lwakho.

<span id="an_2:17">2:17</span> Ngokuba ukuyigonyamela kwakho iLebhanon
kokugubungela; nokuchithachitha kwakho iinyamakazi, okwaziqhiphula
umbilini; ngenxa yamagazi oluntu, nangenxa yokuligonyamela kwakho
ilizwe, nomzi, nabemi bawo bonke.

<span id="an_2:18">2:18</span> Unceda ntoni na umfanekiso oqingqiweyo,
ukuba awuqingqe nje umenzi wawo? Unceda ntoni na otyhidiweyo, nomyali
wobuxoki, ukuba umyili wento ayiyilileyo akholose nje ngayo, ukuze enze
izinto ezingento, ezizidenge?

<span id="an_2:19">2:19</span> Uha, kothi emthini, Vuka! athi kwilitye
elithe cwaka, Suk’ ume! Lingayala na? Nalo, lifakwe egolideni
nasesilivereni; akukho nto ingumoya phakathi kwalo.

<span id="an_2:20">2:20</span> UYehova ke yena usetempileni yakhe
engcwele; malithi tu ebusweni bakhe lonke ihlabathi.

<span id="an_3:1">3:1</span> Umthandazo kaHabhakuki umprofeti,
ngeshigayon:

<span id="an_3:2">3:2</span> Yehova, ndiluvile udaba lwakho, ndoyika;
Yehova, wuphilise umsebenzi wakho phakathi kweminyaka, Wazise phakathi
kweminyaka; Ekugugumeni kwakho khumbula inceba.

<span id="an_3:3">3:3</span> UThixo uza evela kwaTeman, OyiNgcwele evela
ezintabeni zaseParan. (Phakamisani.) Igubungele amazulu indili yakhe,
Ihlabathi lizele yindumiso yakhe.

<span id="an_3:4">3:4</span> Ubumhlophe bakhe busuke baba
njengokukhanya; Yimithi emacaleni akhe; Kulapho ke ukuzimela kwamandla
akhe.

<span id="an_3:5">3:5</span> Phambi kwakhe kuhamba indyikitya yokufa,
Kulandele icesina ezinyaweni zakhe.

<span id="an_3:6">3:6</span> Umi, walishukumisa ihlabathi; Ukhangele,
wazishukumisa iintlanga; Zaba nkumenkume iintaba zanini, Zasibekeka
iinduli zasephakadeni; Iindlela zakhe yena zisephakadeni.

<span id="an_3:7">3:7</span> Ndibone iintente zakwaKushan
zisenkathazweni; Amalengalenga elizwe lakwaMidiyan adidizela.

<span id="an_3:8">3:8</span> Yabe iyimilambo na, Yehova, Yabe
iyimilambo, kusini na, owavutha ngayo na umsindo wakho? Yabe ilulwandle,
kusini na, Owaphuphumela lona umsindo wakho, Ukuze nje ukhwele
emahasheni akho, Ezinqwelweni zakho zokusindisa?

<span id="an_3:9">3:9</span> Sizihlubile sazihluba isaphetha sakho;
Zifungelwe ilizwi iintonga zokohlwaya. (Phakamisani.) Ihlabathi
uligqobhoza imilambo.

<span id="an_3:10">3:10</span> Zikubonile, ziyankwantya iintaba, Kudlule
isiphango samanzi; Amanzi anzongonzongo akhupha isandi sawo,
Aziphakamisela phezulu izandla zawo.

<span id="an_3:11">3:11</span> Latshona ilanga nenyanga ekhayeni lazo,
Ngokukhanya kweentolo zakho ezihambayo, Ngobumhlophe bokubengezela
kwezikhali zakho.

<span id="an_3:12">3:12</span> Ulinyathela ilizwe ubhavuma, Unyhashe
iintlanga unomsindo. Uphuma ukuba usindise abantu bakho.

<span id="an_3:13">3:13</span> Ukuba usindise umthanjiswa wakho:
Uphaluse intloko endlwini yongendawo, Usihlube isiseko sakhe, ude use
entanyeni. (Phakamisani.)

<span id="an_3:14">3:14</span> Uyihlaba ngeentonga zakhe intloko yezimpi
zakhe, Ezigalelekayo zisiza kundichitha; Ezikuvuyelela kwazo ngathi ziza
kudla olusizana entsithelweni.

<span id="an_3:15">3:15</span> Unyathela ulwandle ngamahashe akho,
Isiyaluyalu samanzi amaninzi.

<span id="an_3:16">3:16</span> Ndithe ndakuva, saxuxuzela isisu sam,
Umlomo wam wabebezela seso sithonga; Kwangena impehla emathanjeni am,
ndagungqa apho ndimi khona; Ukuba ndilindele imini yembandezelo, Eza
ebantwini oya kubangenela.

<span id="an_3:17">3:17</span> Nokuba umkhiwane awusayi kutyatyamba,
Kungabikho ndyebo emidiliyeni; Nokuba isiqhamo somnquma asiyi kuba siso,
Amasimi angabi nakudla, Iphele esibayeni impahla emfutshane, Kungabikho
nkomo esitalini:

<span id="an_3:18">3:18</span> Mna ke ndiya kudlamka ndikuYehova,
Ndigcobe ndikuThixo umsindisi wam.

<span id="an_3:19">3:19</span> Ungamandla am uYehova iNkosi; Uzenza
iinyawo zam, zibe njengezamaxhamakazi, Andinyathelise emimangweni yam.
Kumongameli owokubethelwa izinto ezineentambo.

------------------------------------------------------------------------

[Next: Zephaniah](zep)
