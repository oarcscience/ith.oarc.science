[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](mal)  [Next](mar) 

------------------------------------------------------------------------

### Xhosa Bible: Matthew

<span id="an_1:1">1:1</span> Incwadi yomlibo wokuzalwa kukaYesu Kristu,
unyana kaDavide, unyana ka-Abraham.

<span id="an_1:2">1:2</span> UAbraham wazala uIsake; uIsake ke wazala
uYakobi; uYakobi wazala uYuda nabazalwana bakhe;

<span id="an_1:3">1:3</span> uYuda wazala uPeretse noZera ngoTamare;
uPeretse wazala uHetseron; uHetseron wazala uAram;

<span id="an_1:4">1:4</span> uAram wazala uAminadabhi; uAminadabhi
wazala uNashon; uNashon wazala uSalemon;

<span id="an_1:5">1:5</span> uSalemon wazala uBhohazi ngoRahabhi;
uBhohazi wazala uObhede ngoRute; uObhede wazala uYese;

<span id="an_1:6">1:6</span> uYese wazala uDavide ukumkani. UDavide ke
ukumkani wazala uSolomon ngobengumkaUriya;

<span id="an_1:7">1:7</span> uSolomon wazala uRehabheham; uRehabheham
wazala uAbhiya; uAbhiya wazala uAsa;

<span id="an_1:8">1:8</span> uAsa wazala uYoshafati; uYoshafati wazala
uYoram; uYoram wazala u-Uziya;

<span id="an_1:9">1:9</span> u-Uziya wazala uYotam; uYotam wazala
uAhazi; uAhazi wazala uHezekiya;

<span id="an_1:10">1:10</span> uHezekiya wazala uManase; uManase wazala
uAmon; uAmon wazala uYosiya;

<span id="an_1:11">1:11</span> uYosiya wazala uYekoniya nabazalwana
bakhe ngexesha lokufuduselwa kwabo eBhabhilon.

<span id="an_1:12">1:12</span> Emveni ke kokufuduselwa kwabo eBhabhilon,
uYekoniya wazala uSalatiyeli; uSalatiyeli wazala uZerubhabheli;

<span id="an_1:13">1:13</span> uZerubhabheli wazala uAbhihudi; uAbhihudi
wazala uEliyakim; uEliyakim wazala uAzore;

<span id="an_1:14">1:14</span> uAzore wazala uTsadoki; uTsadoki wazala
uYakin; uYakin wazala uElihudi;

<span id="an_1:15">1:15</span> uElihudi wazala uElazare; uElazare wazala
uMatan; uMatan wazala uYakobi;

<span id="an_1:16">1:16</span> uYakobi ke wazala uYosefu, indoda
kaMariya, ekuthe ngaye kwazalwa uYesu, okuthiwa nguKristu.

<span id="an_1:17">1:17</span> Zonke izizukulwana ngoko, ezithabathela
kuAbraham zizise kuDavide, zizizukulwana ezilishumi elinazine;
nezithabathela kuDavide zizise ekufuduselweni kwabo eBhabhilon,
zizizukulwana ezilishumi elinazine; nezithabathela ekufuduselweni kwabo
eBhabhilon zizise kuKristu, zizizukulwana ezilishumi elinazine.

<span id="an_1:18">1:18</span> Ke kaloku ukuzalwa kukaYesu Kristu kwaye
kungolu hlobo: Kwathi, akubon’ ukuba unina uMariya useleganelwe uYosefu,
bengekahlangani, wafunyanwa emithi ngoMoya oyiNgcwele.

<span id="an_1:19">1:19</span> Wathi ke uYosefu indoda yakhe,
engolilungisa, engathandi ukumhlaza ekuhleni, wanga angamala ngasese.

<span id="an_1:20">1:20</span> Akubon’ ukuba uyazicinga ezi zinto, naso
isithunywa seNkosi sibonakala kuye ephupheni, sisithi, Yosefu, nyana
kaDavide, musa ukoyika ukumthabathela kuwe uMariya, umfazi wakho; kuba
oko kukhawulweyo phakathi kwakhe kungoMoya oyiNgcwele.

<span id="an_1:21">1:21</span> Uya kuzala unyana ke, umbize ngegama
elinguYesu; kuba yena eya kubasindisa abantu bakhe ezonweni zabo.

<span id="an_1:22">1:22</span> Ke kaloku oku konke kwenzeke, ukuze
kuzaliseke okwathethwayo yiNkosi ngomprofeti, isithi,

<span id="an_1:23">1:23</span> Yabonani, intombi le iya kumitha izale
unyana, Bambize ngegama elinguImanuweli, oko kukuthi ngentetho
evakalayo, uThixo unathi.

<span id="an_1:24">1:24</span> Wathi ke uYosefu, evukile ebuthongweni,
wenza ngoko besimmisele ngako isithunywa seNkosi, wamthabathela kuye
umfazi wakhe;

<span id="an_1:25">1:25</span> waza ke akamazi, wada wazala unyana wakhe
wamazibulo; wambiza ke ngegama elinguYesu.

<span id="an_2:1">2:1</span> Kuthe ke, akubon’ ukuba uYesu uzelwe
eBhetelehem yelakwaYuda, emihleni kaHerode ukumkani, kwabonakala kufika
eYerusalem izazi zivela empumalanga, zisithi,

<span id="an_2:2">2:2</span> Uphi na lo uzelweyo, ukumkani wamaYuda?
Kuba sibone inkwenkwezi yakhe empumalanga; size kumnqula.

<span id="an_2:3">2:3</span> Uthe ke uHerode ukumkani, akuva,
wakhathazeka, yena nayo yonke iYerusalem naye.

<span id="an_2:4">2:4</span> Wahlanganisa ke bonke ababingeleli abakhulu
nababhali babantu, wababuza ukuba ubeya kuzalelwa phi na uKristu.

<span id="an_2:5">2:5</span> Bathe ke kuye, EBhetelehem yelakwaYuda;
kuba kubhaliwe ngomprofeti kwathiwa,

<span id="an_2:6">2:6</span> Nawe Bhetelehem, mhlaba wakwaYuda, Akunguye
nakanye omncinanana phakathi kwabalawuli bakwaYuda: Kuba kuwe apha kuya
kuphuma uMlawuli, Onguyena uya kubalusa abantu bam amaSirayeli.

<span id="an_2:7">2:7</span> Kwakuba njalo, uHerode, ezibize ngasese
izazi ezo, waqondisisa kakuhle kuzo ixesha lokubonakala kwenkwenkwezi
leyo;

<span id="an_2:8">2:8</span> wazithuma ke eBhetelehem, wathi, Hambani
niye nicokise ukubuzisa ngomntwana lowo; xa ke nithe namfumana, ze
nindibikele, ukuze nam ndiye kumnqula.

<span id="an_2:9">2:9</span> Zimvile ke zona ukumkani, zahamba; nantso
inkwenkwezi leyo zayibonayo empumalanga izandulela, yada yaya kuma phezu
kwendawo abekuyo umntwana lowo.

<span id="an_2:10">2:10</span> Zathi ke, zakuyibona inkwenkwezi, zavuya
ngovuyo olukhulu kakhulu.

<span id="an_2:11">2:11</span> Zingenile endlwini, zambona umntwana
enoMariya unina, zawa phantsi, zaqubuda kuye; zathi, zinqike impahla
yazo, zanikela kuye iminikelo, igolide, nentlaka emhlophe, nemore.

<span id="an_2:12">2:12</span> Zathi, kuba zihlatyelwe nguThixo
ephupheni ukuba zingabuyi ziye kuHerode, zemka ngayimbi indlela ukuya
ezweni lakowazo.

<span id="an_2:13">2:13</span> Zithe zakubon’ ukuba zimkile ke zona,
naso isithunywa seNkosi sibonakala kuYosefu ephupheni, sisithi, Vuka,
umthabathe umntwana nonina, usabele eYiputa, uze ube khona apho ndide
ndikuxelele; kuba uHerode uhlalele ukumfuna umntwana lowo, ukuba
amtshabalalise.

<span id="an_2:14">2:14</span> Evukile ke yena, wamthabatha umntwana
nonina ebusuku, wemka waya eYiputa.

<span id="an_2:15">2:15</span> Waba khona apho wada wabhubha uHerode;
ukuze kuzaliseke okwathethwayo yiNkosi ngomprofeti isithi, Ndambiza
unyana wam ukuba aphume eYiputa.

<span id="an_2:16">2:16</span> Ke kaloku uHerode, akubona ukuba izazi
zidlale ngaye, waba nomsindo kunene, waza wathumela, wababulala bonke
abantwana abaseBhetelehem, nakuyo yonke imida yayo, abaminyaka mibini
bezelwe, nangaphantsi, elungelelanisa nexesha abeliqondisise kakuhle
kuzo izazi.

<span id="an_2:17">2:17</span> Kwandula ukuzaliseka okwathethwayo
ngoYeremiya umprofeti esithi,

<span id="an_2:18">2:18</span> Kwavakala izwi eRama, Isimema nesililo
nesijwili esikhulu, URakeli elilela abantwana bakhe, Engavumi
ukuthuthuzeleka, ngokuba bengasekho.

<span id="an_2:19">2:19</span> Akubon’ ukuba ubhubhile ke uHerode,
sabonakala isithunywa seNkosi sibonakala ephupheni kuYosefu eYiputa
sisithi,

<span id="an_2:20">2:20</span> Vuka, umthabathe umntwana nonina, uye
ezweni lakwaSirayeli; kuba bafile abo babezonda ubomi bomntwana.

<span id="an_2:21">2:21</span> Wavuka ke, wamthabatha umntwana nonina,
weza ezweni lakwaSirayeli.

<span id="an_2:22">2:22</span> Ke kaloku, akuva ukuba uArkelawo
ungukumkani kwelakwaYuda esikhundleni sikaHerode uyise, woyika ukuhamba
asinge khona; wathi ke, ehlatyelwe nguThixo ephupheni, wemka waya
kumacala elaseGalili.

<span id="an_2:23">2:23</span> Ufike wema emzini ekuthiwa yiNazarete;
ukuze kuzaliseke okwathethwayo ngabaprofeti, okokuba wobizwa ngokuthi
ungowase Nazarete.

<span id="an_3:1">3:1</span> Ke kaloku, kuthi ngaloo mihla kufike
uYohane umbhaptizi, ememeza entlango yelakwaYuda, esithi,

<span id="an_3:2">3:2</span> Guqukani, kuba ubukumkani bamazulu
busondele.

<span id="an_3:3">3:3</span> Kuba lo nguye awayethetha yena uIsaya
umprofeti, esithi, Izwi lodandulukayo entlango, lisithi, Yilungiseni
indlela yeNkosi, Wutyenenezeni umendo wayo.

<span id="an_3:4">3:4</span> Ke uYohane lowo ingubo yakhe ibiyeyoboya
benkamela, enombhinqo wentlonze esinqeni sakhe; kwaye ke ukudla kwakhe
kuziinkumbi nobusi basendle.

<span id="an_3:5">3:5</span> Babephuma oko besiya kuye abaseYerusalem,
nabelakwaYuda bonke, nabommandla wonke waseYordan.

<span id="an_3:6">3:6</span> Babhaptizwa nguye eYordan apho, bezixela
izono zabo.

<span id="an_3:7">3:7</span> Ke kaloku, akubona into eninzi yabaFarisi
nabaSadusi besiza ekubhaptizeni kwakhe, wathi kubo, Nzalandini
yamarhamba, ngubani na onibonisileyo ukuba niyibaleke ingqumbo ezayo?

<span id="an_3:8">3:8</span> Velisani ngoko iziqhamo eziyifaneleyo
inguquko; ize ningabi nithi phakathi kwenu,

<span id="an_3:9">3:9</span> Thina sinobawo uAbraham; kuba ndithi kuni,
Unako uThixo kuwo la matye ukumvelisela abantwana uAbraham.

<span id="an_3:10">3:10</span> Kananjalo izembe selibekiwe engcanjini
yemithi; ngoko yonke imithi engavelisi siqhamo sihle, iyagawulwa iphoswe
emlilweni.

<span id="an_3:11">3:11</span> Mna okunene ndinibhaptizela enguqukweni
ngamanzi; kodwa lowo uzayo emva kwam unamandla kunam, ozimbadada
ndingakulingeneyo ukuziphatha; yena ke uya kunibhaptiza ngoMoya
oyiNgcwele nangomlilo:

<span id="an_3:12">3:12</span> omnyazi wokwela usesandleni sakhe; uya
kusicokisa kuthi tu isanda sakhe, ayibuthele kuvimba ingqolowa yakhe,
kodwa wona umququ uya kuwutshisa ngomlilo ongacimekiyo.

<span id="an_3:13">3:13</span> Kuthi ngelo xa afike uYesu eYordan
kuYohane, evela kwelaseGalili, ukuba abhaptizwe nguye.

<span id="an_3:14">3:14</span> Ke kaloku uYohane wayemalela, esithi, Mna
kufuneka ndibhaptizwe nguwe nje, uza kum na wena?

<span id="an_3:15">3:15</span> Uphendule ke uYesu wathi kuye, Vuma
okwakaloku; kuba kusifanele thina ukwenjenjalo ukuzalisa bonke
ubulungisa. Andule ke ukumvumela.

<span id="an_3:16">3:16</span> Ebhaptiziwe ke uYesu, wenyuka kwaoko
emanzini; asuka amazulu avuleka kuye, wambona uMoya kaThixo esihla
njengehobe, esiza phezu kwakhe.

<span id="an_3:17">3:17</span> Nalo izwi liphuma ezulwini, lisithi, Lo
nguNyana wam oyintanda, endikholisiweyo nguye.

<span id="an_4:1">4:1</span> Waza uYesu wenyuswa nguMoya, wasiwa
entlango, ukuba ahendwe nguMtyholi.

<span id="an_4:2">4:2</span> Uthe akuba ezile ukudla iimini ezimashumi
mane nobusuku obumashumi mane, ekupheleni kwazo walamba.

<span id="an_4:3">4:3</span> Efikile ke umhendi kuye, uthe, Ukuba
unguNyana kaThixo, yitsho la matye abe zizonka.

<span id="an_4:4">4:4</span> Waphendula ke yena wathi, Kubhaliwe
kwathiwa, Akaphili ngasonka sodwa umntu, uphila ngamazwi onke aphuma
emlonyeni kaThixo.

<span id="an_4:5">4:5</span> Eze uMtyholi, amthabathe amse kuwo umzi
ongcwele, ammise eluchochoyini lwetempile, athi ke kuye,

<span id="an_4:6">4:6</span> Ukuba unguNyana kaThixo, ziphose ezantsi;
kuba kubhaliwe kwathiwa, Uya kuziwisela umthetho ngawe izithunywa zakhe
zasemazulwini, Zikufukule ngezandla, Hleze ubetheke ngonyawo lwakho
etyeni.

<span id="an_4:7">4:7</span> Wathi uYesu kuye, Kubhaliwe kanjalo
kwathiwa, Uze ungayihendahendi iNkosi uThixo wakho.

<span id="an_4:8">4:8</span> Ubuya uMtyholi amthabathe amse entabeni
ephakame kakhulu, ambonise zonke izikumkani zehlabathi, nozuko lwazo;

<span id="an_4:9">4:9</span> athi kuye, Zonke ezi zinto ndokunika, ukuba
uthe wawa phantsi, waqubuda kum.

<span id="an_4:10">4:10</span> Aze athi uYesu kuye, Suka umke, Sathana;
kuba kubhaliwe kwathiwa, YiNkosi uThixo wakho oya kuqubuda kuyo, ukhonze
yona yodwa.

<span id="an_4:11">4:11</span> Andule ke uMtyholi ukumyeka; nanko kufika
izithunywa zezulu zimlungiselela.

<span id="an_4:12">4:12</span> Ke kaloku, akuva uYesu ukuba uYohane
unikelwe entolongweni, wemka waya kwelaseGalili.

<span id="an_4:13">4:13</span> Wathi esukile eNazarete, weza wahlala
eKapernahum engaselwandle, emideni yakwaZebhulon neyakwaNafetali;

<span id="an_4:14">4:14</span> ukuze kuzaliseke okwathethwayo ngoIsaya
umprofeti, esithi,

<span id="an_4:15">4:15</span> Umhlaba wakwaZebhulon nomhlaba
wakwaNafetali, Wendlela yaselwandle, phesheya kweYordan, WaseGalili
yeentlanga,

<span id="an_4:16">4:16</span> Abantu abo bahleli ebumnyameni Babone
ukukhanya okukhulu; Nabo bahleli ezweni nasethunzini lokufa Bavelelwe
kukukhanya.

<span id="an_4:17">4:17</span> Waqala oko uYesu ukumemeza, esithi,
Guqukani, kuba ubukumkani bamazulu busondele.

<span id="an_4:18">4:18</span> Uthe ke uYesu, ehamba ngaselwandle
lwaseGalili wabona abazalwana ababini, uSimon ekuthiwa nguPetros
noAndreya, umzalwana wakhe, bephosa umnatha elwandle; kuba
babengababambisi beentlanzi.

<span id="an_4:19">4:19</span> Athi ke kubo, Yizani apha nindilandele;
ndonenza nibe ngababambisi babantu.

<span id="an_4:20">4:20</span> Bayishiya kwaoko iminatha, bamlandela ke.

<span id="an_4:21">4:21</span> Uhambele phambili esuka apho, wabona
abanye abazalwana ababini, uYakobi lo kaZebhedi, noYohane umzalwana
wakhe, besemkhombeni noZebhedi uyise, belungisa iminatha yabo; wababiza
ke.

<span id="an_4:22">4:22</span> Bawushiya kwaoko umkhombe noyise,
bamlandela ke.

<span id="an_4:23">4:23</span> Waye uYesu elihamba lonke elaseGalili,
efundisa ezindlwini zabo zesikhungu, evakalisa iindaba ezilungileyo
zobukumkani, ephilisa izifo zonke nezikhuhlane zonke ebantwini.

<span id="an_4:24">4:24</span> Lwaphuma ke udumo lwakhe lwaya kulo lonke
elaseSiriya, babazisa kuye bonke abafayo, bebanjwe zizifo ngezifo
naziintuthumbo ngeentuthumbo, nabaphethwe ziidemon, nabanesathuthwane,
nabanedumbe, wabaphilisa ke.

<span id="an_4:25">4:25</span> Walandelwa zizihlwele ezininzi zivela
kwelaseGalili, naseDekapoli, naseYerusalem, nakwelakwaYuda, naphesheya
kweYordan.

<span id="an_5:1">5:1</span> Uthe ke, akuzibona izihlwele ezo, wenyuka
intaba; waza akuhlala phantsi, beza kuye abafundi bakhe.

<span id="an_5:2">5:2</span> Wawuvula umlomo wakhe, wabafundisa, esithi,

<span id="an_5:3">5:3</span> Banoyolo abangamahlwempu ngomoya; ngokuba
ubukumkani bamazulu bobabo.

<span id="an_5:4">5:4</span> Banoyolo abakhedamileyo; ngokuba baya
konwatyiswa bona.

<span id="an_5:5">5:5</span> Banoyolo abanobulali; ngokuba umhlaba baya
kuwudla ilifa bona.

<span id="an_5:6">5:6</span> Banoyolo abalambela banxanelwe ubulungisa;
ngokuba baya kuhluthiswa bona.

<span id="an_5:7">5:7</span> Banoyolo abanenceba; ngokuba baya kwenzelwa
inceba bona.

<span id="an_5:8">5:8</span> Banoyolo abahlambulukileyo intliziyo;
ngokuba baya kumbona uThixo bona.

<span id="an_5:9">5:9</span> Banoyolo abaxolisi; ngokuba baya kubizwa
ngokuthi bangoonyana bakaThixo bona.

<span id="an_5:10">5:10</span> Banoyolo abatshutshiswa ngenxa
yobulungisa; ngokuba ubukumkani bamazulu bobabo.

<span id="an_5:11">5:11</span> Ninoyolo nina, xa bathe abantu
baningcikiva, banitshutshisa, bathetha zonke izinto ezikhohlakeleyo
ngani bexoka, ngenxa yam.

<span id="an_5:12">5:12</span> Vuyani nigcobe kunene; ngokuba umvuzo
wenu mkhulu emazulwini; kuba benjenjalo ukubatshutshisa abaprofeti
ababekho phambi kwenu.

<span id="an_5:13">5:13</span> Niyityuwa yehlabathi nina; ke ukuba
ityuwa ithe ayaba nasongo, yothiwani na ukuvakaliswa? Ayisalungele nto,
kukulahlwa phandle kuphela, inyathelwe ngabantu.

<span id="an_5:14">5:14</span> Nina nilukhanyiselo lwehlabathi; umzi omi
phezu kwentaba awunakufihlakala;

<span id="an_5:15">5:15</span> kananjalo abasibaneki isibane basibeke
phantsi kwesitya; basibeka esiphathweni saso, sikhanyisele bonke
abasendlwini.

<span id="an_5:16">5:16</span> Malukhanye ngokunjalo ukhanyiselo lwenu
phambi kwabantu; ukuze bayibone imisebenzi yenu emihle, bamzukise uYihlo
osemazulwini.

<span id="an_5:17">5:17</span> Ningabi ndize kuchitha umthetho, nokuba
ngabaprofeti; andize kuchitha, ndize kuzalisekisa.

<span id="an_5:18">5:18</span> Kuba inene ndithi kuni, Koda kudlule
izulu nehlabathi, kungakhanga kudlule nalinye iganyana nokuba
lisuntswana emthethweni, kude kwenzeke konke.

<span id="an_5:19">5:19</span> Othe ngoko wachitha noko umnye kule
mithetho mincinanana, wabafundisa abantu ngokunjalo, kothiwa
ungomncinanana ebukumkanini bamazulu; othe wenza wafundisa ngayo,
kothiwa ngomkhulu ebukumkanini bamazulu.

<span id="an_5:20">5:20</span> Kuba ndithi kuni, Ukuba ubulungisa benu
abuthanga bugqithe kakhulu kobababhali nabaFarisi, anisayi kuza ningene
ebukumkanini bamazulu.

<span id="an_5:21">5:21</span> Nivile ukuba kwathiwa kumanyange, Uze
ungabulali; wothi othe wabulala, abe sisisulu somgwebo.

<span id="an_5:22">5:22</span> Ke mna ndithi kuni, Wonke umntu ofumana
amqumbele umzalwana wakhe, woba sisisulu somgwebo; othe ke kumzalwana
wakhe, Ntw’ ingento, woba sisisulu sentlanganiso yamatyala; othe ke,
Siyathandini, woba sisisulu sesihogo somlilo.

<span id="an_5:23">5:23</span> Ngoko xa sukuba uwusondeza umnikelo wakho
esibingelelweni, wathi ulapho wakhumbula ukuba umzalwana wakho unendawo
ngakuwe,

<span id="an_5:24">5:24</span> wushiye apho umnikelo wakho phambi
kwesibingelelo, uhambe uye uxolelane nomzalwana wakho kuqala, wandule
ukuza uwusondeze umnikelo wakho.

<span id="an_5:25">5:25</span> Lungisana kamsinya nokumangaleleyo,
usesendleleni naye; hleze ummangaleli lowo akunikele emgwebini, aze
umgwebi akunikele kumsila, uze uphoswe entolongweni.

<span id="an_5:26">5:26</span> Inene ndithi kuwe, Akusayi kukha uphume
khona apho, ude uhlawule nemalanana yokugqibela.

<span id="an_5:27">5:27</span> Nivile ukuba kwathiwa kumanyange, Uze
ungakrexezi.

<span id="an_5:28">5:28</span> Ke mna ndithi kuni, Wonke umntu okhangela
umntu oyinkazana, ukuba amkhanuke, uselemkrexezile entliziyweni yakhe.

<span id="an_5:29">5:29</span> Ukuba ke iliso lakho lokunene
liyakukhubekisa, linyothule ulilahle kuwe; kuba kukulungele kanye ukuba
kutshabalale libe linye emalungwini akho, kunokuba umzimba wakho uphela
uphoswe esihogweni.

<span id="an_5:30">5:30</span> Nokuba isandla sakho sokunene
siyakukhubekisa, sinqamle usilahle kuwe; kuba kukulungele kanye ukuba
kutshabalale libe linye emalungwini akho, kunokuba umzimba wakho uphela
uphoswe esihogweni.

<span id="an_5:31">5:31</span> Kwathiwa ke, Othe wamala umfazi wakhe,
makamnike incwadi yokwahlukana.

<span id="an_5:32">5:32</span> Ke mna ndithi kuni, Othe wamala umfazi
wakhe ngaphandle kwendawo yombulo, uyamkrexezisa; nothe wazeka
owaliweyo, uyakrexeza.

<span id="an_5:33">5:33</span> Kanjalo nivile ukuba kwathiwa kumanyange,
Uze ungafungi buxoki; wakuthi uzifeze eNkosini izifungo zakho.

<span id="an_5:34">5:34</span> Ke mna ndithi kuni, Maningakhe nifunge
nto; nokuba lizulu, ngokuba yitrone kaThixo;

<span id="an_5:35">5:35</span> nokuba lihlabathi eli, ngokuba sisihlalo
seenyawo zakhe; nokuba yiYerusalem, ngokuba ngumzi woKumkani omkhulu.

<span id="an_5:36">5:36</span> Uze ungayifungi nentloko yakho, ngokuba
ungenamandla okwenza nalunye unwele lube mhlophe, nokuba lube mnyama.

<span id="an_5:37">5:37</span> Ilizwi lenu ke malibe nguewe, ewe;
nguhayi, hayi. Okugqithe koko ke kuvela kokungendawo.

<span id="an_5:38">5:38</span> Nivile ukuba kwathiwa, Iliso
maliphindezelwe ngeliso, nezinyo ngezinyo.

<span id="an_5:39">5:39</span> Ke mna ndithi kuni, Maningasunduzani
nokungendawo; yithi osukuba ekutywakraza esidleleni sakho sokunene,
umguqulele nesinye eso.

<span id="an_5:40">5:40</span> Nalowo ufuna ukukumangalela, akuhluthe
ingubo yangaphantsi, myekele neyokwaleka.

<span id="an_5:41">5:41</span> Nosukuba ekunyanzelela imayile enye,
hamba naye zibe mbini.

<span id="an_5:42">5:42</span> Mphe lowo ukucelayo, nalowo ufuna
ukuboleka kuwe ungamnikeli umva.

<span id="an_5:43">5:43</span> Nivile ukuba kwathiwa, Uze umthande
ummelwane wakho, uluthiye utshaba lwakho.

<span id="an_5:44">5:44</span> Ke mna ndithi kuni, Zithandeni iintshaba
zenu, basikeleleni abo baniqalekisayo, benzeleni okulungileyo abo
banithiyayo, nibathandazele abo banigxekayo banitshutshise;

<span id="an_5:45">5:45</span> ukuze nibe ngabantwana boYihlo
osemazulwini; ngokuba ilanga lakhe elenza liphume phezu
kwabakhohlakeleyo nabalungileyo; nemvula eyinisa phezu kwabalungisayo
nabangalungisiyo.

<span id="an_5:46">5:46</span> Kuba xa nithe nathanda abo banithandayo,
ninamvuzo mni na? Abenzi kwaloo nto yini na nababuthi berhafu?

<span id="an_5:47">5:47</span> Naxa nithe nabulisa abazalwana benu
bodwa, yintoni na egqithiseleyo eniyenzayo? Abenjenjalo yini na
nababuthi berhafu?

<span id="an_5:48">5:48</span> Ngoko yibani ngabafezekileyo, njengokuba
uYihlo osemazulwini efezekile.

<span id="an_6:1">6:1</span> Lumkani, ubulungisa benu ningabenzeli
ebusweni babantu, ngokunga ningabonwa ngabo; okanye, aninamvuzo kuYihlo
osemazulwini.

<span id="an_6:2">6:2</span> Ngoko, xa sukuba uliza abantu,
ungahlokomisi xilongo phambi kwakho, njengoko benza ngako abahanahanisi
ezindlwini zesikhungu, nasezitratweni, ukuze bazukiswe ngabantu. Inene
ndithi kuni, Bawufincile umvuzo wabo.

<span id="an_6:3">6:3</span> Ke wena, xa uliza abantu, masingazi isandla
sakho sokhohlo into eyenziwa sisandla sakho sokunene,

<span id="an_6:4">6:4</span> ukuze amalizo akho abe semfihlekweni; aze
uYihlo obona emfihlekweni akubuyisele ekuhleni yena.

<span id="an_6:5">6:5</span> Naxa sukuba uthandaza, uze ungabi
njengabahanahanisi; ngokuba bethanda ukuthandaza bemi ezindlwini
zesikhungu nasezimbombeni zezitrato, ngokokuze babe nokubonwa ngabantu.
Inene ndithi kuni, Bawufincile umvuzo wabo.

<span id="an_6:6">6:6</span> Ke wena, xa sukuba uthandaza, ngena
egumbini lakho, uthi, uluvalile ucango lwakho, uthandaze kuYihlo
osemfihlekweni; aze noYihlo obona emfihlekweni akubuyisele ekuhleni.

<span id="an_6:7">6:7</span> Nithandaza njalo ke, maningenzi milembelele
ingeyanto, njengabeentlanga; kuba beba boviwa ngenxa yamazwi abo
amaninzi.

<span id="an_6:8">6:8</span> Ngoko maningafani nabo; kuba ekwazi uYihlo
enikusweleyo, ningekamceli.

<span id="an_6:9">6:9</span> Thandazani ngoko nina nenjenje: Bawo wethu
osemazulwini, malingcwaliswe igama lakho.

<span id="an_6:10">6:10</span> Mabufike ubukumkani bakho. Makwenziwe
ukuthanda kwakho nasemhlabeni, njengokuba kusenziwa emazulwini.

<span id="an_6:11">6:11</span> Siphe namhla isonka sethu semihla
ngemihla.

<span id="an_6:12">6:12</span> Usixolele amatyala ethu, njengokuba nathi
sibaxolela abo banamatyala kuthi.

<span id="an_6:13">6:13</span> Ungasingenisi ekulingweni, sihlangule
enkohlakalweni. Ngokuba bubobakho ubukumkani, namandla, nozuko, kuse
kuwo amaphakade. Amen.

<span id="an_6:14">6:14</span> Kuba xa nithi nibaxolele abantu iziphoso
zabo, uYihlo osemazulwini wonixolela nani.

<span id="an_6:15">6:15</span> Xa nithi ningabaxoleli abantu iziphoso
zabo, noYihlo ke akayi kunixolela iziphoso zenu.

<span id="an_6:16">6:16</span> Xa sukuba ke nizila ukudla, maningabi
njengabahanahanisi, bona bamatshekileyo; kuba babenza bubi ubuso babo,
ukuze babonakale ebantwini ukuba bazilile. Inene ndithi kuni,
Bawufincile umvuzo wabo.

<span id="an_6:17">6:17</span> Ke wena, wakuzila, yithambise intloko
yakho, ubuhlambe ubuso bakho,

<span id="an_6:18">6:18</span> ukuze ungabonakali ebantwini ukuba
uzilile, ubonakale kuYihlo osemfihlekweni; aze uYihlo obona emfihlekweni
akubuyisele ekuhleni.

<span id="an_6:19">6:19</span> Ningaziqwebeli ubutyebi emhlabeni, apho
konakalisa inundu nomhlwa, nalapho amasela agqobhozayo ebe;

<span id="an_6:20">6:20</span> ziqwebeleni ke ubutyebi emazulwini, apho
kungonakalisi nundu namhlwa, nalapho amasela angagqobhoziyo ebe;

<span id="an_6:21">6:21</span> kuba apho bukhona ubutyebi benu, yoba
lapho nentliziyo yenu.

<span id="an_6:22">6:22</span> Isibane somzimba liliso; xa sukuba iliso
lakho ngoko lingenakumbi, umzimba wakho uphela wokhanyiseleka.

<span id="an_6:23">6:23</span> Kodwa xa sukuba iliso lakho likhohlakele,
umzimba wakho uphela woba bubumnyama. Ukuba ngoko ukukhanya okukuwe
kububumnyama, bungakanani na ubumnyama obo!

<span id="an_6:24">6:24</span> Akukho mntu unako ukukhonza nkosi mbini;
kuba eya kuyithiya le ayithande leya, athi mhlawumbi abambelele kule
ayidele leya. Aninako ukukhonza uThixo nobutyebi.

<span id="an_6:25">6:25</span> Ngenxa yoko ndithi kuni, Musani
ukubuxhalela ubomi benu, nisithi nodla ntoni na; nosela ntoni na;
kwanomzimba wenu, nisithi niya kwambatha ntoni na. Ubomi abungaphezulu
na kuko ukudla, nomzimba awungaphezulu na kwinto yokwambatha?

<span id="an_6:26">6:26</span> Yondelani ezintakeni zasezulwini; ngokuba
azihlwayeli, azivuni, azibutheli koovimba; ukanti ke uYihlo osemazulwini
uyazondla. Nina anizidlule kakhulu na?

<span id="an_6:27">6:27</span> Nguwuphi na ke kuni onokuthi ngokuxhala
ongeze ebukhulwini bakhe ikubhite ibe nye?

<span id="an_6:28">6:28</span> Kanjalo yini na ukuba nixhalele into
yokwambatha? Gqalani iinyibiba zasendle, ukuhluma kwazo; azibulaleki,
azisonti nokusonta;

<span id="an_6:29">6:29</span> ke ndithi kuni, noSolomon kubo bonke
ubunewunewu bakhe, wayengavathiswanga nanjenganye kuzo ezi.

<span id="an_6:30">6:30</span> Ukuba ke ingca leyo yasendle, ethi namhla
ibekho, ize ngomso iphoswe eziko, wenjenjalo uThixo ukuyambathisa, akayi
kunambathisa kakhulu ngakumbi na, bantundini balukholo luncinane?

<span id="an_6:31">6:31</span> Musani ukuxhala ngoko, nisithi, Sodla
ntoni na, sosela ntoni na, siya kwambatha ntoni na?

<span id="an_6:32">6:32</span> Kuba zonke ezo zinto zingxanyelwe
ziintlanga; kuba uYihlo wasemazulwini uyazi ukuba ezo zinto zonke
ziyafuneka kuni.

<span id="an_6:33">6:33</span> Funani ke tanci ubukumkani bukaThixo
nobulungisa bakhe, zaye zonke ezo zinto ziya kongezelelwa kuni.

<span id="an_6:34">6:34</span> Ngoko musani ukuxhalela ingomso; kuba
ingomso liya kuxhalela okwalo. Buyanele imini leyo obayo ububi.

<span id="an_7:1">7:1</span> Musani ukugweba, ukuze ningagwetywa.

<span id="an_7:2">7:2</span> Kuba ngogwebo enigweba ngalo, niya
kugwetywa kwangalo nani; nangomlinganiselo enilinganisela abanye ngawo,
niya kulinganiselwa kwangawo nani.

<span id="an_7:3">7:3</span> Yini na ke ukuba usibone isibi esisesweni
lomzalwana wakho, kanti akuwuqiqi wona umqadi okwelakho iliso?

<span id="an_7:4">7:4</span> Okanye ungathini na ukuthi kumzalwana
wakho, Yeka ndisikhuphe isibi eso esweni lakho, kanti nango umqadi
kwelakho iliso?

<span id="an_7:5">7:5</span> Mhanahanisindini, wukhuphe kuqala umqadi
lowo esweni lakho, wandule ukubona kakuhle ukusikhupha isibi esisesweni
lomzalwana wakho.

<span id="an_7:6">7:6</span> Musani ukukunika izinja okungcwele, kanjalo
ningaziphosi iiperile zenu phambi kweehagu, hleze zizinyathele
ngamanqina azo, zijike ziniqwenge.

<span id="an_7:7">7:7</span> Celani, nophiwa; funani, nofumana;
nkqonkqozani, novulelwa;

<span id="an_7:8">7:8</span> kuba wonke umntu ocelayo uyazuza, nalowo
ufunayo uyafumana, nalowo unkqonkqozayo uya kuvulelwa.

<span id="an_7:9">7:9</span> Nguwuphi na umntu kuni ongathi, ukuba
unyana wakhe uthe wacela isonka, amnike ilitye?

<span id="an_7:10">7:10</span> Athi, ukuba uthe wacela intlanzi, amnike
inyoka?

<span id="an_7:11">7:11</span> Ukuba ngoko nina, nikhohlakele nje,
niyakwazi ukubapha abantwana benu izipho ezilungileyo, wobeka phi na
yena uYihlo osemazulwini ukugqithisela ngokubapha okulungileyo abo
bamcelayo?

<span id="an_7:12">7:12</span> Zonke izinto ngoko enisukuba ninga
bangazenza abantu kuni, yenzani ezikwanjalo nani kubo; kuba oko
kungumthetho nabaprofeti.

<span id="an_7:13">7:13</span> Ngenani ngesango elimxinwa; ngokuba
libanzi isango, iphangalele nendlela, esa entshabalalweni; baninzi ke
abangena ngalo.

<span id="an_7:14">7:14</span> Ngokuba limxinwa isango, icuthene
nendlela, esa ebomini; bambalwa ke abalifumanayo.

<span id="an_7:15">7:15</span> Ke kaloku balumkeleni abaprofeti
ababuxoki, abeza kuni ngezambatho zeegusha, ngaphakathi ke beziingcuka
eziqwengayo.

<span id="an_7:16">7:16</span> Nobaqonda ngeziqhamo zabo. Kukha kukhiwe
iidiliya emithaneni enameva, namakhiwane ezinkunzaneni, yini na?

<span id="an_7:17">7:17</span> Ngokunjalo yonke imithi elungileyo
ivelisa iziqhamo ezihle, ke wona umthi ongenguwo uvelisa iziqhamo ezibi.

<span id="an_7:18">7:18</span> umthi olungileyo awunakuvelisa ziqhamo
zibi, nomthi ongenguwo awunakuvelisa ziqhamo zihle.

<span id="an_7:19">7:19</span> Wonke umthi ongavelisi ziqhamo zihle
uyagawulwa, uphoswe emlilweni.

<span id="an_7:20">7:20</span> Ngoko ke nobaqonda ngeziqhamo zabo.

<span id="an_7:21">7:21</span> Asingabo bonke abathi kum, Nkosi, Nkosi,
abaya kungena ebukumkanini bamazulu; ngokwenzayo ukuthanda kukaBawo
osemazulwini.

<span id="an_7:22">7:22</span> Baninzi abaya kuthi kum ngaloo mini,
Nkosi, Nkosi, sasingathe na egameni lakho saprofeta, sathi egameni lakho
sakhupha iidemon, sathi egameni lakho senza imisebenzi yamandla
emininzi?

<span id="an_7:23">7:23</span> Ndandule ndibaxelele, ndithi, Andizanga
ndinazi; mkani kum, nina nenza okuchasene nomthetho.

<span id="an_7:24">7:24</span> Wonke umntu osukuba ngoko eweva la mazwi
am, awenze, ndomfanekisa nendoda eyingqondi, yona yayakhelayo
elulwalweni indlu yayo.

<span id="an_7:25">7:25</span> Yehla imvula, yeza imilambo, yavuthuza
imimoya, yagaleleka kuloo ndlu; ayawa, kuba ibisekelwe elulwalweni.

<span id="an_7:26">7:26</span> Nomntu wonke owevayo la mazwi am,
angawenzi, wofanekiswa nendoda esisiyatha, yona yayakhelayo entlabathini
indlu yayo.

<span id="an_7:27">7:27</span> Yehla imvula, yeza imilambo, yavuthuza
imimoya, yabetha kuloo ndlu; yawa; saba sikhulu ke isiwo sayo.

<span id="an_7:28">7:28</span> Kuthe ke, xenikweni uYesu ebewagqibile la
mazwi, zakhwankqiswa iindimbane kukufundisa kwakhe;

<span id="an_7:29">7:29</span> kuba ebezifundisa njengonegunya,
engafundisi njengabo ababhali.

<span id="an_8:1">8:1</span> Ke kaloku, akuhla entabeni apho, walandelwa
ngabantu abaninzi.

<span id="an_8:2">8:2</span> Nanko kusiza oneqhenqa, waqubuda kuye,
esithi, Nkosi, ukuba uyathanda, unako ukundihlambulula.

<span id="an_8:3">8:3</span> Wasolula isandla uYesu, wamchukumisa,
esithi, Ndiyathanda, hlambuluka. Lahlambuluka kwaoko iqhenqa lakhe.

<span id="an_8:4">8:4</span> Athi uYesu kuye, Lumka angaxeleli bani;
hamba uye kuzibonisa kumbingeleli, usondeze umnikelo awamisa wona
uMoses, ube bubungqina kubo.

<span id="an_8:5">8:5</span> Ke kaloku, akubon’ ukuba uYesu ungene
eKapernahum, kweza kuye umthetheli-khulu embongoza,

<span id="an_8:6">8:6</span> esithi, Nkosi, isicaka sam silele ngendlu,
sinedumbe, sithuthunjelwa ngokoyikekayo.

<span id="an_8:7">8:7</span> Athi uYesu kuye, Ndoza ndisiphilise mna.

<span id="an_8:8">8:8</span> Waphendula umthetheli-khulu, wathi, Nkosi,
andikulingene ukuba ude ungene phantsi kophahla lwam; thetha ilizwi
lodwa, sophiliswa isicaka sam.

<span id="an_8:9">8:9</span> Kuba nam ndingumntu ophantsi kwegunya
labanye, ndinamasoldati phantsi kwam; ndithi kweli, Yiya, liye; kweliya,
Yiza, lize; kwisicaka sam, Yenza oku, sikwenze.

<span id="an_8:10">8:10</span> Evile ke uYesu wamangaliswa, wathi
kwabalandelayo, Inene ndithi kuni, andifumananga lukholo lungaka
nakwaSirayeli.

<span id="an_8:11">8:11</span> Ndithi ke kuni, Baninzi abaya kufika
bevela empumalanga nasentshonalanga, bangqengqe ndawonye noAbraham
noIsake noYakobi ebukumkanini bamazulu.

<span id="an_8:12">8:12</span> Kodwa bona abantwana bobukumkani baya
kukhutshelwa emnyameni ongaphandle; khona apho kuya kubakho ukulila
nokutshixiza kwamazinyo.

<span id="an_8:13">8:13</span> Waza wathi uYesu kumthetheli-khulu, Hamba
ke, makwenzeke kuwe ngokokholo lwakho. Saphiliswa kwangalo elo lixa
isicaka sakhe.

<span id="an_8:14">8:14</span> Ke kaloku uYesu wangena endlwini
kaPetros, wabona umkhwekazi wakhe elele, esifa yicesina.

<span id="an_8:15">8:15</span> Waza wachukumisa isandla sakhe, yamyeka
icesina; wavuka ke, wabalungiselela.

<span id="an_8:16">8:16</span> Kuthe ke kwakuhlwa, kwaziswa kuye into
eninzi yabaphethwe ziidemon; wabakhupha oomoya abo ngelizwi, wathi nabo
bonke abafayo wabaphilisa;

<span id="an_8:17">8:17</span> ukuze kuzaliseke okwathethwayo ngoIsaya
umprofeti, esithi, Yena ngokwakhe wabuthabatha ubulwelwe bethu,
wazithwala izifo zethu.

<span id="an_8:18">8:18</span> Uthe ke uYesu, akubona abantu abaninzi
bemphahlile, wathi makumkiwe kuyiwe ngaphesheya.

<span id="an_8:19">8:19</span> Kweza mbhali uthile, wathi kuye,
Mfundisi, ndiya kukulandela apho ungaya khona.

<span id="an_8:20">8:20</span> Athi uYesu kuye, Iimpungutye
zinemingxuma, neentaka zezulu zineendawo zokuhlala; yena uNyana woMntu
akanandawo apho angalalisa khona intloko.

<span id="an_8:21">8:21</span> Uthe ke omnye wabafundi bakhe kuye,
Nkosi, ndivumele ndiye kungcwaba ubawo kuqala.

<span id="an_8:22">8:22</span> Wathi ke uYesu kuye, Landela mna, ubayeke
abafileyo bangcwabe abafileyo babo.

<span id="an_8:23">8:23</span> Engenile ke emkhombeni, bamlandela
abafundi bakhe.

<span id="an_8:24">8:24</span> Kwasuka kwabakho uqhwithela olukhulu
elwandle, ngokokude umkhombe ugutyungelwe ngamaza; waye ke yena elele
ubuthongo.

<span id="an_8:25">8:25</span> Beza abafundi bakhe bamvusa, besithi,
Nkosi, sisindise, satshabalala!

<span id="an_8:26">8:26</span> Athi kubo, Yini na ukuba nibe ngamagwala,
bantundini balukholo luncinane? Waza wavuka, wayikhalimela imimoya
nolwandle; kwabakho ukuzola okukhulu.

<span id="an_8:27">8:27</span> Bamangaliswa ke abantu abo, besithi,
Ngumntu mni na lo, le nto alulanyelwayo nayimimoya nalulwandle?

<span id="an_8:28">8:28</span> Kuthe akufika ngaphesheya, ezweni
lamaGergasi, kwaqubisana naye abantu ababini abaphethwe ziidemon,
bephuma emangcwabeni, belugcalagcala, kwada kwayinkohla ukuba kudlule
umntu ngaloo ndlela.

<span id="an_8:29">8:29</span> Basuka bakhala besithi, Yintoni na enathi
nawe, Yesu, Nyana kaThixo? Apha uze kusithuthumbisa na phambi kwelona
xesha?

<span id="an_8:30">8:30</span> Bekukho ke mgama kubo ugxuba olukhulu
lweehagu lusidla.

<span id="an_8:31">8:31</span> Zaye ke iidemon zimbongoza, zisithi,
Ukuba uyasikhupha, sivumele siye kungena elugxubeni lweehagu oluya.

<span id="an_8:32">8:32</span> Wathi kuzo, Yiyani. Zaphuma ke, zaya
kungena elugxubeni lweehagu; lwasuka lonke ugxuba lweehagu
lwaphaphatheka, lwehla eweni, lwela elwandle; zatshabalala emanzini.

<span id="an_8:33">8:33</span> Bathe ke abo babezalusa basaba, baya
ekhaya, babika into yonke, kwanendawo yababephethwe ziidemon.

<span id="an_8:34">8:34</span> Wasuka wonke umzi waphuma, waya
kumhlangabeza uYesu; bathi bakumbona, bambongoza ukuba agqithe kuloo
mida yabo.

<span id="an_9:1">9:1</span> Engenile ke emkhombeni, wawela, Weza kufika
emzini wakowabo.

<span id="an_9:2">9:2</span> Ke kaloku bazisa kuye umntu onedumbe, elele
elukhukweni. UYesu, elubona ukholo lwabo, wathi kuye onedumbe, Mntwana
wam, yomelela; zixolelwe izono zakho.

<span id="an_9:3">9:3</span> Besuka ababhali abathile, bathi phakathi
kwabo, Lo uyanyelisa.

<span id="an_9:4">9:4</span> UYesu, ezibona iingcingane zabo, wathi,
Yini na ukuba nicinge izinto ezikhohlakeleyo ezintliziyweni zenu?

<span id="an_9:5">9:5</span> Kuba okukhona kulula kukuphi na, kukho
ukuthi, Zixolelwe izono zakho; kukho nokuthi, Vuka uhambe?

<span id="an_9:6">9:6</span> Kodwa ukuze nazi ukuba unalo igunya
emhlabeni uNyana woMntu lokuxolela izono (selesithi konedumbe), Vuka,
uthabathe ukhuko lwakho, uye endlwini yakho.

<span id="an_9:7">9:7</span> Wavuka ke, wemka waya endlwini yakhe.

<span id="an_9:8">9:8</span> Zikubonile ke oko izihlwele, zamangaliswa,
zamzukisa uThixo, obanike abantu igunya elingaka.

<span id="an_9:9">9:9</span> Edlula apho, uYesu wabona umntu ehleli
endaweni yerhafu, okuthiwa nguMateyu; athi kuye, Ndilandele, Wesuka ke,
wamlandela.

<span id="an_9:10">9:10</span> Kwathi, akubon’ ukuba uhleli
ngasesithebeni endlwini, kwabonakala into eninzi yababuthi berhafu
naboni, yeza yahlala ndawonye noYesu nabafundi bakhe.

<span id="an_9:11">9:11</span> Bakukubona oko abaFarisi, bathi kubafundi
bakhe, Kungani na ukuba umfundisi wenu adle nababuthi berhafu naboni?

<span id="an_9:12">9:12</span> Ekuvile ke uYesu oko, wathi kubo,
Akufuneki gqirha kwabaphilileyo, lifuneka kwabafayo.

<span id="an_9:13">9:13</span> Khaniye nifunde ukuba kukuthini na
ukuthi, Ndithanda inceba, andithandi mbingelelo; kuba andize kubiza
malungisa, ndize kubiza aboni ukuba baguquke.

<span id="an_9:14">9:14</span> Baza bafika kuye abafundi bakaYohane,
besithi, Kungani na ukuba sizile ukudla kaninzi, thina nabaFarisi, kanti
bona abafundi bakho abakuzili?

<span id="an_9:15">9:15</span> Wathi uYesu kubo, Banako yini na abegumbi
lomtshakazi ukukhedama, lo gama umyeni asenabo? Kodwa kuya kufika mihla
awothi asuswe kubo umyeni, bandule ke ukuzila.

<span id="an_9:16">9:16</span> Akukho ke ubeka isiziba somchako omtsha
engutyeni endala; kuba eso sifakiweyo siyakrazula engutyeni, sibe sibi
ngokunye isikroba.

<span id="an_9:17">9:17</span> Kanjalo ayithiwa iwayini entsha
ezintsubeni ezindala; kwenjiwe njalo, zingagqabhuka iintsuba, iphalale
iwayini, zitshabalale iintsuba; yona iwayini entsha ithiwa ezintsubeni
ezintsha, zigcinakale ezo nto zombini.

<span id="an_9:18">9:18</span> Akubon’ ukuba uyazithetha ezi zinto kubo,
nanko kusiza umphathi, waqubuda kuye, esithi, Intombi yam ibhubhe ngoku;
yiza ubeke isandla sakho phezu kwayo, yophila.

<span id="an_9:19">9:19</span> Wesuka uYesu wamlandela, kwanabafundi
bakhe.

<span id="an_9:20">9:20</span> Nanko kusiza ntokazi ithile,
eyayinethombo legazi iminyaka elishumi elinamibini; yafika ngasemva
yachukumisa umqukumbelo wengubo yakhe;

<span id="an_9:21">9:21</span> kuba ibisithi ngaphakathi kwayo, Ukuba
ndithe ndachukumisa ingubo yakhe nje kodwa, ndophiliswa.

<span id="an_9:22">9:22</span> Wajika uYesu, wayibona, wathi, Ntombi
yam, yomelela, ukholo lwakho lukusindisile. Yasindiswa loo ntokazi
kwangelo lixa.

<span id="an_9:23">9:23</span> Uthe akufika uYesu endlwini yomphathi,
wazibona iingwali nabantu abaninzi bephithizela;

<span id="an_9:24">9:24</span> athi kubo, Khwelelani; kuba intombazana
ayifile, ilele. Basuka bamwa ngentsini.

<span id="an_9:25">9:25</span> Uthe ke bakukhutshelwa phandle abantu,
wangena, wayibamba ngesandla, yaza yavuka intombazana leyo.

<span id="an_9:26">9:26</span> Lwaza lwaphuma udumo lwale nto, lwaya
kuwo wonke loo mhlaba.

<span id="an_9:27">9:27</span> Kuthe ke akuba edlula apho uYesu,
walandelwa ziimfama ezimbini, zidanduluka, zisithi, Senzele inceba,
nyana kaDavide.

<span id="an_9:28">9:28</span> Zithe, akungena ke endlwini, zeza kufika
kuye iimfama; athi kuzo uYesu, Niyakholwa na ukuba ndinako ukukwenza
oko? Zithe kuye, Ewe, Nkosi.

<span id="an_9:29">9:29</span> Wandula ukuwachukumisa amehlo azo,
esithi, Ngokokholo lwenu makwenzeke kuni.

<span id="an_9:30">9:30</span> Avuleka ke amehlo azo. Waza uYesu
waziyala kalukhuni, esithi, Lumkani ingaziwa mntu le nto.

<span id="an_9:31">9:31</span> Kodwa zona zaphuma, zalubhengeza udumo
lwakhe kuwo wonke loo mhlaba.

<span id="an_9:32">9:32</span> Ke kaloku zakubon’ ukuba ziyaphuma,
kwabonakala kuziswa kuye umntu osisidenge, ophethwe yidemon.

<span id="an_9:33">9:33</span> Kwathi, yakukhutshwa idemon, sathetha
isidenge; zamangaliswa izihlwele, zisithi, Akuzanga kubonwe okunje
kwaSirayeli.

<span id="an_9:34">9:34</span> Ke bona abaFarisi babesithi, Iidemon ezi
uzikhupha ngaye umphathi weedemon.

<span id="an_9:35">9:35</span> Waye uYesu eyihamba yonke imizi nemizana,
efundisa ezindlwini zabo zesikhungu, evakalisa iindaba ezilungileyo
zobukumkani, ephilisa izifo zonke nezikhuhlane zonke ebantwini.

<span id="an_9:36">9:36</span> Wathi, akuzibona izihlwele, wasikwa
yimfesane zizo, ngokuba zibe zityhafile, zichithakele ngokwezimvu
ezingenamalusi.

<span id="an_9:37">9:37</span> Aze athi kubafundi bakhe, Ukuvuna okunene
kuninzi, kodwa bona abasebenzi bambalwa.

<span id="an_9:38">9:38</span> Khungani ngoko eNkosini yokuvuna, ikhuphe
abasebenzi, baye ekuvuneni kwayo.

<span id="an_10:1">10:1</span> Waza wababizela kuye abafundi bakhe
abalishumi elinababini, wabanika igunya koomoya abangcolileyo, ukuze
babakhuphe, nelokuphilisa izifo nezikhuhlane zonke.

<span id="an_10:2">10:2</span> Amagama ke abapostile abo balishumi
elinababini ngawo la: owokuqala, uSimon ekuthiwa nguPetros, noAndreya
umzalwana wakhe; uYakobi kaZebhedi, noYohane umzalwana wakhe; uFilipu
noBhartolomeyu;

<span id="an_10:3">10:3</span> uTomas noMateyu, umbuthi werhafu; uYakobi
ka-Alifeyu, noLebheyu, ogama limbi linguTadeyu;

<span id="an_10:4">10:4</span> uSimon umKanan noYuda Sikariyoti, lowo
wamngcatshayo.

<span id="an_10:5">10:5</span> Abo bashumi linababini wabathuma uYesu,
akuba ebayalile, wathi, Ze ningasingi endleleni yeentlanga, ningangeni
nasemzini wamaSamariya;

<span id="an_10:6">10:6</span> yiyani ke kanye kwizimvu ezilahlekileyo
zendlu kaSirayeli.

<span id="an_10:7">10:7</span> Ekuhambeni kwenu ke vakalisani, nisithi,
Ubukumkani bamazulu busondele.

<span id="an_10:8">10:8</span> Philisani imilwelwe, hlambululani
abaneqhenqa, vusani abafileyo, khuphani iidemon; namkele ngesisa,
yiphani ngesisa.

<span id="an_10:9">10:9</span> Ningaziqwebeli golide nasilivere
nalubhedu emibhinqweni yenu;

<span id="an_10:10">10:10</span> nangxowa yandlela, nangubo zangaphantsi
ngambini, nambadada, namsimelelo; kuba umsebenzi ufanelwe kukudla
kwakhe.

<span id="an_10:11">10:11</span> Emzini ke enithe nangena kuwo, nokuba
kusemzaneni, ize nibuzise ukuba ngubani na kuwo ofanelekileyo; nihlale
ke khona apho nide nimke.

<span id="an_10:12">10:12</span> Ekungeneni kwenu ke endlwini, ize
niyibulise.

<span id="an_10:13">10:13</span> Ukuba ke ifanelekile indlu leyo, malube
phezu kwayo uxolo lwenu; ukuba ayifanelekile, uxolo lwenu malubuyele
kwakuni.

<span id="an_10:14">10:14</span> Nothe akawamkela, akaweva amazwi enu,
nakuphuma kuloo ndlu nakuloo mzi, vuthululani uthuli lweenyawo zenu.

<span id="an_10:15">10:15</span> Inene ndithi kuni, Koba nokunyamezeleka
okomhlaba waseSodom nowaseGomora ngomhla womgwebo, kunokwaloo mzi.

<span id="an_10:16">10:16</span> Yabonani, mna ndinithuma njengezimvu
phakathi kweengcuka; ngoko yibani nobulumko njengeenyoka, nibe
njengamahobe ukungabi nabuqhinga.

<span id="an_10:17">10:17</span> Balumkeleni ke abantu; kuba baya
kuninikela ezintlanganisweni zamatyala, banityakatye ezindlwini zabo
zesikhungu;

<span id="an_10:18">10:18</span> naye ke niya kusiwa phambi kwabalawuli
nookumkani ngenxa yam, ze kube bubungqina kubo, nakuzo iintlanga.

<span id="an_10:19">10:19</span> Xa sukuba ke beninikela, ize
ningaxhaleli ukuba nothetha ngakuphi na, nokuba nothetha ntoni na; kuba
niya kunikwa ngelo lixa oko nothetha khona.

<span id="an_10:20">10:20</span> Kuba asinini abathethayo, nguMoya
kaYihlo othethayo ngaphakathi kwenu.

<span id="an_10:21">10:21</span> Ke kaloku umzalwana uya kunikela
umzalwana ekufeni, aze uyise anikele umntwana; bathi nabantwana basuke
phezu kwabazali bababulalisise;

<span id="an_10:22">10:22</span> niya kuthiywa ngabantu bonke ngenxa
yegama lam; ke onyamezelayo kwada kwaba kwasekupheleni, uya kusindiswa
yena.

<span id="an_10:23">10:23</span> Xa sukuba ke benitshutshisa kuloo mzi,
sabelani kuwumbi; kuba inene ndithi kuni, Aniyi kukha niyigqibe imizi
yakwaSirayeli, engekafiki uNyana woMntu.

<span id="an_10:24">10:24</span> Akukho mfundi mkhulu kunomfundisi
wakhe, akukho mkhonzi mkhulu kunenkosi yakhe.

<span id="an_10:25">10:25</span> Kumanele umfundi ukuba abe
njengomfundisi wakhe, nomkhonzi ukuba abe njengenkosi yakhe. Ukuba
umninindlu bambize ngoBhelezebhule, akukhona bobabiza ngaye yini na abo
bendlu yakhe?

<span id="an_10:26">10:26</span> Musani ukuboyika ngoko; kuba akukho nto
igutyungelweyo ingayi kutyhilwa, nefihlakeleyo ingayi kwaziwa.

<span id="an_10:27">10:27</span> Oko ndikuthetha kuni emnyameni,
kuxeleni emhlotsheni; noko nikuvayo endlebeni, kumemezeni phezu
kwezindlu.

<span id="an_10:28">10:28</span> Ningaboyiki abo babulala umzimba, kodwa
bengenako ukuwubulala wona umphefumlo; yoyikani ke kanye lowo unako
ukutshabalalisa umphefumlo kwanomzimba esihogweni somlilo.

<span id="an_10:29">10:29</span> Abathengiswa ngepeni na oongqatyana
ababini? Kanti akuyi kuwa namnye kubo emhlabeni ngaphandle koYihlo.

<span id="an_10:30">10:30</span> Nina ke, kwaneenwele ezi zentloko yenu
zibaliwe zonke.

<span id="an_10:31">10:31</span> Musani ukoyika ngoko; nibagqithile
oongqatyana abaninzi nina.

<span id="an_10:32">10:32</span> Wonke umntu ngoko oya kundivuma phambi
kwabantu, ndiya kumvuma nam phambi koBawo osemazulwini.

<span id="an_10:33">10:33</span> Osukuba ke eya kundikhanyela phambi
kwabantu, ndiya kumkhanyela nam phambi koBawo osemazulwini.

<span id="an_10:34">10:34</span> Ningabi ndize kungenisa uxolo
emhlabeni; andize kungenisa luxolo, ndize kungenisa ikrele.

<span id="an_10:35">10:35</span> Kuba ndize kubambanisa umntu noyise,
intombi nonina, umolokazana noninazala.

<span id="an_10:36">10:36</span> Zaye iintshaba zomntu ziya kuba
ngabendlu yakhe.

<span id="an_10:37">10:37</span> Lowo uthanda uyise nokuba ngunina
kunam, akandifanele mna; nalowo uthanda unyana wakhe nokuba yintombi
yakhe kunam, akandifanele mna.

<span id="an_10:38">10:38</span> Nongawuthabathiyo umnqamlezo wakhe,
alandele emva kwam, akandifanele mna.

<span id="an_10:39">10:39</span> Lowo uwufumeneyo umphefumlo wakhe,
wolahlekwa nguwo; nalowo uwulahlileyo umphefumlo wakhe ngenxa yam, uya
kuwufumana.

<span id="an_10:40">10:40</span> Lowo wamkela nina, wamkela mna; nalowo
wamkela mna, wamkela owandithumayo.

<span id="an_10:41">10:41</span> Lowo wamkela umprofeti egameni
lomprofeti, uya kwamkela umvuzo womprofeti; nalowo wamkela ilungisa
egameni lelungisa, uya kwamkela umvuzo welungisa.

<span id="an_10:42">10:42</span> Nothe waseza noko amnye waba bangabona
bancinane indebe yodwa yamanzi abandayo egameni lomfundi, inene ndithi
kuni, akayi kukha alahlekelwe ngumvuzo wakhe.

<span id="an_11:1">11:1</span> Kwathi, xeshikweni uYesu ebegqibile
ukubamisela abafundi bakhe abalishumi elinababini, wesuka apho waya
kufundisa nokushumayela emizini yabo.

<span id="an_11:2">11:2</span> Ke kaloku uYohane, eyive esentolongweni
imisebenzi kaKristu, wesusa bababini kubafundi bakhe,

<span id="an_11:3">11:3</span> wathi kuye, Wena ungulowo uzayo na,
silinde wumbi, kusini na?

<span id="an_11:4">11:4</span> Waphendula uYesu wathi kubo, Hambani niye
kumbikela uYohane izinto enizivayo nenizibonileyo:

<span id="an_11:5">11:5</span> iimfama zibuya zibone, neziqhwala
ziyahamba; abaneqhenqa bayahlanjululwa, nezithulu ziyeva; abafileyo
bayavuswa, namahlwempu aya zishunyayezwa iindaba ezilungileyo.

<span id="an_11:6">11:6</span> Unoyolo othe akakhutyekiswa ndim.

<span id="an_11:7">11:7</span> Bakubon’ ukuba bayemka abo, waqala uYesu
wathi kwizihlwele ngaye uYohane, Naye niphuma nisiya kubona ntoni na
entlango? Yabe iyingcongolo na, izanyazanyiswa ngumoya?

<span id="an_11:8">11:8</span> Naye niphuma nisiya kubona ntoni na
kodwa? Yabe ingumntu ovethe iingubo ezitofotofo na? Yabonani, abo
bambatha ezitofotofo baba sezindlwini zookumkani bona.

<span id="an_11:9">11:9</span> Naye niphuma nisiya kubona ntoni na
kodwa? Yabe ingumprofeti na? Ewe, ndithi kuni, node wagqithisa
kumprofeti.

<span id="an_11:10">11:10</span> Kuba lo ngulowo kubhaliweyo ngaye,
kwathiwa, Yabona, mna ndiyasithuma isithunywa sam ngaphambi kobuso
bakho, Esiya kuyilungisa indlela yakho phambi kwakho.

<span id="an_11:11">11:11</span> Inene ndithi kuni, Phakathi kwabo
bazelweyo ngabafazi, akuvelanga mkhulu kunoYohane umbhaptizi; kanti ke
nomncinane kwabanye ebukumkanini bamazulu mkhulu kunaye.

<span id="an_11:12">11:12</span> Kususela ke kwimihla kaYohane
umbhaptizi kude kube kalokunje, ubukumkani bamazulu buyagonyamelwa,
bathi abagonyameli babuthimbe.

<span id="an_11:13">11:13</span> Kuba bonke abaprofeti nomthetho
baprofeta kwada kwakho uYohane.

<span id="an_11:14">11:14</span> Kananjalo ukuba niyavuma ukukwamkela
oko, yena nguEliya, lo bekuthiwa uza kufika.

<span id="an_11:15">11:15</span> Lowo uneendlebe zokuva makeve.

<span id="an_11:16">11:16</span> Ke kaloku ndiya kusifanisa nantoni na
esi sizukulwana? Sifana namakhwenkwana ehleli ezindaweni zembutho,
ekhwaza abalingane bawo,

<span id="an_11:17">11:17</span> esithi, Sanigwalela, naza nina anaduda;
sanihlabela isililo, naza nina anambambazela.

<span id="an_11:18">11:18</span> Kuba uYohane weza engadli, engaseli,
basuka bathi, Unedemon.

<span id="an_11:19">11:19</span> UNyana woMntu yena weza esidla, esela,
basuka bathi, Khanibone umntu olidla-kudla, olisela-wayini, umhlobo
wababuthi berhafu naboni. Ubulumko bugwetyelwe kokuvela ebantwaneni
babo.

<span id="an_11:20">11:20</span> Waza waqala ukuyidubula loo mizi
yayenzeke kuyo inkoliso yemisebenzi yakhe yamandla, ngokuba
ingaguqukanga, esithi,

<span id="an_11:21">11:21</span> Yeha, wena Korazin! Yeha, wena
Bhetesayida! Ngokuba imisebenzi yamandla eyenzeke kuni, ukuba yayenzeke
eTire naseTsidon, inge yaguquka kudala loo mizi ngeengubo ezirhwexayo
nangothuthu.

<span id="an_11:22">11:22</span> Ke ndithi kuni, Kuya kuba
nokunyamezeleka kwiTire nakwiTsidon ngomhla womgwebo kunani.

<span id="an_11:23">11:23</span> Nawe Kapernahum, uphakanyiselweyo
ezulwini, uya kuphoselwa phantsi kwelabafileyo; ngokuba imisebenzi
yamandla eyenzeke kuwe, ukuba yayenzeke eSodom, inge ihleli kwada kwaba
namhla.

<span id="an_11:24">11:24</span> Ke ndithi kuni, Kuya kuba
nokunyamezeleka okomhlaba waseSodom ngomhla womgwebo kunawe.

<span id="an_11:25">11:25</span> Ngelo xesha waphendula uYesu wathi,
Ndiyabulela kuwe, Bawo, Nkosi yamazulu nehlabathi, ngokuba ezi zinto
wazifihlayo kwizilumko nakwiingqondi, wazityhilela iintsana;

<span id="an_11:26">11:26</span> ewe, Bawo, ngokuba kwakholeka phambi
kwakho ukuba kube njalo.

<span id="an_11:27">11:27</span> Zonke izinto zinikelwe kum nguBawo;
kanjalo akukho umaziyo uNyana, kuphela nguYise; akukho umaziyo uYise,
kuphela nguNyana, nalowo athi uNyana athande ukumtyhilela.

<span id="an_11:28">11:28</span> Yizani kum nonke nina nibulalekayo,
nisindwayo ngumthwalo, ndoninika ukuphumla.

<span id="an_11:29">11:29</span> Thabathani idyokhwe yam niyithwale,
nifunde kum; ngokuba ndinobulali, ndithobekile ngentliziyo; noyifumanela
ukuphumla imiphefumlo yenu.

<span id="an_11:30">11:30</span> Kuba idyokhwe yam imnandi, nomthwalo
wam ulula.

<span id="an_12:1">12:1</span> Ngelo xesha uYesu wacanda emasimini
ngesabatha; baye ke abafundi bakhe belambile, baqala ukukha izikhwebu,
badla.

<span id="an_12:2">12:2</span> Ke kaloku abaFarisi, bakukubona oko,
bathi kuye, Yabona, abafundi bakho benza oko kungavumelekileyo ukwenziwa
ngesabatha.

<span id="an_12:3">12:3</span> Wathi ke kubo, Aniyilesanga na into
awayenzayo uDavide, xa walambayo, yena nabo babenaye;

<span id="an_12:4">12:4</span> okokuba wangena endlwini kaThixo, wazidla
izonka ezibekwa phambi koThixo, ekube kungavumelekile ukuba azidle yena,
kwanabo babenaye, kuvumelekele ababingeleli bodwa?

<span id="an_12:5">12:5</span> Anilesanga na emthethweni, ukuba
ngesabatha ababingeleli etempileni bayayingcolisa isabatha, bangazeki
tyala noko?

<span id="an_12:6">12:6</span> Ndithi ke kuni, omkhulu kunayo itempile
ukho apha.

<span id="an_12:7">12:7</span> Ukuba ke nibe nikwazile ukuba kuthini na
ukuthi, Ndithanda inceba, andithandi mbingelelo, ninge ningabagwebanga
abangenatyala.

<span id="an_12:8">12:8</span> Kuba uNyana woMntu uyiNkosi yayo
nesabatha.

<span id="an_12:9">12:9</span> Esukile ke apho, waya kungena endlwini
yabo yesikhungu.

<span id="an_12:10">12:10</span> Kwabonakala kukho umntu owome isandla;
baza bambuza, besithi, Kuvumelekile na ukuphilisa ngesabatha? ukuze
bammangalele.

<span id="an_12:11">12:11</span> Wathi ke kubo, Kuni apha nguwuphi na
umntu ongethi, enemvu inye, yaza yona yeyela emhadini ngesabatha,
angayibambi ayirhole?

<span id="an_12:12">12:12</span> Ubeke phi na ke umntu ukuyigqitha imvu?
Ngoko ke kuvumelekile ukwenza okulungileyo ngesabetha.

<span id="an_12:13">12:13</span> Aze athi kumntu lowo, Solule isandla
sakho. Wasolula, sabuya saphila ke, saba kwanjengesinye.

<span id="an_12:14">12:14</span> Bathi ke abaFarisi babhunga ngaye
bakuphuma, ukuze bamtshabalalise.

<span id="an_12:15">12:15</span> Uthe ke uYesu, ekwazi oko, wemka, apho;
walandelwa ngabantu abaninzi; wabaphilisa bonke.

<span id="an_12:16">12:16</span> Wabakhalimela ukuba bangamtyhili;

<span id="an_12:17">12:17</span> ukuze kuzaliseke okwathethwayo ngoIsaya
umprofeti, esithi,

<span id="an_12:18">12:18</span> Yabonani, umkhonzi wam endimnyulileyo;
Intanda yam okholisiweyo yiyo umphefumlo wam; Ndiya kumbeka uMoya wam
phezu kwakhe, Waye eya kuzibikela iintlanga umgwebo.

<span id="an_12:19">12:19</span> Akayi kuphika, akayi kunkqangaza,
Akukho mntu uya kuliva izwi lakhe ezitratweni.

<span id="an_12:20">12:20</span> Ingcongolo etyumkileyo akayi kuyaphula,
Nomsonto oqhumayo akayi kuwucima, Ade awuphumelelisele ekoyiseni
umgwebo;

<span id="an_12:21">12:21</span> Kanjalo ziya kuthembela egameni lakhe
iintlanga.

<span id="an_12:22">12:22</span> Kwaza kwaziswa kuye ophethwe yidemon,
eyimfama, esisidenge; wamphilisa, wada lowo uyimfama usisidenge
wathetha, wabona nokubona.

<span id="an_12:23">12:23</span> Zathi nqa ke zonke izihlwele, zathi,
Ngunyana kaDavide kanti na lo?

<span id="an_12:24">12:24</span> Kodwa bona abaFarisi, bakuva, bathi, Lo
yena akazikhuphi iidemon, kuphela kungoBhelezebhule, umphathi weedemon.

<span id="an_12:25">12:25</span> Uthe ke uYesu, ezazi iingcingane zabo,
wathi kubo, Ubukumkani bonke obahlulelene bodwa buyaphanza, nomzi wonke
nendlu yonke eyahlulelene yodwa ayisayi kuma.

<span id="an_12:26">12:26</span> Ukuba ke uSathana ukhupha uSathana,
wahlulelene yedwa; bothini na ngoko ukuma ubukumkani bakhe?

<span id="an_12:27">12:27</span> Ukuba mna ndizikhupha iidemon
ngoBhelezebhule, bazikhupha ngabani na onyana benu? Ngenxa yoko baya
kuba ngabagwebi benu bona.

<span id="an_12:28">12:28</span> Kodwa ukuba ndizikhupha iidemon ngoMoya
kaThixo mna, ngoko bunifikele kanti ubukumkani bukaThixo.

<span id="an_12:29">12:29</span> Angathini na umntu ukuba nako ukungena
endlwini yegorha elo, ayiphange impahla yalo, ukuba akathanga tanci
alibophe igorha, andule ke ukuyiphanga indlu yalo?

<span id="an_12:30">12:30</span> Lowo kum uchasene nam, nalowo
ungandibuthisiyo uyachithachitha.

<span id="an_12:31">12:31</span> Ngenxa yoko ndithi kuni, Konke ukona
nokunyelisa bokuxolelwa abantu; kodwa khona ukumnyelisa uMoya oyiNgcwele
abasayi kukuxolelwa abantu.

<span id="an_12:32">12:32</span> Nothe wathetha ilizwi elichasene
noNyana woMntu uya kuxolelwa; kodwa othe wathetha elichasene noMoya
oyiNgcwele, akasayi kuxolelwa yena, nakweli phakade, nakwelo lizayo.

<span id="an_12:33">12:33</span> Wenzeni mhle umthi, nesiqhama sawo sibe
sihle; nithi mhlawumbi niwenze mbi umthi, nesiqhamo sawo sibe sibi; kuba
umthi waziwa ngesiqhamo sawo.

<span id="an_12:34">12:34</span> Nzalandini yamarhamba, ningathini na
ukuba nako ukuthetha izinto ezilungileyo, nikhohlakele nje? Kuba umlomo
uthetha ngokuphuphuma kwentliziyo.

<span id="an_12:35">12:35</span> Umntu olungileyo, ebuncwaneni
obulungileyo bentliziyo yakhe, ukhupha izinto ezilungileyo; nomntu
okhohlakeleyo, ebuncwaneni obukhohlakeleyo, ukhupha izinto
ezikhohlakeleyo.

<span id="an_12:36">12:36</span> Ndithi ke kuni, Onke amazwi angewani
abathe bawathetha abantu, baya kuphendula ngawo ngomhla womgwebo;

<span id="an_12:37">12:37</span> kuba ngawo amazwi akho uya kugwetyelwa,
nangawo amazwi akho uya kugwetywa.

<span id="an_12:38">12:38</span> Kwaza kwaphendula abathile bakubabhali
nabaFarisi, besithi, Mfundisi, singa singabona umqondiso uvela kuwe.

<span id="an_12:39">12:39</span> Waphendula ke wathi kubo, Isizukulwana
esingendawo, esikrexezayo, singxamele umqondiso; ke asiyi kunikwa
mqondiso, ungenguwo umqondiso kaYona umprofeti.

<span id="an_12:40">12:40</span> Kuba, njengokuba uYona ebemini ntathu
nabusuku buthathu esiswini sentlanzi enkulu, kwangokunjalo, uNyana
woMntu woba mini ntathu nabusuku buthathu embilinini womhlaba.

<span id="an_12:41">12:41</span> Amadoda aseNineve aya kusuka eme
ngomgwebo nesi sizukulwana, asigwebe; ngokuba aguquka wona ngomemezo
lukaYona; ke omkhulu kunoYona nanku apha.

<span id="an_12:42">12:42</span> Ukumkanikazi welasezantsi uya kusuka
eme ngomgwebo nesi sizukulwana, asigwebe; ngokuba wavela eziphelweni
zomhlaba, esiza kuva ubulumko bukaSolomon; kanti ke omkhulu kunoSolomon
nanku apha.

<span id="an_12:43">12:43</span> Xa uthe ke waphuma umoya ongcolileyo
emntwini, ucanda ezindaweni ezingenamanzi, ufuna ukuphumla,
ungakufumani.

<span id="an_12:44">12:44</span> Uze uthi, Ndiya kubuyela kwasendlwini
yam endaphuma kuyo; uthi ke wakufika uyifumane ize, itshayelwe,
ivathisiwe.

<span id="an_12:45">12:45</span> Wandule ke ukuya uthabathe uze nabanye
oomoya, abasixhenxe abakhohlakeleyo kunawo, bangene beme khona; lize
ikamva laloo mntu libe libi kunesiqaleko sakhe; kuya kuba njalo nakwesi
sizukulwana singendawo.

<span id="an_12:46">12:46</span> Akubon’ ukuba usathetha neendimbane
ezo, kwathi thaphu unina nabazalwana bakhe, bema ngaphandle, befuna
ukuthetha naye.

<span id="an_12:47">12:47</span> Wathi ke othile kuye, Nanku unyoko
nabazalwana bakho, bemi ngaphandle, befuna ukuthetha nawe.

<span id="an_12:48">12:48</span> Uphendule ke wathi kulowo ubemxelele,
Ngubani na uma? Kanjalo ngoobani na abazalwana bam?

<span id="an_12:49">12:49</span> Esolule isandla sakhe phezu kwabafundi
bakhe, uthe, Nanku uma nabazalwana bam;

<span id="an_12:50">12:50</span> kuba osukuba ekwenza ukuthanda kukaBawo
osemazulwini, yena lowo ngumzalwana wam, nodade wethu, noma.

<span id="an_13:1">13:1</span> Ke kaloku, kwangaloo mini waphuma uYesu
endlwini, waya wahlala ngaselwandle.

<span id="an_13:2">13:2</span> Kwahlanganisana kuye abantu abaninzi,
wada yena wangena emkhombeni, wahlala phantsi; zathi zonke izihlwele
zema elunxwemeni.

<span id="an_13:3">13:3</span> Wathetha kubo iindawo ezininzi
ngemizekeliso, esithi, Yabonani, umhlwayeli waphuma waya kuhlwayela.

<span id="an_13:4">13:4</span> Ekuhlwayeleni kwakhe inxalenye yeenkozo
yawa ngasendleleni, zeza iintaka zayidla zayigqiba.

<span id="an_13:5">13:5</span> Ezinye ke zawa ezindaweni ezilulwalwa,
apho bezingenamhlaba mninzi; zaphuma ke kwaoko, ngenxa yokuba
bezingenabunzulu bamhlaba;

<span id="an_13:6">13:6</span> zathi ke lakuphuma ilanga zatsha, zaza
ngenxa yokuba zingenangcambu zoma kwaphela.

<span id="an_13:7">13:7</span> Ezinye ke zawa emithaneni enameva, yaza
imithana enameva yakhula yaziminxa.

<span id="an_13:8">13:8</span> Ezinye ke zawa kuwo wona umhlaba omhle,
zanika iziqhamo, olunye lwanika ikhulu, olunye amashumi amathandathu,
nolunye amashumi amathathu.

<span id="an_13:9">13:9</span> Lowo uneendlebe zokuva makeve.

<span id="an_13:10">13:10</span> Beza abafundi bathi kuye, Kungani na
ukuba uthethe kubo ngemizekeliso?

<span id="an_13:11">13:11</span> Waphendula ke wathi kubo, Kungokuba
nikuphiwe nina ukuzazi iimfihlelo zobukumkani bamazulu, babe ke bona
bengakuphiwanga.

<span id="an_13:12">13:12</span> Kuba osukuba enako, yena uya kuphiwa,
aze abe nako ngokugqithiseleyo; kodwa osukuba engenako, uya kuhluthwa
kwanoko anako.

<span id="an_13:13">13:13</span> Ngenxa yoko ndithetha nabo
ngemizekeliso; ngokuba bebona nje bengaboni, besiva nje bengeva,
bengaqondi nokuqonda.

<span id="an_13:14">13:14</span> Sizalisekele kubo ke isiprofeto
sikaIsaya esithi, Ukuva niya kuva, ningakhe niqonde; Nithi nibona nje
nibone, ningakhe niqiqe;

<span id="an_13:15">13:15</span> Kuba intliziyo yaba bantu ithe fithi
kukutyeba, Beva ngeendlebe ezithe nkqi, Bayawacima namehlo abo; Hleze
babone ngamehlo, Beve ngeendlebe, Baqonde ngentliziyo, Bajike,
Ndibaphilise.

<span id="an_13:16">13:16</span> Kodwa nina, anethamsanqa amehlo enu,
ngokuba ebona; neendlebe zenu, ngokuba zisiva.

<span id="an_13:17">13:17</span> Kuba ndithi kuni, Inene, baninzi
abaprofeti nabantu abangamalungisa, abanqwenelayo ukuzibona izinto
enizibonayo abazibona; nokuziva izinto enizivayo, abaziva.

<span id="an_13:18">13:18</span> Nina ngoko wuveni umzekeliso
womhlwayeli:

<span id="an_13:19">13:19</span> akubon’ ukuba ubani uyaliva ilizwi
lobukumkani, engaliqondi, uyafika ongendawo, akuhluthe okuhlwayelwe
entliziyweni yakhe; lo nguye lowo wahlwayelwa ngasendleleni.

<span id="an_13:20">13:20</span> Lowo ke uhlwayelwa ezindaweni
ezilulwalwa, ngulo ulivayo ilizwi, alamkele kwaoko ngovuyo;

<span id="an_13:21">13:21</span> abe ke engenangcambu ngaphakathi
kwakhe, eme umzuzwana kodwa; uthi ke kwakuhla imbandezelo nokuba
yintshutshiso ngenxa yelizwi, akhutyekiswe kwaoko.

<span id="an_13:22">13:22</span> Lowo ke uhlwayelwe emithaneni enameva,
ngulo ulivayo ilizwi, lithi ke ixhala leli phakade, nokulukuhla
kobutyebi, kuliminxe ilizwi, lisuke lingabi nasiqhamo.

<span id="an_13:23">13:23</span> Lowo ke uhlwayelwe kuwo umhlaba omhle,
ngulo ulivayo ilizwi aliqonde; othi yena okunene axakathe iziqhamo;
omnye ke enze ikhulu, omnye amashumi amathandathu, nomnye amashumi
amathathu.

<span id="an_13:24">13:24</span> Wababekela omnye umzekeliso, esithi,
Ubukumkani bamazulu bufanekiswa nomntu owahlwayela imbewu entle
entsimini yakhe.

<span id="an_13:25">13:25</span> Kuthe ke, xa baleleyo abantu, lwafika
utshaba lwakhe, lwahlwayela umdiza phakathi kwengqolowa, lwemka.

<span id="an_13:26">13:26</span> Ithe ke yakudubula, yakuba neenkozo,
wandula ukubonakala nomdiza.

<span id="an_13:27">13:27</span> Bezile ke abakhonzi bomninindlu, bathi
kuye, Nkosi, ubungahlwayelanga imbewu entle yini na entsimini yakho?
Phofu iwuzuze phi na umdiza?

<span id="an_13:28">13:28</span> Wathi ke kubo, Ngumntu olutshaba owenze
le nto. Bathi ke abakhonzi kuye, Uyathanda na ke ukuba siye siwubuthe?

<span id="an_13:29">13:29</span> Uthe ke, Hayi; hleze nithi, xa
niwubuthayo umdiza, nincothule nengqolowa kunye nawo.

<span id="an_13:30">13:30</span> Yekani kukhule ndawonye kokubini, kude
kube sekuvuneni; ngexa ke lokuvuna ndothi kubavuni, Buthani kuqala
umdiza, niwubophe ube zizithungu, utshiswe, kodwa yona ingqolowa
yihlanganiseleni kuvimba wam.

<span id="an_13:31">13:31</span> Wababekela omnye umzekeliso, esithi,
Ubukumkani bamazulu bufana nokhozo lwemostade, awaluthabathayo umntu,
waluhlwayela entsimini yakhe;

<span id="an_13:32">13:32</span> lona loluncinane okunene kuzo zonke
iimbewu; kodwa xa luthe lwahluma, luyayidlula imifuno ngobukhulu, lube
ngumthi, ngokokude iintaka zezulu zize zihlale emasebeni awo.

<span id="an_13:33">13:33</span> Wathetha omnye umzekeliso kubo, esithi,
Ubukumkani bamazulu bufana negwele, awalithabathayo umfazi, walifihla
ezilinganisweni zozithathu zomgubo, wada wabiliswa uphela.

<span id="an_13:34">13:34</span> Ezi ndawo zonke uYesu wazithetha
ngemizekeliso kuzo izihlwele; akathethanga kungengamzekeliso kuzo;

<span id="an_13:35">13:35</span> ukuze kuzaliseke okwathethwayo
ngomprofeti, esithi, Ndiya kuwuvula ngemizekeliso umlomo wam, Ndiya
kukhupha izinto ezazifihliwe kwasekusekweni kwehlabathi.

<span id="an_13:36">13:36</span> Waza uYesu akuzindulula izihlwele
wangena endlwini. Beza kuye abafundi bakhe, besithi, Sixelele umzekeliso
womdiza wentsimi.

<span id="an_13:37">13:37</span> Waphendula ke wathi kubo, Lo uhlwayela
imbewu entle nguNyana woMntu;

<span id="an_13:38">13:38</span> intsimi ke lihlabathi; imbewu ke entle
ngoonyana bobukumkani abo; umdiza ke ngoonyana bongendawo;

<span id="an_13:39">13:39</span> utshaba ke olwawuhlwayelayo wona
nguMtyholi; ukuvuna ke kukupheliswa kwephakade eli; abavuni ke
zizithunywa zezulu.

<span id="an_13:40">13:40</span> Njengokuba ngoko ubuthwa umdiza,
utshiswe ngomlilo, kuya kuba njalo ekuphelisweni kweli phakade.

<span id="an_13:41">13:41</span> UNyana woMntu uya kuthuma izithunywa
zakhe, zize zibuthe, zikhuphe ebukumkanini bakhe, zonke izikhubekiso,
nabo benza okuchasene nomthetho;

<span id="an_13:42">13:42</span> zibaphose ezikweni lomlilo; khona apho
kuya kubakho ukulila nokutshixiza kwamazinyo.

<span id="an_13:43">13:43</span> Aya kwandula ke amalungisa ukubengezela
njengelanga ebukumkanini boYise wawo. Lowo uneendlebe zokuva makeve.

<span id="an_13:44">13:44</span> Kanjalo ubukumkani bamazulu bufana
nobutyebi obufihlwe entsimini, athe umntu akubufumana wabufihla; aze
ngenxa yovuyo lwakhe aye athengise ngeento zonke anazo, ayithenge loo
ntsimi.

<span id="an_13:45">13:45</span> Kanjalo ubukumkani bamazulu bufana
nomrhwebi, efuna iiperile ezintle;

<span id="an_13:46">13:46</span> owathi ke akuyifumana iperile inye,
exabiso likhulu, wemka waya wananisa ngeento zonke abenazo, wayithenga.

<span id="an_13:47">13:47</span> Kanjalo ubukumkani bamazulu bufana
nomnatha, owaphoswa elwandle, wahlanganisa kwiintlobo zonke;

<span id="an_13:48">13:48</span> abathe wakuzala bawurholela
elunxwemeni; ke bakuhlala phantsi, bazibuthela ezintle ezityeni,
bazilahla ke ezimbi.

<span id="an_13:49">13:49</span> Kuya kuba njalo ekuphelisweni
kwephakade eli: ziya kuphuma izithunywa zezulu, zibakhethe abangendawo
phakathi kwamalungisa,

<span id="an_13:50">13:50</span> zibaphose ezikweni lomlilo; khona apho
kuya kubakho ukulila nokutshixiza kwamazinyo.

<span id="an_13:51">13:51</span> Athi kubo uYesu, Niziqondile na zonke
ezi ndawo? Bathi kuye, Ewe, Nkosi.

<span id="an_13:52">13:52</span> wathi ke kubo, Ngenxa yoko, umbhali
wonke ofundiselwe ebukumkanini bamazulu ufa na nomntu ongumninindlu,
orhola ebuncwaneni bakhe izinto ezintsha kwanezindala.

<span id="an_13:53">13:53</span> Kwathi, akuyigqiba uYesu le mizekeliso,
wanduluka khona apho.

<span id="an_13:54">13:54</span> Akufika kwelakowabo, wabafundisa
endlwini yabo yesikhungu, ngokokude bakhwankqiswe bathi, Lo ubuzuze phi
na obu bulumko, nale misebenzi yamandla?

<span id="an_13:55">13:55</span> Lo asinguye na unyana wengcibi
yokwakha? Unina akuthiwa na nguMariya? Nabazalwana bakhe asingooYakobi,
noYose, noSimon, noYuda, yini na?

<span id="an_13:56">13:56</span> Noodade bakhe abakuthi apha bonke na?
Uzizuze phi na phofu lo zonke ezi zinto?

<span id="an_13:57">13:57</span> Baye bekhubeka kuye. Wathi ke uYesu
kubo, Umprofeti akaswele mbeko, kungekhona kowabo, nakokwabo.

<span id="an_13:58">13:58</span> Akenza misebenzi mininzi yamandla khona
apho, ngenxa yokungakholwa kwabo.

<span id="an_14:1">14:1</span> Ngelo xesha uHerode, umphathi wesahlulo
sesine selizwe, waluva udaba lukaYesu,

<span id="an_14:2">14:2</span> wathi kubakhonzi bakhe, Lo nguYohane
umbhaptizi. Yena uvukile kwabafileyo; ngenxa yoko le misebenzi yamandla
iyasebenza kuye.

<span id="an_14:3">14:3</span> Kuba uHerode wambamba uYohane, wambopha,
wamfaka entolongweni ngenxa kaHerodiya, umfazi kaFilipu, umninawa wakhe.

<span id="an_14:4">14:4</span> Kuba wayethe uYohane kuye, Akuvumelekile
ukuba ube naye.

<span id="an_14:5">14:5</span> Wathi efuna ukumbulala, woyika abantu;
ngokuba babebambe ukuthi ungumprofeti.

<span id="an_14:6">14:6</span> Ke kaloku, kwakubon’ ukuba kwenziwa
isikhumbuzo sokuzalwa kukaHerode, yathi intombi kaHerodiya yangqungqa
esazulwini, yamkholisa uHerode.

<span id="an_14:7">14:7</span> Ekuthe ke koko wayithembisa ngesifungo
ukuba woyinika oko ingakucelayo.

<span id="an_14:8">14:8</span> Ke yona, iqhutywe ngunina, yathi, Ndinike
apha ngesitya intloko kaYohane umbhaptizi.

<span id="an_14:9">14:9</span> Wesuka ukumkani waba buhlungu; ke, ngenxa
yezifungo ezo nangenxa yabo babehleli ngasesithebeni naye, watsho ukuthi
mayiyinikwe.

<span id="an_14:10">14:10</span> Wasusa umntu, wamnqumla uYohane intloko
entolongweni apho.

<span id="an_14:11">14:11</span> Yaziswa intloko yakhe ngesitya, yanikwa
intombazana leyo, yathi yona yayisa kunina.

<span id="an_14:12">14:12</span> Bafika abafundi bakhe, basithabatha
isidumbu, basingcwaba; baya babikela uYesu.

<span id="an_14:13">14:13</span> Evile ke uYesu, wemka apho ngomkhombe,
waya endaweni eyintlango eyedwa. Zivile ke izihlwele, zamlandela
ngeenyawo, zivela emizini.

<span id="an_14:14">14:14</span> Ephumile ke uYesu, wabona into eninzi
yabantu, wasikwa yimfesane ngabo, wayiphilisa imilwelwe yabo.

<span id="an_14:15">14:15</span> Kuthe ke kwakuhlwa, beza kuye abafundi
bakhe, besithi, Le ndawo iyintlango, kanjalo ilixa lise lidlule;
zindulule izihlwele, zimke ziye emizaneni, zizithengele ukudla.

<span id="an_14:16">14:16</span> Uthe ke kubo uYesu, Akufuneki ukuba
zimke; zipheni nina zitye.

<span id="an_14:17">14:17</span> Bathi ke bona kuye, Asinanto apha,
ingezizo izonka ezihlanu neentlanzi ezimbini.

<span id="an_14:18">14:18</span> Wathi ke yena, Ziziseni kum apha.

<span id="an_14:19">14:19</span> Wathi izihlwele mazingqengqe phantsi
engceni; wazithabatha izonka zozihlanu neentlanzi zombini, wathi,
ekhangele ezulwini, wasikelela; waqhekeza, wazinika abafundi izonka ezo;
ke abafundi banika izihlwele.

<span id="an_14:20">14:20</span> Badla bonke bahlutha; basusa amaqhekeza
aseleyo, zalishumi elinazibini izitya zizele.

<span id="an_14:21">14:21</span> Ke kaloku abo babesidla babengamadoda
akumawaka amahlanu, ngaphandle kwabafazi nabantwana.

<span id="an_14:22">14:22</span> Waza uYesu wabanyanzela kwaoko abafundi
bakhe ukuba bangene emkhombeni, bamandulele baye phesheya, lo gama
azindululayo izihlwele yena.

<span id="an_14:23">14:23</span> Ezindulule ke izihlwele, wenyuka intaba
ngasese, ukuba athandaze. Kwahlwa ke ekhona apho yedwa.

<span id="an_14:24">14:24</span> Ke kaloku umkhombe ubuseluphakathi
kolwandle, untsilwa ngamaza; kuba umoya ubuvela ngaphambili.

<span id="an_14:25">14:25</span> Kuthe ke ngowesine umlindo wobusuku,
wesuka waya kubo uYesu, ehamba phezu kolwandle.

<span id="an_14:26">14:26</span> Bathe bakumbona abafundi ehamba phezu
kolwandle, bakhathazeka, besithi, Ngumshologu; bakhaliswa kukoyika.

<span id="an_14:27">14:27</span> Wathetha ke kwaoko uYesu kubo, esithi,
Yomelelani; ndim, musani ukoyika.

<span id="an_14:28">14:28</span> UPetros wamphendula ke wathi, Nkosi,
ukuba nguwe, yitsho ndize kuwe ndihamba phezu kwamanzi.

<span id="an_14:29">14:29</span> Wathi ke yena, Yiza. Ehlile uPetros
emkhombeni, wahamba phezu kwamanzi, esiya kuYesu.

<span id="an_14:30">14:30</span> Ke kaloku, ebona umoya unamandla,
woyika; waza eqala ukutshona wakhala, esithi, Nkosi, ndisindise.

<span id="an_14:31">14:31</span> Wasolula kwaoko ke isandla uYesu,
wambamba, wathi kuye, Ehla wena ulukholo luncinane, uthandabuzelani na?

<span id="an_14:32">14:32</span> Bakungena emkhombeni, wadamba umoya.

<span id="an_14:33">14:33</span> Bazile ke abo basemkhombeni, baqubuda
kuye, besithi, Inyaniso, unguNyana kaThixo.

<span id="an_14:34">14:34</span> Bakuwela, bafika emhlabeni
waseGenesarete.

<span id="an_14:35">14:35</span> Emazile amadoda aloo ndawo, athumela
kuwo wonke loo mmandla.

<span id="an_14:36">14:36</span> Bazisa kuye bonke abafayo, bambongoza
ukuba bachukumise nje kodwa intshinga yengubo yakhe; baza bonke
abayichukumisayo baphiliswa kanye.

<span id="an_15:1">15:1</span> Bafike oko kuYesu abaseYerusalem ababhali
nabaFarisi, besithi,

<span id="an_15:2">15:2</span> Kungani na ukuba abafundi bakho
basigqithe isithethe samanyange? Kuba abazihlambi izandla zabo, xa badla
isonka.

<span id="an_15:3">15:3</span> Waphendula ke yena wathi kubo, Nani,
kungani na ukuba niwugqithe umthetho kaThixo ngenxa yesithethe senu?

<span id="an_15:4">15:4</span> Kuba uThixo wawisa umthetho, esithi,
Mbeke uyihlo nonyoko; wathi kanjalo, Omthethela okubi uyise nokuba
ingunina, makafe ukufa.

<span id="an_15:5">15:5</span> Ke nina nithi, Othe kuyise nokuba
kukunina, Iselingumnikelo kuThixo, into onge uba uncedwa ngayo ndim,
ukholisile: akasayi kuba sambeka uyise nokuba ngunina.

<span id="an_15:6">15:6</span> Niwuphangile ke igunya umthetho kaThixo
ngenxa yesithethe senu.

<span id="an_15:7">15:7</span> Bahanahanisindini, watyapha ukuprofeta
ngani uIsaya, esithi,

<span id="an_15:8">15:8</span> Aba bantu basondela kum ngomlomo wabo,
Bandibeke ngemilebe yomlomo wabo; Kanti intliziyo yabo ikude lee kum;

<span id="an_15:9">15:9</span> Bafumana ke bendihlonela, Befundisa
iimfundiso eziyimithetho yabantu.

<span id="an_15:10">15:10</span> Wayibizela kuye indimbane, wathi kubo,
Phulaphulani, niqonde.

<span id="an_15:11">15:11</span> Asikokungena emlonyeni okumenza inqambi
umntu; ke okuphuma emlonyeni, kuko oko okumenza inqambi umntu.

<span id="an_15:12">15:12</span> Beza abafundi bakhe bathi kuye, Uyazi
na ukuba abaFarisi bathe bakuliva elo zwi bakhubeka?

<span id="an_15:13">15:13</span> Waphendula ke wathi, Zonke izityalo
ezingatyalwanga nguBawo wasemazulwini ziya kuncothulwa.

<span id="an_15:14">15:14</span> Bayekeni; ngabakhokeli beemfama
abakwaziimfama; ke kaloku, xa sukuba imfama ikhokela imfama, zombini
ziya kweyela emhadini.

<span id="an_15:15">15:15</span> Waphendula ke uPetros wathi kuye,
Sixelele lo mzekeliso.

<span id="an_15:16">15:16</span> Wathi ke yena uYesu, Anikabi nakuqonda
na nani nangoku?

<span id="an_15:17">15:17</span> Anikaqiqi na, ukuba konke okungena
emlonyeni kusinga esiswini, ize kulahlelwe endaweni esese?

<span id="an_15:18">15:18</span> Ke zona izinto eziphuma emlonyeni,
ziphuma kuyo intliziyo; zizo ezo ezimenza inqambi umntu.

<span id="an_15:19">15:19</span> Kuba kuyo intliziyo kuphuma izicamango
ezingendawo, ookubulala, ookukrexeza, oomibulo, oobusela, ookungqina
ubuxoki, ookunyelisa.

<span id="an_15:20">15:20</span> Zizo ezo izinto ezimenza inqambi umntu;
kodwa kona ukudla ngezandla ezingahlanjwanga akumenzi nqambi umntu.

<span id="an_15:21">15:21</span> Ephumile khona apho, uYesu wasinga
kwimida yaseTire neTsidon.

<span id="an_15:22">15:22</span> Kwathi thu umKananekazi evela kuloo
mida, ekhala esithi, Ndenzele inceba, Nkosi, nyana kaDavide; intombi yam
iphethwe yidemon kakubi. Akamphendula ke nelizwi eli.

<span id="an_15:23">15:23</span> Beza abafundi bakhe, bamcela besithi,
Mndulule, ngokuba usilandela ekhala.

<span id="an_15:24">15:24</span> Waphendula ke yena wathi, Ndithunywe
kwizimvu ezilahlekileyo zendlu kaSirayeli zodwa.

<span id="an_15:25">15:25</span> Weza ke waqubuda kuye, esithi, Nkosi,
ndisize.

<span id="an_15:26">15:26</span> Uphendule ke wathi, Asinto intle
ukusithabatha isonka sabantwana, siphoswe ezinjaneni.

<span id="an_15:27">15:27</span> Wathi ke yena, Ewe, Nkosi; kuba
neenjana zidla kwiimvuthuluka eziwa etafileni yabaninizo.

<span id="an_15:28">15:28</span> Waza ke waphendula uYesu wathi kuye,
Mfazi, lukhulu ukholo lwakho; makwenzeke kuwe njengokuthanda kwakho.
Yaphiliswa intombi yakhe kwangelo lixa.

<span id="an_15:29">15:29</span> Esukile apho, uYesu weza ngaselwandle
lwaseGalili, wenyuka intaba, wahlala phantsi khona.

<span id="an_15:30">15:30</span> Kweza kuye izihlwele ezininzi, zinazo
iziqhwala, iimfama, izidenge, izilima, nabanye abaninzi, zababeka
phantsi ezinyaweni zikaYesu; wabaphilisa;

<span id="an_15:31">15:31</span> zada zamangaliswa izihlwele ezo,
zakubona izidenge zithetha, izilima ziphilile, iziqhwala zihamba,
neemfama zibona; zamzukisa uThixo kaSirayeli.

<span id="an_15:32">15:32</span> Ebabizele ke kuye uYesu abafundi bakhe,
wathi, Ndisikwa yimfesane ngenxa yezihlwele, ngokuba sekuntsuku ntathu
behleli nam, bengenanto bangayidlayo; ukuthi ke ndibandulule bengadlanga
andikuthandi, hleze batyhafe endleleni.

<span id="an_15:33">15:33</span> Bathi kuye abafundi bakhe, Sozizuza phi
na entlango apha izonka ezingade zihluthise izihlwele ezingakanana?

<span id="an_15:34">15:34</span> Athi kubo uYesu, Zingaphi na izonka
eninazo? Bathi ke bona, Zisixhenxe, neentlanzana ezimbalwa.

<span id="an_15:35">15:35</span> Wathi kwizihlwele mazihlale phantsi
emhlabeni.

<span id="an_15:36">15:36</span> Wazithabatha ke izonka zosixhenxe
neentlanzi, wabulela, waqhekeza, wanika abafundi bakhe, abafundi ke
banika izihlwele.

<span id="an_15:37">15:37</span> Badla bonke bahlutha; basusa amaqhekeza
aseleyo, iingobozi zasixhenxe zizele.

<span id="an_15:38">15:38</span> Ke kaloku abo babesidla babengamawaka
amane amadoda, ngaphandle kwabafazi nabantwana.

<span id="an_15:39">15:39</span> Ezindulule izihlwele, wangena
emkhombeni, weza emacaleni aseMagadala.

<span id="an_16:1">16:1</span> Baza bafika abaFarisi nabaSadusi, bathi,
bemlinga, bacela ukuba ababonise umqondiso ophuma emazulwini.

<span id="an_16:2">16:2</span> Waphendula ke wathi kubo, Ngokuhlwa
nithi, Liya kusa; kuba izulu limlilo ukuba bomvu.

<span id="an_16:3">16:3</span> Kanjalo kusasa nithi, Namhla luqhwithela;
kuba izulu limlilo ukuba bomvu, lisibekele. Bahanahanisindini, nikwazi
nje ukubucalula ubuso bezulu, ke yona imiqondiso yamaxesha aninako na
ukuyicalula?

<span id="an_16:4">16:4</span> Isizukulwana esingendawo, esikrexezayo,
singxamele umqondiso; kanti asiyi kunikwa mqondiso, ingenguwo umqondiso
kaYona umprofeti. Wabashiya wemka.

<span id="an_16:5">16:5</span> Bakufika ke abafundi bakhe ngaphesheya,
bathi kanti bakulibele ukuphatha izonka.

<span id="an_16:6">16:6</span> Wathi ke uYesu kubo, Ligqaleni
nililumkele igwele labaFarisi nabaSadusi.

<span id="an_16:7">16:7</span> Baye ke bona becamanga phakathi kwabo,
besithi, Utsho ngokuba singaphathanga zonka.

<span id="an_16:8">16:8</span> Ekwazi ke oko uYesu, wathi kubo, Ehlani,
nina balukholo luncinane! Yini na ukuba nicamange phakathi kwenu,
ngokuba ningaphathanga zonka?

<span id="an_16:9">16:9</span> Anikaqiqi na, anizikhumbuli na izonka
ezihlanu zamawaka amahlanu, nokuba zazingaphi na izitya enazithabathayo?

<span id="an_16:10">16:10</span> Kwanezonka ezisixhenxe zamawaka amane,
nokuba zazingaphi na iingobozi enazithabathayo?

<span id="an_16:11">16:11</span> Yini na le nto ningaqiqiyo, ukuba
bendingatsho ngasonka, ukuthi kuni, manililumkele igwele labaFarisi
nabaSadusi?

<span id="an_16:12">16:12</span> Bandula ukuqonda, ukuba ubengatsho
ukuthi mabalumkele igwele lesonka; ubesithi mabalumkele imfundiso
yabaFarisi nabaSadusi.

<span id="an_16:13">16:13</span> Akufika uYesu emacaleni aseKesareya
yakwaFilipu, wababuza abafundi bakhe, esithi, Bathi abantu ndingubani na
mna, Nyana woMntu?

<span id="an_16:14">16:14</span> Bathi ke bona, Inxenye ithi, unguYohane
umbhaptizi; abanye bathi, UnguEliya; bambi bathi, UnguYeremiya,
mhlawumbi ungomnye wakubaprofeti.

<span id="an_16:15">16:15</span> Athi kubo, Ke nina nithi ndingubani na?

<span id="an_16:16">16:16</span> Waphendula ke uSimon Petros wathi, Wena
unguye uKristu, unyana kaThixo ophilileyo.

<span id="an_16:17">16:17</span> Waphendula uYesu wathi kuye, Unoyolo,
Simon kaYona, ngokuba akukutyhilelwanga oku yinyama negazi, ukutyhilelwe
nguBawo osemazulwini.

<span id="an_16:18">16:18</span> Nam ke, ndithi kuwe, UnguPetros wena;
ndiya kulakhela phezu kolu lwalwa ibandla lam, namasango elabafileyo
akayi kuloyisa.

<span id="an_16:19">16:19</span> Ndiya kukunika izitshixo zobukumkani
bamazulu; kuthi ke othe wakubopha emhlabeni, kubopheke emazulwini; kuthi
othe wakukhulula emhlabeni, kukhululeke emazulwini.

<span id="an_16:20">16:20</span> Wabayala abafundi bakhe, ukuba
bangaxeleli bani ukuba yena unguYesu uKristu.

<span id="an_16:21">16:21</span> Waqalela kwelo xa uYesu ukubabonisa
abafundi bakhe, okokuba umelwe kukuba aye eYerusalem, eve ubunzima
obukhulu kuwo amadoda amakhulu nababingeleli abakhulu, nababhali,
abulawe, athi ngomhla wesithathu avuke.

<span id="an_16:22">16:22</span> Wathi uPetros emthabathele kuye, waqala
ukumkhalimela, esithi, Makube camagu kuwe Nkosi; oko akuyi kukha kubekho
kuwe.

<span id="an_16:23">16:23</span> Wajika ke wathi kuPetros, Suka uye emva
kwam, Sathana, usisikhubekiso kum; ngokuba ungazinyamekeli ezikaThixo
izinto, unyamekela ezabantu.

<span id="an_16:24">16:24</span> Wandula wathi uYesu kubafundi bakhe,
Ukuba kukho othanda ukundilandela, makazincame ngokwakhe, awuthwale
umnqamlezo wakhe, andilandele.

<span id="an_16:25">16:25</span> Kuba othe wathanda ukuwusindisa
umphefumlo wakhe, wolahlekelwa nguwo; ke othe wawulahla umphefumlo wakhe
ngenxa yam, wowufumana.

<span id="an_16:26">16:26</span> Kuba, kumnceda ntoni na umntu, ukuba
uthe wazuza ihlabathi liphela, waza wonakalelwa ke ngumphefumlo wakhe?
Okanye worhola ntoni na umntu, ibe sisananelo somphefumlo wakhe?

<span id="an_16:27">16:27</span> Kuba uNyana woMntu uza kuza
esebuqaqawulini boYise, enezithunywa zakhe, andule ukubavuza bonke
ngabanye ngokokwenza kwabo.

<span id="an_16:28">16:28</span> Inene, ndithi kuni, Kwabemiyo apha
kukho abangayi kukha beve kufa, bade bambone uNyana woMntu esiza,
esebukumkanini bakhe.

<span id="an_17:1">17:1</span> Uthi uYesu emveni kweentsuku
ezintandathu, athabathe uPetros, noYakobi, noYohane umzalwana wakhe,
abanyuse baye entabeni ephakamileyo bebodwa.

<span id="an_17:2">17:2</span> Wenziwa waba kumila kumbi phambi kwabo,
bathi ubuso bakhe bakhazimla njengelanga, zasuka ke iingubo zakhe
zamhlophe njengokukhanya.

<span id="an_17:3">17:3</span> Nanko kubonakala kubo uMoses noEliya,
bethetha naye.

<span id="an_17:4">17:4</span> Waphendula ke uPetros, wathi kuYesu,
Nkosi, kulungile ukuba sibe lapha; ukuba uyathanda, masenze apha
iminquba ibe mithathu, omnye ube ngowakho, omnye ube ngokaMoses, omnye
ube ngokaEliya.

<span id="an_17:5">17:5</span> Kuthe esathetha, kwathi gqi ilifu
elikhanyayo, labenzela ithinzi; nalo izwi liphuma efini apho, lisithi,
Lo nguNyana wam oyintanda, endikholisiweyo nguye; mveni yena.

<span id="an_17:6">17:6</span> Bathi abafundi, bakukuva oko, bawa
ngobuso babo, boyika kakhulu.

<span id="an_17:7">17:7</span> Akufika uYesu wabachukumisa, wathi,
Vukani ningoyiki.

<span id="an_17:8">17:8</span> Bathe ke bakuphakamisa amehlo abo,
ababona mntu, yanguYesu yedwa.

<span id="an_17:9">17:9</span> Bakubon’ ukuba bayehla entabeni apho,
wabawisela umthetho uYesu esithi, Ize ningawuxeleli bani umbono lo, ade
avuke kwabafileyo uNyana woMntu.

<span id="an_17:10">17:10</span> Bambuza abafundi bakhe, besithi, Yini
na phofu ukuba ababhali bathi, uEliya umelwe kukufika tanci?

<span id="an_17:11">17:11</span> Uphendule ke uYesu, wathi kubo, Okunene
kufika uEliya tanci, abuye azimise zonke izinto.

<span id="an_17:12">17:12</span> Ke ndithi kuni, uEliya uselefikile.
Abamazanga, basuka benza kuye konke abakuthandayo; kwangokunjalo uNyana
woMntu uza kuva ubunzima ngabo.

<span id="an_17:13">17:13</span> Bandula ukuqonda abafundi ukuba
ubethetha kubo ngaye uYohane umbhaptizi.

<span id="an_17:14">17:14</span> Bakubon’ ukuba bafikile esihlweleni,
kweza kuye umntu, esiwa ngamadolo phambi kwakhe, esithi,

<span id="an_17:15">17:15</span> Nkosi, menzele inceba unyana wam;
ngokuba unesathuthwane, esiva ubunzima obukhulu; kuba esiwa futhi
emlilweni, nasemanzini futhi.

<span id="an_17:16">17:16</span> Ndithe ndamzisa kubafundi bakho, ababa
nako ukumphilisa.

<span id="an_17:17">17:17</span> Waphendula ke uYesu wathi,
Sizukulwanandini singakholwayo, sigwenxa, koda kube nini na ndinani?
Koda kube nini na ndininyamezele? Mziseni kum apha.

<span id="an_17:18">17:18</span> Waza uYesu wayikhalimela, yaphuma kuye
idemon; waphiliswa umntwana kwangelo lixa.

<span id="an_17:19">17:19</span> Bandula beza abafundi kuYesu bebodwa,
bathi, Bekungani na ukuba singabi nako ukuyikhupha thina?

<span id="an_17:20">17:20</span> Wathi ke uYesu kubo, Bekungenxa
yokungakholwa kwenu; kuba inene ndithi kuni, Beningathi, ninokholo
olunjengokhozo lwemostade, nithi kule ntaba, Suka apha uye phaya, isuke,
kungabikho nto iya kuninqabela.

<span id="an_17:21">17:21</span> Olu ke lona uhlobo aluphumi, kungengako
ukuthandaza nokuzila ukudla.

<span id="an_17:22">17:22</span> Ke kaloku, bakubon’ ukuba bahleli
kwelaseGalili, wathi uYesu kubo, UNyana woMntu uza kunikelwa ezandleni
zabantu;

<span id="an_17:23">17:23</span> baya kumbulala, athi ngomhla wesithathu
avuke. Baba buhlungu kakhulu.

<span id="an_17:24">17:24</span> Ke, bakubon’ ukuba bafikile
eKapernahum, kweza kuPetros abo bamkela imali yetempile, bathi,
Umfundisi wenu akayirholi na imali yetempile?

<span id="an_17:25">17:25</span> Athi, Ewe, uyayirhola. Akungena
endlwini, uYesu wamphangela, esithi, Uthini na wena, Simon? Ookumkani
behlabathi bamkela kubaphi na irhafu nomnikelo? koonyana babo,
kwabasemzini, kusini na?

<span id="an_17:26">17:26</span> Athi uPetros kuye, Kwabasemzini. Wathi
uYesu kuye, Bakhululekile ngoko ke bona oonyana.

<span id="an_17:27">17:27</span> Kodwa ukuze singabakhubekisi, hamba uye
elwandle, uphose umlobothi wakho, uthabathe loo ntlanzi ithe yavela
tanci. Wothi wakuwunqika umlomo wayo, ufumane ishekele; thabatha yona
leyo ubanike, usenzelelela mna nawe.

<span id="an_18:1">18:1</span> Ngelo lixa beza abafundi kuYesu, besithi,
Ngubani na ke omkhulu kunabanye, ebukumkanini bamazulu?

<span id="an_18:2">18:2</span> UYesu wabizela kuye umntwana, wammisa
phakathi kwabo.

<span id="an_18:3">18:3</span> Wathi, Inene, ndithi kuni, Ukuba
anithanga niguquke, nibe njengabantwana aba, aniyi kukha ningene
ebukumkanini bamazulu.

<span id="an_18:4">18:4</span> Osukuba ngoko ethe wazithoba njengalo
mntwana nguye omkhulu kunabanye ebukumkanini bamazulu.

<span id="an_18:5">18:5</span> Kanjalo othe wamkela umntwana onje, noko
amnye, egameni lam, wamkela mna.

<span id="an_18:6">18:6</span> Ke othe wakhubekisa noko amnye waba
bancinane bakholwayo kum, ebelungelwe kanye kukuba anxitywe ilitye
lokusila entanyeni, antywiliselwe enzulwini yolwandle.

<span id="an_18:7">18:7</span> Yeha ihlabathi ngezikhubekiso! kuba
azinakuba zingezi izikhubekiso; kodwa yeha loo mntu siza ngaye
isikhubekiso!

<span id="an_18:8">18:8</span> Ukuba ke isandla sakho, nokuba lunyawo
lwakho, luya kukhubekisa, lunqamle, ululahle: kukulungele ukuba ungene
ebomini usisiqhwala, mhlawumbi usisilima, kunokuba uthi, unezandla
ezibini, mhlawumbi uneenyawo ezimbini, uphoswe emlilweni ongunaphakade.

<span id="an_18:9">18:9</span> Nokuba iliso lakho liya kukhubekisa,
lincothule, ulilahle; kukulungele ukuba ungene ebomini unaliso linye,
kunokuba uthi, unamehlo amabini, uphoswe esihogweni somlilo.

<span id="an_18:10">18:10</span> Lumkani, ningadeli namnye waba
bancinane; kuba ndithi kuni, Izithunywa zabo emazulwini zihlala zibubona
ubuso bukaBawo osemazulwini.

<span id="an_18:11">18:11</span> Kuba uNyana woMntu weza kusindisa oko
kulahlekileyo.

<span id="an_18:12">18:12</span> Nithini na nina? Ukuba umntu uthe
wanekhulu lezimvu, ize kulahleke enye kuzo, akazishiyi na ezimashumi
asithoba anesithoba ezintabeni, aye afune leyo ilahlekileyo?

<span id="an_18:13">18:13</span> Ukuba uthe wayifumana, inene ndithi
kuni, uyayivuyela leyo ngaphezu kokuvuyela ezo zimashumi asithoba
anesithoba, zingalahlekanga.

<span id="an_18:14">18:14</span> Kwangokunjalo asikukuthanda kukaYihlo
osemazulwini, ukuba kulahleke namnye waba bancinane.

<span id="an_18:15">18:15</span> Ukuba ke umzalwana wakho uthe wakona,
yiya umohlwaye inguwe naye ninedwa; ukuba uthe wakuva, woba umzuzile
umzalwana wakho.

<span id="an_18:16">18:16</span> Ke ukuba uthe akeva buya uthabathe nawe
abe mnye nokuba babini, ukuze onke amazwi amiswe ngomlomo wamangqina
amabini, nokuba ngamathathu.

<span id="an_18:17">18:17</span> Ukuba ke uthe akabeva, xelela ibandla;
ukuba ke uthe akaliva nebandla, kuwe makabe njengoweentlanga nombuthi
werhafu.

<span id="an_18:18">18:18</span> Inene, ndithi kuni, Konke enithe
nakubopha emhlabeni, kobotshwa emazulwini; nako konke enithe nakukhulula
emhlabeni, kokhululwa emazulwini.

<span id="an_18:19">18:19</span> Kanjalo ndithi kuni, Ukuba ababini kuni
bathe bavumelana emhlabeni apha ngeendawo zonke abangazicelayo,
bozenzelwa nguBawo osemazulwini.

<span id="an_18:20">18:20</span> Kuba apho bahlanganisene khona egameni
lam, nokuba babini nokuba bathathu, ndikho mna apho phakathi kwabo.

<span id="an_18:21">18:21</span> Kwandula kweza uPetros kuye wathi,
Nkosi, koba futhi kangaphi na umzalwana wam endona, ndimxolela? Koda
kube kasixhenxe na?

<span id="an_18:22">18:22</span> Athi uYesu kuye, Andithi kuwe, koda
kube kasixhenxe; ndithi, koda kube kamashumi asixhenxe aphindiweyo
kasixhenxe.

<span id="an_18:23">18:23</span> Ngenxa yoko ubukumkani bamazulu
bufanekiswa nomntu ongukumkani, owafuna ukubalelana nabakhonzi bakhe.

<span id="an_18:24">18:24</span> Kuthe ke akuqala ukubalelana nabo,
kwaziswa kuye omnye onetyala leetalente ezingamawaka alishumi.

<span id="an_18:25">18:25</span> Kuthe ke ekubeni engenanto yakuhlawula,
yathi inkosi yakhe, makuthengiswe ngaye, nangomfazi wakhe, nangabantwana
bakhe, nangeento zonke anazo, kuhlawulwe.

<span id="an_18:26">18:26</span> Wawa phantsi ngoko umkhonzi lowo,
waqubuda kuyo, esithi, Nkosi, khawundenze kuhle, ndokuhlawula lonke.

<span id="an_18:27">18:27</span> Yasikwa ke yimfesane inkosi yaloo
mkhonzi, yamkhulula, yamxolela ityala elo.

<span id="an_18:28">18:28</span> Uphumile ke loo mkhonzi, wafumanana
nomnye wabakhonza kunye naye obenetyala kuye leedenariyo ezilikhulu;
wambamba, wamkrwitsha, esithi, Ndihlawule ityala onalo.

<span id="an_18:29">18:29</span> Wawa phantsi ngoko ezinyaweni zakhe lo
ubekhonza kunye naye, wamana embongoza, esithi, Khawundenze kuhle,
ndokuhlawula lonke.

<span id="an_18:30">18:30</span> Akavumanga ke; waya wamphosa
entolongweni, ade alihlawule ityala elo.

<span id="an_18:31">18:31</span> Bathi ke abo babekhonza kunye naye,
bakubona oko kwenzekileyo, baba buhlungu kakhulu, beza bayityela inkosi
yabo konke oko kwenzekileyo.

<span id="an_18:32">18:32</span> Yaza inkosi yakhe, imbizele kuyo, yathi
kuye, Mkhonzindini ungendawo, ndakuxolela lonke elaa tyala, ekubeni
wandibongo zayo;

<span id="an_18:33">18:33</span> ubungamelwe na kukuba ube nenceba nawe
kokhonza kunye nawe, njengokuba nam bendinenceba kuwe?

<span id="an_18:34">18:34</span> Yaqumba inkosi yakhe, yamnikela
kubathuthumbisi, ade alihlawule lonke ityala lakhe kuyo.

<span id="an_18:35">18:35</span> Wothi noBawo wasemazulwini enjenjalo
kuni, ukuba anithanga nonke ngabanye nabaxolela abazalwana benu iziphoso
zabo ngeentliziyo zenu.

<span id="an_19:1">19:1</span> Kwathi, xeshikweni uYesu ebewagqibile la
mazwi, wanduluka kwelaseGalili, weza emideni yelakwaYuda, phesheya
kweYordan.

<span id="an_19:2">19:2</span> Zamlandela izihlwele ezininzi,
waziphilisa apho.

<span id="an_19:3">19:3</span> Kweza kuye abaFarisi bemlinga, besithi
kuye, Kuvumelekile na ukuba umntu amale umfazi wakhe nangasiphi na
isizathu?

<span id="an_19:4">19:4</span> Uphendule ke wathi kubo, Anilesanga na
ukuba owadalayo kwasekuqalekeni wabadala bayindoda nenkazana,

<span id="an_19:5">19:5</span> wathi, Ngenxa yoko umntu womshiya uyise
nonina, anamathele emfazini wakhe, baze abo babini babe nyama-nye?

<span id="an_19:6">19:6</span> Ngako oko abasebabini, banyama-nye; oko
ke ngoko uThixo akumanyileyo, makungahlulwa mntu.

<span id="an_19:7">19:7</span> Bathi kuye, Phofu ibiyini na ukuba uMoses
awise umthetho wokuthi, makamnike incwadi yokwahlukana, amale?

<span id="an_19:8">19:8</span> Athi kubo, UMoses ngenxa yobulukhuni
beentliziyo zenu wanivumela ukuba nibale abafazi benu; ke ekuqalekeni
bekungenjalo.

<span id="an_19:9">19:9</span> Ndithi ke kuni, Othe wamala umfazi wakhe,
kungengaluhenyuzo, wazeka omnye, uyakrexeza; nalowo uzeka owaliweyo
uyakrexeza.

<span id="an_19:10">19:10</span> Bathi kuye abafundi bakhe, Ukuba unjalo
umcimbi womntu nomfazi, akulungile ukuzeka.

<span id="an_19:11">19:11</span> Wathi ke yena kubo, Asibantu bonke
abaliqondayo elo lizwi; ngabo banikiweyo bodwa.

<span id="an_19:12">19:12</span> Kuba kukho amathenwa azelwe enjalo
kwasesizalweni sonina; kukho namathenwa athenwa ngabantu; kukho
namathenwa azithenileyo ngenxa yobukumkani bamazulu. Lowo unokukuqonda
oku makakuqonde.

<span id="an_19:13">19:13</span> Kwaza kwaziswa kuye abantwana, ukuze
abeke izandla phezu kwabo, athandaze; basuka abafundi babakhalimela.

<span id="an_19:14">19:14</span> Wathi ke uYesu, Bayekeni abantwana,
ningabaleli ukuza kum; kuba ubukumkani bamazulu bobabo banjalo.

<span id="an_19:15">19:15</span> Wazibeka izandla phezu kwabo, wemka
apho.

<span id="an_19:16">19:16</span> Kwabonakala kusiza othile, wathi kuye,
Mfundisi ulungileyo, yiyiphi na into elungileyo endingenza yona, ukuze
ndibe nabo ubomi?

<span id="an_19:17">19:17</span> Uthe ke kuye, Yini na ukuba uthi
ndilungile? Akukho ulungileyo, mnye kwaphela, nguThixo. Ukuba ke uthanda
ukungena ebomini, yigcine imithetho.

<span id="an_19:18">19:18</span> Athi kuye, Yiphi na? Wathi ke uYesu,
Yona le: uze ungabulali, uze ungakrexezi, uze ungebi, uze ungangqini
buxoki,

<span id="an_19:19">19:19</span> beka uyihlo nonyoko; nawo lo: uze
umthande ummelwane wakho njengoko uzithanda ngako.

<span id="an_19:20">19:20</span> Ithi kuye indodana leyo, Zonke ezo
zinto ndazigcina kwasebuncinaneni bam; ndisaswele ntoni na?

<span id="an_19:21">19:21</span> Wathi uYesu kuyo, Ukuba unga
ungafezeka, hamba uye kuthengisa ngeempahla zakho, uphe amahlwempu, woba
nobutyebi emazulwini; uze ke undilandele.

<span id="an_19:22">19:22</span> Ilivile ke indodana ilizwi elo, yemka
ibuhlungu; kuba ibinemfuyo eninzi.

<span id="an_19:23">19:23</span> Wathi ke uYesu kubafundi bakhe, Inene,
ndithi kuni, Koba ngenkankulu ukuba isityebi singene ebukumkanini
bamazulu.

<span id="an_19:24">19:24</span> Kananjalo ke ndithi kuni, Kulula ukuba
inkamela iphumele entunjeni yenaliti, kunokuba isityebi singene
ebukumkanini bukaThixo.

<span id="an_19:25">19:25</span> Bakuva ke abafundi bakhe, bakhwankqiswa
kakhulu, besithi, Ngubani na ke ongasindiswayo?

<span id="an_19:26">19:26</span> Ondele ke uYesu, wathi kubo, Kubantu le
nto ayinakwenzeka; ke kuye uThixo zonke izinto zinako ukwenzeka.

<span id="an_19:27">19:27</span> Waphendula uPetros wathi kuye, Uyabona,
thina sishiye iinto zonke sakulandela; siya kuba nantoni na ke?

<span id="an_19:28">19:28</span> Wathi ke uYesu kubo, Inene, ndithi
kuni, Nina nindilandeleyo, ekuzalweni okutsha, xa athe wahlala uNyana
woMntu phezu kwetrone yozuko lwakhe, niya kuhlala nani phezu kweetrone
ezilishumi elinambini, nigweba ezizweni ezilishumi elinazibini
zakwaSirayeli.

<span id="an_19:29">19:29</span> Umntu wonke oshiye izindlu, nokuba
ngabazalwana, nokuba ngoodade, nokuba nguyise, nokuba ngunina, nokuba
ngumfazi, nokuba ngabantwana, nokuba ngamasimi, ngenxa yegama lam, uya
kwamkela kalikhulu, abudle ilifa ubomi obungunaphakade.

<span id="an_19:30">19:30</span> Ke baninzi abokuqala abaya kuba
ngabokugqibela, nabokugqibela abaya kuba ngabokuqala.

<span id="an_20:1">20:1</span> Kuba ubukumkani bamazulu bufana nomntu
ongumninindlu, owaphuma ekuseni, waya kuqesha abasebenzi bokuya
esidiliyeni sakhe.

<span id="an_20:2">20:2</span> Akuvumelana nabasebenzi ngedenariyo
ngemini, wabathuma esidiliyeni sakhe.

<span id="an_20:3">20:3</span> Ephume malunga nelixa lesithathu wabona
abanye bemi endaweni yembutho bengasebenzi.

<span id="an_20:4">20:4</span> Wathi nakwabo, Hambani nani niye
esidiliyeni, ndoninika okusukuba kufanelekile. Bahamba ke baya.

<span id="an_20:5">20:5</span> Wabuya waphuma malunga nelixa
lesithandathu nelesithoba, wenza kwangokunjalo.

<span id="an_20:6">20:6</span> Ephumile ke malunga nelixa leshumi
elinanye, wafumana abanye bemi bengasebenzi; athi kubo, Yini na ukuba
nime apha imini iphela ningasebenzi?

<span id="an_20:7">20:7</span> Bathi kuye, Akukho bani usiqeshileyo.
Athi kubo, Hambani nani niye esidiliyeni; niya kwamkela okusukuba
kufanelekile.

<span id="an_20:8">20:8</span> Kwakuhlwa, uthi umninisidiliya egoseni
lakhe, Babize abasebenzi, ubamkelise, uqala kwabokugqibela ude uye
kwabokuqala.

<span id="an_20:9">20:9</span> Bezile abo bebeqeshwe malunga nelixa
leshumi elinanye, bamkela elowo idenariyo.

<span id="an_20:10">20:10</span> Ke kaloku bakuza abokuqala, baba baya
kwamkela into engaphezulu; nabo bamkela elowo idenariyo.

<span id="an_20:11">20:11</span> Beyamkele ke, bamrokrela umninindlu,

<span id="an_20:12">20:12</span> besithi, Aba bokugqibela basebenze
ilixa lalinye, usuke wabalinganisa nathi, thina sithwele ubunzima
nobushushu bemini.

<span id="an_20:13">20:13</span> Waphendula ke yena wathi komnye wabo,
Wethu, andikoni; ubungavumelananga nam ngedenariyo yini na?

<span id="an_20:14">20:14</span> Thabatha okwakho uhambe; ndithanda
ukumnika lowo wokugqibela kwanjengoko ndikunike ngako.

<span id="an_20:15">20:15</span> Akuvumelekile na ukuba ndenze
endikuthandayo ngokukokwam? Iliso lakho likhohlakele na, ngokuba
ndilungile mna?

<span id="an_20:16">20:16</span> Ngokunjalo abokugqibela baya kuba
ngabokuqala, nabokuqala, baya kuba ngabokugqibela; kuba baninzi
ababiziweyo, ke bambalwa abanyuliweyo.

<span id="an_20:17">20:17</span> Ke kaloku enyuka uYesu esiya
eYerusalem, wabathabatha abafundi abalishumi elinababini babodwa
endleleni, wathi kubo,

<span id="an_20:18">20:18</span> Niyabona, siyenyuka siya eYerusalem,
waye uNyana woMntu eya kunikelwa kubo ababingeleli abakhulu nababhali.
Baya kumgweba ukuba afe,

<span id="an_20:19">20:19</span> bamnikele kuzo iintlanga ukuba zidlale
ngaye, zimtyakatye, zimbethelele emnqamlezweni, athi ngomhla wesithathu
abuye avuke.

<span id="an_20:20">20:20</span> Ngelo xesha kweza kuye unina woonyana
bakaZebhedi, enoonyana bakhe, equbuda, ecela into kuye.

<span id="an_20:21">20:21</span> Wathi ke yena kuye, Uthanda ntoni na?
Athi kuye, Yitsho baze aba nyana bam bobabini bahlale, omnye ngasekunene
kwakho, omnye ngasekhohlo, ebukumkanini bakho.

<span id="an_20:22">20:22</span> Uphendule ke uYesu wathi, Aniyazi into
eniyicelayo. Ninako na ukuyisela indebe endiza kuyisela mna, nibhaptizwe
ngobhaptizo endibhaptizwa ngalo mna? Bathi kuye, Sinako.

<span id="an_20:23">20:23</span> Athi kubo. Okunene indebe yam niya
kuyisela, nobhaptizo endibhaptizwa ngalo mna niya kubhaptizwa kwangalo;
kodwa kona ukuhlala ngasekunene kum, nangasekhohlo kum, asikwam ukupha
ngako; kophiwa abo kulungiselwe bona nguBawo.

<span id="an_20:24">20:24</span> Bekuvile ke oko abalishumi,
babacaphukela abo bazalwana bobabini.

<span id="an_20:25">20:25</span> Ke kaloku uYesu, ebabizele kuye, wathi,
Niyazi ukuba abaphathi beentlanga bayazigagamela, nabo bazizikhulu benza
ngegunya kuzo.

<span id="an_20:26">20:26</span> Ze kungabi njalo ke phakathi kwenu
nina; osukuba enga angaba mkhulu phakathi kwenu, makabe ngumlungiseleli
wenu;

<span id="an_20:27">20:27</span> nosukuba enga angaba ngowokuqala
phakathi kwenu, makabe ngumkonzi wenu;

<span id="an_20:28">20:28</span> kwanjengokuba uNyana woMntu engezanga
kulungiselelwa; weza kulungiselela, nokuncama ubomi bakhe, bube
yintlawulelo yokukhulula abaninzi.

<span id="an_20:29">20:29</span> Bakubon’ ukuba bayaphuma eYeriko,
walandelwa yindimbane enkulu.

<span id="an_20:30">20:30</span> Nanko kuhleli iimfama zimbini
ngasendleleni; zathi, zakuva ukuba kudlula uYesu, zadanduluka, zisithi,
Senzele inceba, Nkosi, nyana kaDavide.

<span id="an_20:31">20:31</span> Ke kaloku indimbane yazikhalimela ukuba
zithi tu; kwaba kukhona ke zidandulukayo, zisithi, Senzele inceba,
Nkosi, nyana kaDavide.

<span id="an_20:32">20:32</span> Wema uYesu, wazibiza wathi, Ninga
ndinganenzela ntoni na?

<span id="an_20:33">20:33</span> Zithi kuye, Nkosi, ukuba kuvulwe amehlo
ethu.

<span id="an_20:34">20:34</span> Wasikwa ke yimfesane uYesu,
wawachukumisa amehlo azo; zaba nokubona kwaoko ngamehlo azo, zamlandela.

<span id="an_21:1">21:1</span> Kuthe, xa babesondele eYerusalem,
befikile eBhetefage, kwiNtaba yemiNquma, uYesu wesusa abafundi bababini,

<span id="an_21:2">21:2</span> esithi kubo, Yiyani emzaneni lo
ukhangelene nani; kwaoko nofumana iesile libotshelelwe linethole,
likhululeni nilizise kum.

<span id="an_21:3">21:3</span> Nokuba kukho othe wathetha into kuni,
nothi, Ayafuneka eNkosini; wothi ke awathumele kwaoko.

<span id="an_21:4">21:4</span> Ke kaloku oku konke kwenzeke, ukuze
kuzaliseke okwathethwayo ngomprofeti, esithi,

<span id="an_21:5">21:5</span> Yithini kwintombi uZiyon, Yabona,
uKumkani wakho uza kuwe, Enobulali, ekhwele e-esileni, ilithole ke,
Inkonyana yento ebotshwayo.

<span id="an_21:6">21:6</span> Baya ke abafundi, benza ngoko
wayebamisele ngako uYesu,

<span id="an_21:7">21:7</span> balizisa iesile nethole, babeka iingubo
zabo phezu kwawo, bamhlalisa phezu kwazo.

<span id="an_21:8">21:8</span> Yathi ke inkoliso yezihlwele yazandlala
iingubo zayo endleleni; baye abanye bexhuzula amasebe emithini,
bewandlala endleleni.

<span id="an_21:9">21:9</span> Zaye ke izihlwele, ebezihamba ngaphambili
nebezilandela, zidanduluka, zisithi, Hosana kuye unyana kaDavide!
Makabongwe lo uzayo egameni leNkosi! Hosana enyangweni!

<span id="an_21:10">21:10</span> Akungena eYerusalem, wonke umzi
wazamazama, usithi, Ngubani na lo?

<span id="an_21:11">21:11</span> Bathi ke abantu, Lo nguYesu, umprofeti
ongowaseNazarete yelaseGalili.

<span id="an_21:12">21:12</span> Wangena uYesu etempileni kaThixo,
wabakhupha bonke ababethengisa nababethenga etempileni, wazibhukuqa
iitafile zabananisi bemali, nezihlalo zabathengisa ngamahobe;

<span id="an_21:13">21:13</span> athi kubo, Kubhaliwe kwathiwa, Indlu
yam iya kubizwa ngokuba yindlu yokuthandaza; ke nina niyenze umqolomba
wezihange.

<span id="an_21:14">21:14</span> Kweza kuye iimfama neziqhwala,
etempileni apho, waziphilisa.

<span id="an_21:15">21:15</span> Bathe ke ababingeleli abakhulu
nababhali, bakuyibona imimangaliso awayenzayo, kwanabantwana bedanduluka
etempileni, besithi, Hosana kuye unyana kaDavide: basuka bacaphuka,

<span id="an_21:16">21:16</span> bathi kuye, Uyayiva na into
abayithethayo aba? Athi ke uYesu kubo, Ewe; anizanga nikulese na ukuthi,
Emlonyeni weentsana nabanyayo ulungiselele udumiso?

<span id="an_21:17">21:17</span> Wabashiya, waphumela ngaphandle komzi,
waya eBhetani, walala khona.

<span id="an_21:18">21:18</span> Uthe ke kwakusa, xa abuyela kuwo umzi,
walamba.

<span id="an_21:19">21:19</span> Wathi, ebone mkhiwane uthile
ngasendleleni, waya kuwo, akafumana nto kuwo, yangamagqabi odwa; athi
kuwo, Makungaze kuvele siqhamo kuwe naphakade. Wasuka woma kwaoko
umkhiwane lowo.

<span id="an_21:20">21:20</span> Bakukubona oko abafundi, bamangaliswa,
besithi, Utheni na ukoma msinya kangakanana umkhiwane?

<span id="an_21:21">21:21</span> Waphendula ke uYesu wathi kubo, Inene,
ndithi kuni, ukuba nithe nanokholo, anathandabuza, anisayi kwenza le nto
yomkhiwane yodwa; kosuka, nokuba nithe kule ntaba, Thabatheka uphoseke
elwandle, kwenzeke.

<span id="an_21:22">21:22</span> Neento zonke enithe nazicela
ekuthandazeni nikholwa, nozamkela.

<span id="an_21:23">21:23</span> Kuthe akungena etempileni, xa
afundisayo, beza kuye ababingeleli abakhulu namadoda amakhulu abantu,
besithi, Ezi zinto uzenza ngagunya lini na? Kananjalo ngubani na okunike
eli gunya?

<span id="an_21:24">21:24</span> Waphendula ke uYesu wathi kubo, Nam
ndiya kubuza kuni zwi-nye; endothi, ukuba nithe nandixelela lona,
ndinixelele nam ukuba ndizenza ngagunya lini na ezi zinto:

<span id="an_21:25">21:25</span> Ubhaptizo lukaYohane lwaluphuma phi na,
emazulwini, ebantwini, sini na? Bacamanga ke bodwa, besithi, Ukuba
sithe, Lwaphuma emazulwini, wothi kuthi, Ibiyini na phofu ukuba
ningakholwa nguye?

<span id="an_21:26">21:26</span> Ukuba ke sithe, Lwaphuma ebantwini,
soyika abantu; kuba bonke bebambe ukuthi uYohane ungumprofeti.

<span id="an_21:27">21:27</span> Bamphendula uYesu bathi, Asazi. Wathi
naye kubo, Nam ke andinixeleli ukuba ndizenza ngagunya lini na ezi
zinto.

<span id="an_21:28">21:28</span> Nithini na ke nina? Umntu
wayenabantwana ababini; weza kowokuqala wathi, Mntwana wam, yiya
kusebenza namhla esidiliyeni sam.

<span id="an_21:29">21:29</span> Waphendula ke yena wathi, Andiyi; ke
wabuya wazohlwaya, waya.

<span id="an_21:30">21:30</span> Weza nakowesibini, wathetha
kwangokunjalo. Waphendula ke yena wathi, Ndiyaya, nkosi; akaya.

<span id="an_21:31">21:31</span> Nguwuphi na kwabo bobabini owenza
ukuthanda kukayise? Bathi kuye, Ngowokuqala. Athi kubo uYesu, Inene
ndithi kuni, Bayaniphangela ke ukungena ebukumkanini bukaThixo ababuthi
berhafu namahenyukazi.

<span id="an_21:32">21:32</span> Ngokuba uYohane weza kuni ngendlela
yobulungisa, anakholwa nguye; kodwa bakholwa nguye bona ababuthi berhafu
namahenyukazi; ke nina, nakukubona oko, anibuyanga nizohlwaye, ukuze
nikholwe nguye.

<span id="an_21:33">21:33</span> Yivani omnye umzekeliso. Bekukho
umninindlu othile owatyala isidiliya, wasibiyela ngothango, wemba kuso
isixovulelo seediliya, wakha inyango, waqeshisa ngaso kubalimi,
wahambela kwelinye.

<span id="an_21:34">21:34</span> Kuthe ke lakusondela ixesha leziqhamo,
wathuma abakhonzi bakhe kubalimi abo, ukuya kwamkela iziqhamo zaso.

<span id="an_21:35">21:35</span> Besuka abalimi babathabatha abakhonzi
bakhe, bathi omnye bamtyabula, omnye bambulala, nomnye bamgibisela
ngamatye.

<span id="an_21:36">21:36</span> Wabuya wathuma abanye abakhonzi,
bebaninzi kunabokuqala, benjenjalo nakubo.

<span id="an_21:37">21:37</span> Uthe ke kamva wathuma kubo unyana
wakhe, esithi, Baya kumhlonela yena unyana wam.

<span id="an_21:38">21:38</span> Bathe ke bakumbona unyana abalimi,
batshono ukuthi, Lo yindlalifa; yizani simbulale, sihlale nelifa lakhe.

<span id="an_21:39">21:39</span> Bamthabatha, bamkhuphela ngaphandle
kwesidiliya, bambulala.

<span id="an_21:40">21:40</span> Xa athe weza ngoko umninisidiliya, uya
kwenza ntoni na kwabo balimi?

<span id="an_21:41">21:41</span> Bathi kuye, uya kubatshabalalisa kakubi
abangendawo abo, aze isidiliya eso aqeshise ngaso kubalimi bambi,
abomamkelisa iziqhamo ngamaxesha azo.

<span id="an_21:42">21:42</span> Athi kubo uYesu, Anizanga nilese na
ezibhalweni ukuthi, Ilitye abalicekisayo abakhi, Lelona laba yintloko
yembombo; Kwavela eNkosini oku, Kungummangaliso emehlweni ethu?

<span id="an_21:43">21:43</span> Ngenxa yoko ndithi kuni, Ubukumkani
bukaThixo buya kususwa kuni, bunikwe uhlanga oluzivelisayo iziqhamo
zabo.

<span id="an_21:44">21:44</span> Kanjalo lowo uwe phezu kweli litye uya
kutyumka, ke lowo lithe lamwela liya kumcola.

<span id="an_21:45">21:45</span> Bathi ababingeleli abakhulu nabaFarisi,
bakuyiva imizekeliso yakhe, baqonda ukuba uthetha ngabo.

<span id="an_21:46">21:46</span> Bathi befuna ukumbamba, boyika abantu,
ekubeni ke babebambe ukuthi ungumprofeti.

<span id="an_22:1">22:1</span> Waphendula uYesu, wabuya wathetha kubo
ngemizekeliso, esithi,

<span id="an_22:2">22:2</span> Ubukumkani bamazulu bufanekiswa nomntu
ongukumkani, owamenzela umsitho unyana wakhe.

<span id="an_22:3">22:3</span> Wesusa abakhonzi bakhe ukuba baye
kubabiza abamenyiweyo, beze emsithweni; basuka abavuma ukuza.

<span id="an_22:4">22:4</span> Wabuya wesusa abanye abakhonzi, esithi,
Yitshoni kwabamenyiweyo ukuthi, Yabonani, isidlo sam sendisilungisile;
iinkomo zam neento zam ezityetyisiweyo zixheliwe, konke sekulungile;
yizani emsithweni.

<span id="an_22:5">22:5</span> Abakhathalanga ke bona; basuka bemka,
omnye waya kweyakhe intsimi, omnye waya ekurhwebeni kwakhe.

<span id="an_22:6">22:6</span> Bathi ke abaseleyo bababamba abakhonzi
bakhe, babaphatha kakubi, bababulala.

<span id="an_22:7">22:7</span> Evile ke ukumkani, waqumba, wayikhupha
imikhosi yakhe, wabatshabalalisa abo babulali, wawutshisa nomzi wabo.

<span id="an_22:8">22:8</span> Aze athi kubakhonzi bakhe, Umsitho
okunene sewulungile wona, kodwa abamenyiweyo bebengafanelekile.

<span id="an_22:9">22:9</span> Yiyani ngoko ezintlanganweni zeendlela,
nithi abo nithe nabafumana, nibabize beze emsithweni.

<span id="an_22:10">22:10</span> Baphuma abo bakhonzi baya ezindleleni,
bahlanganisa bonke ababafumanayo, abakhohlakeleyo kwanabalungileyo;
wazala umsitho ngabamenyiweyo.

<span id="an_22:11">22:11</span> Ke kaloku akungena ukumkani, eza
kukhangela abamenyiweyo, wabona apho umntu ongambethe ngubo yamsitho.

<span id="an_22:12">22:12</span> Athi kuye, Wethu, utheni na ukungena
apha, ungenayo ingubo yomsitho? Lamkhohla ke.

<span id="an_22:13">22:13</span> Wathi ukumkani kubalungiseleli,
Mbopheni iinyawo nezandla, nimthabathe, nimkhuphele ebumnyameni
bangaphandle; khona apho kuya kubakho ukulila nokutshixiza kwamazinyo.

<span id="an_22:14">22:14</span> Kuba baninzi ababiziweyo, ke bambalwa
abanyuliweyo.

<span id="an_22:15">22:15</span> Baza abaFarisi baya benza ibhunga
lokuba bamthiyele ekuthetheni kwakhe.

<span id="an_22:16">22:16</span> Bathumela kuye abafundi babo
benamaHerode, besithi, Mfundisi, siyazi ukuba uyinyaniso, uyifundisa
indlela kaThixo ngenyaniso; kananjalo akukhathali nangubani, kuba
akukhethi buso bamntu.

<span id="an_22:17">22:17</span> Sixelele ngoko, uthini na wena?
Kuvumelekile na ukumnika irhafu uKesare, akuvumelekile, sini na?

<span id="an_22:18">22:18</span> Ke kaloku, eyazi uYesu inkohlakalo
yabo, wathi, Nindilingelani na, bahanahanisindini?

<span id="an_22:19">22:19</span> Ndiboniseni iqhosha lerhafu. Bamzisela
ke idenariyo.

<span id="an_22:20">22:20</span> Athi kubo, Ngokabani na lo mfanekiso
nombhalo?

<span id="an_22:21">22:21</span> Bathi kuye, NgokaKesare. Andule ukuthi
kubo, Nikelani kaloku izinto zikaKesare kuKesare, neento zikaThixo
kuThixo.

<span id="an_22:22">22:22</span> Bakuva bamangaliswa, basuka bamshiya,
bemka.

<span id="an_22:23">22:23</span> Kwangaloo mini kweza kuye abaSadusi,
abathi akukho luvuko; bambuza,

<span id="an_22:24">22:24</span> besithi, Mfundisi, uMoses wathi, Ukuba
ubani uthe wafa engenabantwana, wothi umzalwana wakhe amngene umfazi
wakhe, amvelisele imbewu umzalwana wakhe.

<span id="an_22:25">22:25</span> Ke kaloku kwaye kukho kuthi abazalwana
abasixhenxe; waza owokuqala akubon’ ukuba uzekile wabhubha, wathi, kuba
engenambewu, wamshiya kumzalwana wakhe umfazi wakhe.

<span id="an_22:26">22:26</span> Wenjenjalo nowesibini, nowesithathu,
kwada kwaya kowesixhenxe.

<span id="an_22:27">22:27</span> Emveni ke kwabo bonke, wafa naye
umfazi.

<span id="an_22:28">22:28</span> Ngoko eluvukweni uya kuba ngumfazi
wawuphi na kweso sixhenxe? Kuba babenaye bonke.

<span id="an_22:29">22:29</span> Waphendula ke uYesu wathi kubo,
Niyalahleka, kuba ningazazi izibhalo kwanamandla kaThixo.

<span id="an_22:30">22:30</span> Kuba eluvukweni abazeki, abendiswa;
banjengazo izithunywa zikaThixo emazulwini.

<span id="an_22:31">22:31</span> Ngalo ke uvuko lwabafileyo,
anikulesanga na okwathethwayo kuni nguThixo, esithi,

<span id="an_22:32">22:32</span> Mna ndinguThixo ka-Abraham, uThixo
kaIsake, uThixo kaYakobi? UThixo akaThixo wabafileyo, ungowabaphilileyo.

<span id="an_22:33">22:33</span> Zathi izihlwele zakukuva, zakhwankqiswa
yimfundiso yakhe.

<span id="an_22:34">22:34</span> Ke kaloku bathe abaFarisi, bakuva ukuba
ubethe labakhohla abaSadusi, bahlanganiselana ndawonye.

<span id="an_22:35">22:35</span> Omnye kubo ongumqondisi-mthetho wambuza
emlinga, wathi,

<span id="an_22:36">22:36</span> Mfundisi, owona myalelo mkhulu
emthethweni nguwuphi na?

<span id="an_22:37">22:37</span> Wathi ke uYesu kuye, Uze uyithande
iNkosi uThixo wakho ngentliziyo yakho iphela, nangomphefumlo wakho
uphela, nangengqondo yakho iphela.

<span id="an_22:38">22:38</span> Nguwo lowo owokuqala nomkhulu umthetho.

<span id="an_22:39">22:39</span> Owesibini ke ufana nawo: Uze umthande
ummelwane wakho ngoko uzithanda ngako.

<span id="an_22:40">22:40</span> Kule mithetho yomibini kuxhomekeke
umyalelo uphela nabaprofeti.

<span id="an_22:41">22:41</span> Bakubon’ ukuba bahlanganisene ke
abaFarisi, uYesu wabuza kubo,

<span id="an_22:42">22:42</span> esithi, Nithini na nina ngaye uKristu?
Ungunyana kabani na? Bathi kuye, KaDavide.

<span id="an_22:43">22:43</span> Athi kubo, Yini na phofu ukuba uDavide
ngoMoya ambize ngokuthi, Nkosi, esithi,

<span id="an_22:44">22:44</span> Yathi iNkosi eNkosini yam, Hlala
ngasekunene kwam, Ndide iintshaba zakho ndizenze isihlalo seenyawo
zakho?

<span id="an_22:45">22:45</span> Ukuba uDavide ngoko umbiza ngokuba
Nkosi, ungunyana wakhe ngani na?

<span id="an_22:46">22:46</span> Akubangakho namnye ubenako ukumphendula
nezwi eli; kananjalo kususela kuloo mini, akubanga sabakho mntu waba
nabuganga bakumbuza nto.

<span id="an_23:1">23:1</span> Waza uYesu wathetha kwisihlwele
nakubafundi bakhe,

<span id="an_23:2">23:2</span> esithi, Ababhali nabaFarisi bahleli
esihlalweni sikaMoses.

<span id="an_23:3">23:3</span> Konke ngoko abasukuba besithi kuni
kugcineni, ze nikugcine nikwenze; kodwa ze ningenzi ngokwemisebenzi
yabo; kuba bathetha baze bangenzi.

<span id="an_23:4">23:4</span> Kuba babopha imithwalo enzima, esindayo,
bayibeke emagxeni abantu, babe ke bona bengathandi kuyishukumisa
nangomnwe lo wabo.

<span id="an_23:5">23:5</span> Yonke imisebenzi yabo ke bayenza ngokunga
bangabonwa ngabantu; bawenze banzi amaqhaga abo ezikhumbuzo, bayandise
imiqukumbelo yeengubo zabo.

<span id="an_23:6">23:6</span> Kananjalo bathanda izilili zobukhulu
ezidlweni, kwanezihlalo zobukhulu ezindlwini zesikhungu,

<span id="an_23:7">23:7</span> nemibuliso ezindaweni zembutho, nokubizwa
ngabantu kuthiwe, Rabhi, Rabhi.

<span id="an_23:8">23:8</span> Ke nina maningabizwa kuthiwe Rabhi; kuba
mnye uMkhokeli wenu, uKristu; nina ke nonke ningabazalwana.

<span id="an_23:9">23:9</span> Ningabizi mntu ngokuba nguyihlo emhlabeni
apha; kuba mnye uYihlo wenu, lowo usemazulwini.

<span id="an_23:10">23:10</span> Kananjalo maningabizwa ngokuba
ningabakhokeli; kuba mnye uMkhokeli wenu, uKristu.

<span id="an_23:11">23:11</span> Omkhulu ke kuni makabe ngumlungiseleli
wenu.

<span id="an_23:12">23:12</span> Osukuba ke eziphakamisa uya kuthotywa;
nosukuba ezithoba uya kuphakanyiswa.

<span id="an_23:13">23:13</span> Yeha, nina babhali, baFarisi,
bahanahanisindini! Ngokuba nibuvala ubukumkani bamazulu phambi kwabantu;
kuba aningeni nina, nabangenayo anibavumeli ukuba bangene.

<span id="an_23:14">23:14</span> Yeha, nina babhali, baFarisi,
bahanahanisindini! Ngokuba nisidla izindlu zabahlolokazi, nize
ngokunyhwalaza nithandaze uzungu; ngenxa yoko niya kwamkela ugwebo
olugqithiseleyo.

<span id="an_23:15">23:15</span> Yeha, nina babhali, baFarisi,
bahanahanisindini! Ngokuba nijikajika ulwandle nomhlaba ukuze nenze
nokuba mnye ongena ebuYudeni; nithi, xa athe wazuzeka, nimenze abe
ngumntwana wesihogo ngokuphindiweyo kunani.

<span id="an_23:16">23:16</span> Yeha, nina bakhokelindini baziimfama!
Nina nithi, Othe wafunga itempile, akunto oko; ke othe wafunga igolide
yetempile, unetyala.

<span id="an_23:17">23:17</span> Ziyatha, zimfama, kanene yiyiphi na
enkulu? Yigolide, yitempile eyingcwalisayo igolide, kusini na?

<span id="an_23:18">23:18</span> Kanjalo nina nithi, Othe wafunga
isibingelelo, akunto oko; ke othe wafunga umnikelo ophezu kwaso,
unetyala.

<span id="an_23:19">23:19</span> Ziyatha, zimfama, kanene yiyiphi na
enkulu? Ngumnikelo, sisibingelelo esiwungcwalisayo umnikelo, kusini na?

<span id="an_23:20">23:20</span> Lowo usifungayo ngoko isibingelelo
ufunga sona neento zonke eziphezu kwaso.

<span id="an_23:21">23:21</span> Nalowo uyifungayo itempile, ufunga yona
nomiyo kuyo.

<span id="an_23:22">23:22</span> Nalowo uwafungayo amazulu, ufunga
itrone kaThixo nohleli phezu kwayo.

<span id="an_23:23">23:23</span> Yeha, nina babhali, baFarisi,
bahanahanisindini! Ngokuba ninikela izishumi zetyeleba nedile nekumin,
kanti nizishiyile ezona ndawo zinzima zomthetho, umgwebo nenceba
nokholo; ezi benimelwe kukuba nizenze, nithi neziya ningazishiyi.

<span id="an_23:24">23:24</span> Bakhokelindini baziimfama, abahluza
imbuzane, ke baginye inkamela.

<span id="an_23:25">23:25</span> Yeha, nina babhali, baFarisi,
bahanahanisindini! Ngokuba nihlambulula umphandle wendebe nesitya, kanti
ke ngaphakathi kuzele kukuphanga nokungazeyisi.

<span id="an_23:26">23:26</span> MFarisindini uyimfama, hlambulula tanci
okungaphakathi kwendebe nesitya, ukuze kuthi okungaphandle kwazo
kuhlambuluke nako.

<span id="an_23:27">23:27</span> Yeha, nina babhali, baFarisi,
bahanahanisindini! Ngokuba nifana namangcwaba aqatywe ifutha, athi
abonakale emahle okunene ngaphandle, kanti ngaphakathi azele ngamathambo
abafileyo nokungcola konke.

<span id="an_23:28">23:28</span> Ngokukwanjalo nani ngaphandle okunene
nibonakala kubantu ningamalungisa, kanti ngaphakathi nizele luhanahaniso
nokuchasene nomthetho.

<span id="an_23:29">23:29</span> Yeha, nina babhali, baFarisi,
bahanahanisindini! Ngokuba niwakha amangcwaba abaprofeti, nivathise
amangcwaba amalungisa,

<span id="an_23:30">23:30</span> nithi, Ukuba sasikho thina ngemihla
yoobawo, singe singabanga nabudlelane nabo ngegazi labaprofeti.

<span id="an_23:31">23:31</span> Ngoko niyangqina kwanina, ukuba
ningoonyana babo babulala abaprofeti.

<span id="an_23:32">23:32</span> Wuzaliseni kambe nani umlinganisela
wooyihlo.

<span id="an_23:33">23:33</span> Zinyokandini, nzalandini yamarhamba,
ningathini na ukuwusaba umgwebo wesihogo?

<span id="an_23:34">23:34</span> Ngenxa yoko, niyabona, mna ndinithumela
abaprofeti nezilumko nababhali; niya kuthi inxenye kubo niyibulale,
niyibethelele eminqamlezweni, nithi inxenye kubo niyityakatye ezindlwini
zenu zesikhungu, niyitshutshise kwimizi ngemizi;

<span id="an_23:35">23:35</span> ukuze linifikele lonke igazi
elinobulungisa, elaphalazwayo emhlabeni apha, lithabathela egazini
lika-Abheli ilungisa, lizise egazini likaZekariya, unyana kaBherekiya,
enambulalela phakathi kwendawo engcwele nesibingelelo.

<span id="an_23:36">23:36</span> Inene, ndithi kuni, Zonke ezo zinto
ziya kusihlela esi sizukulwana.

<span id="an_23:37">23:37</span> Yerusalem, Yerusalem, wena ubabulalayo
abaprofeti, ubagibisele ngamatye abo bathunywe kuwe, kufuthi kangakanani
na ndithande ukubabuthela ndawonye abantwana bakho, ngohlobo esithi
isikhukukazi siwabuthele ndawonye amathole aso ngaphantsi kwamaphiko,
anavuma!

<span id="an_23:38">23:38</span> Yabonani, indlu yenu ishiywa nani ize.

<span id="an_23:39">23:39</span> Kuba ndithi kuni, Aniyi kuba sandibona
emveni koku, nide nithi, Makabongwe lowo uzayo egameni leNkosi.

<span id="an_24:1">24:1</span> Ephumile uYesu, wemka etempileni; bathe
abafundi bakhe beza kumbonisa izakhiwo zetempile.

<span id="an_24:2">24:2</span> Wathi ke uYesu kubo, Niyazibona na zonke
ezi zinto? Inene, ndithi kuni, Akusayi kusala apha ilitye phezu
kwelitye, elingayi kuchithwa.

<span id="an_24:3">24:3</span> Ke kaloku, akubon’ ukuba uhleli eNtabeni
yemiNquma, beza kuye abafundi bebodwa, bathi, Sixelele ukuba ziya
kubakho nini na ezo zinto; uya kuba yini na umqondiso wokufika kwakho,
nowokupheliswa kwephakade eli?

<span id="an_24:4">24:4</span> Waphendula uYesu wathi kubo, Lumkani
ningalahlekiswa mntu.

<span id="an_24:5">24:5</span> Kuba baninzi abaya kuza egameni lam,
besithi banguKristu, balahlekise into eninzi.

<span id="an_24:6">24:6</span> Niya kuthi ke nive iimfazwe namarhe
eemfazwe; lumkani ningabi navuso, kuba zonke ezo zinto zimele ukuhla;
kanti kona ukuphela akukabikho.

<span id="an_24:7">24:7</span> Kuba uhlanga luya kuvukelana nohlanga,
nobukumkani buvukelane nobukumkani; kuya kubakho iindlala, neendyikitya
zokufa, nezinyikimo zomhlaba kwiindawo ngeendawo.

<span id="an_24:8">24:8</span> Zonke ke ezo zinto zikukuqaleka kwenimba.

<span id="an_24:9">24:9</span> Ngelo xesha baya kuninikela
ekubandezelweni, banibulale; niya kuthiywa ziintlanga zonke ngenxa
yegama lam.

<span id="an_24:10">24:10</span> Ngelo xesha baninzi abaya
kukhutyekiswa, banikelane, bathiyane.

<span id="an_24:11">24:11</span> Kwaye kuya kuvela abaprofeti ababuxoki
babe baninzi, balahlekise abantu abaninzi.

<span id="an_24:12">24:12</span> Nangenxa yokwanda kokuchasa umthetho,
luya kuphola uthando lwabaninzi.

<span id="an_24:13">24:13</span> Ke onyamezeleyo kwada kwaba
sekupheleni, lowo uya kusindiswa.

<span id="an_24:14">24:14</span> Zaye ezi ndaba zilungileyo zobukumkani
ziya kuvakaliswa kulo elimiweyo liphela, zibe bubungqina kuzo zonke
iintlanga; kwandule ke ukufika ukuphela.

<span id="an_24:15">24:15</span> Xa ke ngoko nithe nalibona isikizi
lesiphanziso, ekwakuthethwa lona ngoDaniyeli umprofeti, limi endaweni
engcwele (olesayo makaqiqe),

<span id="an_24:16">24:16</span> ngelo xesha mabathi abakwelakwaYuda
basabele ezintabeni.

<span id="an_24:17">24:17</span> Ophezu kwendlu makangehli aye
kuthabatha into endlwini yakhe;

<span id="an_24:18">24:18</span> nosentsimini makangabuyeli emva aye
kuthabatha iingubo zakhe.

<span id="an_24:19">24:19</span> Yeha ke, abamithiyo nabanyisayo ngaloo
mihla!

<span id="an_24:20">24:20</span> Thandazani ke, ukuba intsabo yenu
ingabi khona ebusika nangesabatha.

<span id="an_24:21">24:21</span> Kuba ngelo xesha kuya kubakho
imbandezelo enkulu, ekungazanga kubekho injalo kwasekuqalekeni
kwehlabathi, kwada kwaba kalokunje, ekungasayi kubuye kubekho injalo.

<span id="an_24:22">24:22</span> Kanjalo ukuba ibingayi kuthi loo mihla
inqanyulelwe, bekungayi kubakho nyama isindayo; ngenxa ke yabanyuliweyo,
loo mihla iya kunqanyulelwa.

<span id="an_24:23">24:23</span> Ngelo xesha, ukuba ubani uthe kuni,
Nanku apha uKristu, nokuba uthe, Nankuya phaya, musani ukuholwa.

<span id="an_24:24">24:24</span> Kuba kuya kuvela ooKristu ababuxoki,
nabaprofeti ababuxoki, benze imiqondiso emikhulu nezimanga, ngokokude
bathi, ukuba bekunokwenzeka, balahlekise nabanyuliweyo.

<span id="an_24:25">24:25</span> Yabonani, ndinixelele ngenxa
engaphambili.

<span id="an_24:26">24:26</span> Ukuba ngoko bathi kuni, Nanko entlango,
musani ukuphuma niye. Nokuba bathi, Nanko emagumbini, musani ukukholwa.

<span id="an_24:27">24:27</span> Kuba kwanjengokuba umbane uthi uphume
empumalanga, ubonakale kude kuse entshonalanga, kuya kuba njalo nokufika
koNyana woMntu.

<span id="an_24:28">24:28</span> Kuba apho sukuba sikhona isidumbu, aya
kuhlanganisana khona amaxhalanga.

<span id="an_24:29">24:29</span> Kwaoko ke, emveni kwembandezelo yaloo
mihla, ilanga liya kwenziwa mnyama, ithi nenyanga ifiphale, zithi
neenkwenkwezi ziwe ezulwini, athi namandla amazulu azanyazanyiswe.

<span id="an_24:30">24:30</span> Uya kubonakala ngelo xesha umqondiso
woNyana woMntu ezulwini; zimbambazele ngelo xesha zonke izizwe zomhlaba,
zimbone uNyana woMntu esiza phezu kwamafu ezulu, enamandla, nobuqaqawuli
obukhulu.

<span id="an_24:31">24:31</span> Wozithuma izithunywa zakhe
zasemazulwini, zinexilongo elisandi sikhulu, zihlanganisele ndawonye
abanyulwa bakhe, baphume kumacala omane omoya, kuthabathela esiphelweni
sezulu, kude kuse kwesinye isiphelo salo.

<span id="an_24:32">24:32</span> Wufundeni ke umzekeliso kuwo umkhiwane:
xa selithe lathamba isebe lawo, lahluma amagqabi, niyazi ukuba likufuphi
ihlobo.

<span id="an_24:33">24:33</span> Ngokukwanjalo nani, xa nithe nazibona
zonke ezo zinto, yazini ukuba kukufuphi, sekusemnyango.

<span id="an_24:34">24:34</span> Inene ndithi kuni, Asisayi kudlula esi
sizukulwana, zingadanga zonke ezo zinto zibekho.

<span id="an_24:35">24:35</span> Liya kudlula izulu nomhlaba, ke wona
amazwi am akasayi kudlula.

<span id="an_24:36">24:36</span> Kodwa akukho bani uwaziyo loo mhla nelo
lixa; azazi nezithunywa zamazulu, nguBawo yedwa.

<span id="an_24:37">24:37</span> Ke kaloku, njengokuba ibinjalo imihla
kaNowa, koba njalo nokufika koNyana woMntu.

<span id="an_24:38">24:38</span> Kuba njengokuba babesithi, ngemihla
ebingaphambi konogumbe, badle, basele, bazeke, bendise, kwada kwayimini
awangena ngayo emkhombeni uNowa, bengaqondanga,

<span id="an_24:39">24:39</span> wada wafika unogumbe, wabakhukulisa
bonke: koba njalo nokufika koNyana woMntu.

<span id="an_24:40">24:40</span> Ngelo xesha ababini boba sentsimini,
athi omnye amkelwe, omnye ashiywe.

<span id="an_24:41">24:41</span> Abafazi ababini boba besila etyeni
lokusila, athi omnye amkelwe, omnye ashiywe.

<span id="an_24:42">24:42</span> Phaphani ngoko; ngokuba ningazi ukuba
lilixa liphi na eza ngalo iNkosi yenu.

<span id="an_24:43">24:43</span> Yazini ke oku, ukuba ebesazi umninindlu
ukuba isela liza ngawuphi na umlindo wobusuku, ange elindile, akavuma
ukuba indlu yakhe igqojozwe.

<span id="an_24:44">24:44</span> Ngenxa yoko yibani nilungile nani,
ngokuba uNyana woMntu uza ngelixa eningalikhumbuleliyo.

<span id="an_24:45">24:45</span> Ngubani na ke loo mkhonzi
uthembekileyo, uqondayo, eyathi inkosi yakhe yammisa phezu kwabendlu
yayo, ukuze abanike ukudla ngexesha elifanelekileyo?

<span id="an_24:46">24:46</span> Unoyolo loo mkhonzi, iya kuthi yakufika
inkosi yakhe imfumane esenjenjalo.

<span id="an_24:47">24:47</span> Inene ndithi kuni, iya kummisa phezu
kwayo yonke impahla yayo.

<span id="an_24:48">24:48</span> Ukuba ke umkhonzi lowa ukhohlakeleyo
uthe entliziyweni yakhe, Inkosi yam ilibele,

<span id="an_24:49">24:49</span> ayizi, aqale ababethe abakhonza kunye
naye, adle ke, asele nabanxilayo,

<span id="an_24:50">24:50</span> iya kufika inkosi yaloo mkhonzi ngemini
angayikhangeleyo, nangelixa angalaziyo,

<span id="an_24:51">24:51</span> imsike kubini, immisele isabelo sakhe
nabahanahanisi; khona apho kuya kubakho ukulila nokutshixiza kwamazinyo.

<span id="an_25:1">25:1</span> Ngelo xesha ubukumkani bamazulu buya
kufanekiswa neentombi ezilishumi, ezazithabathayo izibane zazo, zaphuma
zaya kumkhawulela umyeni.

<span id="an_25:2">25:2</span> Ezintlanu ke kuzo zaye ziziingqondi,
ezintlanu ziziziyatha.

<span id="an_25:3">25:3</span> Ezo ziziziyatha zaphatha izibane zazo,
azaphatha oli nazo;

<span id="an_25:4">25:4</span> kodwa eziziingqondi zaphatha ioli
ezityeni zazo, kwanezibane zazo.

<span id="an_25:5">25:5</span> Ke kaloku, akubon’ ukuba ulibele umyeni,
zozela zonke zalala.

<span id="an_25:6">25:6</span> Phakathi kobusuku ke kwabakho umemezo
oluthi, Nanko umyeni esiza; phumani niye kumkhawulela.

<span id="an_25:7">25:7</span> Zaza zavuka zonke ezo ntombi, zalungisa
izibane zazo.

<span id="an_25:8">25:8</span> Zathi ke eziziziyatha kweziziingqondi,
Sipheni kwioli yenu leyo, ngokuba izibane zethu zicima.

<span id="an_25:9">25:9</span> Zaphendula ke eziziingqondi, zathi, Hayi,
hleze inganeli kuthi nakuni; yiyani kanye kwabathengisayo, nizithengele.

<span id="an_25:10">25:10</span> Kuthe ke, zisaya kuthenga, wafika
umyeni; zaza ezo bezisezilungile zangena naye emsithweni, lwavalwa ke
ucango.

<span id="an_25:11">25:11</span> Zithi ke kamva zifike nezinye iintombi
ezo, zisithi, Nkosi, nkosi, sivulele.

<span id="an_25:12">25:12</span> Yaphendula ke yona yathi, Inene ndithi
kuni, andinazi nina.

<span id="an_25:13">25:13</span> Phaphani ngoko, ngokuba ningayazi imini
kwanalo ilixa.

<span id="an_25:14">25:14</span> Kuba kunjengomntu owathi, eza kuhambela
kwelinye, wabiza abakhe abakhonzi, wayinikela kubo impahla yakhe.

<span id="an_25:15">25:15</span> Wathi omnye wamnika iitalente zantlanu,
omnye zambini, nomnye yaba nye, walowo wanikwa ngokwawakhe amandla;
wahambela kwelinye kwaoko.

<span id="an_25:16">25:16</span> Lowo ke wamkela iitalente ezintlanu,
waya wasebenza ngazo, wenza esinye isihlanu seetalente.

<span id="an_25:17">25:17</span> Kwangokunjalo nalowo wamkela ezimbini,
naye wazuza esinye isibini.

<span id="an_25:18">25:18</span> Ke naye lowo wamkela yanye, waya wemba
emhlabeni, wayifihla imali yenkosi yakhe.

<span id="an_25:19">25:19</span> Ithi ke emveni kwexesha elikhulu, ifike
inkosi yabo bakhonzi, ibalelane nabo.

<span id="an_25:20">25:20</span> Weza lowo wamkela iitalente ezintlanu,
wazisa esinye isihlanu seetalente, esithi, Nkosi, wandinika iitalente
zantlanu; khangela, ndizuze esinye isihlanu seetalente phezu kwazo.

<span id="an_25:21">25:21</span> Yathi ke kuye inkosi yakhe, Hee ke,
mkhonzi ulungileyo, uthembekileyo! Ubuthembekile kwiinto ezimbalwa;
ndiya kukumisa phezu kweento ezininzi, ngena eluvuyweni lwenkosi yakho.

<span id="an_25:22">25:22</span> Weza ke nalowo wamkela iitalente
ezimbini, wathi, Nkosi, wandinika iitalente zambini; khangela, ndizuze
esinye isibini seetalente phezu kwazo.

<span id="an_25:23">25:23</span> Yathi kuye inkosi yakhe, Hee ke,
mkhonzi ulungileyo, uthembekileyo! Ubuthembekile kwiinto ezimbalwa;
ndiya kukumisa phezu kweento ezininzi; ngena eluvuyweni lwenkosi yakho.

<span id="an_25:24">25:24</span> Weza ke nalowo wamkela italente yanye,
wathi, Nkosi, bendikwazi wena ukuba ungumntu olukhuni, uvuna apho
ubungahlwayelanga khona, ubuthe apho ungelelanga khona;

<span id="an_25:25">25:25</span> ndasuka ndoyika, ndaya ndayiselela
italente yakho ngomhlaba; nanku unako okwakho.

<span id="an_25:26">25:26</span> Yaphendula ke inkosi yakhe yathi kuye,
Mkhonzindini ukhohlakeleyo, ulivila, ubusazi nje ukuba ndivuna apho
ndingahlwayelanga khona, ndibuthe apho ndingelelanga khona,

<span id="an_25:27">25:27</span> ubumelwe kukuthi ngoko ube ubuyibeke
imali yam kubananisi, ndaza ndakufika mna, ndabuya ndakuzuza okwam
kunenzala.

<span id="an_25:28">25:28</span> Mhlutheni ngoko italente leyo, niyinike
lowo uneetalente ezilishumi.

<span id="an_25:29">25:29</span> Kuba wonke umntu onako Uya kunikwa, abe
nako ngokugqithiseleyo; ke ongenako, uya kuhluthwa kwanoko anako.

<span id="an_25:30">25:30</span> Naye umkhonzi ongancedi lutho,
mkhupheleni ebumnyameni obungaphandle; khona apho kuya kubakho ukulila
nokutshixiza kwamazinyo.

<span id="an_25:31">25:31</span> Xa ke athe wafika uNyana woMntu
esebuqaqawulini bakhe, enazo zonke izithunywa ezingcwele, ngelo xa uya
kuhlala phezu kwetrone yobuqaqawuli bakhe;

<span id="an_25:32">25:32</span> zihlanganiswe phambi kwakhe zonke
iintlanga, abahlule abanye kwabanye, njengokuba umalusi ezahlula izimvu
ezibhokhweni;

<span id="an_25:33">25:33</span> athi zona izimvu azimise ngasekunene
kwakhe, athi kodwa zona iibhokhwe azimise ngasekhohlo.

<span id="an_25:34">25:34</span> Uya kuthi ke ukumkani kwabangasekunene
kwakhe, Yizani, nina nisikelelweyo nguBawo, nibudle ilifa ubukumkani
obalungiselwa nina kwasekusekweni kwehlabathi;

<span id="an_25:35">25:35</span> kuba ndalamba, nandipha ukudla;
ndanxanwa, nandiseza; ndandingowasemzini, nandingenisa endlwini;

<span id="an_25:36">25:36</span> ndandize, nandambesa; ndandisifa,
nandivelela; ndandisentolongweni, neza kum.

<span id="an_25:37">25:37</span> Oza amphendule ke amalungisa, esithi,
Nkosi, sakubona nini na ulambile, sakonga; unxaniwe, sakuseza?

<span id="an_25:38">25:38</span> Sakubona nini na ke ungowasemzini,
sakungenisa endlwini, uze, sakwambesa?

<span id="an_25:39">25:39</span> Sakubona nini na ke usifa, okanye
usentolongweni, seza kuwe?

<span id="an_25:40">25:40</span> Aze aphendule ukumkani athi kuwo, Inene
ndithi kuni, Ekubeni nenjenjalo nakumnye waba bazalwana bam bangabona
bancinane, nenjenjalo nakum.

<span id="an_25:41">25:41</span> Uya kuthi nakwabangasekhohlo, Mkani
kum, nina baqalekiswa, niye emlilweni ongunaphakade, owalungiselwa
uMtyholi nezithunywa zakhe.

<span id="an_25:42">25:42</span> Kuba ndalamba, anandipha kudla;
ndanxanwa, anandiseza;

<span id="an_25:43">25:43</span> ndandingowasemzini, anandingenisa
ndlwini; ndandize, anandambesa; ndandisifa, ndandisentolongweni,
anandivelela.

<span id="an_25:44">25:44</span> Boza ke bamphendule nabo, besithi,
Nkosi, sakubona nini na ulambile, okanye unxaniwe, okanye ungowasemzini,
okanye uze, okanye usifa, okanye usentolongweni, asakulungiselela?

<span id="an_25:45">25:45</span> Aze abaphendule, esithi, Inene ndithi
kuni, Ekubeni ningenjanga njalo nakumnye waba bangabona bancinane,
anenjanga njalo nakum.

<span id="an_25:46">25:46</span> Baya kumka aba baye elubethweni
olungunaphakade; ke wona amalungisa aya kuya ebomini obungunaphakade.

<span id="an_26:1">26:1</span> Kwathi, xa ebewagqibile uYesu onke la
mazwi, wathi kubafundi bakhe,

<span id="an_26:2">26:2</span> Niyazi ukuba emveni kweentsuku ezimbini
kukho ipasika, aze uNyana woMntu anikelwe ukuba abethelelwe
emnqamlezweni.

<span id="an_26:3">26:3</span> Bathi ngelo xa ababingeleli abakhulu,
nababhali, namadoda amakhulu abantu, bahlanganisana endlwini
yombingeleli omkhulu okuthiwa nguKayafa;

<span id="an_26:4">26:4</span> babhunga ukuba bambambe uYesu
ngenkohliso, bambulale.

<span id="an_26:5">26:5</span> Ke babesithi, Makungabi khona
ngomthendeleko, ukuze kungehli saqunge phakathi kwabantu.

<span id="an_26:6">26:6</span> Ke kaloku, akubon’ ukuba uYesu
useBhetani, endlwini kaSimon owayeneqhenqa,

<span id="an_26:7">26:7</span> kweza kuye umfazi enehlala lelabhastile,
linamafutha aqholiweyo axabiso likhulu, wawagalela phezu kwentloko
yakhe, akubon’ ukuba uhleli ngasesithebeni.

<span id="an_26:8">26:8</span> Bekubonile ke oko abafundi bakhe,
bacaphuka, besithi, Yeyani na le nkcitho?

<span id="an_26:9">26:9</span> Kuba la mafutha ngekuthengiswe lukhulu
ngawo, kwaza kwaphiwa amahlwempu.

<span id="an_26:10">26:10</span> Ekwazi ke oko, uYesu wathi kubo, Umfazi
lo nimaphulelani na? Kuba usebenze kum umsebenzi omhle.

<span id="an_26:11">26:11</span> Kuba amahlwempu lawo nihleli ninawo;
kodwa mna anihleli ninam.

<span id="an_26:12">26:12</span> Kuba la mafutha aqholiweyo, yena
ewathululele emzimbeni wam nje, wenzele ukungcwatywa kwam.

<span id="an_26:13">26:13</span> Inene ndithi kuni, Apho zithe
zavakaliswa khona ezi ndaba zilungileyo kulo lonke ihlabathi, iya
kuxelwa nayo le nto ayenzileyo yena, ibe sisikhumbuzo ngaye.

<span id="an_26:14">26:14</span> Ngelo xesha kwaphuma omnye weshumi
elinababini, ekuthiwa nguYuda Sikariyoti, waya kubabingeleli abakhulu,

<span id="an_26:15">26:15</span> wathi, Ningandinika ntoni na,
ndimnikele kuni? Bammisela ke amaqhosha esilivere amashumi mathathu.

<span id="an_26:16">26:16</span> Waza kwalapho wafuna ithuba
elilungileyo lokuze amnikele kubo.

<span id="an_26:17">26:17</span> Ke kaloku, ngowokuqala umhla wezonka
ezingenagwele, beza abafundi kuYesu, besithi kuye, Ufuna ukuba
sikulungisele phi na ukuyidla ipasika?

<span id="an_26:18">26:18</span> Wathi ke yena, Hambani niye kuwo umzi,
kuthile, nithi kuye, Uthi uMfundisi, ixesha lam likufuphi; ndiya
kuyenzela kuwe ipasika nabafundi bam.

<span id="an_26:19">26:19</span> Abafundi benza ke ngoko uYesu
abebayaleze ngako, bayilungisa ipasika.

<span id="an_26:20">26:20</span> Kwakuhlwa ke, wahlala ngasesithebeni
nabalishumi elinababini.

<span id="an_26:21">26:21</span> Xa badlayo, wathi, Inene ndithi kuni,
Omnye kuni aba uya kundingcatsha.

<span id="an_26:22">26:22</span> Baza, bebuhlungu kakhulu, baqala ukuthi
kuye bonke ngabanye, Ingaba ndim yini na, Nkosi?

<span id="an_26:23">26:23</span> Waphendula ke yena wathi, Osithe nkxu
nam isandla esityeni, nguye lowo uya kundingcatsha.

<span id="an_26:24">26:24</span> UNyana woMntu uyemka okunene, njengoko
kubhaliweyo ngaye. Kodwa ke, yeha, loo mntu uNyana woMntu angcatshwa
nguye! Ngekumlungele ukuba ebengazalwanga loo mntu.

<span id="an_26:25">26:25</span> Waphendula ke uYuda, lowo
wamngcatshayo, wathi, Ingaba ndim yini na, Rabhi? Athi yena kuye,
Uselutshilo nawe.

<span id="an_26:26">26:26</span> Bakubon’ ukuba bayadla ke, uYesu
wasithabatha isonka, wathi akusikelela waqhekeza, wanika abafundi,
wathi, Thabathani nidle; ngumzimba wam lo.

<span id="an_26:27">26:27</span> Wayithabatha nendebe, wabulela,
wabanika, esithi, Selani kuyo nonke;

<span id="an_26:28">26:28</span> kuba ligazi lam eli lomnqophiso omtsha,
eliphalala ngenxa yabaninzi, ukuze kuxolelwe izono.

<span id="an_26:29">26:29</span> Ndithi ke kuni, Andisayi kusela kwesi
siqhamo somdiliya, kuthabathela kweli xesha, kude kube yiloo mini sukuba
ndisisela nani sisitsha ebukumka nini bukaBawo.

<span id="an_26:30">26:30</span> Bakuba bevume ingoma yokudumisa,
baphuma baya eNtabeni yemiNquma.

<span id="an_26:31">26:31</span> Ngelo xesha uthi uYesu kubo, Nina nonke
niya kukhubeka ngam ngobu busuku; kuba kubhaliwe kwathiwa, Ndiya
kumbetha umalusi, zichithwachithwe izimvu zomhlambi.

<span id="an_26:32">26:32</span> Kodwa emveni kokuvuka kwam, ndiya
kunandulela ndiye kwelaseGalili.

<span id="an_26:33">26:33</span> Waphendula ke uPetros wathi kuye,
Nokuba bonke baya kukhubeka ngawe, andisayi kukha ndikhubeke mna.

<span id="an_26:34">26:34</span> Wathi uYesu kuye, Inene ndithi kuwe,
Kwangobu busuku, ingekalili inkuku, uya kundikhanyela kathathu.

<span id="an_26:35">26:35</span> Athi uPetros kuye, Ndingafanelana
ndimelwe kukuba ndife nawe, andingekhe ndikukhanyele. Batsho nabo bonke
abafundi.

<span id="an_26:36">26:36</span> Ngelo xesha, ufika uYesu nabo
kumhlatyana ekuthiwa yiGetsemane; athi kubafundi, Hlalani phantsi apha,
ndikhe ndiye kuthandaza phaya.

<span id="an_26:37">26:37</span> Wathabatha uPetros noonyana bobabini
bakaZebhedi, waqala ukuba buhlungu nokudandatheka kakhulu.

<span id="an_26:38">26:38</span> Aze athi kubo, Umphefumlo wam ubuhlungu
kakhulu, ngokokude ube sekufeni; hlalani apha nilinde nam.

<span id="an_26:39">26:39</span> Waza, ehambele phambili umganyana, wawa
ngobuso bakhe, wathandaza, esithi, Bawo, ukuba kunokwenzeka, mayidlule
kum le ndebe; noko makungabi njengokuthanda kwam, makube njengokuthanda
kwakho.

<span id="an_26:40">26:40</span> Uyeza kubafundi, abafumane belele, athi
kuPetros, Ninje na ukungabi nako ukulinda nam nexa elinye?

<span id="an_26:41">26:41</span> Lindani nithandaze, ukuze ningangeni
ekuhendweni; umoya wona okunene unentumekelelo, ke yona inyama
ithambile.

<span id="an_26:42">26:42</span> Wabuya wemka okwesibini, wathandaza,
esithi, Bawo, ukuba ayinako le ndebe ukudlula kum ndingathanga
ndiyisele, makwenzeke ukuthanda kwakho.

<span id="an_26:43">26:43</span> Afike abafumane bebuye balala, kuba
amehlo abo ayenzima bubuthongo.

<span id="an_26:44">26:44</span> Wabashiya, wabuya wemka, wathandaza
okwesithathu, ethetha kwalona elo lizwi.

<span id="an_26:45">26:45</span> Andule ukuza kubafundi bakhe, athi
kubo, Lalani ngoku, niphumle; yabonani, lisondele ilixa lokuba uNyana
woMntu anikelwe ezandleni zaboni.

<span id="an_26:46">26:46</span> Vukani, sihambe; yabonani, usondele
lowo undinikelayo.

<span id="an_26:47">26:47</span> Kuthe, esathetha, kwathi gqi uYuda,
omnye wabalishumi elinababini; weza enendimbane enkulu inamakrele
neentonga, ivela kubabingeleli abakhulu namadoda amakhulu abantu.

<span id="an_26:48">26:48</span> Ke kaloku, wayethe lowo umnikelayo
wabanika umqondiso, esithi, Endithe ndamanga, nguye lowo; mbambeni.

<span id="an_26:49">26:49</span> Wafika ke kwaoko kuYesu, wathi, Aa,
Rabhi! Wamanga nokumanga.

<span id="an_26:50">26:50</span> Wathi ke uYesu kuye, Wethu! Ukho ngani
na? Bandula ukuza, bamsa izandla uYesu, bambamba.

<span id="an_26:51">26:51</span> Wesuka omnye wabo babenoYesu, wolula
isandla, warhola ikrele lakhe, wamxabela umkhonzi wombingeleli omkhulu,
wamnqumla indlebe.

<span id="an_26:52">26:52</span> Aze athi uYesu kuye, Libuyisele
endaweni yalo ikrele lakho; kuba bonke abathabatha ikrele baya
kutshabalala likrele.

<span id="an_26:53">26:53</span> Uba andinako na ngoku ukumbongoza
uBawo, andikhuphele imikhosi yezithunywa zezulu engaphezu kweshumi
elinamibini?

<span id="an_26:54">26:54</span> Bezingathini na ke oko ukuzaliseka
izibhalo ezithi, kumele ukuba kube nje?

<span id="an_26:55">26:55</span> Ngalo elo lixa wathi uYesu kwindimbane,
Niphumele ukuza kubamba mna na, ninamakrele neentonga nje, ngathi
niphumele isihange? Bendihleli nani imihla ngemihla, ndifundisa
etempileni, anandibamba.

<span id="an_26:56">26:56</span> Oku ke konke kwenzeke, ukuze zizaliseke
izibhalo zabaprofeti. Basuka bonke abafundi bamshiya, babaleka.

<span id="an_26:57">26:57</span> Abo ke bambambayo uYesu, bamrholela
kuKayafa, umbingeleli omkhulu, apho babehlanganisene khona ababhali
namadoda amakhulu.

<span id="an_26:58">26:58</span> Ke kaloku uPetros wayemlandela, ebekele
kude, kwada kwaya entendelezweni yendlu yombingeleli omkhulu. Engene
ngaphakathi, wahlala phantsi namadindala, ukuba abone isiphelo.

<span id="an_26:59">26:59</span> Ke kaloku, baye ababingeleli abakhulu,
namadoda amakhulu, nentlanganiso yamatyala iphelele, befuna ubungqina
obubuxoki ngoYesu, ukuze bambulale; ababufumananga;

<span id="an_26:60">26:60</span> nangona afikayo amangqina abuxoki aba
maninzi, ababufumananga. Ada ke afika amangqina abuxoki emabini,

<span id="an_26:61">26:61</span> athi, Lo wathi, Ndinako ukuyichitha
itempile kaThixo, ndibuye ndiyakhe ngeentsuku ezintathu.

<span id="an_26:62">26:62</span> Wesuka wema umbingeleli omkhulu, wathi
kuye, Akuphenduli nto na? Bangqina ntoni na aba ngawe?

<span id="an_26:63">26:63</span> Wahlala yena uYesu wathi tu. Waphendula
umbingeleli omkhulu wathi kuye, Ndikufungisa uThixo ophilileyo, ukuba
usixelele ukuba unguye na uKristu, unyana kaThixo.

<span id="an_26:64">26:64</span> Athi uYesu kuye, Uselutshilo nawe. Ke
ndithi kuni, Emveni koku niya kumbona uNyana woMntu, ehleli ngasekunene
kwamandla, esiza esemafini ezulu.

<span id="an_26:65">26:65</span> Waza umbingeleli omkhulu wazikrazula
iingubo zakhe, esithi, Unyelisile; sisawafunelani na amangqina?
Yabonani, ngoku nikuvile ukunyelisa kwakhe; nithini na nina?

<span id="an_26:66">26:66</span> Baphendula ke bona bathi, Unetyala
lokuba afe.

<span id="an_26:67">26:67</span> Baza bamtshicela ebusweni, bamntlitha,
abanye bammonxoza,

<span id="an_26:68">26:68</span> besithi, Siprofetele, wena Kristu;
ubethwe ngubani na?

<span id="an_26:69">26:69</span> Ke kaloku uPetros wayehleli ngaphandle
entendelezweni; kweza kuye sicakazana sithile, sisithi, Nawe ubunaye
uYesu lo waseGalili.

<span id="an_26:70">26:70</span> Wakhanyela ke yena phambi kwabo bonke,
esithi, Andiyazi into oyithethayo.

<span id="an_26:71">26:71</span> Kuthe ke, ephume waya esangweni,
sambona esinye; sithi kwababekhona, Naye lo ebenaye uYesu waseNazarete.

<span id="an_26:72">26:72</span> Waphinda wakhanyela efunga, esithi,
Andimazi loo mntu.

<span id="an_26:73">26:73</span> Kwathi ke kwakuba mzuzwana, beza abo
babemi khona, bathi kuPetros, Inyaniso, nawe ungowabo; kuba nokuthetha
kwakho kuyakudiza.

<span id="an_26:74">26:74</span> Waza waqala ukushwabula nokufunga,
esithi, Andimazi loo mntu. Yasuka yalila kwaoko inkuku.

<span id="an_26:75">26:75</span> Walikhumbula uPetros ilizwi likaYesu,
abelithethile kuye, esithi, Ingekalili inkuku, uya kundikhanyela
kathathu. Ephume phandle, walila ngokukrakra.

<span id="an_27:1">27:1</span> Kuthe ke kwakusa, babhunga bonke
ababingeleli abakhulu namadoda amakhulu abantu ngaye uYesu, ukuba
bambulale.

<span id="an_27:2">27:2</span> Bathi bakumbopha, bamrhola, bamnikela
kuPontiyo Pilato, irhuluneli.

<span id="an_27:3">27:3</span> Waza uYuda, lowo wamngcatshayo, ebone
ukuba ugwetyiwe, wazohlwaya, wawabuyisela kwakubabingeleli abakhulu
namadoda amakhulu loo maqhosha esilivere amashumi mathathu,

<span id="an_27:4">27:4</span> esithi, Ndonile, kuba ndingcatshe igazi
elingenatyala. Bathi ke bona, Iyini na kuthi loo nto? Zibonele wena.

<span id="an_27:5">27:5</span> Wawaphosa phantsi etempileni apho loo
maqhosha esilivere, wemka, waya wazixhoma.

<span id="an_27:6">27:6</span> Ke kaloku ababingeleli abakhulu
bawathabatha loo maqhosha esilivere, bathi, Akuvumelekile ukuwagalela
emkhombeni weminikelo, ngokokuba elinani legazi.

<span id="an_27:7">27:7</span> Babhunga ke, bathenga ngawo umhlaba
wombumbi, ukuze ube yindawo yokungcwabela abasemzini.

<span id="an_27:8">27:8</span> Kungoko wabizwayo loo mhlaba ngokuba
ngumhlaba wegazi, kwada kwanamhlanje.

<span id="an_27:9">27:9</span> Kwazaliseka ke okwathethwayo ngoYeremiya
umprofeti, esithi, Bawathabatha loo maqhosha esilivere amashumi
mathathu, inani lalowo wamiselwa inani, abammisela inani aboonyana
bakaSirayeli,

<span id="an_27:10">27:10</span> bawarholela umhlaba wombumbi, njengoko
yandiyalelayo iNkosi.

<span id="an_27:11">27:11</span> Wema ke uYesu phambi kwerhuluneli,
yambuza irhuluneli isithi, Unguye na uKumkani wamaYuda? Wathi ke uYesu
kuyo, Nawe utsho.

<span id="an_27:12">27:12</span> Ke kaloku ekumangalelweni kwakhe
ngababingeleli abakhulu namadoda amakhulu, akaphendulanga nto.

<span id="an_27:13">27:13</span> Aze athi uPilato kuye, Akuziva na ukuba
zininzi kwazo iindawo abazingqinayo ngawe?

<span id="an_27:14">27:14</span> Akaphendula zwi, noko lilinye, yada
yamangaliswa kakhulu irhuluneli leyo.

<span id="an_27:15">27:15</span> Ke kaloku imithendeleko ngemithendeleko
irhuluneli ibiqhele ukuzikhululela izihlwele umbanjwa abe mnye, lowo
babesithi bamfune.

<span id="an_27:16">27:16</span> Baye ke ngelo xesha benombanjwa
obesazeka, ekuthiwa nguBharabhas.

<span id="an_27:17">27:17</span> Bakubon’ ukuba ngoko bahlanganisene,
wathi kubo uPilato, Nithanda ukuba ndinikhululele wuphi na, uBharabhas,
uYesu ekuthiwa nguKristu, kusini na?

<span id="an_27:18">27:18</span> Kuba ebesazi ukuba bamnikele ngomona.

<span id="an_27:19">27:19</span> Akubon’ ukuba uhleli esihlalweni
sokugweba, umfazi wakhe wathumela kuye, esithi, Uze ungabi nakuthini
kuloo mntu ulilungisa, kuba namhlanje ndive izinto ezininzi ezinzima
ephupheni, ngenxa yakhe.

<span id="an_27:20">27:20</span> Kodwa ababingeleli abakhulu namadoda
amakhulu bazeyisela izihlwele ekuthini zicele uBharabhas,
zimtshabalalise uYesu.

<span id="an_27:21">27:21</span> Yaphendula ke irhuluneli yathi kubo,
Nguwuphi na kwaba bobabini enithanda ukuba ndinikhululele yena? Bathe ke
bona, NguBharabhas.

<span id="an_27:22">27:22</span> Athi uPilato kubo, Ndimenzeni na ke
uYesu ekuthiwa nguKristu? Bathi kuye bonke, Makabethelelwe
emnqamlezweni.

<span id="an_27:23">27:23</span> Yathi ke irhuluneli, Kuba enze bubi
buni na? Kwaba kukhona ke bancamisayo ukunkqangaza, besithi,
Makabethelelwe emnqamlezweni.

<span id="an_27:24">27:24</span> Uthe ke uPilato, akubona ukuba akancedi
lutho, ebona ukuba sisuke sangakumbi isiphithiphithi, wathabatha amanzi,
wahlamba izandla phambi kwezihlwele, esithi, Andinatyala egazini lalo
mntu ulilungisa; ziboneleni nina.

<span id="an_27:25">27:25</span> Baphendula bonke abantu bathi, Igazi
lakhe malibe phezu kwethu, naphezu kwabantwana bethu.

<span id="an_27:26">27:26</span> Waza wabakhululela uBharabhas; wathi
ke, emtyakatyile uYesu, wamnikela ukuba abethelelwe emnqamlezweni.

<span id="an_27:27">27:27</span> Aza amasoldati erhuluneli amthabatha
uYesu, amsa endlwini yerhuluneli, alihlanganisela phezu kwakhe ibutho
lawo liphela.

<span id="an_27:28">27:28</span> Amhluba, amnxiba ingubo ebomvu.

<span id="an_27:29">27:29</span> Aluka isithsaba ngameva, amthi jize
ngaso entloko; abeka nengcongolo esandleni sakhe sokunene, awa ngamadolo
phambi kwakhe, adlala ngaye, esithi, Aa! Kumkani wamaYuda!

<span id="an_27:30">27:30</span> Amtshicela, ayithabatha ingcongolo,
ambetha entloko.

<span id="an_27:31">27:31</span> Athi, akuba edlale ngaye, amhluba
ingubo leyo, amambathisa kwaezakhe iingubo; amrhola, aya kumbethelela
emnqamlezweni.

<span id="an_27:32">27:32</span> Athe ke ekuphumeni, afumana umntu
waseKirene, ogama linguSimon; anyanzela lowo ukuba awuthwale umnqamlezo
wakhe.

<span id="an_27:33">27:33</span> Athi akufika ndaweni kuthiwa
yiGologota, oko kukuthi, yindawo yokakayi,

<span id="an_27:34">27:34</span> amnika iviniga iphithikezwe nenyongo,
ukuba asele; wathi akuyiva, akavuma ukuyisela.

<span id="an_27:35">27:35</span> Athi ke, akumbethelela emnqamlezweni,
abelana ngeengubo zakhe, esenza amaqashiso, ukuze kuzaliseke okwathethwa
ngumprofeti, esithi, Babelana ngeengubo zam, benza amaqashiso
ngesambatho sam.

<span id="an_27:36">27:36</span> Ahlala phantsi, amlinda khona apho.

<span id="an_27:37">27:37</span> Babeka ngaphezu kwentloko yakhe ityala
lakhe libhaliwe, kwathiwa, lo nguYesu uKumkani wamaYuda.

<span id="an_27:38">27:38</span> Kwaza kwabethelelwa naye eminqamlezweni
izihange ezibini, esinye ngasekunene, nesinye ngasekhohlo.

<span id="an_27:39">27:39</span> Bamnyelisa ke bona abadlulayo,
behlunguzela iintloko zabo,

<span id="an_27:40">27:40</span> besitsho ukuthi, Wena uchitha itempile,
uyakhe ngeentsuku ezintathu, zisindise; ukuba unguNyana kaThixo, yihla
emnqamlezweni.

<span id="an_27:41">27:41</span> Ngokukwanjalo ke nababingeleli
abakhulu, bedlala ngaye, benabo ababhali namadoda amakhulu, bathi,

<span id="an_27:42">27:42</span> Abanye wabasindisa; yena ngokwakhe
akanakuzisindisa. Ukuba unguKumkani kaSirayeli, makehle kalokunje
emnqamlezweni; sokholwa nguye;

<span id="an_27:43">27:43</span> ukholose ngoThixo, makamhlangule
kalokunje, ukuba uyamthanda; kuba wathi, NdinguNyana kaThixo.

<span id="an_27:44">27:44</span> Zaye ke nezihange, ezibe zibethelelwe
eminqamlezweni naye, zimngcikiva kwangokunjalo.

<span id="an_27:45">27:45</span> Kuthe ke, kuthabathele kwilixa
lesithandathu, kwada kwesa kwilixa lesithoba, kwehla ubumnyama phezu
kwawo wonke umhlaba.

<span id="an_27:46">27:46</span> Ke kaloku, malunga nelixa lesithoba,
wadanduluka uYesu ngezwi elikhulu, esithi, Eli! Eli! Lama sabhaktani!
Oko kukuthi, Thixo wam! Thixo wam! Undishiye ngani na?

<span id="an_27:47">27:47</span> Inxenye ke yababemi khona, yakuva,
yathi, Lo mntu ubiza uEliya.

<span id="an_27:48">27:48</span> Wesuka wagidima kwaoko omnye kubo,
wathabatha imfunxa, wayizalisa ngeviniga, wayifaka engcongolweni,
wamseza.

<span id="an_27:49">27:49</span> Bathe ke bona abanye, Khawuyeke, sibone
ukuba uEliya uza kumsindisa na.

<span id="an_27:50">27:50</span> Uthe ke uYesu, ephinde wadanduluka
ngezwi elikhulu, wawukhupha umoya wakhe.

<span id="an_27:51">27:51</span> Lasuka ikhuselo lengcwele lakrazuka
kubini, lithabathele phezulu lada lesa phantsi; umhlaba wanyikima,
namawa acandeka,

<span id="an_27:52">27:52</span> namangcwaba avuleka, zathi izidumbu
ezininzi zabangcwele ababelele zavuka;

<span id="an_27:53">27:53</span> baphuma emangcwabeni emveni kokuvuka
kwakhe, bangena kuwo umzi ongcwele, babonakala kuninzi.

<span id="an_27:54">27:54</span> Ke kaloku umthetheli-khulu, nabo
babelinda uYesu naye, bakubona ukunyikima oko, nezo zinto zenzekileyo,
boyika kakhulu, besithi, Inyaniso, lo ebenguNyana kaThixo.

<span id="an_27:55">27:55</span> Kwaye kukho ke khona abafazi abaninzi,
bekhangele bemgama, bona babemlandele uYesu kwakwelaseGalili,
bemlungiselela;

<span id="an_27:56">27:56</span> ekwakukho phakathi kwabo uMariya
waseMagadala, noMariya unina wooYakobi noYose, kwanonina woonyana
bakaZebhedi.

<span id="an_27:57">27:57</span> Kwathi ke kwakuhlwa, kweza umntu
osisityebi waseArimati, ogama linguYosefu, owayengumfundi kaYesu naye.

<span id="an_27:58">27:58</span> Yena lowo waya kuPilato, wacela umzimba
kaYesu. Waza uPilato wathi makawunikelwe umzimba.

<span id="an_27:59">27:59</span> Ewuthabathile ke umzimba uYosefu,
wawusongela kwilinen entle emhlophe.

<span id="an_27:60">27:60</span> Wawubeka kwelakhe ingcwaba elitsha,
abelixhole eweni; waqengqela ilitye elikhulu emnyango wengcwaba elo,
wemka.

<span id="an_27:61">27:61</span> Baye ke bekhona apho uMariya
waseMagadala nomnye uMariya, behleli phantsi malunga nengcwaba.

<span id="an_27:62">27:62</span> Ke kaloku ngengomso, eliyimini esemva
kwaleyo yokulungiselela, bahlanganisana ababingeleli abakhulu nabaFarisi
kuPilato,

<span id="an_27:63">27:63</span> besithi, Nkosi, sikhumbule ukuba
umlahlekisi lowa wathi esahleli, Emveni kweentsuku ezintathu, ndiya
kuvuka.

<span id="an_27:64">27:64</span> Yitsho ngoko linqatyiswe ingcwaba, kude
kube lusuku lwesithathu, hleze abafundi bakhe beze ebusuku, bambe, bathi
ke ebantwini, Uvukile kwabafileyo; luze olokugqibela ulahlekiso lube
lubi kunolokuqala.

<span id="an_27:65">27:65</span> Wathi ke uPilato kubo, Ninabo abalindi;
hambani niye kunqabisa ngoko nazi ngako.

<span id="an_27:66">27:66</span> Baya ke bona balinqabisa ingcwaba,
ngokulitywina ilitye, bekunye nabalindi.

<span id="an_28:1">28:1</span> Ke kaloku, ekupheleni kwesabatha, ekuseni
ngolokuqala usuku lweveki, kweza uMariya waseMagadala nomnye uMariya,
beza kulikhangela ingcwaba.

<span id="an_28:2">28:2</span> Kwasuka kwabakho unyikimo olukhulu; kuba
kwakuhle isithunywa seNkosi emazulwini, seza saliqengqa ilitye lesuka
emnyango, sahlala phezu kwalo.

<span id="an_28:3">28:3</span> Ukubonakala kwaso ke kwaye kunjengombane,
nesambatho saso saye simhlophe njengekhephu.

<span id="an_28:4">28:4</span> Ngokoyika sona ke bangcangcazela
abalindi, baba njengabafileyo.

<span id="an_28:5">28:5</span> Saphendula ke isithunywa sathi kubafazi
abo, Musani ukoyika nina; kuba ndiyazi ukuba nifuna uYesu, lowo
ubebethelelwe emnqamlezweni.

<span id="an_28:6">28:6</span> Akakho apha; kuba uvukile, njengoko
watshoyo; yizani niyibone indawo apho ibilele khona iNkosi.

<span id="an_28:7">28:7</span> Yiyani ngokukhawuleza, nibaxelele
abafundi bakhe ukuthi uvukile kwabafileyo; niyabona, uyanandulela ukuya
kwelaseGalili; nombona khona apho. Yabonani, ndinixelele.

<span id="an_28:8">28:8</span> Bephume kamsinya engcwabeni, benokoyika
nokuvuya okukhulu, bagidima baya kubabikela abafundi bakhe.

<span id="an_28:9">28:9</span> Ke kaloku, xa baya kubabikela abafundi
bakhe, wathi thu uYesu, wabahlangabeza, esithi, Vuyani. Beza ke bambamba
ngeenyawo, baqubuda kuye.

<span id="an_28:10">28:10</span> Aze athi uYesu kubo, Musani ukoyika;
yiyani kubatyela abazalwana bam ukuba baye eGalili; bondibona khona
apho.

<span id="an_28:11">28:11</span> Bakubon’ ukuba bayaya ke, kwesuka
kwafika abathile babalindi kuwo umzi, bababikela ababingeleli abakhulu
zonke izinto ezenzekileyo.

<span id="an_28:12">28:12</span> Bathe bona, bakuhlanganisana namadoda
amakhulu, bakubhunga, bawanika imali eninzi amasoldati lawo,

<span id="an_28:13">28:13</span> besithi, Ze nithi, Abafundi bakhe beza
ngobusuku, bamba silele.

<span id="an_28:14">28:14</span> Nokuba ithe yavakala le nto
kwirhuluneli, thina soyithomalalisa, senze ningabi naxhala nina.

<span id="an_28:15">28:15</span> Ayithabatha ke imali leyo, enza
njengoko abexelelwe ngako. Laza elo zwi laduma kumaYuda, kwada
kwanamhlanje.

<span id="an_28:16">28:16</span> Bahamba ke abafundi abalishumi eli
namnye, baya kwelaseGalili, kuloo ntaba wayebayalele yona uYesu.

<span id="an_28:17">28:17</span> Baza bakumbona baqubuda kuye; ke
inxenye yathandabuza.

<span id="an_28:18">28:18</span> Weza uYesu wathetha kubo, esithi,
Linikwe mna lonke igunya emazulwini nasehlabathini.

<span id="an_28:19">28:19</span> Hambani ngoko niye kuzenza abafundi
zonke iintlanga, nibabhaptizela egameni loYise, loNyana, loMoya
oyiNgcwele;

<span id="an_28:20">28:20</span> nibafundisa ukuba bazigcine zonke
izinto endiniwisele umthetho ngazo. Niyabona, mna ndinani yonke imihla,
kude kube sekuphelisweni kwephakade eli. Amen.

------------------------------------------------------------------------

[Next: Mark](mar)
