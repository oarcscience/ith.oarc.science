[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](joe)  [Next](oba.md) 

------------------------------------------------------------------------

### Xhosa Bible: Amos

<span id="an_1:1">1:1</span> Amazwi ka-Amosi, obengowakubo abalusi
baseTekowa, awawabonayo ngokusingisele kwaSirayeli, ngemihla kaUziya
ukumkani wakwaYuda, ngemihla kaYarobheham unyana kaYowashe, ukumkani
wakwaSirayeli, iminyaka emibini phambi konyikimo.

<span id="an_1:2">1:2</span> Wathi: UYehova uyabharhula eZiyon, akhuphe
ilizwi lakhe eYerusalem, amakriwa abalusi enze isijwili, incopho
yeKarmele yome.

<span id="an_1:3">1:3</span> Utsho uYehova ukuthi, Ngenxa yezikreqo
ezithathu zeDamasko, ngenxa yezine—andiyi kuyibuyisa umva le nto—ngenxa
yokuba bambhulayo uGiliyadi ngezibhulo zesinyithi:

<span id="an_1:4">1:4</span> ndiya kuphosa umlilo endlwini kaHazayeli,
utshise iingxande ezinde zikaBhen-hadade.

<span id="an_1:5">1:5</span> Ndowaphula umvalo weDamasko, ndinqumle ummi
wasesihlanjeni seAven, nophethe intonga yobukumkani eBhete-eden;
bathinjwe abantu bakwa-Aram, baye eKire; utsho uYehova.

<span id="an_1:6">1:6</span> Utsho uYehova ukuthi, Ngenxa yezikreqo
ezithathu zeGaza, ngenxa yezine—andiyi kuyibuyisa umva le nto—ngenxa
yokuthimba kwabo abathinjwa ngokuzeleyo, ukuze babanikele kuEdom:

<span id="an_1:7">1:7</span> ndiya kuthumela umlilo eludongeni lweGaza,
utshise iingxande zayo ezinde.

<span id="an_1:8">1:8</span> Ndomnqumla omiyo eAshdode, nophethe intonga
yobukumkani eAshkelon; ndisibuyisele isandla sam phezu kwe-Ekron,
atshabalale amasalela amaFilisti; itsho iNkosi uYehova.

<span id="an_1:9">1:9</span> Utsho uYehova ukuthi, Ngenxa yezikreqo
ezithathu zeTire, ngenxa yezine—andiyi kuyibuyisa umva le nto—ngenxa
yokubanikela kwabo abathinjwa bephelele kuEdom, abawukhumbula umnqophiso
wobuzalwana:

<span id="an_1:10">1:10</span> ndiya kuthumela umlilo eludongeni
lweTire, utshise iingxande zayo ezinde.

<span id="an_1:11">1:11</span> Utsho uYehova ukuthi, Ngenxa yezikreqo
ezithathu zakwaEdom, ngenxa yezine—andiyi kuyibuyisa umva le nto—ngenxa
yokumsukelisa kwakhe umzalwana wakhe ngekrele, eyilahlile imfesane
yakhe, umsindo wakhe uhlala uqwenga, emana egcine ukuphuphuma komsindo
wakhe:

<span id="an_1:12">1:12</span> ndiya kuthumela umlilo kwaTeman, utshise
iingxande ezinde zaseBhotsera.

<span id="an_1:13">1:13</span> Utsho uYehova ukuthi, Ngenxa yezikreqo
ezithathu zoonyana baka-Amon, ngenxa yezine—andiyi kuyibuyisa umva le
nto— ngenxa yokuqangqulula kwabo abamithiyo baseGiliyadi, ukuze bandise
umda wabo:

<span id="an_1:14">1:14</span> ndiya kubasa umlilo eludongeni lweRabha,
utshise iingxande zayo ezinde, kuhlatywa umkhosi ngemini yokulwa, kukho
umoya ovuthuzayo ngemini yesaqhwithi.

<span id="an_1:15">1:15</span> Uya kuthinjwa emke ukumkani wabo, yena
nabathetheli bakhe kunye naye; utsho uYehova.

<span id="an_2:1">2:1</span> Utsho uYehova ukuthi, Ngenxa yezikreqo
ezithathu zakwaMowabhi, ngenxa yezine—andiyi kuyibuyisa umva le nto—
ngenxa yokuwatshisa kwakhe amathambo ookumkani bakwaEdom, aba yikalika:

<span id="an_2:2">2:2</span> ndiya kuthumela umlilo kwaMowabhi, utshise
iingxande ezinde zeKeriyoti, afe uMowabhi, kuphithizelwa, kuhlatywa
umkhosi, kuvuthelwa izigodlo.

<span id="an_2:3">2:3</span> Ndomnqumla umgwebi phakathi kwakhe,
ndibabulale bonke abathetheli bakhe kunye naye; utsho uYehova.

<span id="an_2:4">2:4</span> Utsho uYehova ukuthi, Ngenxa yezikreqo
ezithathu zakwaYuda, ngenxa yezine—andiyi kuyibuyisa umva le nto—ngenxa
yokuwucekisa kwabo umyalelo kaYehova, abayigcina imimiselo yakhe; amanga
abo, ababelandela wona ooyise, abandwendwisa:

<span id="an_2:5">2:5</span> ndiya kuthumela umlilo kwaYuda, utshise
iingxande ezinde zeYerusalem.

<span id="an_2:6">2:6</span> Utsho uYehova ukuthi, Ngenxa yezikreqo
ezithathu zakwaSirayeli, ngenxa yezine—andiyi kuyibuyisa umva le nto
—ngenxa yokuba bathengisa ilungisa ngesilivere, bathengisa ihlwempu
ngeembadada ezimbini;

<span id="an_2:7">2:7</span> bona abo bazondayo ukuba intloko yezisweli
ibe nothuli lomhlaba, bayijike indlela yabalulamileyo; umntu noyise baya
ntombini-nye, ukuze balihlambele igama lam elingcwele;

<span id="an_2:8">2:8</span> banaba phezu kweengubo ezisisibambiso
ngasezibingelelweni zonke, basela iwayini yabahlawulisiweyo endlwini
yothixo wabo.

<span id="an_2:9">2:9</span> Kanti mna ndamtshabalalisa ebusweni babo
umAmori, obude bunjengobude bemisedare, obeliqele njengemioki;
ndasitshabalalisa isiqhamo sakhe ngaphezulu, neengcambu zakhe
ngaphantsi.

<span id="an_2:10">2:10</span> Ke mna ndaninyusa ezweni laseYiputa,
ndanikhokela entlango iminyaka emashumi mane, ukuze nilihluthe ilizwe
lomAmori.

<span id="an_2:11">2:11</span> Ndavelisa koonyana benu abokuba
ngabaprofeti, nakumadodana enu abokuba ngabazahlulileyo. Hi, akunjalo
na, nyana bakaSirayeli? utsho uYehova.

<span id="an_2:12">2:12</span> Ke nisuke nabaseza iwayini
abazahlulileyo; abaprofeti nabawisela umthetho wokuthi, Ize
ningaprofeti.

<span id="an_2:13">2:13</span> Yabonani, ndiya kunixinzelela phantsi,
njengokuba ixinzelelwa phantsi inqwelo ezele zizithungu.

<span id="an_2:14">2:14</span> Wokhohlwa kukusaba onamendu, owomeleleyo
angawaqinisi amandla akhe, igorha lingabusindisi ubomi balo.

<span id="an_2:15">2:15</span> Nophethe isaphetha akayi kumisa, nonyawo
zinamendu angazisindisi, nokhwele ehasheni angabusindisi ubomi bakhe;

<span id="an_2:16">2:16</span> nontliziyo ikhaliphileyo phakathi
kwamagorha asabe eze ngaloo mini; utsho uYehova.

<span id="an_3:1">3:1</span> Liveni eli lizwi alithethileyo uYehova
ngani, nyana bakaSirayeli, ngayo yonke imizalwane endayinyusayo ezweni
laseYiputa, lisithi,

<span id="an_3:2">3:2</span> Ndaze nina nedwa emizalwaneni yonke
yehlabathi; ngenxa yoko ndiya kubuvelela kuni ubugwenxa benu bonke.

<span id="an_3:3">3:3</span> Bakha bahambe ndawonye na ababini,
bengavani?

<span id="an_3:4">3:4</span> Ikha ibharhule na ingonyama ehlathini,
ingenanto iyiqwengayo? Ingonyama entsha ikha igqume na emqolombeni wayo,
ingabambanga nto?

<span id="an_3:5">3:5</span> Ikha yeyele na intaka esibatheni emhlabeni,
kungekho sango liyithiyeleyo? Wojuba na umgibe emhlabeni, ungabambisanga
nokubambisa?

<span id="an_3:6">3:6</span> Khona khe sivuthelwe na isigodlo phakathi
komzi, bangothuki abantu? Khe bubekho na ububi phakathi komzi,
engabenzanga uYehova?

<span id="an_3:7">3:7</span> Inene, ayikhe yenze into iNkosi uYehova,
ingathanga iluhlakaze ucweyo lwayo kubakhonzi bayo abaprofeti.

<span id="an_3:8">3:8</span> Ingonyama ibharhule, ngubani na ongoyikiyo?
INkosi uYehova ithethile, ngubani na ongayi kuprofeta.

<span id="an_3:9">3:9</span> Memezani ezingxandeni ezinde zaseAshdode,
nasezingxandeni ezinde zezwe laseYiputa, nithi, Hlanganisani ezintabeni
zelakwaSamari, nibone isaqunge esikhulu esiphakathi kwalo,
nabacudisiweyo abasesazulwini salo.

<span id="an_3:10">3:10</span> Kuba abakwazi ukwenza okuthe gca, utsho
uYehova, abo bafumba ugonyamelo nobhuqo ezingxandeni zabo ezinde.

<span id="an_3:11">3:11</span> Ngako oko itsho iNkosi uYehova ukuthi,
Umbandezeli uya kuba ngeenxa zonke elizweni; uya kuwathoba amandla akho
kuwe, ziphangwe iingxande zakho ezinde.

<span id="an_3:12">3:12</span> Utsho uYehova ukuthi, Njengokuba umalusi
ehlangula emlonyeni wengonyama ooxhongo ababini, nokuba sisiqwenga
sendlebe, baya kwenjiwa njalo ukuhlangulwa oonyana bakaSirayeli,
abahlala kwaSamari phezu kwephundu lesingqengqelo, naphezu kweengubo
zomandlalo eziluhlobo lweDamasko.

<span id="an_3:13">3:13</span> Yivani, ningqine kwindlu kaYakobi; itsho
iNkosi uYehova, uThixo wemikhosi.

<span id="an_3:14">3:14</span> Kuba, mini ndiya kuzivelela izikreqo
zendlu kaSirayeli phezu kwayo, ndiya kuzivelela ezibingelelweni
zaseBheteli, zixakaxwe iimpondo zesibingelelo, ziwe emhlabeni.

<span id="an_3:15">3:15</span> Ndoyichitha indlu yasebusika, kunye
nendlu yasehlotyeni, zitshabalale izindlu zeempondo zeendlovu, ziphele
izindlu ezininzi; utsho uYehova.

<span id="an_4:1">4:1</span> Liveni eli lizwi, nina zimazi zaseBhashan,
zisezintabeni zakwaSamari, zizicudisayo izisweli, ziwavikivayo
amahlwempu, zithi ezinkosini zazo, Zisani sisele.

<span id="an_4:2">4:2</span> INkosi uYehova ifunge ubungcwele bayo,
yathi, Yabonani, nizelwa yimihla eniya kuqweqwediswa ngamagwegwe,
nabokugqibela kuni ngamaqerhu okubambisa iintlanzi.

<span id="an_4:3">4:3</span> Niya kuphuma ngamathuba okuqhekezwa
kodonga, elowo aphume ngelilunge naye, niye kuphoswa eHarmon; utsho
uYehova.

<span id="an_4:4">4:4</span> Yiyani eBheteli nikreqe; yiyani eGiligali,
nandise ukukreqa; nizise imibingelelo yenu imiso ngemiso, nezishumi zenu
kanye ngemihla emithathu;

<span id="an_4:5">4:5</span> niqhumisele umbingelelo wemibulelo ngento
enegwele, nimemeze imibingelelo yokuqhutywa yintliziyo; memezani, kuba
nithanda njalo, nyana bakaSirayeli; itsho iNkosi uYehova.

<span id="an_4:6">4:6</span> Kananjalo mna ndininike ubumsulwa bamazinyo
emizini yenu yonke, nokusweleka kwesonka ezindaweni zenu zonke;
anibuyanga nize kum noko; utsho uYehova.

<span id="an_4:7">4:7</span> Kananjalo mna ndayithintela imvula kuni,
zisentathu iinyanga zokuba kuvunwe; ndayinisa komnye umzi, andayinisa
komnye; esinye isahlulo somhlaba sanelwa yimvula, esinye isahlulo
esinganelwanga satsha;

<span id="an_4:8">4:8</span> imizi emibini, emithathu, ibhadulele kumzi
omnye, ukuze isele amanzi ingakholwa; anabuya nize kum noko; utsho
uYehova.

<span id="an_4:9">4:9</span> Ndanibetha ngembabala nangexoshomba;
imiyezo yenu nezidiliya zenu, nemikhiwane yenu, neminquma yenu emininzi,
yadliwa yinkumbi enqunquthayo; anabuya nize kum noko utsho uYehova.

<span id="an_4:10">4:10</span> Ndathumela phakathi kwenu indyikitya
yokufa, ngokuya kwaseYiputa, ndawabulala ngekrele amadodana enu,
kwanamahashe enu angamaxhoba, ndanyusa ukunuka kweminquba yenu, kweza
ezimpumlweni zenu; anabuya nize kum noko; utsho uYehova.

<span id="an_4:11">4:11</span> Ndibabhukuqile abanye benu, njengoko
wabhukuqa ngako uThixo iSodom neGomora, naba njengesikhuni esinyothulwe
emlilweni; anabuya nize kum noko; utsho uYehova.

<span id="an_4:12">4:12</span> Ngako oko ndiya kwenjenje kuwe, Sirayeli;
ngokokuba ndiya kwenjenje ke kuwe, zilungiselele ukuhlangabeza uThixo
wakho, Sirayeli.

<span id="an_4:13">4:13</span> Ngokuba, yabona, uloyila iintaba, ulodala
umoya, uloxelela umntu into okuyiyo ukuthelekelela kwakhe, ulowenza
mnyama isifingo, ulonyathela phezu kwemimango yehlabathi: nguYehova
uThixo wemikhosi, igama lakhe.

<span id="an_5:1">5:1</span> Liveni eli lizwi ndiliphakamisayo ngani,
esi simbonono, ndlu kaSirayeli.

<span id="an_5:2">5:2</span> Iwile, ayisayi kubuya ivuke intombi
enguSirayeli; ikhahleleke emhlabeni, akukho uyiphakamisayo,

<span id="an_5:3">5:3</span> Ngokuba itsho iNkosi uYehova ukuthi, Umzi
ophuma unewaka, uya kusala nekhulu; ophuma unekhulu, uya kusala neshumi
kwindlu kaSirayeli.

<span id="an_5:4">5:4</span> Ngokuba utsho uYehova kwindlu kaSirayeli,
ukuthi, Quqelani kum, niphile;

<span id="an_5:5">5:5</span> musani ukuquqela eBheteli, ningangeni
eGiligali, ningaweleli niye eBher-shebha; kuba iGiligali, inene, iya
kuthinjwa, neBheteli ibe yinto engeyakonto.

<span id="an_5:6">5:6</span> Quqelani kuYehova, naniya kuphila; hleze
ayifikele indlu kaYosefu njengomlilo, utshise, kungabikho uwucimela
iBheteli,

<span id="an_5:7">5:7</span> nina abo bajika okusesikweni kube
ngumhlonyane, babukhahlele phantsi ubulungisa emhlabeni.

<span id="an_5:8">5:8</span> Quqelani kulowenza isiLimela namaKroza,
uloguqula ithunzi lokufa libe ngumso, imini ayenze mnyama, ibe bubusuku;
ulobiza amanzi olwandle, awathululele phezu komhlaba: nguYehova igama
lakhe.

<span id="an_5:9">5:9</span> Ngulotshangazisa imbuqo phezu koliqele,
imbuqo iyifikele inqaba.

<span id="an_5:10">5:10</span> Bayamthiya owohlwayayo esangweni, bamenze
isikizi othetha okugqibeleleyo.

<span id="an_5:11">5:11</span> Ngako oko, ngenxa yokusigqusha kwenu
isisweli, nithabathe kuso unikelo lwengqolowa, niya kwakha izindlu
ngamatye aqingqiweyo, ningahlali kuzo; nityale izidiliya
ezinqwenelekayo, ningaseli wayini yazo.

<span id="an_5:12">5:12</span> Kuba ndiyazazi izikreqo zenu ukuba
zininzi kwazo, nezono zenu ukuba zikhulu kwazo; nibandezela ilungisa,
nisamkele isicengo, nisijike isigwebo samahlwempu esangweni.

<span id="an_5:13">5:13</span> Ngako oko, onengqiqo uthe cwaka ngeli
xesha; kuba lixesha elibi eli.

<span id="an_5:14">5:14</span> Funani okulungileyo, ningafuni okubi,
ukuze niphile; aze uYehova, uThixo wemikhosi, abe nani, njengoko
nitshoyo.

<span id="an_5:15">5:15</span> Thiyani okubi, nithande okulungileyo,
nimise okusesikweni esangweni; mhlawumbi uYehova, uThixo wemikhosi,
wowababala amasalela kaYosefu.

<span id="an_5:16">5:16</span> Ngako oko utsho uYehova, uThixo
wemikhosi, iNkosi, ukuthi, Ezindaweni zonke zembutho kukumbambazela;
ezitratweni zonke bathi, Yoo! yoo! Babizela umlimi esijwilini, babizela
abasaziyo isimema, bathi, Mbambazelani.

<span id="an_5:17">5:17</span> Ezidiliyeni zonke kukumbambazela, ngokuba
ndicanda esazulwini sakho; utsho uYehova.

<span id="an_5:18">5:18</span> Yeba ke, nina banqwenela imini kaYehova!
Iyintoni na imini kaYehova kuni? Ibubumnyama, ayikukukhanya.

<span id="an_5:19">5:19</span> Injengokuthi umntu abaleke engonyameni,
aqubisane nebhere; angene endlwini, abambelele ngesandla eludongeni,
inyoka imlume.

<span id="an_5:20">5:20</span> Ayiyi kuba bubumnyama yini na imini
kaYehova, ingabi kukukhanya? Ayiyi kuba sisithokothoko, yini na, ingabi
nabumhlophe?

<span id="an_5:21">5:21</span> Ndiyithiyile, ndiyayicekisa imithendeleko
yenu; andilisezeli ivumba lengqungquthela.

<span id="an_5:22">5:22</span> Ngokuba, xa nithe nandinyusela amadini
anyukayo, neminikelo yenu yokudla, akakholeki kum; nombingelelo wenu
woxolo wamathole atyetyisiweyo andiwubheki.

<span id="an_5:23">5:23</span> Yisuse kum ingxokozelo yeengoma zakho,
nokubetha kwemirhubhe yakho andikuphulaphuli.

<span id="an_5:24">5:24</span> Makugaleleke umgwebo njengamanzi,
nobulungisa njengomlambo ongatshiyo.

<span id="an_5:25">5:25</span> Imibingelelo neminikelo yokudla
naniyizisa kum yini na entlango, iminyaka emashumi mane, ndlu
kaSirayeli?

<span id="an_5:26">5:26</span> Nasuka nathwala umnquba wokumkani wenu,
noseko lwemifanekiso yenu, inkwenkwezi yoothixo benu, enazenzelayo.

<span id="an_5:27">5:27</span> Ndiya kuni fudusela kude ke ngaphaya
kweDamasko; utsho uYehova; nguThixo wemikhosi igama lakhe.

<span id="an_6:1">6:1</span> Yeha ke abatyeshileyo eZiyon, nabakholose
ngentaba yakwaSamari; abadumileyo ngamagama kwintlahlela yeentlanga, eza
kubo indlu kaSirayeli!

<span id="an_6:2">6:2</span> Welelani eKalene, nibone; nisuke khona niye
eHamati enkulu, nihle niye eGati yamaFilisti; ukuba ilungile na loo mizi
kunezikumkani; ukuba mikhulu na imida yayo kunemida yenu.

<span id="an_6:3">6:3</span> Nina, baba imini yokubi ikude, basondeza
isihlalo sogonyamelo;

<span id="an_6:4">6:4</span> nina, balele ezingqengqelweni zeempondo
zeendlovu, banabe emandlalweni yabo, badle amatakane emhlambini,
namathole asesitalini;

<span id="an_6:5">6:5</span> nina, baphololoza kukubetha umrhubhe,
bazicingela ukwenza izinto zokuvuma njengoDavide;

<span id="an_6:6">6:6</span> nina, baseli bewayini ngezitya zokutshiza
zemibingelelo, bazithambise ngentlahlela yeoli, bangahlabeki kukwaphuka
kukaYosefu.

<span id="an_6:7">6:7</span> Ngako oko baya kuthinjwa bemke ngoku,
kwasentloko kubathinjwa, iphele ingxobotshane yabanabileyo.

<span id="an_6:8">6:8</span> INkosi uYehova izifungile, utsho uYehova,
uThixo wemikhosi; yathi, Lisikizi kum iqhayiya likaYakobi, ndizithiyile
iingxande zakhe ezinde; ngako oko ndowunikela umzi nenzaliseko yawo.

<span id="an_6:9">6:9</span> Kuya kuthi, ukuba kuthe kwasala amadoda
alishumi ndlwini-nye, afe.

<span id="an_6:10">6:10</span> Umntu wophakanyiswa nguyisekazi,
umngcwabi wakhe, ukuba awakhuphe amathambo akhe endlwini, athi kosentla
endlwini, Kusekho na okuwe? athi lowo, Akusekho nto; wothi yena, Thwize;
ngokuba alingekhankanywa igama likaYehova.

<span id="an_6:11">6:11</span> Ngokuba, uyabona, uYehova uwisa umthetho,
bayibethe indlu enkulu ibe ngamavithi, nendlu encinane ibe ziintanda.

<span id="an_6:12">6:12</span> Amahashe ayabaleka na phezu
kweengxondorha? bayalima na khona ngeenkomo? ukuba nikujike nje
okusesikweni kube bubuhlungu, nesiqhamo sobulungisa sibe ngumhlonyane;

<span id="an_6:13">6:13</span> nina bavuyela okungelutho; bathi,
Sizenzela iimpondo ngawethu amandla.

<span id="an_6:14">6:14</span> Ke yabonani, ndinivusela uhlanga, ndlu
kaSirayeli; utsho uYehova, uThixo wemikhosi; luya kunixina, luthabathele
ekuyiweni eHamati, luse esihlanjeni seArabha.

<span id="an_7:1">7:1</span> Yenjenje ukundibonisa iNkosi uYehova:
Yabona, idala imiqikela yeenkumbi ekuqalekeni kokuhluma kwesihlabane
sotyani; naso isihlabane eso, emva kokusikelwa kokumkani ingca.

<span id="an_7:2">7:2</span> Kwathi, yakugqiba ukuyidla imifuno yelizwe,
ndathi mna, Nkosi Yehova, khawuxolele; wothini na uYakobi ukuma? kuba
mncinane yena.

<span id="an_7:3">7:3</span> Wazohlwaya uYehova ngenxa yoko: Oko akuyi
kubakho; watsho uYehova.

<span id="an_7:4">7:4</span> Yenjenje ukundibonisa iNkosi uYehova:
Nantso iNkosi uYehova ibiza umlilo, ukuba yohlwaye ngawo; wawagqiba
amanzi amaninzi enzonzobila, wasitshisa isahlulo sehlabathi.

<span id="an_7:5">7:5</span> Ndathi, Nkosi Yehova, khawuyeke; wothini na
uYakobi ukuma? kuba mncinane yena.

<span id="an_7:6">7:6</span> Wazohlwaya uYehova ngenxa yoko: Nako oko
akuyi kubakho; itsho iNkosi uYehova.

<span id="an_7:7">7:7</span> Yenjenje ukundibonisa: Nantso iNkosi imi
eludongeni olumpuluswa, iphethe ngesandla ilothe yokulungelelanisa.

<span id="an_7:8">7:8</span> UYehova wathi kum, Ubona ntoni na, Amosi?
Ndathi, Ilothe yokulungelelanisa. Yathi iNkosi, Yabona, ndibeka ilothe
esazulwini sabantu bam amaSirayeli; andiyi kubuya ndiphinde ndidlule
kubo.

<span id="an_7:9">7:9</span> Ziya kuchithwa iziganga zakwaIsake,
zibengamanxuwa iingcwele zakwaSirayeli, ndisukele phezulu kwindlu
kaYarobheham ngekrele.

<span id="an_7:10">7:10</span> UAmatsiya, umbingeleli waseBheteli,
wathumela kuYarobheham ukumkani wakwaSirayeli, esithi, Ukucebile uAmosi
esazulwini sendlu kaSirayeli; ilizwe alinakuwanyamezela onke amazwi
akhe.

<span id="an_7:11">7:11</span> Ngokuba uAmosi utsho ukuthi, Uya kufa
likrele uYarobheham, amaSirayeli aya kuthinjwa, afuduswe emke elizweni
lawo.

<span id="an_7:12">7:12</span> Wathi uAmatsiya kuAmosi, Mboni, hamba,
urhole uye ezweni lakwaYuda, udle khona isonka sakho, uprofete khona;

<span id="an_7:13">7:13</span> kodwa uze ungabi saphinda uprofete
eBheteli, kuba yingcwele yokumkani khona, yindlu yakomkhulu leyo.

<span id="an_7:14">7:14</span> Waphendula uAmosi, wathi kuAmatsiya,
Andimprofeti, andinyana wamprofeti; ndingumalusi weenkomo, ndingumbuthi
weziqhamo zomthombe.

<span id="an_7:15">7:15</span> Kuba uYehova wandithabatha ndisalusa
umhlambi, uYehova wathi kum, Yiya uprofete kubantu bam amaSirayeli.

<span id="an_7:16">7:16</span> Ngoko ke live ilizwi likaYehova. Uthi
wena, Akuyi kuprofeta kumaSirayeli, akuyi kuwisa ntetho kwindlu kaIsake.

<span id="an_7:17">7:17</span> Ngako oko, utsho uYehova ukuthi, Umfazi
wakho uya kuhenyuza phakathi komzi, bawe likrele oonyana bakho neentombi
zakho; umhlaba wakho wabiwe ngolutya, ke wena ufele emhlabeni oyinqambi;
amaSirayeli aya kuthinjwa, afuduswe emke elizweni lawo.

<span id="an_8:1">8:1</span> Yenjenje ukundibonisa iNkosi uYehova:
Nantso ingobozi ineziqhamo zasehlotyeni.

<span id="an_8:2">8:2</span> Yathi kum, Ubona ntoni na, Amosi? Ndathi,
Ingobozi, ineziqhamo zasehlotyeni. Wathi uYehova kum, Isiphelo
sibafikele abantu bam amaSirayeli; andiyi kubuya ndiphinde ndidlule
kubo.

<span id="an_8:3">8:3</span> Ziya kuba kukubhomboloza iingoma zetempile
ngaloo mini; itsho iNkosi uYehova. Zininzi izidumbu; uziqungquluzisile
ezindaweni zonke; thwize!

<span id="an_8:4">8:4</span> Yivani oku, nina bawazondayo amahlwempu,
ukuba nibaphelise abaziintsizana belizwe, nisithi,

<span id="an_8:5">8:5</span> Kuya kugqitha nini na ukuthwasa kwenyanga,
sithengise ngengqolowa? Iya kugqitha nini na isabatha, sivule izisele
zengqolowa, ukuze sinciphise iefa, sikhulise ishekele, sigqwethe
isikali, sibe sesokukhohlisa?

<span id="an_8:6">8:6</span> ukuze sizithenge izisweli ngesilivere,
namahlwempu ngeembadada ezimbini, sithengise ngomdlungu wengqolowa?

<span id="an_8:7">8:7</span> Ulifungile uYehova iqhayiya likaYakobi,
esithi, Inyaniso, andiyi kuzilibala naphakade izenzo zabo zonke.

<span id="an_8:8">8:8</span> Aliyi kugungqa na ngenxa yoku ilizwe, benze
isijwili bonke abemiyo kulo? aliyi kunyuka na lonke liphela
njengoMnayile, lisuke amadlu, liwuthe njengoMnayile waseYiputa?

<span id="an_8:9">8:9</span> Kothi ngaloo mini, itsho iNkosi uYehova,
ndilitshonise ilanga emini enkulu, ndenze ubumnyama ehlabathini ngemini
elisileyo.

<span id="an_8:10">8:10</span> Ndiya kuyijika imithendeleko yenu ibe
sisijwili, neengoma zenu zonke zibe sisimbonono; ndinxibe ezimnyama
zokuzila ezinqeni zonke; ndichebe zonke iintloko, ndikwenze konke oko,
kube njengesijwili esenzelwa umntwana okuphela kwamzeleyo, nokuphela
kwako kube njengomhla okrakra.

<span id="an_8:11">8:11</span> Yabonani, kuza imihla, itsho iNkosi
uYehova, endiya kuthumela ukulamba kulo ilizwe, kungabi kuko ukulambela
isonka, kungabi kuko ukunxanela amanzi; kube kukulambela ukuva amazwi
kaYehova.

<span id="an_8:12">8:12</span> Baya kubhadula bethabathela kolunye
ulwandle, base kolunye ulwandle; bethabathela entla, base empumalanga;
betyhutyha, befuna ilizwi likaYehova, bangalifumani.

<span id="an_8:13">8:13</span> Ngaloo mini uya kuwa isiduli umthinjana
omhle nomlisela, linxano.

<span id="an_8:14">8:14</span> Bona abo bafunga ityala lakwaSamari;
bathi, Ehleli nje uThixo wakho, Dan; bathi, Ihleli nje indlela
yaseBher-shebha: bona baya kuwa, bangabi savuka.

<span id="an_9:1">9:1</span> Ndayibona iNkosi imi ngasesibingeleweni.
Yathi, Zibethe iinqanam, inyikime imigubasi yomnyango, uziqobe ezo
zinto, ziwe entlokweni yabo bonke bephela, ndibabulale abokugqibela babo
ngekrele. Osabayo kubo akasayi kusinda, angasindi nokuzisindisa kubo.

<span id="an_9:2">9:2</span> Ukuba bathe bagqobhozela elabafileyo,
sobathabatha nakhona isandla sam; nokuba bathe benyuka baya ezulwini,
ndobahlisa nakhona.

<span id="an_9:3">9:3</span> Nokuba bathe bazimela encotsheni yeKarmele,
ndofuna, ndibathabathe nalapho; nokuba bathe bazisithelisa phambi
kwamehlo am emazantsi olwandle, ndoyiwisela umthetho nalapho inyoka,
ibalume.

<span id="an_9:4">9:4</span> Nokuba bathe bathinjwa phambi kweentshaba
zabo, ndoliwisela umthetho nalapho ikrele, libabulale, ndiwamise kubo
amehlo am, ukuba kube kubi, kungalungi.

<span id="an_9:5">9:5</span> INkosi uYehova wemikhosi ngulophatha
ilizwe, linyibilike, benze isijwili bonke abemiyo kulo; linyuke lonke
liphela njengoMnayile, libuye liwuthe njengoMnayile waseYiputa;

<span id="an_9:6">9:6</span> ngulowakhela emazulwini amagumbi akhe
aphezulu, nophahla lwawo alusekele phezu kwehlabathi; ngulobiza amanzi
olwandle, awathululele phezu kwehlabathi: nguYehova igama lakhe.

<span id="an_9:7">9:7</span> Aninjengoonyana bamaKushi na kum, nina
nyana bakaSirayeli? utsho uYehova. Andiwanyusanga na amaSirayeli ezweni
laseYiputa, amaFilisti eKafetori, ama-Aram eKire?

<span id="an_9:8">9:8</span> Yabonani, amehlo eNkosi uYehova
asebukumkanini obonayo, ndibutshabalalise, bungabikho phezu komhlaba;
kodwa andiyi kuyitshabalalisa iphele indlu kaYakobi; utsho uYehova.

<span id="an_9:9">9:9</span> Ngokuba, yabonani, ndiwisa umthetho,
ndiyihlungule indlu kaSirayeli ezintlangeni zonke, njengoko kuhlungulwa
ingqolowa ngesihlungulo, kungawi nokhozo emhlabeni.

<span id="an_9:10">9:10</span> Baya kufa ngekrele bonke aboni babantu
bam; abo bathi, Abuyi kusifumana, abuyi kusithintela ububi.

<span id="an_9:11">9:11</span> Ngaloo mini ndiya kuwuvusa umnquba
kaDavide, lowo uwileyo, ndizivingce iintanda zawo, ndizivuse iindawo
zawo ezigungxulweyo, ndiwakhe ube njengokwemihla yamandulo;

<span id="an_9:12">9:12</span> ukuze bawathimbe amasalela akwaEdom,
neentlanga zonke, ezibizwa ngegama lam; utsho uYehova okwenzayo oku.

<span id="an_9:13">9:13</span> Yabonani, kuza imihla, utsho uYehova, aya
kuthi afumanane umlimi nomvuni, umxovuli weediliya afumanane nomhlwayeli
wembewu; iintaba zivuze incindi yeediliya, neenduli zonke zinyibilike.

<span id="an_9:14">9:14</span> Ndiya kukubuyisa ukuthinjwa kwabantu bam
amaSirayeli, bayakhe imizi engamanxuwa, bayihlale, batyale izidiliya,
basele iwayini yazo, benze imiyezo, badle iziqhamo zayo.

<span id="an_9:15">9:15</span> Ndobatyala emhlabeni wabo, bangabi
sanyothulwa emhlabeni wabo endabanikayo; utsho uYehova uThixo wakho.

------------------------------------------------------------------------

[Next: Obadiah](oba.md)
