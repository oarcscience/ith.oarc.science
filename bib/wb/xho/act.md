[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](joh)  [Next](rom) 

------------------------------------------------------------------------

### Xhosa Bible: Acts

<span id="an_1:1">1:1</span> Eyokuqala imbali, Tiyofilo, ndayenza kambe
ndibalisa ngezinto zonke awaqala ngazo uYesu ukuzenza kwanokuzifundisa,

<span id="an_1:2">1:2</span> kwada kwayimini awanyuswa ngayo, akuba
ebawisele umthetho ngoMoya oyiNgcwele abapostile awayebanyule;

<span id="an_1:3">1:3</span> awathi kanjalo, emveni kokuva kwakhe
ubunzima, wazimisa ephilile phambi kwabo, ngeziganeko ezininzi,
ezibonakalalisa ngokwakhe kubo kwiintsuku ezimashumi mane, ethetha
izinto ezingabo ubukumkani bukaThixo.

<span id="an_1:4">1:4</span> Uthe, ehlanganisene nabo, wabathethela
ngelithi, mabangahlukani neYerusalem; mabalinde idinga loYise, awathi
ukuthetha, Naliva kum;

<span id="an_1:5">1:5</span> ngokuba uYohane okunene wabhaptiza
ngamanzi; kodwa nina niya kubhaptizwa ngoMoya oyiNgcwele, kungekabi kade
emva kwezi ntsuku.

<span id="an_1:6">1:6</span> Bona ke ngoko, bebuthelene, babembuza
besithi, Nkosi, wobubuyisela ngeli xesha na ubukumkani kuSirayeli?

<span id="an_1:7">1:7</span> Uthe ke kubo, Asikokwenu ukwazi amaxesha
nokuba ngamathuba, awamise ngelakhe igunya uBawo.

<span id="an_1:8">1:8</span> Niya kwamkela ke amandla, akubon’ ukuba
uMoya oyiNgcwele uhlile phezu kwenu; nibe ngamangqina am eYerusalem,
kwanakulo lonke elakwaYuda nelaseSamariya, kude kuse nasekupheleni
komhlaba.

<span id="an_1:9">1:9</span> Waza etshilo, bakubon’ ukuba bakhangele,
wafukulwa; lathi ilifu lemka naye emehlweni abo.

<span id="an_1:10">1:10</span> Bakuba beqwalasele ezulwini, akubon’
ukuba uyemka, kwabonakala kumi ngakubo amadoda amabini eneengubo
ezimhlophe,

<span id="an_1:11">1:11</span> awatshoyo ukuthi, Madoda, maGalili,
nimeleni na nondele ezulwini? Kwayena lo Yesu unyusiweyo kuni, wasiwa
emazulwini, uya kuza ngolu hlobo nimbone esiya ngalo emazulwini.

<span id="an_1:12">1:12</span> Baza babuyela eYerusalem, bevela entabeni
ekuthiwa yeyemiNquma, ekufuphi kwiYerusalem, uhambo lwesabatha.

<span id="an_1:13">1:13</span> Bathe ke bakungena, banyukela egumbini
eliphezulu ababehlala kulo, inguPetros, noYakobi, noYohane, noAndreya,
uFilipu, noTomas, uBhartolomeyu, noMateyu, noYakobi ka-Alifeyu, noSimon
umZeloti, noYuda umzalwana kaYakobi.

<span id="an_1:14">1:14</span> Aba bonke babezingisa ngamxhelo mnye
ekuthandazeni nasekukhungeni, ndawonye nabafazi, noMariya unina kaYesu,
kwandawonye naba zalwana bakhe.

<span id="an_1:15">1:15</span> Ngaloo mihla wesuka wema uPetros phakathi
kwabo abazalwana (laye inani lamagama ndawonye lingathi lilikhulu
elinamanci amabini), wathi,

<span id="an_1:16">1:16</span> Madoda, bazalwana, esi sibhalo simelwe
kukuba sizaliseke, sathethwayo ngaphambili nguMoya oyiNgcwele ngomlomo
kaDavide ngaye uYuda, owaba ngumkhokeli kwabo bambambayo uYesu;

<span id="an_1:17">1:17</span> ngokuba wayebalelwe kuthi, wasizuza
isabelo solu lungiselelo.

<span id="an_1:18">1:18</span> Lowo ke ngoko wazuza umhlaba ngomvuzo
wokungalungisi; wathi ekhahleleke phantsi ngobuso, wagqabhuka phakathi,
zaphalala zonke izibilini zakhe.

<span id="an_1:19">1:19</span> Kwazeka oko kubo bonke abemiyo
eYerusalem, wada loo mhlaba ngeyabo intetho kwathiwa yiAkeldama, oko
kukuthi, ngumhlaba wegazi.

<span id="an_1:20">1:20</span> Kuba kubhaliwe encwadini yeeNdumiso
kwathiwa, Umzi wakhe mawube yintlango, Kungabikho umiyo kuwo; Buthi
nobuveleli bakhe buthatyathwe ngomnye.

<span id="an_1:21">1:21</span> Ngoko, kuwo amadoda abehamba nathi, ngalo
lonke ixesha ebingena iphuma phakathi kwethu iNkosi uYesu,

<span id="an_1:22">1:22</span> iqalele elubhaptizweni lukaYohane, yada
yayimini eyanyuswa ngayo kuthi, kumele ukuba kubekho enye kuwo eba
lingqina lokuvuka kwayo, kunye nathi.

<span id="an_1:23">1:23</span> Bamisa mabini, uYosefu, okuthiwa
nguBharsabhas, ogama limbi linguYusto, noMatiya.

<span id="an_1:24">1:24</span> Bathandaza bathi, Wena, Nkosi, Mazi
weentliziyo zabo bonke, yalatha kwaba babini oyena umnyulileyo,

<span id="an_1:25">1:25</span> ukuba asithabathe isabelo solu
lungiselelo nobupostile, awaphambukayo kubo uYuda, ukuze aye kweyakhe
indawo.

<span id="an_1:26">1:26</span> Bawisa amaqashiso abo; lathi iqashiso
laphuma noMatiya; wabalelwa ndawonye nabapostile abalishumi elinamnye.

<span id="an_2:1">2:1</span> Ke kaloku, ekuzalisekeni kwawo umhla
wepentekoste, baye bonke bemxhelo mnye ndaweni-nye.

<span id="an_2:2">2:2</span> Kwaza ngequbuliso kwaphuma ezulwini isandi
esinjengesomoya ovuthuza ngamandla, sayizalisa indlu yonke ababehleli
kuyo.

<span id="an_2:3">2:3</span> Kwabonakala kubo iilwimi ezabekayo, ngathi
zezomlilo, lwaolo lwahlala phezu kwabo bonke ngabanye.

<span id="an_2:4">2:4</span> Bazaliswa bonke nguMoya oyiNgcwele, baqala
ukuthetha ngalwimi zimbi, njengoko uMoya wayebanika ukuba bathethe
baphimisele.

<span id="an_2:5">2:5</span> Ke kaloku kwakumi eYerusalem apho amaYuda,
amadoda awoyika uThixo, evela kuzo zonke iintlanga eziphantsi kwezulu.

<span id="an_2:6">2:6</span> Sithe ke sakubakho esi sandi, yabuthelana
inkitha, yadubadubeka, ngokuba bonke ngabanye babebeva bona bethetha
ngezakomawabo iintetho.

<span id="an_2:7">2:7</span> Bathi nqa ke bonke, bamangaliswa, wathi
omnye komnye, Kanene aba bonke bathethayo asingamaGalili na?

<span id="an_2:8">2:8</span> Kutheni na ke ukuba sibeve nje sonke
ngabanye bethetha ngezakomawethu iintetho, esazalelwa kuzo?

<span id="an_2:9">2:9</span> Thina maParti, namaMedi, namaElam, nathi
simiyo kwelaseMesopotami, kwelakwaYuda kwanakwelaseKapadoki,
kwelasePonto nakwelaseAsiya,

<span id="an_2:10">2:10</span> kwelaseFrigi kwanakwelasePamfili,
kwelaseYiputa, nasemacaleni elaseLibhi ngaseKirene, nathi bahambi
baseRoma, singamaYuda kwanabangeni ebuYudeni,

<span id="an_2:11">2:11</span> thina maKrete nama-Arabhi, sibeva bona
bezithetha ngezakomawethu iilwimi izinto ezinkulu zikaThixo.

<span id="an_2:12">2:12</span> Bathi nqa ke bonke, bakhohlwa, omnye
esithi komnye, Azi, ingaba ifuna ukuba yintoni na le nto?

<span id="an_2:13">2:13</span> Abanye ke babehlekisa ngabo, besithi,
Bahluthi yiwayini enencasa.

<span id="an_2:14">2:14</span> Ke kaloku uPetros, esuke wema nabalishumi
elinamnye, waliphakamisa izwi lakhe, waphimisela ukuthetha, wathi kubo:
Madoda, maYuda, nani nonke nimiyo eYerusalem, makwazeke oku kuni,
niwabekele iindlebe amazwi am.

<span id="an_2:15">2:15</span> Aba abanxilile, njengoko nina niba
kunjalo, kuba kuselilixa lesithathu lemini.

<span id="an_2:16">2:16</span> Oku khona koko kuthethiweyo ngomprofeti
uYoweli, kwathiwa,

<span id="an_2:17">2:17</span> Kuya kuthi ngayo imihla yokugqibela,
utsho uThixo, Ndimthulule uMoya wam phezu kwayo yonke inyama, Baprofete
oonyana benu neentombi zenu, Athi amadodana enu abone imibono, Namadoda
enu amakhulu aphuphe amaphupha;

<span id="an_2:18">2:18</span> Ewe, ndaye, phezu kwabakhonzi bam,
naphezu kwabakhonzazana bam, ngaloo mihla Ndiya kumthulula uMoya wam,
baprofete;

<span id="an_2:19">2:19</span> Ndenze izimanga ezulwini phezulu,
Nemiqondiso emhlabeni phantsi, Igazi, nomlilo, nentshinyela yomsi.

<span id="an_2:20">2:20</span> Ilanga liya kusuka libe mnyama, Ithi
inyanga ibe ligazi; Phambi kokuba ize imini yeNkosi, Leyo inkulu
ibalulekileyo.

<span id="an_2:21">2:21</span> Baya kuthi bonke abasukuba belinqula
igama leNkosi basindiswe.

<span id="an_2:22">2:22</span> Madoda, maSirayeli, waveni la mazwi:
UYesu waseNazarete, indoda eqondakalisiweyo nguThixo kuni ngemisebenzi
yamandla, nangezimanga, nangemiqondiso, awayenzayo uThixo ngayo phakathi
kwenu, njengokuba nisazi nani ngokwenu:

<span id="an_2:23">2:23</span> yena lowo, ekhutshwe ngecebo elimisiweyo
likaThixo nangokwazi kwakhe kwenxa engaphambili, namthabatha ngezandla
zabachasene nomthetho, nambethelela emnqamlezweni, namsika;

<span id="an_2:24">2:24</span> athe uThixo wamvusa, eyikhulule inimba
yokufa; ngokokuba ebengenako ukubanjwa kuko.

<span id="an_2:25">2:25</span> Kuba uDavide uthi, esingisele kuye,
Ndahlala ndiyibona iNkosi phambi kwamehlo am, Ngokuba ingasekunene kwam,
ukuze ndingashukunyiswa.

<span id="an_2:26">2:26</span> Ngenxa yoko intliziyo yam yaba nemihlali,
lwagcoba ulwimi lwam; Ngaphezu koko ke nenyama yam iya kuphumla
inethemba; Ngokuba akuyi kuwushiya umphefumlo wam kwelabafileyo.

<span id="an_2:27">2:27</span> Kananjalo akuyi kumnikela oyiNgcwele
wakho ekuboneni ukubola.

<span id="an_2:28">2:28</span> Wandazisa iindlela zobomi; Uya
kundizalisa ngemihlali ngokubona ubuso bakho.

<span id="an_2:29">2:29</span> Madoda, bazalwana, mandivunyelwe
ndithethe kuni ngokuphandle ngomawokhulu uDavide, ukuba wafa
wangcwatywa; nengcwaba lakhe likho phakathi kwethu unanamhla.

<span id="an_2:30">2:30</span> Ngoko, kuba engumprofeti, esazi nokwazi
ukuba uThixo wamfungela isifungo sokuba esiqhameni sesinqe sakhe
ngokwenyama uya kuvelisa uKristu, ukuba ahlale phezu kwetrone yakhe:

<span id="an_2:31">2:31</span> uthe ebona ngenxa engaphambili, wathetha
ngako ukuvuka kukaKristu, ukuba umphefumlo wakhe ungashiywanga
kwelabafileyo nenyama yakhe ingabonanga kubola.

<span id="an_2:32">2:32</span> UThixo wamvusa lo Yesu, esingamangqina
ako oko thina sonke.

<span id="an_2:33">2:33</span> Ephakanyisiwe ngoko sisandla sokunene
sikaThixo, elamkele kanjalo idinga loMoya oyiNgcwele kuYise, uthulule
oku nikubonayo, nikuvayo, kalokunje nina.

<span id="an_2:34">2:34</span> Kuba uDavide, enganyukanga waya
emazulwini, ke uthi ngokwakhe, Yathi iNkosi eNkosini yam, Hlala
ngasekunene kwam,

<span id="an_2:35">2:35</span> Ndide iintshaba zakho ndizenze isihlalo
seenyawo zakho.

<span id="an_2:36">2:36</span> Ngoko mayazi ngokuqinisekileyo yonke
indlu kaSirayeli, ukuba uThixo wamenza iNkosi noKristu, kwayena lo Yesu
nambethelelayo emnqamlezweni nina.

<span id="an_2:37">2:37</span> Ke kaloku bathe, bakukuva oko, bahlabeka
entliziyweni, bathi kuPetros nakwabanye abapostile, Madoda, bazalwana,
sithini na?

<span id="an_2:38">2:38</span> Uthe ke uPetros kubo, Guqukani
nibhaptizwe nonke ngabanye egameni likaYesu Kristu, ukuze nixolelwe
izono, namkele isipho soMoya oyiNgcwele.

<span id="an_2:39">2:39</span> Kuba idinga likuni, nakubantwana benu,
nakubo bonke abakude, esukuba iNkosi uThixo wethu iya kubabiza.

<span id="an_2:40">2:40</span> Nangamanye amazwi amaninzi
wayeqononondisa, evuselela esithi, Zisindiseni kwesi sizukulwana sigoso.

<span id="an_2:41">2:41</span> Bathe ke ngoko, abalamkele ilizwi lakhe
ngovuyo, babhaptizwa; kongezelelwa ngaloo mini imiphefumlo engathi
imawaka mathathu.

<span id="an_2:42">2:42</span> Baye ke bezingisa ukuhlala emfundisweni
yabapostile, nasebudlelaneni, nasekuqhekezeni isonka, nasemithandazweni.

<span id="an_2:43">2:43</span> Ke kaloku kwabakho ukoyika kwimiphefumlo
yonke; kwenzeka izimanga ezininzi kwanemiqondiso ngabapostile.

<span id="an_2:44">2:44</span> Bonke ke ababekholwa babendawonye,
benobudlelane ngeento zonke.

<span id="an_2:45">2:45</span> Baye bethengisa nangemihlaba nangempahla
yabo, babele bonke, njengoko ebethi ubani aswele ngako.

<span id="an_2:46">2:46</span> Babezingisa ukuhlala bemxhelo mnye
etempileni imihla ngemihla, beqhekeza isonka kwizindlu ngezindlu,
besidla ukudla benemigcobo, benolungelelwano lwentliziyo,

<span id="an_2:47">2:47</span> bemdumisa uThixo, benonelelwe ngabantu
bonke. Yaye iNkosi isongeza abasiNdiswayo imihla ngemihla kulo ibandla.

<span id="an_3:1">3:1</span> Ke kaloku, uPetros, noYohane babenyuka
bendawonye, besiya etempileni ngexesha lomthandazo, ililixa lesithoba.

<span id="an_3:2">3:2</span> Kwaye ke kuthwelwe ndoda ithile,
ibisisiqhwala kwasekuzalweni kwayo, ababeyibeka imihla ngemihla emnyango
wetempile, lowo kuthiwa Mhle, ukuba icele amalizo kwabangenayo
etempileni;

<span id="an_3:3">3:3</span> eyathi, yakubona uPetros noYohane beza
kungena etempileni, yacela ukuba bayilize.

<span id="an_3:4">3:4</span> Uthe ke uPetros, enoYohane, eqwalasele kuyo
wathi, Khangela kuthi apha.

<span id="an_3:5">3:5</span> Yabagqala ke, ilinde ukwamkela into kubo.

<span id="an_3:6">3:6</span> Wathi ke uPetros, Isilivere negolide
andinayo, kodwa endinako ndikunika khona: egameni likaYesu Kristu
umNazarete, vuka uhambe.

<span id="an_3:7">3:7</span> Wayibamba ngesandla sokunene, wayivusa;
zomelezeka ke kwalapho iinyawo zayo namaqatha ayo.

<span id="an_3:8">3:8</span> Yesuka umtsi, yema, yahambahamba, yangena
nabo etempileni, ihambahamba itsiba, imdumisa uThixo.

<span id="an_3:9">3:9</span> Baza bonke abantu bayibona ihambahamba,
idumisa uThixo;

<span id="an_3:10">3:10</span> bayazi nokuyazi, ukuba ingulowa
ubehlalela amalizo eMnyango oMhle wetempile, bathi qhiphu umbilini,
bathi nqa yiloo nto ihlileyo kuyo.

<span id="an_3:11">3:11</span> Ke kaloku, sakubon’ ukuba isiqhwala
esiphilisiweyo sibabambe ngesandla ooPetros noYohane, bonke abantu
babalekela kubo evarandeni ekuthiwa yekaSolomon, beqhiphuke umbilini
kakubi.

<span id="an_3:12">3:12</span> Akukubona ke oko uPetros, waphendula
wathi kubo abantu, Madoda, maSirayeli, yini na ukuba nimangaliswe yile
nto? Kanjalo yini na ukuba nisijonge, ngathi simenze wahamba ngawethu
amandla, nangokwethu ukuhlonela uThixo?

<span id="an_3:13">3:13</span> UThixo wooAbraham noIsake noYakobi,
uThixo woobawo bethu, umzukisile umkhonzi wakhe uYesu, enamnikelayo,
namkhanyela ebusweni bukaPilato nina, akubon’ ukuba yena ugwebe
ngelithi, makakhululwe.

<span id="an_3:14">3:14</span> Ke nina namkhanyela oyiNgcwele,
oliLungisa, nacela ukuba ninikwe indoda engumbulali.

<span id="an_3:15">3:15</span> Ke yona iMbangi yobomi nayibulala;
awayivusayo uThixo kwabafileyo, esingamangqina ako oko thina.

<span id="an_3:16">3:16</span> Nangenxa yokukholwa kwigama layo, lo
nimbonayo, nimaziyo, limomelezile igama layo; lwathi ukholo olungayo
lwamnika oku kuphila kupheleleyo phambi kwenu nonke.

<span id="an_3:17">3:17</span> Nangoku, bazalwana, ndiyazi ukuba nenze
ngokungazi, njengabo nabo abaphathi benu.

<span id="an_3:18">3:18</span> Ke uThixo, izinto awazixela ngenxa
engaphambili ngomlomo wabo bonke abaprofeti bakhe, zokuba uKristu eve
ubunzima, uzizalisile wenjenje.

<span id="an_3:19">3:19</span> Guqukani ke ngoko, nibuye, ukuze zicinywe
izono zenu; ngokokuze afike amathuba okuphumza, evela ebusweni beNkosi;

<span id="an_3:20">3:20</span> ithume uYesu Kristu, owayevakalisiwe kuni
ngenxa engaphambili;

<span id="an_3:21">3:21</span> lowo kumele okunene ukuba amazulu
amamkele, kude kufike amaxesha okubuyiswa kweento zonke, awawathethayo
uThixo ngomlomo wabo bonke abaprofeti bakhe abangcwele, kususela
kunaphakade.

<span id="an_3:22">3:22</span> Kuba uMoses okunene wathi koobawo, INkosi
uThixo wenu iya kunivelisela umprofeti kubazalwana benu, onjengam nje;
ze nimve yena kuzo zonke izinto asukuba eya kuzithetha kuni.

<span id="an_3:23">3:23</span> Yothi ke yonke imiphefumlo engathanga
imve loo mprofeti, ibhujiswe kuphele phakathi kwabantu.

<span id="an_3:24">3:24</span> Nabo ke bonke abaprofeti, bethabathela
kuSamuweli nakwabalandelayo, bonke abathethileyo, bayixela loo mihla
ngenxa engaphambili.

<span id="an_3:25">3:25</span> Nina ningoonyana babo abaprofeti,
nabomnqophiso awanqophisana ngawo noobawo bethu uThixo, esithi
kuAbraham, Yaye ke iya kusikeleleka embewini yakho yonke imizalwane
yehlabathi.

<span id="an_3:26">3:26</span> Uthe uThixo, akuba emvusile umkhonzi
wakhe uYesu, wamthuma kuni kuqala, ukuba anisikelele ngokuniguqula nonke
ngabanye kwiinkohlakalo zenu.

<span id="an_4:1">4:1</span> Bakubon’ ukuba bayathetha kubo abantu,
ababingeleli, nomphathi wetempile, nabaSadusi, bathi gaga phezu kwabo,

<span id="an_4:2">4:2</span> bebindekile ngenxa yokuba befundisa abantu,
bekuxela ukuvuka kubo abafileyo ngoku kukaYesu ukuvuka.

<span id="an_4:3">4:3</span> Babesa izandla, babafaka entolongweni,
kwada kwaba lingomso; kuba bekuse kuhlwile.

<span id="an_4:4">4:4</span> Ke kaloku into eninzi yabo babelivile
ilizwi, yakholwa; lathi inani lamadoda langa limawaka mahlanu.

<span id="an_4:5">4:5</span> Kwathi ke ngengomso, kwahlanganiselana
eYerusalem abaphathi babo, namadoda amakhulu, nababhali,

<span id="an_4:6">4:6</span> noAnas umbingeleli omkhulu, noKayafa,
noYohane, noAlesandire, nabo bonke abomlibo wombingeleli omkhulu.

<span id="an_4:7">4:7</span> Bathe bakuba bebamise phakathi, bababuza
besithi, Le nto nina niyenze ngamandla mani na, nangagama lini na?

<span id="an_4:8">4:8</span> Wandula uPetros, ezele nguMoya oyiNgcwele,
wathi kubo, Nina baphathi babantu, nani madoda makhulu akwaSirayeli,

<span id="an_4:9">4:9</span> ukuba thina namhlanje sincinwa ngomsebenzi
wokumsiza umntu ongumlwelwe, ukuba uthiweni na ukusindiswa:

<span id="an_4:10">4:10</span> makwazeke kuni nonke, nakubo bonke abantu
bakwaSirayeli, ukuba kusegameni likaYesu Kristu waseNazarete,
enambethelelayo emnqamlezweni nina, athe uThixo wamvusa kwabafileyo;
kungaye lowo, ukuba lo mntu eme apha phambi kwenu ephilile.

<span id="an_4:11">4:11</span> Nguye lo ilitye elenziwa into engento
nini bakhi, elisuke laba yintloko yembombo.

<span id="an_4:12">4:12</span> Kananjalo usindiso alukho kuwumbi; kuba
akukho gama limbi phantsi kwezulu, linikiweyo phakathi kwabantu, esimele
ukusindiswa ngalo.

<span id="an_4:13">4:13</span> Ke kaloku, bakubona ukungafihlisikuthetha
koPetros noYohane, beqiqa nokuba ngabantu abangenamfundo, abangenakwazi,
bamangaliswa; babaqonda ukuba babenaye uYesu.

<span id="an_4:14">4:14</span> Bakumbona ke umntu emi nabo, yena lowo
uphilisiweyo, ababanga nandawo yakuphika.

<span id="an_4:15">4:15</span> Bakuba bethe mabaphume entlanganisweni
yamatyala, bacebisana bodwa, besithi, Siya kubathini na aba bantu?

<span id="an_4:16">4:16</span> Kuba okunene, ukuba kuhle ngabo umqondiso
owazekayo, oyinto ebonakalayo kubo bonke abemi eYerusalem, nathi
asinakuyikhanyela loo nto.

<span id="an_4:17">4:17</span> Ukuze ke loo nto ingahlakazeki ngakumbi
ebantwini, masise sibasongela ngelokuba bangabi sathetha mntwini ngeli
gama.

<span id="an_4:18">4:18</span> Bebabizile, babathethela ngelithi,
mabangabi sakhankanya nakanye, bangafundisi nokufundisa ngegama
likaYesu.

<span id="an_4:19">4:19</span> Ke kaloku uPetros noYohane baphendula,
bathi kubo, Yahlulani nina, ukuba bubulungisa na emehlweni kaThixo ukuva
nina, kunokuva uThixo;

<span id="an_4:20">4:20</span> kuba singenako thina ukuthi singazithethi
izinto esazibonayo, esazivayo.

<span id="an_4:21">4:21</span> Bathe ke bona, beqokele ngokubasongela,
babandulula; bengafumani sizathu bangababetha ngaso, ngenxa yabantu;
ngokuba bonke babemzukisa uThixo ngoko kwakuhlile.

<span id="an_4:22">4:22</span> Kuba wayedlule emashumini amane eminyaka
umntu lowo, wawuhle kuye lo mqondiso wokuphiliswa.

<span id="an_4:23">4:23</span> Ke kaloku, bakundululwa, baya kwababo,
babika oko zingako izinto abazithethayo kubo ababingeleli abakhulu
namadoda amakhulu.

<span id="an_4:24">4:24</span> Bona ke, bekuvile oko, baphakamisa izwi
kuThixo ngamxhelo mnye, bathi, Mnini-nto-zonke, wena unguThixo
owalenzayo izulu nomhlaba nolwandle, neento zonke ezikwezo nto;

<span id="an_4:25">4:25</span> owathi ngomlomo kaDavide umkhonzi wakho,
Zazibhavumelani na iintlanga, Zaza izizwe zacamanga izinto ezingento?

<span id="an_4:26">4:26</span> Bazimisa ookumkani behlabathi, Nabaphathi
bahlanganisana ndawonye Ngokuyichasa iNkosi, naye uKristu wayo.

<span id="an_4:27">4:27</span> Kuba, inyaniso, ngaye uMkhonzi wakho
oyingcwele onguYesu, owamthambisayo, kwahlanganisana uHerode,
kwanoPontiyo Pilato, ndawonye neentlanga nabantu bakwaSirayeli,

<span id="an_4:28">4:28</span> ukuba benze izinto zonke ezamiswayo
ngenxa engaphambili sisandla sakho nalicebo lakho, ukuba zibekho.

<span id="an_4:29">4:29</span> Okwangoku ke, Nkosi, zikhangele
izisongelo zabo, ubanike abakhonzi bakho ukuba balithethe ilizwi lakho
ngako konke ukungafihlisi,

<span id="an_4:30">4:30</span> ekusoluleni isandla sakho ukuba uphilise,
nokuba kubekho imiqondiso nezimanga ngegama loMkhonzi wakho oyingcwele,
uYesu.

<span id="an_4:31">4:31</span> Bakubon’ ukuba bakhungile,
yazanyazanyiswa indawo ababehlanganisene kuyo, bazaliswa bonke nguMoya
oyiNgcwele, balithetha ilizwi likaThixo ngokungafihlisiyo.

<span id="an_4:32">4:32</span> Ke kaloku inkitha yababekholiwe
yayintliziyo-nye, imphefumlo mnye; kwaye kungekho namnye ubesithi kukho
nto iyeyakhe empahleni yakhe; zonke izinto zaye zizezobudlelane kubo.

<span id="an_4:33">4:33</span> Baye abapostile bekungqinela ngamandla
amakhulu ukuvuka kweNkosi uYesu; kwaye kukho ukubabalwa okukhulu kubo
bonke.

<span id="an_4:34">4:34</span> Kuba kwakungekho namnye phakathi kwabo,
wayeswele; kuba bonke ababenemihlaba, nokuba zizindlu, babesithi
bathengise ngazo, bawazise amaxabiso ezo zinto kuthengisiweyo ngazo,

<span id="an_4:35">4:35</span> bawabeke ezinyaweni zabapostile; waye ke
elowo esabelwa njengoko ebesukuba eswele ngako.

<span id="an_4:36">4:36</span> Ke kaloku uYose, owathiywa ngabapostile
elinye igama lokuba nguBharnabhas (elithi, lakuthethwa ngentetho
evakalayo, ngumfo wovuselelo), umLevi waseSipro ngokuzalwa,

<span id="an_4:37">4:37</span> wathi enomhlaba wathengisa ngawo,
wayizisa imali, wayibeka ezinyaweni zabapostile.

<span id="an_5:1">5:1</span> Ke kaloku indoda ethile, uHananiya ngegama,
inoSafira umkayo, yathengisa ngemfuyo yayo.

<span id="an_5:2">5:2</span> Yashinta kulo ixabiso layo, esazi naye
umkayo; yazisa nxenye ithile, yayibeka ezinyaweni zabapostile.

<span id="an_5:3">5:3</span> Wathi ke uPetros, Hananiya, kungani na
ukuba uSathana azalise intliziyo yakho, ukuba umxokise uMoya oyiNgcwele,
ushinte kulo ixabiso lomhlaba?

<span id="an_5:4">5:4</span> Oko ube uhleli, ubungahleli kuwe na?
Kanjalo uthengisiwe, ubungekhona na egunyeni lakho? Yini na ukuba
uyibeke le nto entliziyweni yakho? Akuxoke kubantu, uxoke kuThixo.

<span id="an_5:5">5:5</span> Ewavile ke uHananiya la mazwi, wawa,
waphuma umphefumlo; kwabakho ukoyika okukhulu kubo bonke ababezivile ezi
zinto.

<span id="an_5:6">5:6</span> Asuka ke amadodana amsonga, amthwalela
phandle, amngcwaba.

<span id="an_5:7">5:7</span> Kwaba mzuzwana ke, ngathi ngowamaxa
amathathu, wathi umkakhe, engayazi loo nto ihlileyo, wangena.

<span id="an_5:8">5:8</span> Umphendule ke uPetros wathi, Ndixelele,
umhlaba lo wakhutshelwa inani elingaka na? Wathi ke yena, Ewe, elingako.

<span id="an_5:9">5:9</span> Uthe ke uPetros kuye, Yini na ukuba
nivumelane ngokumlinga uMoya weNkosi? Uyabona, iinyawo zabo bangcwabe
indoda yakho sezisemnyango; baya kukuthwalela phandle.

<span id="an_5:10">5:10</span> Wawa ke kwalapho ezinyaweni zakhe,
waphuma umphefumlo; bangena ke abafana, bamfumana efile, bamthwalela
phandle, bamngcwabela ngasendodeni yakhe.

<span id="an_5:11">5:11</span> Kwabakho ukoyika kulo lonke ibandla,
nakubo bonke abazivayo ezi zinto.

<span id="an_5:12">5:12</span> Ke kaloku, ngazo izandla zabapostile
kwabakho imiqondiso nezimanga ezininzi phakathi kwabantu; baye bonke
bemxhelo mnye evarandeni kaSolomon.

<span id="an_5:13">5:13</span> Ke kaloku, kwabanye akubangakho namnye
waba nabuganga bakusinamathelisa kubo; baye abantu bebenze bakhulu.

<span id="an_5:14">5:14</span> Kwaba kukhona bekongezwayo abakholwayo
kwiNkosi, into eninzi yamadoda neyabafazi;

<span id="an_5:15">5:15</span> bada bayithwalela phandle imilwelwe
ezitratweni, bayibeka ezingqengqelweni nasezinkukweni, ukuze kuthi,
akubon’ ukuba uPetros uyeza, kubekho kuyo ethi isityekelwe sisithunzi
sakhe.

<span id="an_5:16">5:16</span> Yaye ke ibuthelana eYerusalem nenkitha
yabemizi ejikelezileyo, ithwele imilwelwe nabakhathazwa ngoomoya
abangcolileyo, ababesithi bona baphiliswe bonke.

<span id="an_5:17">5:17</span> Ke kaloku wesuka umbingeleli omkhulu,
nabo bonke ababenaye (abangabehlelo labaSadusi), bazala ngumsindo;

<span id="an_5:18">5:18</span> babesa izandla abapostile, babafaka
entolongweni yabantu bonke.

<span id="an_5:19">5:19</span> Ke kaloku isithunywa seNkosi sazivula
iingcango zentolongo ebusuku, sabakhupha, sathi,

<span id="an_5:20">5:20</span> Hambani, niye kuma nithethe etempileni
kubo abantu onke amazwi obu bomi.

<span id="an_5:21">5:21</span> Bevile ke, bangena kwangesifingo
etempileni, bafundisa. Wafika ke umbingeleli omkhulu nabo babenaye,
wayibizela ndawonye intlanganiso yamatyala, nawo onke amadoda amakhulu
akoonyana bakaSirayeli; bathumela endlwini yamakhonkxwa ukuba beziswe.

<span id="an_5:22">5:22</span> Ke kaloku, akufika amadindala,
akabafumananga entolongweni; abuya ke abika, esithi,

<span id="an_5:23">5:23</span> Indlu yamakhonkxwa siyifumene okunene
ivalwe ngokuqinileyo kanye, nabalindi bemi ngaphandle phambi
kweminyango. Sivulile ke, asifumananga mntu ngaphakathi.

<span id="an_5:24">5:24</span> Bathe ke bakuweva la mazwi umbingeleli
kwanomphathi wetempile, nababingeleli abakhulu, labakhohla, bathi,

<span id="an_5:25">5:25</span> Azi, ingaba yintoni na le nto? Wafika ke
othile, wababikela esithi, Yabonani, amadoda lawa beniwafake
entolongweni, nangaya etempileni, emi efundisa abantu.

<span id="an_5:26">5:26</span> Wesuka umphathi enamadindala, wabazisa
kungengamandla; kuba babesoyika abantu, hleze baxulutywe ngamatye.

<span id="an_5:27">5:27</span> Bebazisile ke, babamisa entlanganisweni
yamatyala; wababuza umbingeleli omkhulu, esithi,

<span id="an_5:28">5:28</span> Besinganithethelanga na kunene ngelithi,
maningafundisi ngeli gama? Niyabona, niyizalisile iYerusalem ngemfundiso
yenu; nifuna ukulizisa phezu kwethu igazi lalo mntu.

<span id="an_5:29">5:29</span> Waphendula ke uPetros nabapostile, bathi,
Simelwe kukuthi sive uThixo kunokuba sive abantu.

<span id="an_5:30">5:30</span> UThixo woobawo bethu wamvusa uYesu,
enambulalayo nina ngokumxhoma emthini.

<span id="an_5:31">5:31</span> Yena lowo uThixo wamphakamisa ngesandla
sakhe sokunene, wanguMthetheli noMsindisi, ukuze amnike uSirayeli
inguquko noxolelo lwezono.

<span id="an_5:32">5:32</span> Saye singamangqina akhe ezo ndawo thina,
kwanoMoya oyiNgcwele, awamnika abo bamvayo yena uThixo.

<span id="an_5:33">5:33</span> Bathe ke bona bakukuva oko, bahlabeka
entliziyweni, babhunga ukuba babasike.

<span id="an_5:34">5:34</span> Ke kaloku kwesuka kwema othile
entlanganisweni yamatyala, umFarisi ogama linguGamaliyeli, umfundisi
womthetho, obekekileyo kubantu bonke, wathi makhe bakhutshelwe phandle
kancinane abapostile;

<span id="an_5:35">5:35</span> wathi kubo, Madoda, maSirayeli,
zilumkeleni ngento eniza kuyenza kwaba bantu.

<span id="an_5:36">5:36</span> Kuba ngaphambi kwale mihla, kwesuka
uTuda, esithi yena ngokwakhe unguthile; ekwanamathela kuye inani
lamadoda angathi amakhulu mane; ngowasikwayo lowo; bathi bonke
ababemthambele babhangazeka, ababa nto.

<span id="an_5:37">5:37</span> Emva kwalowo kwesuka uYuda welaseGalili,
ngemihla yobhalo lomlibo wokuzalwa, wakhukulisa abantu banela; naye lowo
watshabalala; baza bonke ababemthambele bachithwachithwa.

<span id="an_5:38">5:38</span> Kungoku ke ndithi kuni, Khwelelani kwaba
bantu nibayeke; ngokuba eli cebo, nalo msebenzi, ukuba lingaba
lelabantu, lotshitsha:

<span id="an_5:39">5:39</span> ukuba ke lelikaThixo,
aninakulitshitshisa; hleze nifunyanwe ningabalwa kwanoThixo.

<span id="an_5:40">5:40</span> Bamthambela ke; bebabizile abapostile,
babatyabula, babathethela ngelithi, mabangathethi ngegama likaYesu;
babandulula ke.

<span id="an_5:41">5:41</span> Bemka ke ngoko bona ebusweni
bentlanganiso yamatyala, bevuya, ngokuba kuthiwe bakufanele ukuhlaziswa
ngenxa yegama lakhe.

<span id="an_5:42">5:42</span> Kananjalo imihla yonke etempileni,
nasemakhaya, babengayeki ukufundisa nokushumayela iindaba ezilungileyo
zokuba uYesu unguye uKristu.

<span id="an_6:1">6:1</span> Ke kaloku ngaloo mihla, bakubon’ ukuba
bayanda abafundi, kwabakho ukukrokra kwawesiGrike amaYuda
ngakwawesiHebhere, ngokuba abahlolokazi bawo babesilela
ekulungiselelweni kwemihla ngemihla.

<span id="an_6:2">6:2</span> Bathe ke abalishumi elinababini bawubizela
kubo umhlambi wabafundi, bathi, Akukholekile ukuba thina silishiye
ilizwi likaThixo, silungiselele ezitafileni.

<span id="an_6:3">6:3</span> Khangelani ngoko, bazalwana, amadoda kuni
abe sixhenxe, angqinelwe ukulunga, ezele nguMoya oyiNgcwele nabubulumko,
esiya kuwamisela lo msebenzi;

<span id="an_6:4">6:4</span> ke thina siya kuzingisa ekuthandazeni
nasekulungiseleleni ilizwi.

<span id="an_6:5">6:5</span> Lakholeka ilizwi elo emehlweni omhlambi
lowo wonke; banyula uStefano, indoda ezele lukholo nanguMoya oyiNgcwele,
noFilipu, noProkoro, noNikanore, noTimon, noParmena, noNikolawo
wakwa-Antiyokwe owa bengene ebuYudeni:

<span id="an_6:6">6:6</span> ababamisayo emehlweni abapostile; bathi
bakuthandaza, bazibeka izandla phezu kwabo.

<span id="an_6:7">6:7</span> Laye liya likhula ilizwi likaThixo, liya
lisanda kakhulu inani labafundi eYerusalem; laye neqela elikhulu
lababingeleli lilululamela ukholo.

<span id="an_6:8">6:8</span> Ke kaloku uStefano, ezele lukholo
nangamandla, wayesenza izimanga nemiqondiso emikhulu phakathi kwabantu.

<span id="an_6:9">6:9</span> Kwesuka ke abathile basesikhungwini
ekuthiwa sesabaKhululwa, nabaseKirene, nabakwa-Alesandire, nabathile
belaseKiliki, nabelaseAsiya, bephikisana noStefano;

<span id="an_6:10">6:10</span> ababa namandla akumelana nabo ubulumko
noMoya, awayethetha ngaye.

<span id="an_6:11">6:11</span> Kwakuba njalo, banyebelezisa amadoda
awathi, Simve ethetha amazwi okunyelisa uMoses noThixo.

<span id="an_6:12">6:12</span> Kanjalo babahlokohla abantu, kwanamadoda
amakhulu nababhali; baza bemfikele bamthi hlasi, bamsa ematyaleni
amakhulu.

<span id="an_6:13">6:13</span> Bamisa namangqina obuxoki, awathi, Lo
mntu akayeki ukuthetha amazwi okunyelisa indawo engcwele nomthetho;

<span id="an_6:14">6:14</span> kuba simve esithi, UYesu waseNazarete lo
uya kuyichitha le ndawo, awenze wambi amasiko awawanikela kuthi uMoses.

<span id="an_6:15">6:15</span> Bonke ababehleli entlanganisweni
yamatyala, beqwalasele kuye, babubona ubuso bakhe, ngathi bubuso
besithunywa sezulu.

<span id="an_7:1">7:1</span> Wathi ke umbingeleli omkhulu, Zinjalo na ke
ezi ndawo?

<span id="an_7:2">7:2</span> Uthe ke yena: Madoda, bazalwana, nani
bobawo, phulaphulani. UThixo wozuko wabonakala kubawo wethu uAbraham,
ekwelaseMesopotami, phambi kokuma kwakhe kwelakwaHaran,

<span id="an_7:3">7:3</span> wathi kuye, Phuma kuwo umhlaba wakowenu
nasemizalwaneni yakho, uze emhlabeni endingakubonisa wona.

<span id="an_7:4">7:4</span> Waza waphuma ke emhlabeni wamaKaledi, wema
kwelakwaHaran. Emveni kokufa kukayise, wamsusa apho, wamfudusela kulo
mhlaba nimiyo kuwo nina ngoku.

<span id="an_7:5">7:5</span> Akamnika lifa kuwo, kwanendawo
engangonyawo; kodwa wambeka ngedinga lokuba uya kumnika ube ngowakhe,
nembewu yakhe emva kwakhe, phofu engekabi namntwana.

<span id="an_7:6">7:6</span> Ke kaloku wenjenje uThixo ukuthetha, wathi,
imbewu yakhe iya kuba ngabaphambukeli emhla beni wabasemzini; baya
kuyenza amakhoboka, bayiphathe kakubi iminyaka engamakhulu omane.

<span id="an_7:7">7:7</span> Nohlanga olo, ethe yangamakhoboka kulo,
ndiya kulugweba mna, watsho uThixo; yaye, emveni kwezi zinto, iya
kuphuma indikhonze kule ndawo.

<span id="an_7:8">7:8</span> Waza wamnika umnqophiso wolwaluko; wathi
yena ekuwo, wazala uIsake, wamalusa ngomhla wesibhozo, waza uIsake
wamenjenjalo uYakobi, waza noYakobi wabenjenjalo oomawokhulu abalishumi
elinababini.

<span id="an_7:9">7:9</span> Bathi oomawokhulu, bemmonele uYosefu,
bathengisa ngaye, bamsingisa eYiputa; kodwa uThixo waba naye,

<span id="an_7:10">7:10</span> wamncothula kuzo zonke iimbandezelo
zakhe, wambabala ngobulumko phambi koFaro, ukumkani waseYiputa; wammisa
ukuba abe yirhuluneli phezu kweYiputa nendlu yakhe iphela.

<span id="an_7:11">7:11</span> Ke kaloku kwafika indlala kuwo umhlaba
waseYiputa uphela, nowakwaKanan, nembandezelo enkulu; baye oobawo bethu
bengafumani kudla.

<span id="an_7:12">7:12</span> Akuva ke uYakobi ukuba kukho ingqolowa
eYiputa, wesusa oobawo bethu okokuqala.

<span id="an_7:13">7:13</span> Wathi ngokwesibini, uYosefu wabuya waziwa
ngabazalwana bakhe, saza isizalwane sikaYosefu saveliswa kuFaro.

<span id="an_7:14">7:14</span> Wathumela ke uYosefu wambiza uyise
uYakobi, nabo bonke abazalana naye, bayimiphefumlo engamashumi osixhenxe
anesihlanu.

<span id="an_7:15">7:15</span> Wehla ke uYakobi, waya eYiputa, wabhubha
yena noobawo bethu;

<span id="an_7:16">7:16</span> baza bathwalwa basiwa kwaShekem, babekwa
engcwabeni awalithengayo uAbraham ngexabiso lemali koonyana bakaHamore,
usoShekem.

<span id="an_7:17">7:17</span> Lithe ke, lakuba lisondele ixesha
ledinga, awalifungayo uThixo kuAbraham, bakhula abantu, banda eYiputa,

<span id="an_7:18">7:18</span> kwada kwavela kumkani wumbi, ubengamazi
uYosefu.

<span id="an_7:19">7:19</span> Lowo wabalumkisa abakowethu, wabaphatha
kakubi oobawo bethu, ngokokuze bazilahle iintsana zabo, ukuze zingabudli
ubomi.

<span id="an_7:20">7:20</span> Ekuthe ke kwelo xesha, kwazalwa uMoses;
waye emhle kuThixo, wondliwa iinyanga zantathu endlwini kayise.

<span id="an_7:21">7:21</span> Elahliwe ke, yamchola intombi kaFaro,
yazondlela ukuba abe ngunyana wayo.

<span id="an_7:22">7:22</span> Waqeqeshwa ke uMoses kubo bonke ubulumko
bamaYiputa; waye ke eyinkunkqele ngamazwi nangemisebenzi.

<span id="an_7:23">7:23</span> Kuthe ke, kwakuzaliseka kuye ixesha
leminyaka engamashumi amane, kwathi qatha entliziyweni yakhe ukukha aye
kuvelela abazalwana bakhe, oonyana bakaSirayeli.

<span id="an_7:24">7:24</span> Waza, akubona othile esoniwa,
wamhlanganisela, wamphindezelela lowo ucinezelweyo ngokumthi qwaka
umYiputa:

<span id="an_7:25">7:25</span> wayeba ke yena boqonda abazalwana bakhe
ukuba uThixo ebeya kubasindisa ngesandla sakhe; abaqondanga ke bona.

<span id="an_7:26">7:26</span> Kananjalo ngengomso wabonakala kubo
besilwa, wabanyanzela ukuba baxolisane, esithi, Madoda, niyazalana nina;
yini na ukuba nonane?

<span id="an_7:27">7:27</span> Uthe ke yena owayemonile uwabo wamgiba,
esithi, Umiswe ngubani na ukuba ube ngumphathi nomahluli phakathi
kwethu?

<span id="an_7:28">7:28</span> Ungaba wena ufuna ukundisika na, ngohlobo
omsike ngalo umYiputa izolo?

<span id="an_7:29">7:29</span> Wasaba ke uMoses ngelo lizwi,
wangumphambukeli emhlabeni wakwaMidiyan, apho wazalela khona oonyana
bababini.

<span id="an_7:30">7:30</span> Kuthe ke kwakuzaliseka iminyaka emashumi
mane, kwabonakala kuye kwintlango yentaba yeSinayi isithunywa seNkosi,
elangatyeni lomlilo etyholweni.

<span id="an_7:31">7:31</span> Ke kaloku, akukubona oko uMoses,
wamangaliswa ngumbono lowo. Kuthe ke, akusondela ukuba awuqiqe, kwafika
izwi leNkosi kuye lisithi,

<span id="an_7:32">7:32</span> Mna ndinguThixo wabo ooyihlo, uThixo
ka-Abraham, uThixo kaIsake, uThixo kaYakobi. Wesuka ke wagubha uMoses,
akaba nabuganga bakuwuqiqa.

<span id="an_7:33">7:33</span> Ithe ke kuye iNkosi, Zithukulule
iimbadada ezinyaweni zakho; kuba indawo leyo umi kuyo ingumhlaba
ongcwele.

<span id="an_7:34">7:34</span> Ndikubonile ndakubona ukuphathwa kakubi
kwabantu bam abaseYiputa, ndakuva nokuncwina kwabo; ndihlile, ukuze
ndibahlangule. Yiza ngoku, ndikuthume eYiputa.

<span id="an_7:35">7:35</span> Lo Moses bamkhanyelayo, besithi, Umiswe
ngubani na, ukuba ube ngumphathi nomahluli? uThixo wathuma yena, ukuba
abe ngumphathi nomhlanguli ngesandla sesithunywa esabonakalayo kuye
etyholweni.

<span id="an_7:36">7:36</span> Yena lowo wabakhupha, akubon’ ukuba wenze
izimanga nemiqondiso emhlabeni waseYiputa, naseLwandle oluBomvu,
nasentlango, iminyaka engamashumi omane.

<span id="an_7:37">7:37</span> Lowo nguloo Moses wathi koonyana
bakaSirayeli, INkosi, uThixo wenu, iya kunivelisela umprofeti
kubazalwana benu, onjengam nje; nize nimve yena.

<span id="an_7:38">7:38</span> Nguye lowo owayephakathi kwalo ibandla
entlango, ndawonye nesithunywa sezulu, ebesithetha naye entabeni
yeSinayi, noobawo bethu; owamkelayo izihlabo zobomi, ukuze azinikele
kuthi;

<span id="an_7:39">7:39</span> abangathandanga kumlulamela oobawo bethu,
besuka bamgiba, babuyela eYiputa ngeentliziyo zabo,

<span id="an_7:40">7:40</span> besithi kuAron, Senzele oothixo abaya
kuhamba phambi kwethu; kuba lo Moses wasikhuphayo emhlabeni waseYiputa,
asiyazi into emhleleyo.

<span id="an_7:41">7:41</span> Benza ithole ngaloo mihla, benyusa
amadini, bawasa esithixweni eso, baba nemihlali yimisebenzi yezabo
izandla.

<span id="an_7:42">7:42</span> Wajika ke uThixo, wabanikela ukuba
bakhonze umkhosi wezulu; njengoko kubhaliweyo encwadini yabaprofeti
kwathiwa, Ningaba nisondeze kum imibingelelo neminikelo yini na Iminyaka
emashumi mane entlango, ndlu kaSirayeli?

<span id="an_7:43">7:43</span> Nathwala umnquba kaMoleki, Nenkwenkwezi
yothixo wenu uRemfan, Imifanekiso ke leyo enayenzayo ukuba niqubude
kuyo; Ndaye ke ndiya kunifudusela ngaphaya kweBhabheli.

<span id="an_7:44">7:44</span> Umnquba wesingqino wawukoobawo bethu
entlango, njengoko wayemisele ngako owayethetha noMoses, ukuba awenze
ngokomfanekiso abewubonile;

<span id="an_7:45">7:45</span> lo kanjalo bawungenisayo, benikelana
ngawo oobawo bethu, benoYoshuwa ekuthinjweni kweentlanga, ezo
wazigxothayo uThixo ebusweni boobawo bethu, kwada kwayimihla kaDavide;

<span id="an_7:46">7:46</span> owababalwayo nguThixo, wacela ukuba
amfumanele uThixo kaYakobi umnquba.

<span id="an_7:47">7:47</span> NguSolomon ke owamakhela indlu.

<span id="an_7:48">7:48</span> Noko Osenyangweni yena akemi zitempileni
zenziwe ngazandla; njengokuba esitsho umprofeti ukuthi,

<span id="an_7:49">7:49</span> Izulu liyitrone yam, Ke ihlabathi
sisihlalo seenyawo zam; Yindlu enjani na eniya kuyakhela mna? itsho
iNkosi; Yiyiphi na yona indawo yokuphumla kwam?

<span id="an_7:50">7:50</span> Asisisandla sam na, esenza zonke ezo
zinto?

<span id="an_7:51">7:51</span> Nina bantamo zilukhuni, bangalukileyo
ngentliziyo, nangendlebe, nihleli nibambene noMoya oyiNgcwele; njengabo
ooyihlo, nani ninjalo.

<span id="an_7:52">7:52</span> Kubo abaprofeti nguwuphi na
ongatshutshiswanga ngooyihlo? Bababulala ababexela ngenxa engaphambili
ukuza koliLungisa; enithe kalokunje naba ngabanikeli nababulali, bakhe.

<span id="an_7:53">7:53</span> nina nawamkelayo umthetho, niwumiselwa
zizithunywa zezulu, anawugcina.

<span id="an_7:54">7:54</span> Ke kaloku, bathi bakuziva ezi zinto,
bahlabeka ezintliziyweni zabo, bamtshixizela amazinyo.

<span id="an_7:55">7:55</span> Ke yena, ezele nguMoya oyiNgcwele,
waqwalasela ezulwini, wabona ubuqaqawuli bukaThixo, noYesu emi
ngasekunene kukaThixo.

<span id="an_7:56">7:56</span> Wathi, Yabonani, ndiwabona amazulu
evulekile, ndimbona uNyana woMntu emi ngasekunene kukaThixo.

<span id="an_7:57">7:57</span> Badanduluka ke ngezwi elikhulu,
bazivingca iindlebe zabo, besuka indulumbane phezu kwakhe ngamxhelo
mnye,

<span id="an_7:58">7:58</span> bamkhuphela ngaphandle komzi, bamgibisela
ngamatye. Amangqina azibeka iingubo zawo ezinyaweni zendodana ekuthiwa
nguSawule.

<span id="an_7:59">7:59</span> Ayemgibisela ngamatye uStefano, yena
ebiza esithi, Nkosi Yesu, wamkele umoya wam.

<span id="an_7:60">7:60</span> Uguqile ke ngamadolo, wadanduluka ngezwi
elikhulu, wathi, Nkosi, ungabamiseli esi sono. Akutsho, walala
ubuthongo.

<span id="an_8:1">8:1</span> Waye ke uSawule ekuthakazela ukusikwa
kwakhe. Ke kaloku kwehla ngaloo mhla intshutshiso enkulu phezu kwalo
ibandla eliseYerusalem; kanjalo bonke baba ziintsali emazweni akwaYuda
naseSamariya, kwasala abapostile bodwa.

<span id="an_8:2">8:2</span> Amthwala ke uStefano amadoda amoyikayo
uThixo, aya kumngcwaba, amenzela isililo esikhulu.

<span id="an_8:3">8:3</span> Waye ke uSawule elidlavula ibandla, engena
kwizindlu ngezindlu, erhola amadoda kwanabafazi, ebafaka entolongweni.

<span id="an_8:4">8:4</span> Bona ke ngoko ababeziintsali batyhutyha
ilizwe, beshumayela iindaba ezilungileyo zelizwi.

<span id="an_8:5">8:5</span> Wehla ke uFilipu, waya emzini
welaseSamariya, wamvakalisa uKristu kubo.

<span id="an_8:6">8:6</span> Zaye kanjalo izihlwele zizinyamekela
ngamxhelo mnye izinto ezibe zithethwa nguFilipu, ekuyiveni
nasekuyiboneni kwazo imiqondiso abeyenza.

<span id="an_8:7">8:7</span> Kuba oomoya abangcolileyo babephuma kwinto
eninzi ebinabo, bebhomboloza ngezwi elikhulu; yathi ke into eninzi
enedumbe neziziqhwala yaphiliswa.

<span id="an_8:8">8:8</span> Kwabakho uvuyo olukhulu kuloo mzi.

<span id="an_8:9">8:9</span> Ke kaloku bekukho ndoda ithile, igama
linguSimon, kwangaphambili kuloo mzi, ebinyanga, ibethe luthi nqa
uhlanga lwaseSamariya, isithi yona ngokwayo inguthile omkhulu;

<span id="an_8:10">8:10</span> ababeyiphulaphula bonke, bethabathela
komncinane base komkhulu, besithi, Lo ungamandla kaThixo amakhulu.

<span id="an_8:11">8:11</span> Baye ke bemphulaphula, ngenxa yokuba
ixesha elide wabetha bee nqa ngobunyangi bakhe.

<span id="an_8:12">8:12</span> Xenikweni ke bakholwayo nguFilipu,
eshumayela iindaba ezilungileyo zezinto zobukumkani bukaThixo, nezegama
likaYesu Kristu, babhaptizwa amadoda kwanabafazi.

<span id="an_8:13">8:13</span> Wakholwa ke kwanaye uSimon; wathi
akubhaptizwa, wazingisa ukuhlala noFilipu, ebona imiqondiso
kwanemisebenzi emikhulu yamandla isenzeka, wathi nqa.

<span id="an_8:14">8:14</span> Ke kaloku, bakuva abapostile aba
beseYerusalem, ukuba abaseSamariya balamkele ilizwi likaThixo, bathuma
uPetros noYohane kubo;

<span id="an_8:15">8:15</span> abathi bona bakuhla, babathandazela,
ukuba bamkele uMoya oyiNgcwele;

<span id="an_8:16">8:16</span> kuba ebengekaweli namnye kubo;
babebhaptizelwe nje kodwa egameni leNkosi uYesu.

<span id="an_8:17">8:17</span> Bandula ukubeka izandla phezu kwabo,
bamamkela ke uMoya oyiNgcwele.

<span id="an_8:18">8:18</span> Ke kaloku uSimon, akubona ukuba
ngokubekwa kwezandla zabapostile uyanikwa uMoya oyiNgcwele, wezisa kubo
imali,

<span id="an_8:19">8:19</span> esithi, Ndinikeni nam eli gunya, ukuze
lowo, ndithe ndazibeka izandla phezu kwakhe, amkele uMoya oyiNgcwele.

<span id="an_8:20">8:20</span> Uthe ke uPetros kuye, Isilivere yakho
mayiye kutshabalala nawe; ngokuba ububa isipho sikaThixo singazuzwa
ngemali.

<span id="an_8:21">8:21</span> Akunasahlulo nasabelo kule nto; kuba
intliziyo yakho ayithe tye emehlweni kaThixo.

<span id="an_8:22">8:22</span> Guquka ngoko kobo bubi bakho, ukhunge
kuThixo, ukuba ingathi mhlawumbi ixolelwe ingcingane yentliziyo yakho.

<span id="an_8:23">8:23</span> Kuba ndiyabona ukuba usenyongweni
yobukrakra, nasentanjeni yentswela-bulungisa.

<span id="an_8:24">8:24</span> Waphendula ke uSimon wathi, Ndikhungeleni
nina eNkosini, ukuze ndingahlelwa nanye yezo zinto nizithethileyo.

<span id="an_8:25">8:25</span> Bona ke ngoko, bakuba beqononondisile,
belithetha ilizwi leNkosi, babuya beza eYerusalem; kanjalo imizi
emininzi yelaseSamariya bayishumayeza iindaba ezilungileyo.

<span id="an_8:26">8:26</span> Ke kaloku kwathetha isithunywa seNkosi
kuFilipu, sisithi, Suka usinge ezantsi, ngendlela ehla ivela eYerusalem,
eya eGaza, yona iyintlango.

<span id="an_8:27">8:27</span> Usukile ke waya. Kwavela indoda
engumTiyopiya, ithenwa, isikhulu sikaKandase, ukumkanikazi wamaTiyopiya,
ebiphethe bonke ubutyebi bakhe, eyayize kunqula uThixo eYerusalem.

<span id="an_8:28">8:28</span> Yayibuya, ihleli enqwelweni yayo, ilesa
incwadi yomprofeti uIsaya.

<span id="an_8:29">8:29</span> Uthe ke uMoya kuFilipu, Yiya ukhwele kule
nqwelo.

<span id="an_8:30">8:30</span> Wabaleka ke uFilipu, waya kuyo, wayiva
ilesa incwadi yomprofeti uIsaya; wathi, Uyaziqonda na kodwa izinto
ozilesayo?

<span id="an_8:31">8:31</span> Ithe ke yona, Ndingaba nako ngani na,
kungekho undikhokelayo nje? Kanjalo yambongoza uFilipu ukuba akhwele
ahlale nayo.

<span id="an_8:32">8:32</span> Ke kaloku indawo yesibhalo eyayilesa yona
ibiyile ithi, Njengemvu esiwa ekuxhelweni, Njengemvana esisimumu phambi
komchebi wayo, Wenjenjalo yena ukungawuvuli umlomo wakhe.

<span id="an_8:33">8:33</span> Ekuthobekeni kwakhe umgwebo wakhe
wasuswa; Ngubani na ke owosicacisa ukusixela isizukulwana sakhe? Ngokuba
buyasuswa ubomi bakhe emhlabeni.

<span id="an_8:34">8:34</span> Laphendula ke ithenwa lathi kuFilipu,
Ndiyakukhunga, umprofeti lo uyithetha ngabani na le nto; uzithetha yena
na, uthetha mntu wumbi, kusini na?

<span id="an_8:35">8:35</span> Wawuvula ke uFilipu umlomo wakhe,
waqalela kweso sibhalo, walishumayeza iindaba ezilungileyo zikaYesu.

<span id="an_8:36">8:36</span> Ke kaloku, xa bahambayo ngendlela, bafika
manzini athile; lathi ithenwa, Nanga amanzi; kwala ntoni na ukuba
ndingabhaptizwa?

<span id="an_8:37">8:37</span> Uthe ke uFilipu, Ukuba uyakholwa
ngentliziyo yakho iphela, kuvumelekile. Laphendula ke lathi, Ndiyakholwa
ukuba uYesu Kristu unguNyana kaThixo.

<span id="an_8:38">8:38</span> Lathi mayime inqwelo; behla bobabini,
baya emanzini, uFilipu kwanethenwa; walibhaptiza.

<span id="an_8:39">8:39</span> Xeshikweni ke babenyukile, baphuma
emanzini, uMoya weNkosi wamthi xwi uFilipu; alaba sambona ithenwa, kuba
lalihamba ngeyalo indlela livuya.

<span id="an_8:40">8:40</span> UFilipu ke wafunyanwa eAzoto; watyhutyha
ilizwe, eyishumayeza imizi yonke iindaba ezilungileyo, wada weza
eKesareya.

<span id="an_9:1">9:1</span> Ke kaloku uSawule, esabafuthela
ngeentsongelo neembulalo abafundi beNkosi, waya kumbingeleli omkhulu;

<span id="an_9:2">9:2</span> wacela kuye iincwadi zokuya eDamasko
ezindlwini zesikhungu, ukuze athi, ethe wafumana abathile bale Ndlela,
amadoda kwanabafazi, abazise bekhonkxiwe eYerusalem.

<span id="an_9:3">9:3</span> Kuthe ke ekuhambeni kwakhe, wasondela
eDamasko; waza ngesiquphe wabanekelwa ngeenxa zonke lukhanyiso oluvela
ezulwini;

<span id="an_9:4">9:4</span> wawa emhlabeni, weva izwi lisithi kuye,
Sawule, Sawule, unditshutshiselani na?

<span id="an_9:5">9:5</span> Wathi ke yena, Ungubani na, Nkosi? Ithe ke
iNkosi, Mna ndinguye uYesu omtshutshisayo wena; wenzakala, ukhaba
iimviko nje.

<span id="an_9:6">9:6</span> Waza egubha, eqhiphuke umbilini, wathi,
Nkosi, ufuna ukuba ndenze ntoni na? Yathi iNkosi kuye, Vuka, uye kungena
emzini lowo; woyixelelwa into omelwe kukuyenza.

<span id="an_9:7">9:7</span> Ke kaloku amadoda abehamba naye ema
engenakuthetha, eliva okunene lona izwi, kodwa engaboni mntu.

<span id="an_9:8">9:8</span> Wavuka ke uSawule emhlabeni; wathi akuvulwa
amehlo akhe, akabona mntu; bamrhola ke ngesandla, baza kumngenisa
eDamasko.

<span id="an_9:9">9:9</span> Waye emihla mithathu engaboni, engadli,
engaseli nokusela.

<span id="an_9:10">9:10</span> Ke kaloku bekukho mfundi uthile eDamasko,
ugama linguHananiya; yathi iNkosi kuye embonweni, Hananiya. Uthe ke
yena, Ndilapha, Nkosi.

<span id="an_9:11">9:11</span> Ithe ke iNkosi kuye, Phakama, uye
esitratweni ekuthiwa sesithe Tye, ubuzise endlwini kaYuda umntu ogama
linguSawule waseTarso; kuba nanko ethandaza;

<span id="an_9:12">9:12</span> waye ebone embonweni indoda egama
linguHananiya ingena, ibeka isandla phezu kwakhe, ukuze abuye abone.

<span id="an_9:13">9:13</span> Uphendule ke uHananiya wathi, Nkosi,
ndivile kwabaninzi ngale ndoda, ukuba zinkulu kwazo izinto ezimbi ezenze
kwabangcwele bakho eYerusalem;

<span id="an_9:14">9:14</span> nalapha, ikho nje, inegunya kubabingeleli
abakhulu lokukhonkxa bonke abo balinqulayo igama lakho.

<span id="an_9:15">9:15</span> Yathi ke kuye iNkosi, Yiya; ngokuba lowo
usisitya esinyuliweyo ndim, sokuphatha igama lam emehlweni eentlanga,
nookumkani, kwanoonyana bakaSirayeli;

<span id="an_9:16">9:16</span> kuba mna ndiya kumbonisa ukuba zinkulu
kwezinto ezinzima, amelwe kukuziva ngenxa yegama lam.

<span id="an_9:17">9:17</span> Wemka ke uHananiya, waya kungena
endlwini; ebeke izandla phezu kwakhe, wathi, Sawule, mzalwana,
indithumile iNkosi uYesu, ebonakele kuwe endleleni oze ngayo, ukuze
ubuye ubone, uzaliswe nguMoya oyiNgcwele.

<span id="an_9:18">9:18</span> Kwaoko kwawa emehlweni akhe izinto
ezingathi ziinkwethu; wabuya wabona kwaoko, wavuka, wabhaptizwa;

<span id="an_9:19">9:19</span> wathi akuba edlile, womelezeka. Ke kaloku
uSawule waba nemihla ethile kubafundi abaseDamasko.

<span id="an_9:20">9:20</span> Waye kwaoko, ezindlwini zesikungu,
emvakalisa uYesu, ukuba lowo unguye uNyana kaThixo.

<span id="an_9:21">9:21</span> Bathi nqa ke bonke abamvayo, bathi, Lo
kanene asinguye na owababhuqa eYerusalem abo babelinqula eli gama? Waye
nalapha ezele le nto, ukuba abase bekhonkxiwe kubabingeleli abakhulu.

<span id="an_9:22">9:22</span> Kwaba kukhona ke womelelayo uSawule;
wabetha adubadubeka amaYuda abemi eDamasko, ebonakalalisa ukuba lo nguye
uKristu. Ke kaloku, kwakuzaliseka imihla eyaneleyo, abhunga amaYuda
ukuba amsike.

<span id="an_9:23">9:23</span> Laziwa ke nguSawule iyelenqe lawo elo.

<span id="an_9:24">9:24</span> Awagcina ke namasango imini nobusuku,
ukuba amsike.

<span id="an_9:25">9:25</span> Bamthabatha ke abafundi ebusuku, bamhlisa
ngodonga, bemthoba ngengobozi.

<span id="an_9:26">9:26</span> Ke kaloku, akufika uSawule eYerusalem,
wamana elinga ukuzibandakanya nabafundi; kodwa bamoyika bonke,
bengakholwa ukuba ungumfundi.

<span id="an_9:27">9:27</span> UBharnabhas ke wamthabatha wamsa
kubapostile, wabacacisela ukuyibona kwakhe iNkosi endleleni, nokuba
yathetha naye, nokuthetha kwakhe ngokungafihlisiyo eDamasko egameni
likaYesu.

<span id="an_9:28">9:28</span> Waye enabo ke, engena ephuma eYerusalem,
ethetha ngokungafihlisiyo egameni leNkosi uYesu.

<span id="an_9:29">9:29</span> Wamana ethetha ephikisana namaYuda
esiGrike; ayezamela ke wona ukumsika.

<span id="an_9:30">9:30</span> Bekwazile ke oko abazalwana, bamhlisela
eKesareya, bamthumela eTarso.

<span id="an_9:31">9:31</span> Laye ke ngoko ibandla kulo lonke
elakwaYuda, nelaseGalili, nelaseSamariya, linoxolo, lisakheka, lihamba
liyoyika iNkosi; laye lisanda ngentuthuzelo yoMoya oyiNgcwele.

<span id="an_9:32">9:32</span> Ke kaloku, akuba uPetros etyhutyha
iindawo zonke, wehla weza nakwabangcwele ababemi eLida.

<span id="an_9:33">9:33</span> Wafumana ke khona umntu othile, ogama
linguEneya, eminyaka isibhozo elele elukhukweni enedumbe.

<span id="an_9:34">9:34</span> Wathi uPetros kuye, Eneya, uyakuphilisa
uYesu Kristu; vuka, wandlule. Wavuka kwaoko.

<span id="an_9:35">9:35</span> Bambona bonke ababemi eLida naseSharon,
babuyela eNkosini.

<span id="an_9:36">9:36</span> Ke kaloku, eYopa kwakukho mfundikazi
uthile, ugama linguTabhita, ekuthiwa ngentetho evakalayo nguDorkas; yena
lowo wayezele yimisebenzi elungileyo, nasisisa abenaso.

<span id="an_9:37">9:37</span> Wathi ke ngaloo mihla, wahliwa sisifo,
wafa; bathe ke bakuba bemhlambile, bambeka egumbini eliphezulu.

<span id="an_9:38">9:38</span> Ke kaloku iLida ibikufuphi nje neYopa;
bathi abafundi, bevile ukuba uPetros ukhona, bathuma amadoda amabini
kuye, bembongoza ukuba eze kubo, angalibali.

<span id="an_9:39">9:39</span> Wesuka ke uPetros, wahamba nawo. Efikile,
bamsa egumbini eliphezulu; bema ngakuye bonke abahlolokazi, belila,
bembonisa ukuba zininzi kwazo iingubo zangaphantsi nezokwaleka abezenza
uDorkas oko ebenabo.

<span id="an_9:40">9:40</span> Wabakhuphela phandle ke bonke uPetros,
waguqa ngamadolo, wathandaza; waza eguqukele esidumbini wathi, Tabhita,
vuka. Wawavula ke amehlo akhe; wathi akubona uPetros, wesuka wahlala.

<span id="an_9:41">9:41</span> Wamnika ke isandla sakhe, wamphakamisa;
wababiza abangcwele nabahlolokazi abo, wammisa phambi kwabo ephilile.

<span id="an_9:42">9:42</span> Kwesuka ke oko kwazeka kuyo yonke iYopa;
baba baninzi abakholwayo eNkosini.

<span id="an_9:43">9:43</span> Wathi ke wahlala imihla emininzi eYopa
naSimon uthile, ungumsuki wezikhumba.

<span id="an_10:1">10:1</span> Ke kaloku, kwaye kukho eKesareya ndoda
ithile, igama linguKorneli, umthetheli-khulu wasebuthweni lamasoldati
ekuthiwa lelaseItali, emhlonelayo,

<span id="an_10:2">10:2</span> emoyikayo uThixo, kunye nayo yonke indlu
yayo; ibaliza abantu kunene; kanjalo yayimana ikhunga kuThixo.

<span id="an_10:3">10:3</span> Yabona embonweni kakuhle, malunga nelixa
lesithoba lenini, kufika kuyo isithunywa sikaThixo, sisithi kuyo, Hina,
Korneli!

<span id="an_10:4">10:4</span> Eqwalasele ke kuso, wangenelwa kukoyika,
wathi, Yintoni na, Nkosi? Sithe ke kuye, Imithandazo yakho namalizo akho
anyukile, aba sisikhumbuzo emehlweni kaThixo.

<span id="an_10:5">10:5</span> Susa kwangoku amadoda, aye eYopa, ubize
eze uSimon, ogama limbi linguPetros;

<span id="an_10:6">10:6</span> yena ulundwendwe lukaSimon, umsuki
wezikhumba, ondlu ingaselwandle; yena lowo uya kukuxelela into omelwe
kukuyenza.

<span id="an_10:7">10:7</span> Ke kaloku, sakuba simkile isithunywa eso
besithetha noKorneli, wabiza zazibini kwizicaka zakhe zasendlwini,
nesoldati elimhlonelayo uThixo kwabehlala ehleli naye;

<span id="an_10:8">10:8</span> waza, ebacacisele zonke iindawo,
wabathuma eYopa.

<span id="an_10:9">10:9</span> Ke kaloku ngengomso, bakubon’ ukuba
basendleleni bona, besondela kuwo umzi, wenyuka uPetros, waya phezu
kwendlu, malunga nelixa lesithandathu, ukuba athandaze.

<span id="an_10:10">10:10</span> Wesuka ke walamba kakhulu, wanga
angakhe afumane into edliwayo; kuthe ke, bakubon’ ukuba ke
bayamlungisela, wawelwa lithongo:

<span id="an_10:11">10:11</span> wabona izulu livulekile, kusihla phezu
kwakhe sitya sithile, ngathi yilinen enkulu ebotshwe kumasondo omane,
sithotyelwa emhlabeni;

<span id="an_10:12">10:12</span> ekwaye kukho kuso zonke izinto zomhlaba
ezizitho zine, namarhamncwa, nezinambuzane, neentaka zezulu.

<span id="an_10:13">10:13</span> Kwabakho izwi lisithi kuye, Vuka,
Petros, xhela udle.

<span id="an_10:14">10:14</span> Uthe ke uPetros, Nakanye, Nkosi;
ngokuba yonke into eyinqambi, nokuba yengcolileyo, andizanga ndiyidle.

<span id="an_10:15">10:15</span> Laphinda izwi okwesibini lathi kuye,
Izinto uThixo azihlambululeyo, musa ukuzenza inqambi wena.

<span id="an_10:16">10:16</span> Kwabakho ke oku kathathu; sabuya isitya
eso senyuswa, sasiwa ezulwini.

<span id="an_10:17">10:17</span> Ke kaloku, xa uPetros wayethingaza
ngaphakathi kwakhe, ukuba ungaba uyintoni na umbono lo awubonileyo,
kwasuka kwathi gqi amadoda abethunyiwe evela kuKorneli, ebuza indlu
kaSimon, emi esangweni;

<span id="an_10:18">10:18</span> akhwaza, ebuza ukuba uSimon, ogama
limbi linguPetros, ulundwendwe apha na.

<span id="an_10:19">10:19</span> Ke kaloku, akubon’ ukuba uPetros
uyacinga ngawo umbono lowo, wathi uMoya kuye, Nanga amadoda amathathu
ekufuna;

<span id="an_10:20">10:20</span> suka uhle, uhambe nawo, ungathandabuzi
nento, ngokokuba athunywe ndim.

<span id="an_10:21">10:21</span> Wehla ke uPetros, waya kuwo amadoda
abethunyiwe kuye evela kuKorneli, wathi, Niyabona, ndingulowo nimfunayo;
ngumcimbi mni na enize ngawo?

<span id="an_10:22">10:22</span> Athe ke wona, UKorneli
umthetheli-khulu, indoda elilungisa, emoyikayo uThixo, kanjalo
engqinelwe ukulunga lulo lonke uhlanga lwamaYuda, uhlatyelwe sisithunywa
esingcwele ukuba akubize, uze endlwini yakhe, eve amazwi kuwe.

<span id="an_10:23">10:23</span> Wawabizela phakathi ngoko, aba
lundwendwe lwakhe. Ke kaloku ngengomso, uPetros wemka nawo, nabazalwana
abathile baseYopa bahamba naye.

<span id="an_10:24">10:24</span> Baza ngengomsomnye bangena eKesareya.
Waye ke uKorneli ebalindile; wayebizele ndawonye imizalwane yakhe,
nezihlobo zakhe ezibuhlungu.

<span id="an_10:25">10:25</span> Kwathi ke, xa angenayo uPetros,
uKorneli wamhlangabeza, wawa ezinyaweni zakhe, waqubuda kuye.

<span id="an_10:26">10:26</span> Uthe ke uPetros wamvusa, esithi,
Phakama; nam ngokwam ndingumntu.

<span id="an_10:27">10:27</span> Wangena encokola naye, wabafumana
bebuthelene bebaninzi.

<span id="an_10:28">10:28</span> Kananjalo wathi kubo, Niyazi kakuhle
nina, ukuba akusesikweni ukuthi indoda engumYuda inamathele isondele
kowolunye uhlanga; mna ke uThixo undibonisile, ukuba ndingabizi mntu
ngokuthi uyinqambi, ungongcolileyo.

<span id="an_10:29">10:29</span> Kungoko ke ndizileyo ndingaphikanga
ndakubizwa. Ndizile ke; ndiyabuza ngoko, ukuba nindibize ngandawoni na?

<span id="an_10:30">10:30</span> UKorneli wathi, Kuse kuntsuku ne
ndizila ukudla, kwada kwaleli lixa lemini. Ngelixa lesithoba ke
bendithandaza endlwini yam, kwesuka kwathi gqi indoda, yema phambi kwam,
inengubo eqaqambileyo;

<span id="an_10:31">10:31</span> yathi, Korneli, umthandazo wakho uviwe,
namalizo akho akhunjulwe phambi koThixo;

<span id="an_10:32">10:32</span> thumela ngoko eYopa, ubize eze uSimon,
ogama limbi linguPetros; lowo ulundwendwe endlwini kaSimon, umsuki
wezikhumba, ngaselwandle; oya kuthi akufika athethe nawe.

<span id="an_10:33">10:33</span> Ndathumela ngoko kuwe kwaoko; nawe
utyaphile ufike. Kaloku ngoko sikho thina sonke emehlweni kaThixo, ukuze
sizive zonke izinto ozimiselweyo nguThixo.

<span id="an_10:34">10:34</span> Ke kaloku uPetros wawuvula umlomo wakhe
wathi, Ndiyaqiqa okwenyaniso ukuba uThixo akamkhethi wabuso bamntu;

<span id="an_10:35">10:35</span> kwiintlanga zonke, lowo umoyikayo,
asebenze ubulungisa, wamkelekile kuye.

<span id="an_10:36">10:36</span> Ilizwi elo walithumelayo koonyana
bakaSirayeli, eshumayela iindaba ezilungileyo zoxolo ngoYesu Kristu
(nguye iNkosi yabo bonke),

<span id="an_10:37">10:37</span> nina niyalazi ilizwi elenzekayo kulo
lonke elakwaYuda, liqalela kwelaseGalili, emva kobhaptizo
awaluvakalisayo uYohane:

<span id="an_10:38">10:38</span> okokuba uThixo wamthambisa ngoMoya
oyiNgcwele nangamandla uYesu waseNazarete, owagqiba ilizwe esiza,
ephilisa bonke abaxinzelelweyo nguye uMtyholi; ngokuba uThixo ubenaye.

<span id="an_10:39">10:39</span> Thina singamangqina ezinto zonke
awazenzayo ezweni lamaYuda, kwanaseYerusalem; abamsikayo ngokumxhoma
emthini.

<span id="an_10:40">10:40</span> Yena lowo uThixo wamvusa ngomhla
wesithathu, wenza ukuba abonakale,

<span id="an_10:41">10:41</span> kungekubo abantu bonke, kukumangqina
abenyuliwe ngenxa engaphambili nguThixo: kuthi thina, sadlayo saselayo
naye emveni kokuvuka kwakhe kwabafileyo.

<span id="an_10:42">10:42</span> Wasithethela ngelithi, masivakalise
ebantwini, siqononondise ukuba yena nguye omisiweyo nguThixo, ukuba abe
ngumgwebi wabaphilileyo nabafileyo.

<span id="an_10:43">10:43</span> Bonke abaprofeti bayamngqinela yena lo,
ukuba, ngegama lakhe, bamkeliswa uxolelo lwezono bonke abakholwayo kuye.

<span id="an_10:44">10:44</span> Uthe akubon’ ukuba usawathetha uPetros
la mazwi, wasuka wabawela uMoya oyiNgcwele bonke ababeliva ilizwi.

<span id="an_10:45">10:45</span> Amangaliswa amakholwa olwaluko onke
abeze noPetros; ngokuba isipho soMoya oyiNgcwele sathululwa naphezu
kweentlanga;

<span id="an_10:46">10:46</span> kuba aziva zithetha ngalwimi zimbi,
zimenza mkhulu uThixo. Wandula waphendula uPetros wathi,

<span id="an_10:47">10:47</span> Kukho unako yini na ukuthintela amanzi,
ukuba bangabhaptizwa aba bamamkeleyo uMoya oyiNgcwele, kwanjengathi nje?

<span id="an_10:48">10:48</span> Wamisa ukuthi mababhaptizwe egameni
leNkosi. Baza bamcela ukuba akhe ahlale iintsuku ezithile.

<span id="an_11:1">11:1</span> Ke kaloku, abapostile nabazalwana
ababekwelakwaYuda beva ukuba nazo iintlanga zilamkele ilizwi likaThixo.

<span id="an_11:2">11:2</span> Uthe ke uPetros akuba enyuke waya
eYerusalem, babambana naye abolwaluko,

<span id="an_11:3">11:3</span> besithi, Uye wangena kumadoda
angalukileyo, wadla nawo.

<span id="an_11:4">11:4</span> Waqala ke uPetros wabatyhilela
ngokucacileyo, esithi,

<span id="an_11:5">11:5</span> Mna ndandisemzini oyiYopa ndithandaza;
ndabona ethongweni umbono, kusihla isitya esithile, ngathi yilinen
enkulu, ithotywa ezulwini ngamasondo omane, yada yaza kufika kum;

<span id="an_11:6">11:6</span> endithe ndakuqwalasela kuyo, ndaqiqa,
ndabona izinto zomhlaba ezizitho zine, namarhamncwa, nezinambuzane,
neentaka zezulu.

<span id="an_11:7">11:7</span> Ndeva ke izwi lisithi kum, Vuka, Petros,
xhela udle.

<span id="an_11:8">11:8</span> Ndithe ke mna, Nakanye, Nkosi; ngokuba
yonke into eyinqambi, nokuba yengcolileyo, ayizanga ingene emlonyeni
wam.

<span id="an_11:9">11:9</span> Landiphendula ke ilizwi okwesibini,
liphuma ezulwini, lathi, Izinto azihlambululeyo uThixo, musa ukuzenza
iinqambi wena.

<span id="an_11:10">11:10</span> Oku ke kwabakho kathathu; zaza zonke
ezo zinto zabuya zarholelwa ezulwini.

<span id="an_11:11">11:11</span> Gqi! kwaoko amadoda amathathu, ema
ngasendlwini ebendikuyo, esuswe eKesareya ukuba eze kum.

<span id="an_11:12">11:12</span> Wathi ke uMoya kum, mandihambe nawo,
ndingathandabuzi nto. Bahamba ke nam, naba bazalwana bobathandathu;
sangena endlwini yendoda leyo;

<span id="an_11:13">11:13</span> yasibikela kananjalo ukubona kwayo
isithunywa sezulu endlwini yayo, esemayo sathi kuyo, Thuma amadoda
eYopa, ubize eze uSimon, ogama limbi linguPetros,

<span id="an_11:14">11:14</span> oya kuthetha kuwe amazwi, owosindiswa
ngawo wena, nayo yonke indlu yakho.

<span id="an_11:15">11:15</span> Ke kaloku, ekuqaleni kwam ukuthetha,
uMoya oyiNgcwele wabawela, njengoko wasiwelayo nathi ekuqaleni.

<span id="an_11:16">11:16</span> Ndakhumbula ke izwi leNkosi lokokuba
ibithe, UYohane okunene wabhaptiza ngamanzi, kodwa nina niya kubhaptizwa
ngoMoya oyiNgcwele.

<span id="an_11:17">11:17</span> Ukuba ngoko uThixo wabapha isipho
esingangeso wasiphayo nathi thina sakholwayo eNkosini uYesu Kristu, mna
ke bendingubani na, ukuba ndide ndibe nako ukumthintela uThixo?

<span id="an_11:18">11:18</span> Bakuziva ke ezo zinto, bathi cwaka,
bamzukisa uThixo, besithi, Kanti na ke neentlanga ezi uThixo uziphe
ukuguqukela ebomini.

<span id="an_11:19">11:19</span> Abaya ke ngoko, babeziintsali
ngembandezelo eyabakho ngoStefano, batyhutyha ilizwe, bada beza
kwelaseFenike, naseSipro, nakwa-Antiyokwe, bengalithethi bantwini bambi,
belithetha kumaYuda odwa.

<span id="an_11:20">11:20</span> Yaye ke inxenye kubo ingamadoda
aseSipro naseKirene; eyathi yona yakufika kwa-Antiyokwe, yathetha
kwawesiGrike amaYuda, ishumayela iindaba ezilungileyo zeNkosi uYesu.

<span id="an_11:21">11:21</span> Saye ke isandla seNkosi sinawo, kanjalo
kwakholwa inani elikhulu, labuyela eNkosini.

<span id="an_11:22">11:22</span> Lwavakala ke udaba lwabo ezindlebeni
zebandla laseYerusalem; bakhupha uBharnabhas, ukuba ahambe, ade aye
kufika kwa-Antiyokwe;

<span id="an_11:23">11:23</span> othe akufika, walubona ubabalo
lukaThixo, wavuya, wabavuselela bonke, ukuba bathi ngengqibo yentliziyo
bahlale bethe nca eNkosini.

<span id="an_11:24">11:24</span> Ngokuba ebeyindoda elungileyo, ezele
nguMoya oyiNgcwele nalukholo. Kongezelelwa eNkosini inani elaneleyo.

<span id="an_11:25">11:25</span> Wemka ke uBharnabhas, waya eTarso,
esiya kufuna uSawule;

<span id="an_11:26">11:26</span> wathi akuba emfumene, wamsa
kwa-Antiyokwe. Kwathi ke, umnyaka uphela, bahlangana nebandla, bafundisa
inani elaneleyo. Kananjalo abafundi baqala ukubizwa ukuba ngamaKristu
kwa-Antiyokwe.

<span id="an_11:27">11:27</span> Ke kaloku ngaloo mihla, kwehla
abaprofeti, besuka eYerusalem, beza kwa-Antiyokwe.

<span id="an_11:28">11:28</span> Kwesuka ke omnye wabo, ogama
linguAgabho, waqondisa ngaye uMoya ukuba kuza kubakho indlala enkulu
kulo lonke elimiweyo; eyabakho ke ngemihla kaKlawudiyo Kesare.

<span id="an_11:29">11:29</span> Kubo ke abafundi, njengoko uthile
ebenabo ubutyebi, wathi elowo kubo wagqiba ukuthumela into yokubanceda
abazalwana ababemi kwelamaYuda;

<span id="an_11:30">11:30</span> abathe bakwenza nokukwenza, bathumela
kuwo amadoda amakhulu ngesandla sikaBharnabhas noSawule.

<span id="an_12:1">12:1</span> Ke kaloku, ngelo xesha uHerode ukumkani
wabesa izandla abathile balo ibandla, ukuba abaphathe kakubi;

<span id="an_12:2">12:2</span> wambulala ke uYakobi, umzalwana kaYohane,
ngekrele.

<span id="an_12:3">12:3</span> Wathi, akubona ukuba oko kuwakholisile
amaYuda, waqokela ngokubamba noPetros (yaye ke iyimihla yezonka
ezingenagwele leyo).

<span id="an_12:4">12:4</span> Akuba ke embambile, wamfaka entolongweni,
wamnikela kumaqela amane amasoldati angamane, ukuba amgcine; engxamele
ukuze emveni kwepasika amkhuphe, amse ebantwini.

<span id="an_12:5">12:5</span> Wagcinwa ngoko okunene uPetros
entolongweni; ke kwathandazwa libandla ngenyameko kuThixo ngenxa yakhe.

<span id="an_12:6">12:6</span> Xa ke uHerode wayeza kumkhupha, uPetros
ngobo busuku wayelele phakathi kwamasoldati amabini, ekhonkxiwe
ngemixokelelwane emibini; baye nabalindi beyigcinile intolongo phambi
kwesango.

<span id="an_12:7">12:7</span> Yabona, naso isithunywa seNkosi, sisithi
gaga phezu kwakhe, kwakhanya nokukhanya kwelo gumbi lentolongo; sambetha
ecaleni uPetros, samvusa, sisithi, Phakama msinya. Yawa imixokelelwane
yakhe ezandleni.

<span id="an_12:8">12:8</span> Sathi kanjalo isithunywa eso kuye,
Bhinqa, ubophe izixathula zakho. Wenjenjalo ke. Sithi kuye, Yithi wambu
ingubo yakho, undilandele.

<span id="an_12:9">12:9</span> Waphuma, wasilandela; wayengazi ukuba
iyinene le nto yenziweyo ngesithunywa eso; ebeba ke ubone umbono.

<span id="an_12:10">12:10</span> Begqithile ke kwelokuqala nakwelesibini
iqela labalindi, bafika esangweni lentsimbi elibhekisa kuwo umzi, elathi
lavuleka kubo ngokwalo; bakuphuma, bahamba isitrato sasinye; sathi
kwaoko semka isithunywa eso kuye.

<span id="an_12:11">12:11</span> Waza uPetros akuziqonda wathi, Kaloku
ndiyazi okwenyaniso, ukuba iNkosi ithume isithunywa sayo, yandihlutha
esandleni sikaHerode, nakuko konke ukulindela kwabantu bamaYuda.

<span id="an_12:12">12:12</span> Uthe ke akuyiqonda loo nto, weza
endlwini kaMariya, unina kaYohane ogama limbi linguMarko, apho
bekuqukene khona into eyaneleyo ithandaza.

<span id="an_12:13">12:13</span> Akubon’ ukuba ke unkqonkqozile uPetros
elucangweni lwesango, kweza kuphulaphula isicakazana esigama linguRoda.

<span id="an_12:14">12:14</span> Silazile ke izwi likaPetros,
asilivulanga isango, ngenxa yokuvuya; sabalekela ke phakathi, saxela
ukuba uPetros umi phambi kwesango.

<span id="an_12:15">12:15</span> Bathe ke bona kuso, Uyageza. Saqinisela
ke sathi, Hayi, kunjalo. Babesithi ke bona, Sisithunywa sakhe.

<span id="an_12:16">12:16</span> Uthe ke uPetros wamana enkqonkqoza;
bathi ke bakuvula bambona, bathi nqa.

<span id="an_12:17">12:17</span> Uwangawangisile ke ngesandla kubo,
ukuba bathi cwaka, wabacacisela ukumkhupha kwayo iNkosi entolongweni.
Wathi ke, Babikeleni ooYakobi nabazalwana ezi zinto. Waphuma waya kwenye
indawo.

<span id="an_12:18">12:18</span> Ke kaloku, kwakusa, ayibanga ncinane
inkathazeko phakathi kwamasoldati, yokuba angaba utheni na uPetros.

<span id="an_12:19">12:19</span> Uthe ke uHerode, akuba emfuna
engamfumani, wabancina abalindi, wathi makumkiwe nabo, baye kubulawa.
Waza uPetros wehla kwelakwaYuda, waya eKesareya, walibala khona.

<span id="an_12:20">12:20</span> Ke kaloku uHerode wayebaqumbele kakhulu
abaseTire nabaseTsidon. Beza ke kuye bemxhelo mnye; bathi,
bemthomalalisile uBlasto, obephethe igumbi lokulala ukumkani, bazicelela
uxolo, ngenxa yokuba ilizwe labo belisondliwa lelokumkani.

<span id="an_12:21">12:21</span> Ke kaloku uHerode, ngemini emisiweyo,
ambethe ingubo yobukumkani, wahlala etroneni yakhe, wawisa ukuthetha
kwakhe kubo.

<span id="an_12:22">12:22</span> Baduma ke abantu, besithi, Lilizwi
lothixo elo, asilamntu.

<span id="an_12:23">12:23</span> Samthi qwaka ke kwalapho isithunywa
seNkosi, ngenxa enokuba engamzukisanga uThixo; wadliwa ziimpethu,
waphuma umphefumlo.

<span id="an_12:24">12:24</span> Laye ke likhula, lisanda ilizwi
likaThixo.

<span id="an_12:25">12:25</span> Ke kaloku uBharnabhas noSawule babuya
eYerusalem, belufezile ulungiselelo olo, bethabathe nabo uYohane, ogama
limbi linguMarko.

<span id="an_13:1">13:1</span> Ke kaloku, kwaye kukho kwa-Antiyokwe,
ebandleni ebelikhona, abaprofeti nabafundisi abathile,
abangooBharnabhas, noSimon ekuthiwa nguNigere, noLukiyo waseKirene,
kwanoManayen owondliwa noHerode umphathi wesahlulo sesine, noSawule.

<span id="an_13:2">13:2</span> Bakubon’ ukuba ke bayabusa eNkosini,
bezila ukudla, wathi uMoya oyiNgcwele, Ndahluleleni ke uBharnabhas
kwanoSawule, baye emsebenzini endibabizele kuwo.

<span id="an_13:3">13:3</span> Bathe ke, bakuba bezile ukudla,
bathandaza, babeka nezandla phezu kwabo, babandulula.

<span id="an_13:4">13:4</span> Bona ke ngoko, bakuthunywa nguMoya
oyiNgcwele, behla baya kwaSeluki; kanjalo besuka apho ngomkhombe, baya
eSipro.

<span id="an_13:5">13:5</span> Bathe bakufika eSalamis, balishumayela
ilizwi likaThixo ezindlwini zesikhungu zamaYuda. Baye ke benoYohane,
ebancedisa.

<span id="an_13:6">13:6</span> Besigqibile ke isiqhithi ngokuhamba, bada
bafika ePafo; bafumana siyazi uthile, ungumprofeti wobuxoki, umYuda
ogama linguBhar-yesu,

<span id="an_13:7">13:7</span> owayehlala kwibamba uSergiyo Pawulos,
indoda enokuqonda; eyababizela kuyo ooBharnabhas noSawule, yangxamela
ukuliva ilizwi likaThixo.

<span id="an_13:8">13:8</span> Wamelana nabo ke uElima, usiyazi lowo
(kuba litsho igama lakhe lakuthethwa ngentetho evakalayo), efuna
ukulijika ibamba elo elukholweni.

<span id="an_13:9">13:9</span> Ke kaloku uSawule, okwanguPawulos, ezele
nguMoya oyiNgcwele, wamjonga,

<span id="an_13:10">13:10</span> wathi, Wena uzeleyo yiyo yonke
inkohliso, nabubo bonke ubutshijolo, nyanandini woMtyholi, lutshabandini
lobulungisa bonke, akuyi kupheza na ukuzijika iindlela ezithe tye
zeNkosi?

<span id="an_13:11">13:11</span> Uyabona, nangoku isandla seNkosi
siphezu kwakho; uya kuba yimfama, kube mzuzu ungaliboni ilanga. Kwalapho
ke wawelwa lurhatyazo nobumnyama; wayephamzela, efuna abangamrhola
ngesandla.

<span id="an_13:12">13:12</span> Lithe ke ibamba, lakukubona oko
kwenzekileyo, lakholwa, likhwankqisiwe yiyo imfundiso yeNkosi.

<span id="an_13:13">13:13</span> Ke kaloku, bakunduluka ngomkhombe ePafo
abo babenoPawulos, beza ePerga yelasePamfili. Wahlukana ke nabo uYohane,
wabuyela eYerusalem.

<span id="an_13:14">13:14</span> Bendulukile ke bona ePerga, batyhutyha
beza kufika kwa-Antiyokwe kwelasePisidi. Bangena endlwini yesikhungu
ngomhla wesabatha, bahlala phantsi.

<span id="an_13:15">13:15</span> Ke kaloku, emva kokuleswa komthetho
nabaprofeti, abaphathi bendlu yesikhungu bathumela kubo besithi, Madoda,
bazalwana, ukuba ninelizwi lokuvuselela abantu, thethani.

<span id="an_13:16">13:16</span> Usukile ke uPawulos, wawangawangisa
ngesandla, wathi: Madoda, maSirayeli, nani nimoyikayo uThixo,
phulaphulani.

<span id="an_13:17">13:17</span> UThixo waba bantu amaSirayeli wabanyula
oobawo bethu, wabaphakamisa abantu ekuphambukeleni kwabo emhlabeni
waseYiputa, wabakhupha kuwo ngengalo ephakamileyo.

<span id="an_13:18">13:18</span> Wathi ngexesha eliyiminyaka engathi
imashumi mane, wayithwala imikhwa yabo entlango;

<span id="an_13:19">13:19</span> wathi akuwisa iintlanga ezisixhenxe
emhlabeni wakwaKanan, wababela umhlaba wazo ngeqashiso.

<span id="an_13:20">13:20</span> Emva koko, iminyaka engathi imakhulu
mane anamanci mahlanu, wabanika abagwebi, kwada kwakuSamuweli umprofeti.

<span id="an_13:21">13:21</span> Emva koko bacela ukumkani, uThixo
wabanika uSawule, unyana kaKishe, indoda yesizwe sakwaBhenjamin,
iminyaka emashumi mane.

<span id="an_13:22">13:22</span> Akumkhupha yena, wabavelisela uDavide,
wangukumkani; awamngqinelayo kanjalo, wathi, Ndimfumene uDavide okaYese,
indoda engantliziyo yam, eya kukwenza konke ukuthanda kwam.

<span id="an_13:23">13:23</span> Embewini yalowo, uthe uThixo
ngokwedinga wavelisa uYesu, ukuba abe nguMsindisi kuSirayeli;

<span id="an_13:24">13:24</span> kwakubon’ ukuba uYohane uvakalise
tanci, phambi kokungena kwakhe, ubhaptizo loguquko kubo bonke abantu
bakwaSirayeli.

<span id="an_13:25">13:25</span> Xa ke uYohane ebesekulufezeni uhambo
lwakhe, ubesithi, Nithi nina ndingubani na? Andinguye. Yabonani, kuza
emva kwam endingafanelekileyo ukuba ndizithukulule iimbadada ezinyaweni
zakhe.

<span id="an_13:26">13:26</span> Madoda, bazalwana, nyana bomlibo
wakwa-Abraham, nabo phakathi kwenu bamoyikayo uThixo, ilizwi lolu
lusindiso lathunyelwa kuni.

<span id="an_13:27">13:27</span> Kuba abo bemiyo eYerusalem, nabaphathi
babo, bengamazanga lowo, kwanamazwi abaprofeti aleswayo iisabatha
ngeesabatha zonke, bawazalisa ngokumgweba;

<span id="an_13:28">13:28</span> bathi, bengafumananga nalinye ityala
lokufa, bacela kuPilato ukuba asikwe.

<span id="an_13:29">13:29</span> Xa ke babezifezile zonke izinto
ezibhaliweyo ngaye, bamthula emthini, bambeka engcwabeni.

<span id="an_13:30">13:30</span> Uthe ke uThixo wamvusa kwabafileyo,

<span id="an_13:31">13:31</span> Yena lowo wabonwa imihla emininzi ngabo
babenyuke naye, bevela kwelaseGalili besiya eYerusalem; ngabo ke
abangamangqina akhe ebantwini.

<span id="an_13:32">13:32</span> Nathi sinishumayeza iindaba
ezilungileyo zedinga elo labakho koobawo bethu,

<span id="an_13:33">13:33</span> zokokuba uThixo ulizalisile lona kuthi,
bantwana babo, ngokumvusa uYesu; njengokuba nakwiNdumiso yesibini
kubhaliwe kwathiwa, Wena unguNyana wam, ndikuzele mna namhla.

<span id="an_13:34">13:34</span> Malunga ke nokumvusa kwakhe
kwabafileyo, angabi sabuyela ekuboleni, uselethe ukuthetha, Ndiya
kuninika iinceba eziqinisekileyo zikaDavide.

<span id="an_13:35">13:35</span> Kungoko athi nakwenye iNdumiso, Akuyi
kumyekela oyiNgcwele wakho ukuba abone ukubola.

<span id="an_13:36">13:36</span> Kuba uDavide okunene, akuba
elisebenzele kwesakhe isizukulwana icebo likaThixo, walala ubuthongo,
wabekwa kooyise, wakubona ukubola;

<span id="an_13:37">13:37</span> ke yena owavuswayo nguThixo, akabonanga
kubola.

<span id="an_13:38">13:38</span> Makwazeke ngoko kuni, madoda,
bazalwana, ukuba ngaye lowo kuxelwa kuni uxolelo lwezono;

<span id="an_13:39">13:39</span> nakuzo zonke izinto ebeningenako
ukugwetyelwa nikhululeke kuzo ngomthetho kaMoses, bonke abakholwayo
bayagwetyelwa ngaye yena lowo.

<span id="an_13:40">13:40</span> Lumkani ke ngoko, ningafikelwa koko
kuthethiweyo ebaprofetini, kusithiwa,

<span id="an_13:41">13:41</span> Bonani, nina badeli, nimangaliswe,
nithi shwaka; Ngokuba mna ndisebenza umsebenzi ngemihla yenu, Umsebenzi
eningasayi kukholwa kuwo, nokuba kukho othi anicacisele.

<span id="an_13:42">13:42</span> Ke kaloku, akubon’ ukuba ayaphuma
amaYuda endlwini yesikhungu, babongoza abeentlanga, ukuba la mazwi
athethwe kubo ngesabatha ezayo.

<span id="an_13:43">13:43</span> Sakubon’ ukuba ke sichithakele
isikhungu, into eninzi yamaYuda neyabangene ebuYudeni, abamhlonelayo
uThixo, yabalandela ooPawulos noBharnabhas; abathi bona, bethetha kubo,
babeyisela ekuthini, mabahlale behleli elubabalweni lukaThixo.

<span id="an_13:44">13:44</span> Kuthe ke ngelandelayo isabatha,
waphantsa ukuhlanganisana umzi wonke, ukuba ulive ilizwi likaThixo.

<span id="an_13:45">13:45</span> Ke kaloku amaYuda, akuzibona izihlwele,
azala ngumona, aziphika izinto ezibe zithethwa nguPawulos, aphika
enyelisa.

<span id="an_13:46">13:46</span> Bathetha ke ngokungafihlisiyo uPawulos
noBharnabhas, bathi, Bekufuneka ukuba lithethwe kuni kuqala ilizwi
likaThixo; ekubeni ke niligibile, nazigweba ukuba anibufanele ubomi
obungunaphakade, niyabona, sibheka kuzo iintlanga.

<span id="an_13:47">13:47</span> Kuba isiwisele umthetho ngokunjalo
iNkosi, yathi, Ndikubekile ukuba ube lukhanyiselo lweentlanga, Ukuze ube
ngowosindiso, kude kuse ekupheleni kwehlabathi.

<span id="an_13:48">13:48</span> Bakuva ke oko abeentlanga, bavuya,
balizukisa ilizwi leNkosi, bakholwa bonke ababemiselwe ubomi
obungunaphakade.

<span id="an_13:49">13:49</span> Laye ke ilizwi leNkosi lihanjiswa kulo
lonke ilizwe elo.

<span id="an_13:50">13:50</span> Ke kaloku amaYuda abaxhokonxa abafazi
ababehlonela uThixo, ababekekileyo, nabaninimzi; abaxhoxhela
intshutshiso ooPawulos noBharnabhas, abakhupha emideni yawo.

<span id="an_13:51">13:51</span> Bathe ke bona bawavuthululela uthuli
lweenyawo zabo, beza eIkoniyo.

<span id="an_13:52">13:52</span> Baye ke abafundi bezaliswe luvuyo
nanguMoya oyiNgcwele.

<span id="an_14:1">14:1</span> Kwathi ke eIkoniyo, bangena kunye
endlwini yesikhungu yamaYuda, bathetha ngokokude kukholwe inkitha enkulu
yamaYuda kwanamaGrike.

<span id="an_14:2">14:2</span> Asuka ke wona amaYuda angavumiyo ukuva,
ayenza yamibi imiphefumlo yabeentlanga ngakubo abazalwana.

<span id="an_14:3">14:3</span> Balibala ke ngoko ixesha elaneleyo,
bethetha ngokungafihlisiyo ngeNkosi, eyalingqinelayo ilizwi lobabalo
lwayo, inika nokuba kwenzeke imiqondiso nezimanga ngezandla zabo.

<span id="an_14:4">14:4</span> Yahlulelana ke inkoliso yomzi; inxenye
yangakumaYuda, inxenye yangakubapostile.

<span id="an_14:5">14:5</span> Bathe ke, bakubon’ ukuba abeentlanga
nabangamaYuda, kunye nabaphathi bawo, bangxamele ukubaphatha kakubi,
babagibisele ngamatye:

<span id="an_14:6">14:6</span> bakuqiqa oko bona, basabela emizini
yelaseLikawoni, iListra neDerbhe, nakuloo mimandla;

<span id="an_14:7">14:7</span> baye bezishumayela nalapho iindaba
ezilungileyo.

<span id="an_14:8">14:8</span> Kwakuhleli ke ndoda ithile eListra, ife
iinyawo, isisiqhwala kwasesizalweni sonina, ingazanga ihambe.

<span id="an_14:9">14:9</span> Yona leyo yayimva uPawulos ethetha;
owathi, eqwalasele kuyo, ebona ukuba inokholo lokusindiswa,

<span id="an_14:10">14:10</span> wathi ngezwi elikhulu, Suka, ume
ngeenyawo zakho, uthi nkqo; yesuka umtsi, yahambahamba.

<span id="an_14:11">14:11</span> Ke kaloku iindimbane, zakukubona oko
akwenzileyo uPawulos, zaphakamisa izwi lazo ngokwesiLikawoni, zisithi,
Oothixo bahlile beza kuthi, befana nabantu.

<span id="an_14:12">14:12</span> Kanjalo zazimbiza uBharnabhas ngokuthi
nguZeyus, noPawulos ngokuthi nguHermes, ekubeni ke ibinguye
obesisithethi.

<span id="an_14:13">14:13</span> Kuthe ke umbingeleli kaZeyus, obephambi
komzi wabo, wazisa iinkunzi zeenkomo nezidanga zeentyantyambo
emasangweni, wafuna ukubingelela, kunye neendimbane.

<span id="an_14:14">14:14</span> Bekuvile ke oko abapostile,
ooBharnabhas noPawulos, bazikrazula iingubo zabo, batsiba phakathi
kwendimbane, bedanduluka,

<span id="an_14:15">14:15</span> besithi, Madoda, yini na ukuba
nenjenje? Nathi singabantu abeva enikuvayo nina; sinishumayeza iindaba
ezilungileyo zokuba nibuye kwaba thixo bangento, nibuyele kuThixo
ophilileyo, owenza izulu nomhlaba nolwandle, neento zonke ezikwezo
zinto;

<span id="an_14:16">14:16</span> owathi ezizukulwaneni ezadlulayo
waziyeka zonke iintlanga, ukuba zihambe ngezazo iindlela;

<span id="an_14:17">14:17</span> kanti ke noko akayekanga ukuzingqinela,
esenza okulungileyo, esinika imvula evela ezulwini, namaxesha
aneendyebo, ezanelisa iintliziyo zethu ngokudla nangemihlali.

<span id="an_14:18">14:18</span> Besitsho, kwaba ngenkankulu
ukuzidambisa iindimbane, ukuba zingabingeleli kubo.

<span id="an_14:19">14:19</span> Ke kaloku kwafika amaYuda evela
kwa-Antiyokwe naseIkoniyo, azixhokonxa iindimbane, amxuluba ngamatye
uPawulos, amrholela ngaphandle komzi, eba ufile.

<span id="an_14:20">14:20</span> Uthe, bakubon’ ukuba bamngqongile ke
abafundi, wavuka waya kungena kuwo umzi. Ngengomso waphuma
enoBharnabhas, waya eDerbhe.

<span id="an_14:21">14:21</span> Bewushumayezile loo mzi iindaba
ezilungileyo, benze nabafundi abaneleyo, babuya beza eListra,
naseIkoniyo, nakwa-Antiyokwe,

<span id="an_14:22">14:22</span> besomeleza imiphefumlo yabafundi,
bebavuselela ukuba bahlale behleli elukholweni; besithi, Simelwe
kukuphumela ezimbandezelweni ezininzi, ukungena ebukumkanini bukaThixo.

<span id="an_14:23">14:23</span> Bathe ke bakuba benyule amadoda
amakhulu kwibandla ngebandla, bethandazile kunye nokuzila ukudla,
bawayaleza eNkosini awayekholwe kuyo.

<span id="an_14:24">14:24</span> Betyhutyhe elasePisidi, bafika
kwelasePamfili.

<span id="an_14:25">14:25</span> Bathi, belithethile ilizwi ePerga;
behla baya kwa-Atali.

<span id="an_14:26">14:26</span> Besuka khona apho ngomkhombe, baya
kwa-Antiyokwe, apho babenikelwe khona elubabalweni lukaThixo, ukuba baye
emsebenzini, lo ke bawufezileyo.

<span id="an_14:27">14:27</span> Befikile ke, balihlanganisa ibandla,
balibikela oko zingako izinto awazenzayo uThixo enabo, nokokuba
iintlanga wazivulela ucango lokholo.

<span id="an_14:28">14:28</span> Balibala ke khona apho ixesha
elingelincinane, ndawonye nabafundi.

<span id="an_15:1">15:1</span> Kwehla abathile bevela kwelakwaYuda,
babafundisa abazalwana, besithi, Ukuba anithanga naluswe ngokwesiko
likaMoses, aninako ukusindiswa.

<span id="an_15:2">15:2</span> Kuthe ngoko, kwakubon’ ukuba uPawulos
noBharnabhas baba nempikiswano nembuzwano engencinane nabo, kwagqitywa
kwelokuba uPawulos noBharnabhas, nabanye abathile kubo, mabenyuke baye
kubapostile namadoda amakhulu eYerusalem, ngawo lo mbuzo.

<span id="an_15:3">15:3</span> Bathi ke ngoko, bephelekelelwe libandla,
balityhutyha elaseFenike nelaseSamariya, bexela ukuguquka kwazo
iintlanga; babanga uvuyo olukhulu kubo bonke abazalwana.

<span id="an_15:4">15:4</span> Befikile ke eYerusalem, bamkelwa libandla
nangabapostile nangamadoda amakhulu; kananjalo babika ukuba zinkulu
kwazo izinto awazenzayo uThixo enabo.

<span id="an_15:5">15:5</span> Kwasuka kwema ke abathile abakholiweyo
behlelo labaFarisi, besithi, Bamelwe kukuba baluke, nokuthi bathethelwe
ngelithi, mabawugcine umthetho kaMoses.

<span id="an_15:6">15:6</span> Bahlanganisana ke abapostile namadoda
amakhulu, ukuba bayikhangele loo ndawo.

<span id="an_15:7">15:7</span> Ke kaloku, kwakubon’ ukuba kubekho
imbuzwano enkulu, wesuka uPetros wathi kubo, Madoda, bazalwana, niyazi
kakuhle nina, ukuba uThixo kwangemihla yakudala wanyula phakathi kwethu,
ukuba iintlanga zilive ngawo umlomo wam ilizwi leendaba ezilungileyo,
zikholwe.

<span id="an_15:8">15:8</span> UThixo, umazi-ntliziyo, wazingqinela,
ezinika uMoya oyiNgcwele kwanjengathi;

<span id="an_15:9">15:9</span> akacalula phakathi kwethu nazo,
ezihlambulule iintliziyo zazo ngokholo.

<span id="an_15:10">15:10</span> Phofu ke nimlingelani na uThixo,
ngokubeka idyokhwe entanyeni yabafundi, esibe singenamandla okuyithwala,
thina kwanoobawo bethu?

<span id="an_15:11">15:11</span> Ke ngalo ubabalo lweNkosi uYesu Kristu,
siyakholwa ukuba sosindiswa kwangohlobo ezisindiswa ngalo nazo.

<span id="an_15:12">15:12</span> Yathi cwaka ke yonke inkitha yabantu,
yaphulaphula ooBharnabhas noPawulos, becacisa oko yayingako imiqondiso
nezimanga, awazenzayo uThixo phakathi kwazo iintlanga ngabo.

<span id="an_15:13">15:13</span> Ke kaloku, emva kokuthi cwaka kwabo,
waphendula uYakobi esithi, Madoda, bazalwana, ndiphulaphuleni.

<span id="an_15:14">15:14</span> USimon lo ukucacisile ukuba wathini na
ekuqaleni uThixo ukuzivelela iintlanga, ukuba kuzo alinyulele abantu
elakhe igama.

<span id="an_15:15">15:15</span> Ayavumelana nako oko amazwi abaprofeti,
njengokuba kubhaliwe kwathiwa,

<span id="an_15:16">15:16</span> Emveni koku ndiya kubuya, Ndize ndibuye
ndiwakhe umnquba owileyo kaDavide, Amanxuwa awo ndibuye ndiwakhe
kanjalo, Ndibuye ndiwumise;

<span id="an_15:17">15:17</span> Okokuze amaqongqolo abantu ayifune
iNkosi, Zifune zonke iintlanga ezibizwe ngalo igama lam; Itsho iNkosi,
leyo izenzayo zonke ezi zinto.

<span id="an_15:18">15:18</span> Iyaziwa ke nguThixo kuselokwaphakade
yonke imisebenzi yakhe.

<span id="an_15:19">15:19</span> Kungoko mna ndigqiba kwelithi,
masingabakhathazi abo beentlanga babuyelayo kuThixo;

<span id="an_15:20">15:20</span> kodwa masibabhalele ukuba bazikhwebule
kwizingcoliso zezithixo, nombulo, nento ekrwitshiweyo, negazi.

<span id="an_15:21">15:21</span> Kuba uMoses kwakwizizukulwana zakudala
unabamvakalisayo kwimizi ngemizi, eleswa ezindlwini zesikhungu ezi
iisabatha ngeesabatha.

<span id="an_15:22">15:22</span> Kwaza kwabonakala kulungile kubapostile
nakumadoda amakhulu, ndawonye nalo ibandla liphela, ukuba banyule
amadoda kwakubo, bawathume kwa-Antiyokwe ndawonye noPawulos
noBharnabhas; angooYuda ogama limbi linguBharsabhas, noSilas, amadoda
angabakhokeli kubazalwana.

<span id="an_15:23">15:23</span> Babhala incwadi ngesandla sawo,
besithi: Abapostile namadoda amakhulu nabazalwana bayabulisa kubo
abazalwana basezintlangeni, abakwa-Antiyokwe nakwelaseSiriya
nakwelaseKiliki.

<span id="an_15:24">15:24</span> Ekubeni ke sivile ukuba abathile kuthi
baphuma baya banikhathaza ngamazwi, beyikhukulisa imiphefumlo yenu,
besithi, makwalukwe, kugcinwe umthetho, esingabayalelanga wona:

<span id="an_15:25">15:25</span> kwabonakala kulungile kuthi, simxhelo
mnye, ukuba sinyule amadoda ukuba siwathume kuni, ndawonye neentanda
zethu, uBharnabhas noPawulos,

<span id="an_15:26">15:26</span> abantu ababuncamileyo ubomi babo ngenxa
yegama leNkosi yethu uYesu Kristu.

<span id="an_15:27">15:27</span> Sibathumile ngoko ooYuda noSilas,
abothi nabo banibikele ezi ndawo ngomlomo.

<span id="an_15:28">15:28</span> Kuba kwabonakala kulungile kuye uMoya
oyiNgcwele, nakuthi, ukuba kungabekwa phezu kwenu mthwalo ungaphezu
kwezi ndawo zifunekayo:

<span id="an_15:29">15:29</span> zokuba nizile izinto ezibingelelwe
kwizithixo, negazi, nento ekrwitshiweyo, nombulo; enothi nakuzigcina
kuzo, nibe niyalungisa. Hlalani kakuhle.

<span id="an_15:30">15:30</span> Bathe ke ngoko, bakunduluka, beza
kwa-Antiyokwe; bawuhlanganisa umhlambi wabazalwana, bayinikela incwadi
leyo.

<span id="an_15:31">15:31</span> Beyilesile ke bona, baluvuyela
uthuthuzelo olu.

<span id="an_15:32">15:32</span> Ke kaloku ooYuda noSilas, kuba
bengabaprofeti nabo, babathuthuzela abazalwana ngokuthetha okukhulu,
babomeleza.

<span id="an_15:33">15:33</span> Bakuba ke benze ixesha, banduluka
bexolile kubazalwana, baya kubapostile.

<span id="an_15:34">15:34</span> Kodwa kuSilas kwabonakala kulungile
ukuba akhe ahlale khona.

<span id="an_15:35">15:35</span> Balibala ke ooPawulos noBharnabhas
kwa-Antiyokwe, befundisa, beshumayela iindaba ezilungileyo zelizwi
leNkosi, kwanabanye abaninzi.

<span id="an_15:36">15:36</span> Ke kaloku, emva kwemihla ethile, wathi
uPawulos kuBharnabhas, Makhe sibuye siye kuvelela abazalwana bethu, kuyo
yonke imizi ngemizi esalazisayo kuyo ilizwi leNkosi, sibone ukuba
banjani na.

<span id="an_15:37">15:37</span> Ke kaloku uBharnabhas wangxamela ukuba
bathabathe nabo uYohane, ekuthiwa nguMarko;

<span id="an_15:38">15:38</span> kodwa uPawulos wathi akufanelekile
ukumthabatha, ahambe nabo, lowo wemkayo kubo kwelasePamfili, akaya nabo
emsebenzini.

<span id="an_15:39">15:39</span> Kwabakho ngoko amazwi abukhali phakathi
kwabo, ngokokude bahlukane; athi uBharnabhas amthabathe uMarko, anduluke
ngomkhombe aye eSipro;

<span id="an_15:40">15:40</span> kodwa uPawulos wanyula uSilas, wemka,
enikelwe kubabalo lukaThixo ngabazalwana.

<span id="an_15:41">15:41</span> Walityhutyha ke elaseSiriya
nelaseKiliki, ewomeleza amabandla.

<span id="an_16:1">16:1</span> Ke kaloku wafika eDerbhe naseListra.
Kwabonakala kukho mfundi uthile apho, ugama linguTimoti, unyana
wentokazi ethile engumYudakazi okholiweyo, kodwa uyise engumGrike;

<span id="an_16:2">16:2</span> obengqinelwe kakuhle ngabazalwana
baseListra naseIkoniyo.

<span id="an_16:3">16:3</span> Lowo uPawulos wathanda ukuba aphume naye;
wamthabatha wamalusa, ngenxa yamaYuda abekwezo ndawo; kuba bonke
babemazi uyise ukuba ungumGrike.

<span id="an_16:4">16:4</span> Ke kaloku, xa babeyihamba imizi,
babanikela imimiselo ukuba bayigcine, leyo ibimiswe ngabapostile
namadoda amakhulu aseYerusalem.

<span id="an_16:5">16:5</span> Ayezimaseka ke ngoko amabandla
elukholweni, esanda ngenani imihla ngemihla.

<span id="an_16:6">16:6</span> Ke kaloku, bakulityhutyha ilizwe
laseFrigi nelaseGalati, balelwa nguMoya oyiNgcwele ukulithetha ilizwi
kwelaseAsiya.

<span id="an_16:7">16:7</span> Befikile kwelaseMisi, balinga ukuya
nakwelaseBhitini, kodwa akabavumelanga uMoya lowo;

<span id="an_16:8">16:8</span> badlula ke kwelaseMisi, behla baya
eTrowa.

<span id="an_16:9">16:9</span> Kwabonakala umbono kuPawulos ebusuku.
Kwema ndoda ithile yelaseMakedoni, imbongoza isithi, Wela uze
kwelaseMakedoni, usisize.

<span id="an_16:10">16:10</span> Ke kaloku, akuwubona umbono lowo,
safuna thina kwaoko ukuphuma siye kwelaseMakedoni, sigqibe kwelithi,
iNkosi isibizele ukuba sibashumayeze iindaba ezilungileyo.

<span id="an_16:11">16:11</span> Sindulukile ngoko ngomkhombe eTrowa,
sathi ngqo ukuya eSamotraki, sathi ngengomso seza eNeyapoli;

<span id="an_16:12">16:12</span> ukusuka apho, seza eFilipi, owona mzi
wokuqala wecala elo lilelaseMakedoni, uyikoloni. Salibala ke kuloo mzi
imihla ethile.

<span id="an_16:13">16:13</span> Sathi ngomhla wesabatha, saphuma saya
ngaphandle komzi ngasemlanjeni, apho umthandazo ubusakwenziwa khona;
sahlala phantsi, samana sithetha kubafazi ababebuthelene khona.

<span id="an_16:14">16:14</span> Kwaye kuphulaphula intokazi ethile
egama linguLidiya, umthengisi weengubo ezibomvu, womzi weTiyatira,
emhlonelayo uThixo, entliziyo yayivulayo iNkosi ukuba izinyamekele
izinto ezazithethwa nguPawulos.

<span id="an_16:15">16:15</span> Ke kaloku, yakuba ibhaptiziwe nendlu
yayo, yasibongoza isithi, Ukuba nithi ndikholiwe eNkosini, ngenani
endlwini yam, nihlale. Yasizama.

<span id="an_16:16">16:16</span> Ke kaloku kwathi, kwakubon’ ukuba
siyaya endaweni yokuthandaza, sahlangatyezwa sisicakazana esithile,
sinomoya wemilozi; sona besizizuzisa iinkosi zaso inzuzo enkulu
ngokuvumisa.

<span id="an_16:17">16:17</span> Sona eso sithene mbende noPawulos
nathi, samana sidanduluka sisithi, Aba bantu bangabakhonzi bakaThixo
Osenyangweni, bona basazisayo indlela yosindiso.

<span id="an_16:18">16:18</span> Oko ke sakwenza sona imihla emininzi.
Ebindekile ke uPawulos, wathi guququ, wathi kuwo umoya, Ndiyakuthethela
egameni likaYesu Kristu ukuba uphume kuso. Waphuma ke kwangelo lixa.

<span id="an_16:19">16:19</span> Ke kaloku, zakubona iinkosi zaso ukuba
liphumile ithemba lenzuzo yazo, zababamba ooPawulos noSilas, zabarholela
endaweni yembutho, kubaphathi:

<span id="an_16:20">16:20</span> zabazisa kubo abathetheli, zathi, Aba
bantu bayawukhathaza kakhulu umzi wethu, bengamaYuda;

<span id="an_16:21">16:21</span> basifundisa amasiko ekungavumelekileyo
ukuba siwamkele, nokuba siwenze, singamaRoma.

<span id="an_16:22">16:22</span> Isihlwele sabahlanganyela; nabathetheli
bazithi qwengeqwenge iingubo zabo, bathi mababethwe ngeentswazi.

<span id="an_16:23">16:23</span> Bathi, bakuba bebabethe imivumbo
emininzi, babaphosa entolongweni, bamthethela umgcini wababanjwa ukuba
abagcine ngokunqabileyo;

<span id="an_16:24">16:24</span> owathi, amkele umyalelo onjalo,
wabaphosa kwengaphakathi intolongo, waziqinisa iinyawo zabo emithini.

<span id="an_16:25">16:25</span> Ke kaloku, malunga phakathi kobusuku,
ooPawulos noSilas babethandaza, bevuma elokudumisa uThixo;
babephulaphula ke ababanjwa.

<span id="an_16:26">16:26</span> Kwabakho ke ngequbuliso unyikimo
olukhulu lomhlaba, ngokokude zizanyazanyiswe iziseko zentolongo;
zavuleka kwaoko iingcango zonke, athukululeka amakhamandela abo bonke.

<span id="an_16:27">16:27</span> Ethe tyithi ke ebuthongweni umgcini
wababanjwa, ebona iingcango zentolongo zivulekile, warhola ikrele, eza
kuzibulala, eba ababanjwa babalekile.

<span id="an_16:28">16:28</span> UPawulos wabiza ke ngezwi elikhulu
wathi, Ungazenzakalisi; kuba sikho sonke apha.

<span id="an_16:29">16:29</span> Ebize ke izibane, watsiba phakathi,
waza egubha, wawa phantsi phambi koPawulos noSilas.

<span id="an_16:30">16:30</span> Wabazisa phandle, wathi, Zinkosi,
ndimelwe kukuthini na, ukuze ndisindiswe?

<span id="an_16:31">16:31</span> Bathi ke bona, Kholwa kuyo iNkosi uYesu
Kristu, wosindiswa wena nendlu yakho.

<span id="an_16:32">16:32</span> Balithetha kuye ilizwi leNkosi, nakubo
bonke ababesendlwini yakhe.

<span id="an_16:33">16:33</span> Wabathabatha ngelo lixa lobusuku,
wayihlamba imivumbo yabo; wabhaptizwa yena kwalapho, nabo bonke abakhe.

<span id="an_16:34">16:34</span> Kananjalo, ebanyuse wabasa endlwini
yakhe, wabeka ukudla phambi kwabo, wagcoba nendlu yakhe yonke, kuba
ekholwa kuThixo.

<span id="an_16:35">16:35</span> Kwakusa, abathetheli bathuma
amadindala, besithi, Bakhulule abo bantu.

<span id="an_16:36">16:36</span> Uwaxelile ke umgcini wababanjwa la
mazwi kuPawulos, wathi, Abathetheli bathumele ukuba nikhululwe; ke ngoko
phumani, nihambe ngoxolo.

<span id="an_16:37">16:37</span> Uthe ke uPawulos kuwo, Basityabule
ekuhleni singagwetywanga, sibantu bangamaRoma; basiphosa entolongweni;
ngoku basikhupha ngasese na? Nakanye; mabeze bona ngokwabo, basikhuphe.

<span id="an_16:38">16:38</span> Awaxela ke la mazwi amadindala
kubathetheli; boyika, bakuva ukuba bangamaRoma.

<span id="an_16:39">16:39</span> Beza bababongoza, babakhupha, babacela
ukuba baphume kuwo umzi.

<span id="an_16:40">16:40</span> Bephumile ke entolongweni, baya kungena
kwaLidiya; bathi, bebabonile abazalwana, babayala, bemka.

<span id="an_17:1">17:1</span> Ke kaloku, bakuba beyihambile iAmfipoli
neApoloni, beza eTesalonika, apho yayikhona indlu yesikhungu yamaYuda.

<span id="an_17:2">17:2</span> Ngokwesiko ke likaPawulos wangena kuwo;
waye iisabatha ezintathu exoxa nawo, ethabatha ezibhalweni,

<span id="an_17:3">17:3</span> etyhila, ebeka phambi kwawo ukuba uKristu
ubemelwe kukuva ubunzima, aze avuke kwabafileyo; nokuthi, Nguye ke
uKristu, lo Yesu ndinazisa yena mna.

<span id="an_17:4">17:4</span> Inxenye kuwo yoyiseka, yazibandakanya
noPawulos noSilas, kwanenkitha enkulu yamaGrike amhlonelayo uThixo;
nakubafazi abaziintloko ababa mbalwa.

<span id="an_17:5">17:5</span> Ke kaloku amaYuda angoyisekileyo,
enomsindo, azithabathela amadoda athile angendawo, angamahilihili, enza
ibubu, awuphithizelisa umzi, ayifikela nendlu kaYason, efuna
ukubarholela eluntwini.

<span id="an_17:6">17:6</span> Akuba engabafumananga ke, amrholela
uYason nabazalwana abathile kubaphathi bomzi, ebhomboloza esithi, Aba
baliqungaqungileyo elimiweyo, bona bafikile nalapha;

<span id="an_17:7">17:7</span> athe uYason wabamkela ngobubele; baye
bonke aba besenza okuchasene nemimiselo kaKesare, besithi, Kukho kumkani
wumbi unguYesu.

<span id="an_17:8">17:8</span> Asikhathaza ke isihlwele nabaphathi
bomzi, bakuziva ezi zinto.

<span id="an_17:9">17:9</span> Bethabathe isibambiso kuYason nakwabanye,
babakhulula.

<span id="an_17:10">17:10</span> Ke kaloku bathi abazalwana kwaoko
bamndulula uPawulos noSilas ngobusuku, ukuba baye eBhereya; abathi bona
bakufika, baya endlwini yesikhungu yamaYuda.

<span id="an_17:11">17:11</span> La ke aye enobuntu kunawaseTesalonika;
la wona alamkela ilizwi ngentumekelelo yonke, ezincina izibhalo imihla
ngemihla, ukuba zingaba zinjalo na ezi zinto.

<span id="an_17:12">17:12</span> Kwakholwa ke ngoko into eninzi kuwo,
nakumaGrikekazi abekekileyo, nakumadoda, ababa mbalwa.

<span id="an_17:13">17:13</span> Akuqonda ke awaseTesalonika amaYuda,
ukuba ilizwi likaThixo lazisiwe nguPawulos naseBhereya, eza
azizamazamisa nalapho izihlwele.

<span id="an_17:14">17:14</span> Bandula ke kwaoko abazalwana, bamsusa
uPawulos ukuba abheke ngaselwandle; kwasala uSilas kwanoTimoti khona.

<span id="an_17:15">17:15</span> Bathe ke bona abamkhaphayo uPawulos,
bamsa eAtene; bakuba bamkele umthetho oya kooSilas noTimoti, wokuba beze
kuye kwakamsinya, bemka.

<span id="an_17:16">17:16</span> Ke kaloku, akubon’ ukuba uPawulos
ubalindile eAtene, wacaphuka, akuwubona umzi uzizithixo kuphela.

<span id="an_17:17">17:17</span> Wayexoxa ke ngoko endlwini yesikhungu
namaYuda, nabamhlonelayo uThixo; nasendaweni yembutho imihla ngemihla,
nabasukuba bekhona.

<span id="an_17:18">17:18</span> Ke kaloku izithanda-bulumko ezithile
zamaEpikure nezamaStoyike zamhlanganyela; yayisithi inxenye, Azi lifuna
ukuthini na eli pholopholo? Abanye ke bathi, Ngathi ngumazisi wezithixo
zasemzini; ngokuba wayebashumayeza iindaba ezilungileyo zikaYesu, novuko
lwabafileyo.

<span id="an_17:19">17:19</span> Bamthabatha ke bamsa eAreyopago,
besithi, Singakhe siyive na le mfundiso intsha ithethwa nguwe, ukuba
iyini na?

<span id="an_17:20">17:20</span> Kuba uzisa izinto ezithile zasemzini
ezindlebeni zethu; singa singazi ngoko, ukuba zingaba zifuna ukuba
yintoni na ezi zinto.

<span id="an_17:21">17:21</span> Ke kaloku abaseAtene bonke, nabasemzini
abangabahambi, babengazilibazisi nganto yimbi, ngaphandle kokuxela
nokuva olona daba lutsha.

<span id="an_17:22">17:22</span> Wema ke uPawulos esazulwini
seAreyopago, wathi: Madoda aseAtene, ndiyabona ukuba ezintweni zonke
nincamisile ukuhlonela izithixo.

<span id="an_17:23">17:23</span> Kuba ndithe, ndihamba ndisingasinga
izinto enizihlonelayo, ndafumana nesibingelelo ekubhalwe kuso, kwathiwa,
kongaziwayo uThixo. Lowo ngoko nimhlonelayo ningamazi, ndinazisa yena
mna.

<span id="an_17:24">17:24</span> UThixo yena, owenza ihlabathi neento
zonke ezikulo, lowo, eyiNkosi nje yezulu nomhlaba, akahlali zitempileni
zenziwe ngazandla.

<span id="an_17:25">17:25</span> Kananjalo akaphiliswa zizandla zabantu,
ngokoswele into, inguye nje obanika bonke ubomi, nomphefumlo, nazo zonke
izinto.

<span id="an_17:26">17:26</span> Kanjalo wazenza ngagazi-nye zonke
iintlanga zabantu, ukuba zime phezu kwawo wonke umhlaba, emisa amaxesha
abekwe ngenxa engaphambili, nemida yokuma kwazo;

<span id="an_17:27">17:27</span> ukuze bayifune iNkosi, ukuba kambe
bangaphuthaphutha bayifumane, nakuba ingekude kuthi sonke ngabanye.

<span id="an_17:28">17:28</span> Kuba kuyo sihleli, siyashukuma, sikho;
njengokuba neembongi ezithile zenu zitshilo ukuthi, Kuba nathi siyinzala
yakhe.

<span id="an_17:29">17:29</span> Siyinzala kaThixo nje ke, akusifanele
ukuba sibe ubuthixo obu bufana negolide nesilivere nelitye, into
eqingqwe ngobungcibi nangengcinga yomntu.

<span id="an_17:30">17:30</span> Loo maxesha ke ngoko okungazi, uThixo
wawayeka ngabomi; kungoku uyala abantu bonke ezindaweni zonke ukuba
baguquke;

<span id="an_17:31">17:31</span> ngokokuba emise umhla, aza kuligweba
ngawo elimiweyo ngobulungisa, ngendoda awayimisayo, ebanike bonke ukholo
ngokuyivusa kwabafileyo.

<span id="an_17:32">17:32</span> Ke kaloku, bakuva ngokuvuka
kwabafileyo, inxenye yayihlekisa ngaloo nto, abanye bathi, Sobuya sikuve
wena ngale nto.

<span id="an_17:33">17:33</span> Waphuma njalo ke uPawulos phakathi
kwabo.

<span id="an_17:34">17:34</span> Kodwa amadoda athile anamathele kuye,
akholwa, anoDiyonisiyo waseAreyopago, nomfazi ogama linguDamari, nabanye
ndawonye nabo.

<span id="an_18:1">18:1</span> Ke kaloku, emva kwezi zinto, wahlukana
uPawulos neAtene, weza eKorinte.

<span id="an_18:2">18:2</span> Wafumana umYuda othile wasePonto
ngokuzalwa, ogama linguAkwila, esandula ukuvela eItali, noPrisila
umkakhe, weza kubo (ngenxa yokuba uKlawudiyo ebemise ukuthi, makahlukane
neRoma onke amaYuda).

<span id="an_18:3">18:3</span> Kuthe ke, ngenxa yokuba belilinye
ishishini labo, waselehlala nabo esebenza; kuba babengabenzi beentente,
ishishini labo.

<span id="an_18:4">18:4</span> Wayexoxa ke endlwini yesikhungu iisabatha
ngeesabatha zonke, ezamela ukweyisa amaYuda namaGrike.

<span id="an_18:5">18:5</span> Ke kaloku, bakuhla bevela kwelaseMakedoni
ooSilas noTimoti, uPawulos waxinwa ngumoya, waqononondisa kumaYuda ukuba
uYesu lo nguye uKristu.

<span id="an_18:6">18:6</span> Uthe ke, akuchasa, akunyelisa,
wavuthulula iingubo zakhe, wathi kuwo, Igazi lenu malibe phezu kwentloko
yenu; ndihlambulukile mna; kuthabathela kweli xesha, ndiya kuya
kwiintlanga.

<span id="an_18:7">18:7</span> Esuka khona, weza endlwini yothile ogama
linguYusto, omhlonelayo uThixo, ondlu yayamene nendlu yesikhungu.

<span id="an_18:8">18:8</span> Uthe ke uKrispo, umphathi wendlu
yesikhungu, wakholwa yiNkosi, nendlu yakhe iphela; nento eninzi
yamaKorinte yakuva yakholwa, yabhaptizwa.

<span id="an_18:9">18:9</span> Yathi ke iNkosi ngombono ebusuku
kuPawulos, Musa ukoyika, thetha ungathi tu;

<span id="an_18:10">18:10</span> ngokokuba mna ndinawe, kanjalo akukho
namnye uya kukusa sandla, akuphathe kakubi; ngokokuba ndinabantu
abaninzi kulo mzi.

<span id="an_18:11">18:11</span> Wahlala khona ke umnyaka oneenyanga
ezintandathu, efundisa ilizwi likaThixo phakathi kwabo.

<span id="an_18:12">18:12</span> Ke kaloku, akubon’ ukuba uGaliyo
ulibamba kwelaseAkaya, amwela uPawulos amaYuda ngamxhelo mnye, amsa
esihlalweni sokugweba,

<span id="an_18:13">18:13</span> esithi, Lo uzamela ukweyisa abantu
ukuba bamhlonele uThixo ngokunxamnye nomthetho.

<span id="an_18:14">18:14</span> Uthe ke xa uPawulos aza kuvula umlomo,
wathi uGaliyo kumaYuda, Ukuba ke ngoko ibiyinto yentswela-bulungisa,
nokuba ibiyeyobutshijolo obungendawo, maYuda, ngekufanelekile ukuba
ndininyamezele;

<span id="an_18:15">18:15</span> kodwa ukuba yimbuzwano ngelizwi,
namagama, nomthetho ongowenu, zikhangeleleni nina; kuba mna andingi
ndingaba ngumgwebi wezo zinto.

<span id="an_18:16">18:16</span> Wawagxotha esihlalweni sokugweba.

<span id="an_18:17">18:17</span> Ambamba ke onke amaGrike uSostene,
umphathi wendlu yesikhungu, ambetha phambi kwesihlalo sokugweba.
Akwabakho nanye yezo zinto ayikhathalelayo uGaliyo.

<span id="an_18:18">18:18</span> Ke kaloku uPawulos ukhe wahlala imihla
eyaneleyo. Waza, ebabulisile abazalwana, wemka ngomkhombe waya
kwelaseSiriya, enoPrisila noAkwila; eyichebile intloko eKenkreya, kuba
waye enesibambiso.

<span id="an_18:19">18:19</span> Wehla ke wafika e-Efese, wabashiya bona
apho; ke yena wangena endlwini yesikhungu, waxoxa namaYuda.

<span id="an_18:20">18:20</span> Uthe ke, akumcela ukuba akhe ahlale
umzuzu kuwo, akavuma;

<span id="an_18:21">18:21</span> wawabulisa ke esithi, Nokuba kutheni,
ndimelwe kukuwenzela eYerusalem umthendeleko ozayo; kodwa ndobuya ndize
kuni, ukuba uThixo uyavuma. Waza wemka ngomkhombe e-Efese.

<span id="an_18:22">18:22</span> Uthe, ehle weza eKesareya, wenyuka
walibulisa ibandla, wehla waya kwa-Antiyokwe.

<span id="an_18:23">18:23</span> Enze ixesha elithile khona, wemka,
walityhutyha ilizwe laseGalati, nelaseFrigi, ebomeleza bonke abafundi.

<span id="an_18:24">18:24</span> Ke kaloku wathi umYuda othile, ogama
linguApolo, wakwa-Alesandire ngokuzalwa, umfo oliciko, wehla waya
e-Efese, enobunkunkqele ezibhalweni.

<span id="an_18:25">18:25</span> Lowo ke wayeyifundisiwe ngomlomo
indlela yeNkosi; waza evutha ngumoya wathetha, wafundisa
ngokucokisekileyo izinto ezingayo iNkosi, esazi kakuhle ubhaptizo
lukaYohane lodwa.

<span id="an_18:26">18:26</span> Yena kanjalo waqala ukuthetha
ngokungafihlisiyo endlwini yesikhungu. Bathe ke bakumva ooAkwila
noPrisila, bamthabathela kubo, bamtyhilela ngokucokisekileyo ngakumbi
indlela kaThixo.

<span id="an_18:27">18:27</span> Ke kaloku, akubon’ ukuba unga angadlula
aye kwelaseAkaya, abazalwana babhala bebayala abafundi ukuba bamamkele;
owathi akufika, wabanceda kakhulu abakholiweyo ngalo ubabalo;

<span id="an_18:28">18:28</span> kuba waweyisa, wawancamisa ekuhleni
amaYuda, ebonakalalisa ngazo izibhalo ukuba uYesu lo unguye uKristu.

<span id="an_19:1">19:1</span> Ke kaloku kwathi, xa uApolo aseKorinte,
uPawulos, ewatyhutyhile amacala asentla, weza e-Efese;

<span id="an_19:2">19:2</span> wafumana bafundi bathile, wathi kubo,
UMoya oyiNgcwele namamkela na, nakholwayo nje? Bathi ke bona kuye,
Asizanga sive nokuva ukuba kukho uMoya oyiNgcwele.

<span id="an_19:3">19:3</span> Wathi kubo, Nanibhaptizelwe enini na
phofu? Bathe ke bona, Elubhaptizweni lukaYohane.

<span id="an_19:4">19:4</span> Wathi ke uPawulos, UYohane okunene
wabhaptiza ubhaptizo lwenguquko, esithi ebantwini, mabakholwe kulowo
uzayo emva kwakhe, oko kukuthi, kuKristu Yesu.

<span id="an_19:5">19:5</span> Bevile ke, babhaptizelwa egameni leNkosi
uYesu.

<span id="an_19:6">19:6</span> Uthe uPawulos akubeka izandla phezu
kwabo, wehla uMoya oyiNgcwele phezu kwabo, baye bethetha ngeelwimi,
beprofeta.

<span id="an_19:7">19:7</span> Aye ke amadoda lawo ewonke engathi
alishumi elinamabini.

<span id="an_19:8">19:8</span> Ke kaloku, wangena endlwini yesikhungu,
wathetha ngokungafihlisiyo iinyanga zantathu, exoxa nabantu, ebeyisela
kwizinto ezingabo ubukumkani bukaThixo.

<span id="an_19:9">19:9</span> Ke bakuba abathile belukhuni,
bengaphulaphuli, bethetha okubi ngayo iNdlela leyo phambi komhlambi,
wesuka kubo, wabahlula abafundi, exoxa imihla ngemihla esikolweni
sikaTirano.

<span id="an_19:10">19:10</span> Oku ke kwenzeka iminyaka emibini,
ngokokude bonke abemiyo kwelaseAsiya balive ilizwi leNkosi uYesu,
amaYuda kwanamaGrike.

<span id="an_19:11">19:11</span> Waye noThixo esenze ngezandla
zikaPawulos imisebenzi yamandla engahlali isihla;

<span id="an_19:12">19:12</span> ngokokude kusiwe nakwimilwelwe iiqhiya
nemibhinqo, ivela emzimbeni wakhe, zisuke kubo izifo, bathi noomoya
abakhohlakeleyo baphume kubo.

<span id="an_19:13">19:13</span> Ke kaloku bathi abathile bakumaYuda
abhadulayo, angabafungisi, bazamela ukulibiza igama leNkosi uYesu phezu
kwabanoomoya abakhohlakeleyo, besithi, Sinifungisa uYesu lowo
uvakaliswayo nguPawulos.

<span id="an_19:14">19:14</span> Kwaye kukho ke nyana bathile basixhenxe
bakaSkeva, umYuda, umbingeleli omkhulu, ababekwenza oko.

<span id="an_19:15">19:15</span> Waphendula ke umoya okhohlakeleyo,
wathi. UYesu ndiyamazi, noPawulos ndiyamazi kakuhle; ke nina ningoobani
na?

<span id="an_19:16">19:16</span> Wesuka umntu obukuye umoya
okhohlakeleyo, wabatsibela, wabagagamela wabeyisa, ngokokude babaleke
baphume kuloo ndlu bengxwelerhiwe, beze.

<span id="an_19:17">19:17</span> Kwathi ke oko kwazeka kuwo onke
amaYuda, kwanakumaGrike amiyo e-Efese; angenwa kukoyika onke, lenziwa
likhulu igama leNkosi uYesu.

<span id="an_19:18">19:18</span> Yaye nento eninzi yabakholiweyo isiza,
izivuma izixela izenzo zabo.

<span id="an_19:19">19:19</span> Yathi ke nento eyaneleyo yabasebenza
izenzo zobugqi, yazizisa ndaweni-nye iincwadi zayo, bawayazitshisa
phambi kwabo bonke; bawabala amaxabiso azo, bafumana engamawaka amashumi
mahlanu esilivere.

<span id="an_19:20">19:20</span> Lenjenjalo ke ilizwi leNkosi ukwanda
ngamandla nokweyisa.

<span id="an_19:21">19:21</span> Ke kaloku, zakuzaliseka ezi zinto,
wamisa emoyeni wakhe uPawulos ukuba athi, elityhutyhile elaseMakedoni
nelaseAkaya, aye eYerusalem, esithi, Emveni kokuba ndithe ndakhona,
ndimelwe kukuba ndibone neRoma.

<span id="an_19:22">19:22</span> Wathuma ke kwelaseMakedoni bababini
kwabamlungiselelayo, uTimoti noErasto; yena ke wakha walibala umzuzu
kwelaseAsiya.

<span id="an_19:23">19:23</span> Ke kaloku kwabakho ngelo xesha
inkathazeko engencinane ngayo iNdlela le.

<span id="an_19:24">19:24</span> Kuba uthile, ogama linguDemetriyo,
umkhandi wesilivere, obesenza iitempile zesilivere zika-Artemis,
wayezizuzisa iingcibi inzuzo engencinane.

<span id="an_19:25">19:25</span> Waziqukela ndawonye, kwanabasebenzi
bezinto ezinjalo, wathi, Madoda, niyazi kakuhle ukuba buphuma kule nzuzo
ubutyebi bethu;

<span id="an_19:26">19:26</span> kananjalo niyabona, niyeva, ukuba
akuse-Efese kodwa, kuphantse ukuba kulo lonke elaseAsiya, athe lo
Pawulos waphambukisa isihlwele esaneleyo, ngokusoyisa ngamazwi athi,
asingoothixo abo benziwa ngesandla.

<span id="an_19:27">19:27</span> Asisiso ke esi sabelo sethu sodwa
esisichenge sokudelwa; kwanetempile yothixokazi omkhulu uArtemis iza
kubalelwa ekuthini yinto engento, butshabalale ke nobungangamela bakhe,
ohlonelwa lelaseAsiya liphela nelimiweyo.

<span id="an_19:28">19:28</span> Bakukuva ke oko, bazala ngumsindo,
bankqangaza, besithi, Mkhulu uArtemis wabase-Efese!

<span id="an_19:29">19:29</span> Wazala umzi uphela sisidubedube; besuka
indulumbane ngamxhelo mnye endaweni yokubonela, bamthi hlasi uGayo
noAristarko, abelaseMakedoni, ababehamba noPawulos.

<span id="an_19:30">19:30</span> Uthe ke uPawulos, enga angangena
entlanganisweni yabantu, abamvumela abafundi.

<span id="an_19:31">19:31</span> Abathile ke bakubaphathi belaseAsiya,
benobuhlobo kuye, bathumela kuye, bambongoza ukuba angazinikeli endaweni
yokubonela.

<span id="an_19:32">19:32</span> Abanye ke ngoko babenkqangaza enye
into, abanye yimbi, kuba ibandla labe lidubadubekile; baye abaninzi
bengazi ukuba babuthelene ngenxa yantoni na.

<span id="an_19:33">19:33</span> Bamrhola ke esihlweleni uAlesandire,
akubon’ ukuba amaYuda amtyhalela phambili; uwangawangisile ke
uAlesandire ngesandla, wafuna ukuziphendulela eluntwini.

<span id="an_19:34">19:34</span> Kodwa bakuqonda ukuba ungumYuda, benza
inzwinini enye bonke bephela, benkqangaza umzuzu omaxa mabini, besithi,
Mkhulu uArtemis wabase-Efese!

<span id="an_19:35">19:35</span> Esizolisile ke umbhali isihlwele, uthe,
Madoda ase-Efese, kanene nguwuphi na umntu ongaziyo, ukuba umzi
wase-Efese ungumgcini-tempile wothixokazi omkhulu uArtemis,
nowomfanekiselo owawa kuZeyus.

<span id="an_19:36">19:36</span> Zingenakuphikwa nje ke ezo zinto,
nimelwe kukuthi nizole, ningenzi nanye into ngobutyhuthu-tyhuthu,

<span id="an_19:37">19:37</span> Kuba niwazise apha la madoda,
engebaphangi batempile, nabanyelisi bothixokazi wenu.

<span id="an_19:38">19:38</span> Ukuba ke ngoko uDemetriyo neengcibi
ezinaye banendawo emntwini, zikho iimini zamatyala, akho namabamba;
mabamangalelane.

<span id="an_19:39">19:39</span> Ke ukuba nifuna into nganto zimbi,
yoconjululwa kwesesikweni intlanganiso.

<span id="an_19:40">19:40</span> Kuba sizizichenge zokumangalelwa
ngesaqunge sanamhla, kungekho nasinye isizathu nje, esingaba nako ngaso
ukwenza ilizwi ngale mbuthumbuthu.

<span id="an_19:41">19:41</span> Akutsho, wayindulula intlanganiso.

<span id="an_20:1">20:1</span> Ke kaloku, emva kokuphela
kwesiphithiphithi eso, uPawulos wababizela kuye abafundi, wababulisa,
waphuma waya kwelaseMakedoni.

<span id="an_20:2">20:2</span> Ewatyhutyhile ke loo macala, ebayalile
ngokuthetha okukhulu, weza kwelamaGrike.

<span id="an_20:3">20:3</span> Wenza apho iinyanga zantathu. Uthe ke,
kwakwenziwa iyelenqe ngaye ngamaYuda, xa aza kuya ngomkhombe
kwelaseSiriya, wagqiba kwelokuba acande kwelaseMakedoni ngokubuya.

<span id="an_20:4">20:4</span> Waphelekelelwa ke, kwada kweza
kwelaseAsiya, nguSopatro waseBhereya; kumaTesalonika ke yanguAristarko
noSekundo; noGayo waseDerbhe, noTimoti; kwabelaseAsiya yanguTikiko
noTrofimo;

<span id="an_20:5">20:5</span> abo basandulela, basilinda eTrowa.

<span id="an_20:6">20:6</span> Semka ke thina ngomkhombe eFilipi, emva
kwemihla yezonka ezingenagwele, seza kubo eTrowa ngeentsuku ezintlanu;
salibala khona iintsuku zasixhenxe.

<span id="an_20:7">20:7</span> Ke kaloku, ngolokuqala usuku lweveki,
bakubon’ ukuba abafundi bahlanganisene ukuba baqhekeze isonka, uPawulos
wayexoxa nabo, eza kumka ngengomso; wayolula intetho yakhe kwada
kwaphakathi kobusuku.

<span id="an_20:8">20:8</span> Zaye ke izibane zanele egumbini
eliphezulu, apho babehlanganisene khona.

<span id="an_20:9">20:9</span> Kwakuhleli ke efestileni ndodana ithile
ingama linguYutiko, isindwa bubuthongo obukhulu. Akubon’ ukuba ke
uPawulos kukade exoxa, yoyiswa bubuthongo, yawa phantsi isuka
kolwesithathu udidi, yafunqulwa ifile.

<span id="an_20:10">20:10</span> Ehlile ke uPawulos, waziphosa phezu
kwayo; eyiwolile wathi, Musani ukwenza isiphithiphithi; kuba umphefumlo
wayo ukuyo.

<span id="an_20:11">20:11</span> Wenyuka ke, waqhekeza isonka, wadla;
kananjalo waxoxa ngokwaneleyo kwada kwasa, wemka njalo.

<span id="an_20:12">20:12</span> Bamzisa ke umfana lowo ehleli,
bathuthuzeleka ngokungenamlinganiselo.

<span id="an_20:13">20:13</span> Ke kaloku thina sandulela saya
emkhombeni, sasinga eAso, apho besiza kumthabatha khona uPawulos; kuba
ebemisele ngokunjalo, yena eza kuhamba ngeenyawo.

<span id="an_20:14">20:14</span> Sithe ke, akuhlangana nathi eAso,
samthabatha seza eMitilene.

<span id="an_20:15">20:15</span> Sesuka apho ngomkhombe, ngengomso
safika malungana neKiyo; sathi ke ngengomsomnye sagaleleka eSamo,
sahlala eTrogiliyo; ngolandelayo seza eMileto.

<span id="an_20:16">20:16</span> Kuba uPawulos wagqiba kwelokuba
kudlulwe ngomkhombe e-Efese, ukuze angabi nakwenza xesha lide
kwelaseAsiya; kuba wayekhawulezele ukuthi, ukuba unako, awenze umhla
wepentekoste eYerusalem.

<span id="an_20:17">20:17</span> Ke kaloku eMileto apho wathumela
e-Efese, wawabizela khona amadoda amakhulu alo ibandla.

<span id="an_20:18">20:18</span> Akufika ke kuye, wathi kuwo: Niyazi
kakuhle nina, kususela kwimini yokuqala endathi qatha ngayo
kwelaseAsiya, ukuba ndathini na ukuhlala kwam nani lonke ixesha,

<span id="an_20:19">20:19</span> ndikhonza eNkosini, ndinako konke
ukuthobeka kwentliziyo, neenyembezi ezininzi, nokulingwa okwandihlelayo
ngamayelenqe amaYuda:

<span id="an_20:20">20:20</span> okokuba andinifihlelanga nto,
ndanityela onke amalungelo; ndanifundisa ekuhleni nakwizindlu ngezindlu,

<span id="an_20:21">20:21</span> ndiqononondisa kuma Yuda nakumaGrike
ukuguqukela kuThixo, nokukholwa kuyo iNkosi yethu, uYesu Kristu.

<span id="an_20:22">20:22</span> Nangoku, yabonani, ndiya mna
eYerusalem, ndibotshiwe nguMoya, ndingazazi izinto eziya kundihlela
khona;

<span id="an_20:23">20:23</span> ndanele ukwazi ukuba uMoya oyiNgcwele
uqononondisa kwimizi ngemizi, esithi ndilindwe ngamakhamandela
naziimbandezelo.

<span id="an_20:24">20:24</span> Andikhathalele nanye yezi zinto;
kanjalo nobomi bam obu andinqabe nabo, ukuze ndilufeze uhambo lwam
ngovuyo, nolungiselelo endalwamkelayo eNkosini uYesu, lokuqononondisa
iindaba ezilungileyo zobabalo lukaThixo.

<span id="an_20:25">20:25</span> Nangoku, yabonani, ndiyazi mna, ukuba
nina nonke ndahambayo phakathi kwenu, ndibuvakalisa ubukumkani
bukaThixo, anisayi kuba sabubona ubuso bam.

<span id="an_20:26">20:26</span> Kungoko ndingqinayo kuni ngayo le mini
yanamhla, ukuba mna ndimsulwa egazini labo bonke; kuba andinifihlelanga
nto;

<span id="an_20:27">20:27</span> ndanityela lonke icebo likaThixo.

<span id="an_20:28">20:28</span> Zilumkeleni ngoko, nawo wonke umhlambi,
athe uMoya oyiNgcwele wanimisa ukuba ngabaveleli bawo, ukuba nilaluse
ibandla likaThixo, awazizuzelayo ngelilelakhe igazi.

<span id="an_20:29">20:29</span> Kuba mna ndiyakwazi oku, ukuba emva
kokumka kwam, kuya kungena phakathi kwenu iingcuka ezibawayo,
zingawucongi umhlambi.

<span id="an_20:30">20:30</span> Nakuni ngokwenu kuya kuvela amadoda
athetha izinto ezigwenxa, ukuba abarhole abafundi emva kwawo.

<span id="an_20:31">20:31</span> Kungoko ndithi, Phaphani, nikhumbula
ukuba iminyaka emithathu, ubusuku nemini, andiyekanga ukululeka bonke
ngabanye, ndineenyembezi.

<span id="an_20:32">20:32</span> Kungoku, bazalwana, ndiyaniyaleza
kuThixo nakwilizwi lobabalo lwakhe, onako ukunakha, aninike ilifa
phakathi kwabo bonke abangcwalisiweyo.

<span id="an_20:33">20:33</span> Andinqwenelanga silivere nagolide
nangubo kabani.

<span id="an_20:34">20:34</span> Nina ke ngokwenu niyazi ukuba ezi
zandla zazisebenzela iintswelo zam, nezababenam.

<span id="an_20:35">20:35</span> Ndanibonisa zonke izinto, ukuba
ngokwenjenjalo ukubulaleka nimelwe kukuthi niyisize imilwelwe,
nikhumbule namazwi eNkosi uYesu; ngokuba yena wathi, Ukupha kunoyolo
ngaphezu kokuphiwa.

<span id="an_20:36">20:36</span> Akutsho, waguqa ngamadolo, wathandaza
nabo bonke.

<span id="an_20:37">20:37</span> Basitsho ke isililo esikhulu bonke,
bawa phezu kwentamo kaPawulos, bamanga kakhulu,

<span id="an_20:38">20:38</span> bebuhlungu kakhulu, ngokukodwa lilizwi
alithethileyo lokuthi, abasayi kubuya babubone ubuso bakhe.
Bamphelekelela ke, baya emkhombeni.

<span id="an_21:1">21:1</span> Ke kaloku kwathi, sakunduluka ngomkhombe,
siziqhawule kubo, see ngqo seza eKos; ngomhla olandelayo ke seza eRodo,
sesuka apho seza ePatara.

<span id="an_21:2">21:2</span> Sathi, sifumene umkhombe uwelela
kwelaseFenike, sangena kuwo sanduluka.

<span id="an_21:3">21:3</span> Sithe sakuthi thu ke eSipro, sayishiya
ngasekhohlo, saya ngomkhombe kwelaseSiriya, saphuma eTire; kuba umkhombe
ubuya kuyithula apho impahla.

<span id="an_21:4">21:4</span> Sathi sibafumene abafundi, sahlala khona
iintsuku zasixhenxe; bona babesithi kuPawulos ngoMoya, makangenyuki aye
eYerusalem.

<span id="an_21:5">21:5</span> Ke kaloku sithe, xa sizigqibileyo
iintsuku ezo, saphuma sahamba; besiphelekelela bonke, ndawonye nabafazi
nabantwana, sada sangaphandle komzi; saguqa ngamadolo elunxwemeni,
sathandaza.

<span id="an_21:6">21:6</span> Sathi sibulisene nabo, sangena emkhombeni
thina, bona ke babuyela emakhaya.

<span id="an_21:7">21:7</span> Sathi ke thina, sakulufeza uhambo
ngomkhombe sivela eTire, safika eTolimayi, sababulisa abazalwana,
sahlala nabo usuku lwalunye.

<span id="an_21:8">21:8</span> Ke kaloku ngengomso, thina besinoPawulos,
semka seza eKesareya; sangena endlwini kaFilipu, umshumayeli weendaba
ezilungileyo, obengowabaya basixhenxe, sahlala kuye.

<span id="an_21:9">21:9</span> Lowo ke wayeneentombi ezine,
ziseziintombi, ziprofeta.

<span id="an_21:10">21:10</span> Sakubon’ ukuba ke sihleli khona
iintsuku ezininzi, kwehla kwelakwaYuda mprofeti uthile, ugama
linguAgabho.

<span id="an_21:11">21:11</span> Wathi akufika kuthi, wathabatha
umbhinqo kaPawulos, wazibopha izandla neenyawo, wathi, Utsho ke uMoya
oyiNgcwele ukuthi, Indoda ongowayo lo mbhinqo, aya kwenjenje amaYuda
ukuyibopha eYerusalem, ayinikele ezandleni zeentlanga.

<span id="an_21:12">21:12</span> Ke kaloku, sakukuva oku, sambongoza
thina, kwanabakuloo ndawo, ukuba angenyuki aye eYerusalem.

<span id="an_21:13">21:13</span> Waphendula ke uPawulos, wathi, Nenzani
na ukulila niyityumze intliziyo yam? kuba mna ndingalungele kubotshwa
kodwa; ndilungele nokufa eYerusalem, ngenxa yegama leNkosi uYesu.

<span id="an_21:14">21:14</span> Akuba ke engoyiseki, sathi cwaka,
sisithi, Makwenzeke ukuthanda kweNkosi.

<span id="an_21:15">21:15</span> Ke kaloku emva kwezo ntsuku, sabopha
impahla, senyuka saya eYerusalem.

<span id="an_21:16">21:16</span> Kwahamba ke nathi abathile nakubafundi
abavela eKesareya, besisa thina kuMnaso waseSipro, obengumfundi
kwakudala, esaba lundwendwe lwakhe.

<span id="an_21:17">21:17</span> Ke kaloku, sakufika eYerusalem,
basamkela ngovuyo abazalwana.

<span id="an_21:18">21:18</span> Ngengomso ke, uPawulos wangena kunye
nathi kuYakobi; ayekho namadoda amakhulu onke.

<span id="an_21:19">21:19</span> Ubabulisile, wamana ebacacisela zonke
ngazinye izinto awazenzayo uThixo phakathi kweentlanga, ngalo
ulungiselelo lwakhe.

<span id="an_21:20">21:20</span> Bathe ke bona bakukuva oko, bayizukisa
iNkosi, batsho nokuthi kuye, Uyabona, mzalwana, oko angako amawakawaka
amaYuda akholiweyo; abe ke onke ewuzondelele umthetho.

<span id="an_21:21">21:21</span> Atyelwe ke ngawe, ukuba uyawafundisa
onke amaYuda aphakathi kweentlanga, ukuba ahlukane noMoses, usithi,
makangabalusi abantwana bawo, angahambi ngawo amasiko.

<span id="an_21:22">21:22</span> Kuthiweni na ke? Kakade kuya
kuhlanganisana inkitha; kuba aya kuva ukuba ufikile.

<span id="an_21:23">21:23</span> Ngoko yenza le nto sikuxelela yona:
kukho kuthi apha amadoda amane, anesibambiso azibophe ngaso;

<span id="an_21:24">21:24</span> wathabathe ke, uzenze nyulu kunye nawo,
ube nokudleka ngenxa yawo, ukuze agugule iintloko; bazi bonke ukuba ezo
nto bazityelweyo ngawe azilutho, nawe ngokwakho uhambe uwugcinile
umthetho.

<span id="an_21:25">21:25</span> Kodwa ngazo iintlanga ezikholiweyo,
sabhala sagqiba kwelokuba zingabambi nto injalo; kuphela ibe kukuzigcina
entweni ebingelelwe izithixo, nasegazini, nasentweni ekrwitshiweyo,
nasembulweni.

<span id="an_21:26">21:26</span> Wandula uPawulos wawathabatha ke
amadoda lawo, wathi ngengomso, ezenze nyulu kunye nawo, wangena
etempileni, eqondisisa inzaliseko yeentsuku zokwenza nyulu, ude
usondezwe umnikelo ngenxa yabo bonke ngabanye.

<span id="an_21:27">21:27</span> Ke kaloku, xa iintsuku ezisixhenxe ezo
beziza kuphela, athi amaYuda avela kwelaseAsiya, akumbona etempileni,
asidubaduba sonke isihlwele, amsa izandla,

<span id="an_21:28">21:28</span> enkqangaza esithi, Madoda, maSirayeli,
sizani. Nanku lo mntu ufundisa bonke ezindaweni zonke okuchasene
nabantu, nomthetho, nale ndawo; othe ngaphezu koko wawangenisa amaGrike
etempileni, wayenza inqambi le ndawo ingcwele.

<span id="an_21:29">21:29</span> Kuba abebone ngeenxa engaphambili
uTrofimo wase-Efese, ndawonye naye phakathi komzi; abeba uPawulos
umngenise etempileni.

<span id="an_21:30">21:30</span> Washukuma umzi uphela, babalekela
ndawonye abantu; bamthabatha uPawulos, bamrholela ngaphandle kwetempile;
zavalwa kwaoko iingcango.

<span id="an_21:31">21:31</span> Ke kaloku, xa babeza kumbulala, lwafika
udaba kumthetheli-waka webutho, lokuba iYerusalem iphela idubadubekile;

<span id="an_21:32">21:32</span> owathi kwangelo lixa wathabatha
amasoldati nabathetheli-khulu, wabaleka, wehla waya kubo. Bakumbona ke
umthetheli-waka namasoldati, bayeka ukumbetha uPawulos.

<span id="an_21:33">21:33</span> Waza wasondela umthetheli-waka,
wambamba, wathi makakhonkxwe ngemixokelelwane emibini; wayebuza ukuba
angaba ungubani na, nokuthi wenze ntoni na.

<span id="an_21:34">21:34</span> Abanye ke phakathi kwesihlwele
babhomboloza enye into, abanye enye. Akuba engenako ke ukuyazi inyaniso
ngenxa yesiphithiphithi, wathi makasiwe enqabeni yomkhosi.

<span id="an_21:35">21:35</span> Xeshikweni wafikayo ke kumatye
okunyuka, usuke wathwalwa ngamasoldati, ngenxa yamandla esihlwele;

<span id="an_21:36">21:36</span> kuba yayilandela inkitha yabantu,
inkqangaza isithi, Msuseni.

<span id="an_21:37">21:37</span> Xa ke wayeza kungeniswa enqabeni
yomkhosi, wathi uPawulos kumthetheli-waka, Kuvumelekile na ukuba
ndithethe into kuwe? Wathi ke yena, Uyasazi na isiGrike?

<span id="an_21:38">21:38</span> Akunguye na kanene laa mYiputa, wathi
phambi kwale mihla wenza isaqunge, wakhukulisela entlango laa madoda
angamawaka amane azizigebenga?

<span id="an_21:39">21:39</span> Uthe ke yena uPawulos, Mna ndingumntu
ongumYuda waseTarso, umntu okowabo lingumzi ongadume ngako welaseKiliki;
ndiyakucela ke, ndivumele ndikhe ndithethe kubo abantu.

<span id="an_21:40">21:40</span> Ke kaloku, akubon’ ukuba umvumele, wema
uPawulos ematyeni okunyuka, wawangawangisa ngesandla kubo abantu.
Kwakuthiwa cwaka kakhulu, wadanduluka ngentetho yesiHebhere, esithi:

<span id="an_22:1">22:1</span> Madoda, bazalwana, nani bobawo,
kuphulaphuleni ukuziphendulela kwam kuni ngoku.

<span id="an_22:2">22:2</span> Bakuva ke ukuba udanduluka ngentetho
yesiHebhere kubo, bazola okunye. Waza wathi:

<span id="an_22:3">22:3</span> Mna ndiyindoda engumYuda; ndizalelwe
okunene eTarso yelaseKiliki, kodwa ndondlelwe kulo mzi ezinyaweni
zikaGamaliyeli; ndiqeqeshwe ngohlobo olucokisekileyo lomthetho woobawo,
ndizondelela uThixo, njengokuba ninjalo nani nonke namhlanje.

<span id="an_22:4">22:4</span> Ndingowayitshutshisayo yona le Ndlela,
ndada ndesa ekufeni, ndibopha, ndifaka ezintolongweni amadoda
kwanabafazi;

<span id="an_22:5">22:5</span> njengokuba nombingeleli omkhulu
endingqinela, nayo yonke intlanganiso yamadoda amakhulu; endamkela kubo
iincwadi zokuya kubazalwana, ndahambela eDamasko, ndiya kuzisa
nababekhona bebotshiwe eYerusalem, ukuze babethwe.

<span id="an_22:6">22:6</span> Ke kaloku kwathi, ndihamba, ndisondela
eDamasko, malunga emini enkulu, ngesiquphe ndabanekelwa ngeenxa zonke
lukhanyiselo olukhulu luphuma ezulwini.

<span id="an_22:7">22:7</span> Ndawa emhlabeni, ndeva ilizwi lisithi
kum, Sawule, Sawule, unditshutshiselani na?

<span id="an_22:8">22:8</span> Ndaphendula ke mna ndathi, Ungubani na,
Nkosi? Yathi kum, Mna ndinguYesu waseNazarete, omtshutshisayo wena.

<span id="an_22:9">22:9</span> Bona ke ababenam balubona okunene
ukhanyiselo olo, besuka boyika; kodwa abalivanga ilizwi lalowo
wayethetha nam.

<span id="an_22:10">22:10</span> Ndathi ke, Ndithini na, Nkosi? Yathi ke
iNkosi kum, Vuka, uye eDamasko; woxelelwa khona ngazo zonke izinto
ozimiselweyo ukuba uzenze.

<span id="an_22:11">22:11</span> Ndakuba ke ndingenakondela ngenxa
yobuqaqawuli bolo lukhanyiselo, ndarholwa ngesandla ngabo babenam,
ndafika eDamasko.

<span id="an_22:12">22:12</span> Ke kaloku, Hananiya uthile, indoda
emhlonelayo uThixo ngokomthetho, engqinelwe kakuhle ngawo onke amaYuda
amiyo khona,

<span id="an_22:13">22:13</span> weza kum, wema kufuphi, wathi kum,
Sawule, mzalwana, buya ubone. Ndaza mna kwangelo lixa ndabheka phezulu
kuye.

<span id="an_22:14">22:14</span> Wathi ke yena, UThixo woobawo bethu
ukumisile wena ukuba ukwazi ukuthanda kwakhe, umbone lowo uliLungisa,
uve ilizwi eliphuma emlonyeni wakhe;

<span id="an_22:15">22:15</span> ngokuba uya kuba lingqina lakhe kubo
bonke abantu, lezinto ozibonileyo nozivileyo.

<span id="an_22:16">22:16</span> Nakaloku usalibele yini na? Suk’ ume,
ubhaptizwe, uhlambulule izono zakho, unqula igama leNkosi.

<span id="an_22:17">22:17</span> Ke kaloku kwathi, ndakuba ndibuyele
eYerusalem, ndakubon’ ukuba ndiyathandaza etempileni, ndaba sethongweni;

<span id="an_22:18">22:18</span> ndayibona isithi kum, Ngxama, uphume
kamsinya eYerusalem; ngokokuba bengayi kubamkela ubungqina bakho ngam.

<span id="an_22:19">22:19</span> Ndathi mna, Nkosi, bayazi kakuhle bona
ukuba mna ndandibafaka entolongweni, ndibatyabula kuzo zonke izindlu
zesikhungu abo bakholwayo kuwe;

<span id="an_22:20">22:20</span> naxeshikweni laphalazwayo igazi
likaStefano, ingqina lakho, ndaye ndimi kufuphi nam, ndikuthakazela
ukusikwa kwakhe, ndizigcinile iingubo zabo babemsika.

<span id="an_22:21">22:21</span> Yathi kum, Hamba; ngokuba mna ndiya
kukuthuma kude kwiintlanga.

<span id="an_22:22">22:22</span> Bamphulaphula ke, wada wafika kwelo
lizwi, baza baphakamisa izwi labo besithi, Msuseni emhlabeni umntu onje;
kuba akufanelekile ukuba adle ubomi.

<span id="an_22:23">22:23</span> Ke kaloku, bakubon’ ukuba
bayankqangaza, belahla iingubo zabo, bephosa uthuli esibhakabhakeni,

<span id="an_22:24">22:24</span> wathi umthetheli-waka, makangeniswe
enqabeni yomkhosi; wathi makancinwe ngekatsi, ukuze azi ukuba kungathuba
lini na ukuba benjenje ukunkqangaza ngaye.

<span id="an_22:25">22:25</span> Ke kaloku, xa bamolulayo ngeentambo,
wathi uPawulos kumthetheli-khulu obemi khona, Kuvumelekile na, ukuba
nimtyakatye umntu ongumRoma, engagwetywanga nokugwetywa?

<span id="an_22:26">22:26</span> Evile ke umthetheli-khulu, waya wabika
kumthetheli-waka, esithi, Yilumkele into oza kuyenza; kuba lo mntu
ungumRoma.

<span id="an_22:27">22:27</span> Weza ke umthetheli-waka wathi kuye,
Ndixelele, ungumRoma na? Wathi ke yena, Ewe.

<span id="an_22:28">22:28</span> Waphendula umthetheli-waka wathi, Mna
ukungeniswa kwam kulo mzi waseRoma, ndakuzuza ngenani elikhulu. Wathi ke
uPawulos. Ke mna ndizelwe ndinako.

<span id="an_22:29">22:29</span> Basuka kuye kwaoko ngoko abo babeza
kumncina; woyika ke nomthetheli-waka akuqonda ukuba ungumRoma, nangenxa
yokuba ebembophile.

<span id="an_22:30">22:30</span> Ke kaloku ngengomso, enga angayazi
inyaniso yento amangalelwe ngayo ngamaYuda, wamkhulula ezintanjeni,
wathi, mabeze ababingeleli abakhulu, nayo yonke intlanganiso yabo
yamatyala; waza wamhlisa uPawulos, wammisa phakathi kwabo.

<span id="an_23:1">23:1</span> Waqwalasela ke uPawulos entlanganisweni
yamatyala, wathi, Madoda, bazalwana, mna ndahlala ngokwalowo
ungowakwaThixo, ndinesazela esilungileyo, kwada kwayile mini.

<span id="an_23:2">23:2</span> Ke kaloku umbingeleli omkhulu, uHananiya,
wathi kwabo babemi ngakuye, mabambethe emlonyeni.

<span id="an_23:3">23:3</span> Waza wathi uPawulos kuye, Uza kukubetha
uThixo, ludongandini luqatyiweyo. Wena uthi uhlalele ukuba uthethe
ityala lam ngokomthetho, ubuye waphule umthetho, uthi mandibethwe?

<span id="an_23:4">23:4</span> Bona ke ababemi khona bathi, Uyamthuka na
umbingeleli omkhulu kaThixo?

<span id="an_23:5">23:5</span> Wathi uPawulos, Bendingazi, bazalwana,
ukuba ungumbingeleli omkhulu; kuba kubhaliwe kwathiwa, Uze ungathethi
kakubi ngomphathi wabantu bakowenu.

<span id="an_23:6">23:6</span> Ke kaloku uPawulos, esazi ukuba elinye
icala lelabaSadusi, elinye ke lelabaFarisi, wadanduluka entlanganisweni
yamatyala esithi, Madoda, bazalwana, mna ndingumFarisi, ndingowomFarisi;
ndimangalelwe mna ngalo ithemba nangovuko lwabafileyo.

<span id="an_23:7">23:7</span> Uthe ke akukuthetha oko, kwabakho
impambano phakathi kwabaFarisi nabaSadusi, yahlulelana inkitha leyo;

<span id="an_23:8">23:8</span> kuba okunene abaSadusi babesithi, akukho
luvuko, nasithunywa sazulu, namoya; kodwa abaFarisi bazivuma zombini ezo
ndawo.

<span id="an_23:9">23:9</span> Kwabakho ke unkqangazo olukhulu; besuka
ababhali becala labaFarisi balwa kakhulu, besithi, Asifumani nanye into
embi kulo mntu; ke ukuba kuthethe umoya kuye, nokuba sisithunywa sezulu,
masingalwi noThixo thina.

<span id="an_23:10">23:10</span> Kuthe ke, yakuba nkulu impambano, wathi
umthetheli-waka, esoyikela ukuba uPawulos angaqwengwa ngabo, wathi
mawuhle umkhosi, umxwile phakathi kwabo, umzise enqabeni yawo.

<span id="an_23:11">23:11</span> Ke kaloku ngobo busuku iNkosi yema
ngakuye, yathi, Yomelela, Pawulos; kuba njengokuba waqononondisa izinto
ngam eYerusalem, kwangokunjalo umelwe kukuthi ungqine naseRoma.

<span id="an_23:12">23:12</span> Ke kaloku kwakusa, abathile kumaYuda
bathuthelana bazibopha ngesiqalekiso, besithi abayi kudla, abayi kusela
nokusela, bade bambulale uPawulos.

<span id="an_23:13">23:13</span> Baye ke bengaphezu kwamashumi omane
ababefungele ukuyenza loo nto;

<span id="an_23:14">23:14</span> abathi bona beza kubabingeleli abakhulu
nakumadoda amakhulu, bathi, Sizibophile ngesiqalekiso esikhulu, ukuba
singafaki nto emlonyeni, side simbulale uPawulos;

<span id="an_23:15">23:15</span> ke ngoku nina bhekisani
kumthetheli-waka kunye nentlanganiso yamatyala, ukuba amhlise, eze naye
kuni ngomso, ngokungathi niza kuziqiqa ngokukhona kucokisekileyo iindawo
ezithethwa ngaye; sibe ke thina, engekasondeli, sesilungiselele
ukumbulala.

<span id="an_23:16">23:16</span> Ke kaloku, akukuva unyana wodade
boPawulos ukumlalela kwabo, wafika wangena enqabeni yomkhosi, wambikela
uPawulos.

<span id="an_23:17">23:17</span> UPawulos ubizele ke kuye omnye
wakubathetheli-khulu, wathi, Yisa le ndodana kumthetheli-waka; kuba
inento eza kuyibika kuye.

<span id="an_23:18">23:18</span> Uyithabathile ke yena, wayizisa
kumthetheli-waka, wathi, UPawulos, umbanjwa undibizele kuye, wacela
ukuba ndizise le ndodana kuwe; inento eza kuyithetha kuwe.

<span id="an_23:19">23:19</span> Wayibamba ke ngesandla umthetheli-waka,
waya nayo ngasese, wayibuza wathi, Unantoni na oza kuyibika kum?

<span id="an_23:20">23:20</span> Yathi ke, AmaYuda avumelene ukukucela
ukuba umhlise uPawulos, umse ngomso entlanganisweni yamatyala,
ngokungathi aza kubuza ngokukhona kucokisekileyo into ngaye.

<span id="an_23:21">23:21</span> Ke wena uze ungoyisakali ngawo; kuba
kuwo apho ulalelwe ngamadoda angaphezu kwamashumi amane, azibophileyo
ngeziqalekiso, ukuba angadli angaseli ade ambulale; nangoku
aselelungile, elinde idinga elivela kuwe.

<span id="an_23:22">23:22</span> Umthetheli-waka wayindulula ke indodana
leyo, akuba eyithethele ngelithi, mayingaxeleli bani, ukuba
izibonakalalisile kuye ezo ndawo.

<span id="an_23:23">23:23</span> Ebizele kuye abathetheli-khulu abathile
ababini, wathi, Lungisani amasoldati abe makhulu mabini, ukuba aye
eKesareya, nabamahashe babe mashumi asixhenxe, nababinzi babe makhulu
mabini, ngelesithathu ilixa lobusuku;

<span id="an_23:24">23:24</span> nilungise namaqegu, ukuze bamkhwelise
uPawulos, bamse kuFelikis irhuluneli, asinde.

<span id="an_23:25">23:25</span> Wabhala incwadi ethi:

<span id="an_23:26">23:26</span> UKlawudiyo Lisiya uyabulisa kuFelikis,
irhuluneli edume kunene.

<span id="an_23:27">23:27</span> Le ndoda yayibanjwe ngamaYuda, iza
kubulawa ngawo; koko ndathi gaxa kuwo ndinomkhosi, ndayihlangula,
ndakuqonda ukuba ingumRoma.

<span id="an_23:28">23:28</span> Ndakuba ke ndingalazi ityala
abeyimangalela ngalo, ndayihlisa, ndayisa entlanganisweni yawo
yamatyala;

<span id="an_23:29">23:29</span> ndayifumana imangalelwe ngeembuzwano
zomthetho wawo, kodwa ingenalo nalinye ityala elilingene ukufa,
nokufakwa iintambo.

<span id="an_23:30">23:30</span> Ke kaloku, kwakubon’ ukuba
ndilihletyelwe iyelenqe ebeliza kwenziwa ngayo le ndoda ngamaYuda,
ndithumele kuwe kwangelo lixa, ndathi nakubamangaleli bayo, mabazithethe
kuwe iindawo abanazo ngakuyo. Hlala kakuhle.

<span id="an_23:31">23:31</span> Amasoldati ke amthabatha uPawulos,
njengoko amiselwe ngako, amsa kwa-Antipatri ebusuku.

<span id="an_23:32">23:32</span> Kuthe ke ngengomso abashiya abamahashe,
ukuba bahambe naye, wona abuyela enqabeni yomkhosi;

<span id="an_23:33">23:33</span> bathi bona, bakufika eKesareya,
bayinikela incwadi kwirhuluneli, bammisa noPawulos phambi kwayo.

<span id="an_23:34">23:34</span> Iyilesile ke irhuluneli, yabuza nokuba
ungowabuphi na uburhulumente; ithe yakuqonda ukuba ungowelaseKiliki,

<span id="an_23:35">23:35</span> yathi, Ndokuva kakuhle, xa bathe bafika
nabamangaleli bakho; yatsho yathi, makagcinwe endlwini yerhuluneli
ebiyekaHerode.

<span id="an_24:1">24:1</span> Ke kaloku, emva kweentsuku ezintlanu,
wehla umbingeleli omkhulu, uHananiya, enamadoda amakhulu, neciko
elithile elinguTertulo, bona bengabamangaleli bakaPawulos kwirhuluneli.

<span id="an_24:2">24:2</span> Uthe ke akubizwa, waqala uTertulo
ukummangalela, esithi:

<span id="an_24:3">24:3</span> Sisiva uxolo olukhulu ngawe nje, zikho
nje nezenzo eziluncedo ezenzelwe olu hlanga ngokwazalela kwakho,
sikwamkela oko sibulela ngako konke, amaxesha onke, nasezindaweni zonke,
Felikis odume kunene.

<span id="an_24:4">24:4</span> Ke ukuze ndingabi sakubambezela ngakumbi,
ndiyakubongoza ukuba ukhe usive kancinane ngokuthantamisa kwakho.

<span id="an_24:5">24:5</span> Kuba siyifumene le ndoda isisifo,
umphambanisi kuwo onke amaYuda akwelimiweyo, ingumkhokeli walo ihlelo
lamaNazarete;

<span id="an_24:6">24:6</span> eyathi yalinga ukuyihlambela netempile:
esathi sayibamba, safuna ukuyigweba ngowethu umthetho;

<span id="an_24:7">24:7</span> usuke uLisiya, umthetheli-waka, wafika,
wayihlutha ngamandla amakhulu ezandleni zethu;

<span id="an_24:8">24:8</span> wathi, mabeze kuwe abamangaleli bayo,
ongathi wena ngokwakho, wakuzincina zonke iindawo, ube nako ukuziqonda
kuye ezo siyimangalela ngazo thina.

<span id="an_24:9">24:9</span> NamaYuda ke avumelana naye, athi kunjalo
kanye.

<span id="an_24:10">24:10</span> Ke kaloku waphendula uPawulos,
yakunqwala kuye irhuluneli ukuba athethe, wathi: Ndisazi kakuhle nje,
ukuba sekuyiminyaka emininzi ungumgwebi kolu hlanga, kokukhona
ndiziphendulela ngomxhelo owonwabileyo ngazo iindawo ezingam.

<span id="an_24:11">24:11</span> Kuba unganokuqonda, ukuba akuntsuku
zingaphezu kweshumi elinambini, ndenyukayo ndaya kunqula eYerusalem;

<span id="an_24:12">24:12</span> nasetempileni abandifumananga ndixoxa
namntu, ndisenza nasiphendu, nasezindlwini zesikhungu, naphi phakathi
komzi.

<span id="an_24:13">24:13</span> Kananjalo abanako ukuzimisa izinto
abandimangalela ngazo ngoku.

<span id="an_24:14">24:14</span> Ke ndiyakuvuma oku kuwe, ukuba
ngeNdlela abathi bona sisiphambusa, ndenjenjalo ukumkhonza uThixo
wakowethu, ndikholwa zizinto zonke ezibhaliweyo emthethweni
nasebaprofetini;

<span id="an_24:15">24:15</span> ndinethemba kuThixo, into ke
abayilindileyo nabo ngokwabo, ukuba kuza kubakho uvuko lwabafileyo,
lwamalungisa kwanolwabangemalungisa.

<span id="an_24:16">24:16</span> Ke kaloku, kule nto nam ngokwam
ndiyazama, ukuba ngamaxesha onke ndingabi nasazela sikhubekisa nganto
ngakuThixo nangakubantu.

<span id="an_24:17">24:17</span> Emva kweminyaka emininzi, ndafika
ndizisa amalizo neminikelo kuhlanga lwakowethu.

<span id="an_24:18">24:18</span> Kwezo nto andifumana etempileni
ndenziwe nyulu, ndingenzi siphendu, ndingenzi nasiphithiphithi, amaYuda
athile elaseAsiya;

<span id="an_24:19">24:19</span> abemelwe kukubakho apha phambi kwakho,
andimangalele, ukuba angaba anendawo ngakum;

<span id="an_24:20">24:20</span> okanye mabathi bona aba, ukuba kukho
nto yokungalungisi bayifumeneyo kum, bayixele, ndakubon’ ukuba ndimi
apha entlanganisweni yamatyala;

<span id="an_24:21">24:21</span> ingelilo elo lizwi linye,
ndadandulukayo ngalo ndimi phakathi kwabo, lokuthi, Kungalo uvuko
lwabafileyo endimangalelwayo mna nini namhla.

<span id="an_24:22">24:22</span> Ke kaloku, akuziva ezi zinto uFelikis,
uthe, ezazi ngokhona kucokisekileyo iindawo zale Ndlela, wabalibazisa,
wathi, Xa athe wehla uLisiya umthetheli-waka, ndoziqiqa kakuhle iindawo
zenu.

<span id="an_24:23">24:23</span> Kanjalo wammisela umthetheli-khulu,
ukuba agcinwe uPawulos, abe nokuyekelelwa, kungalelwa nabani wakowabo
ukumnceda, nokuba eze kuye.

<span id="an_24:24">24:24</span> Ke kaloku, emva kwemihla ethile, wafika
uFelikis enoDrusila umkakhe, umYudakazi, wathumela wambiza uPawulos,
wamva ethetha ngako ukukholwa kuKristu.

<span id="an_24:25">24:25</span> Akubon’ ukuba ke uthetha ngobulungisa,
nokuzeyisa, nangogwebo oluza kubakho, wangenwa kukoyika uFelikis,
waphendula wathi, Hamba okwakalokunje: ke ndakuzuza ithuba, ndokubiza
uze.

<span id="an_24:26">24:26</span> Kunye ke noko, wayethembe ukuba wonikwa
imali nguPawulos, ukuze amkhulule; ngako oko kwaba kukhona ambiza futhi,
ukuba eze axoxe naye.

<span id="an_24:27">24:27</span> Ke kaloku, kwakubon’ ukuba kudlule
iminyaka emibini, uFelikis wakhululana noPorkiyo Festo; kanjalo wathi
uFelikis, efuna ukuzithandisa kumaYuda, wamshiya uPawulos ekhonkxiwe.

<span id="an_25:1">25:1</span> Uthe ngoko uFesto, akuba engene
eburhulumenteni, wathi emva kwemihla emithathu, wenyuka waya eYerusalem,
esuka eKesareya.

<span id="an_25:2">25:2</span> Ke kaloku, umbingeleli omkhulu
nabaziintloko kumaYuda bammangalela uPawulos kuye, bambongoza,

<span id="an_25:3">25:3</span> becela ukuba abababale ngokumbiza eze
eYerusalem; bemlalele ukuze bambulale endleleni.

<span id="an_25:4">25:4</span> Waphendula ke ngoko uFesto, wathi,
ugcinwe eKesareya uPawulos; naye ke ngokwakhe uza kuya kamsinya.

<span id="an_25:5">25:5</span> Wathi, Mabathi ngoko abanako phakathi
kwenu, behle kunye nam, bayimangalele, ukuba kukho into kule ndoda.

<span id="an_25:6">25:6</span> Akuba ke elibele kubo imihla engaphezu
kweshumi, wehla waya eKesareya; ngengomso, akuba ehleli esihlalweni
sokugweba, wathi makaziswe uPawulos.

<span id="an_25:7">25:7</span> Uthe ke akufika, amaYuda abehle evela
eYerusalem, amngqonga, emtyhola ngamatyala amaninzi anzima uPawulos,
awayengenako ukuwamisa;

<span id="an_25:8">25:8</span> esithi yena ukuziphendulela,
Nasemthethweni wamaYuda, nasetempileni, nakuKesare, andonanga nto.

<span id="an_25:9">25:9</span> Ke uFesto, efuna ukuzithandisa kumaYuda,
umphendule uPawulos wathi, Uyathanda na ukunyuka uye eYerusalem,
lithethwe khona ityala lezi zinto phambi kwam?

<span id="an_25:10">25:10</span> Uthe ke uPawulos, Ndimi esihlalweni
sokugweba sikaKesare, apho limele ukuthethwa khona ityala lam. AmaYuda
andiwonanga nganto, njengokuba nawe usazi kakuhle.

<span id="an_25:11">25:11</span> Kuba okunene ukuba ndonile, ndenza into
elingene ukufa, andali kufa; kodwa ukuba akukho nanye yezo zinto
bandimangalela ngazo aba, akukho namnye unako ukundinikela kubo.
Ndibhenele kuKesare.

<span id="an_25:12">25:12</span> Waza uFesto, akuba ethethe nephakathi,
waphendula wathi, Ubhenele kuKesare; uya kuya kuKesare.

<span id="an_25:13">25:13</span> Ke kaloku, kwakubon’ ukuba kudlule
imihla ethile, uAgripa, ukumkani, noBhernike bafika eKesareya, besiza
kubulisa uFesto.

<span id="an_25:14">25:14</span> Bakulibala khona ke imihla emininzi,
uFesto wazandlala phambi kokumkani lowo izinto ezingaye uPawulos,
esithi, Kukho ndoda ithile ishiyiweyo nguFelikis,

<span id="an_25:15">25:15</span> ikhonkxiwe, abathe ababingeleli
abakhulu namadoda amakhulu amaYuda, oko ndibe ndiseYerusalem,
bayimangalela, becela ukuba igwetywe.

<span id="an_25:16">25:16</span> Endathi ukubaphendula, Asilosiko
lamaRoma ukubabala ngomntu abulawe, phambi kokuba lowo umangalelweyo
akhangelane nabamangaleli bakhe, azuze nethuba lokuziphendulela ngalo
ityala lakhe.

<span id="an_25:17">25:17</span> Bakuba ngoko bebuthelene apha,
andilibazisanga; ngomhla olandelayo ndahlala esihlalweni sokugweba,
ndathi mayiziswe indoda leyo.

<span id="an_25:18">25:18</span> Abamangaleli bayo, bakuvela, abamisanga
nalinye ityala lezo zinto bendizindlela kuzo mna;

<span id="an_25:19">25:19</span> ke baye beneembuzwano ezithile nayo
ngokuhlonela kwabo izithixo, nangaYesu uthile ufileyo, abesithi yena
uPawulos uhleli.

<span id="an_25:20">25:20</span> Ndakuthingaza ke mna ngawo umbuzo wale
ndawo, ndathi, Unga ungaya eYerusalem na, lithethwe khona ityala lezi
zinto?

<span id="an_25:21">25:21</span> Akubon’ ukuba ke uPawulos ubhenele
ukuba agcinelwe isigwebo soMhlekazi, ndathi makagcinwe, ndide
ndimthumele kuKesare.

<span id="an_25:22">25:22</span> Wathi ke uAgripa kuFesto, Bendinga nam
ndingakhe ndimve umntu lowo. Wathi ke yena, Uya kumva ngomso.

<span id="an_25:23">25:23</span> Uthe ke akufika ngengomso uAgripa
enoBhernike, benendili enkulu, bengene nasendaweni yokuphulaphulela
amatyala, benabathetheli-waka namadoda amakhulu omzi, waziswa uPawulos
ngezwi likaFesto.

<span id="an_25:24">25:24</span> Wathi uFesto, Agripa kumkani, nani
nonke madoda akhoyo nathi, niyambona lo mntu, ethe yonke inkitha
yamaYuda yasingisa kum ngaye, naseYerusalem nalapha, ibhomboloza kakhulu
isithi, akasafanele kudla ubomi;

<span id="an_25:25">25:25</span> mna ke ndithe ndakuqonda ukuba
akenzanga nto ilingene ukufa, akubon’ ukuba naye ngokwakhe ubhenele
kuMhlekazi, ndagqiba kwelokuba ndimthumele kuye,

<span id="an_25:26">25:26</span> endingenanto iyinyaniso ndingayibhalayo
ngaye enkosini yam. Ngako oko ndimzise phambi kwenu, ngokukodwa phambi
kwakho, kumkani Agripa, ukuze, kwakubon’ ukuba kunciniwe, ndibe nento
endingayibhalayo;

<span id="an_25:27">25:27</span> kuba kum kubonakala ibubudenge, ukuba
kuthunyelwe ikhonkxwa, lingaqondakaliswa netyala elinalo.

<span id="an_26:1">26:1</span> Wathi ke uAgripa kuPawulos, Uvunyelwe
ukuba uziphendulele. Wandula uPawulos waziphendulela, esolule isandla,
wathi:

<span id="an_26:2">26:2</span> Ndiva kamnandi, kumkani Agripa, ndiza
kuziphendulela nje phambi kwakho namhla, ngazo zonke izinto
endimangalelwa ngazo ngamaYuda;

<span id="an_26:3">26:3</span> ngokukodwa ekubeni usazana nawo onke
amasiko neembuzwano zamaYuda. Kungoko ndiyakuthandaza ukuba undive,
undinyamezele.

<span id="an_26:4">26:4</span> Ukuhlala kwam ke kwasebuncinaneni bam,
okwabakho kwasekuqalekeni phakathi kohlanga lwakowethu eYerusalem,
ayakwazi onke amaYuda;

<span id="an_26:5">26:5</span> endazi ngenxa engaphambili (ukuba athe
athanda ukungqina), okokuba, ngelona licokisekileyo ihlelo lonqulo
lwakowethu, ndahlala ndingumFarisi.

<span id="an_26:6">26:6</span> Nangoku ndimi ndimangalelwa ngenxa
yethemba ledinga elabekwa nguThixo kobawo;

<span id="an_26:7">26:7</span> ezithembe ukufika kulo izizwe zakowethu
ezilishumi elinazibini, zimkhonza nje uThixo ngenyameko ubusuku nemini;
ekungenxa yelo themba endimangalelwayo ngamaYuda, kumkani Agripa.

<span id="an_26:8">26:8</span> Yini na ukuba nithi, yinto
eningenakukholwa yiyo, ukuba uThixo uyabavusa abafileyo?

<span id="an_26:9">26:9</span> Mna okunene ke bendiba ngelam, ndimelwe
kukwenza izinto ezininzi ezichasene negama likaYesu waseNazarete.

<span id="an_26:10">26:10</span> Endakwenzayo ke oko eYerusalem; nento
eninzi yabangcwele ndayitshixela ezintolongweni, ndakuba ndamkele igunya
kubabingeleli abakhulu; ndaza, bakuba besikwa, ndavuma.

<span id="an_26:11">26:11</span> Nakuzo zonke izindlu zesikhungu ndibe
ndibohlwaya futhi, ndibanyanzela ukuba banyelise; ndathi, ndibagezela
ngokuncamisileyo, ndabatshutshisa, ndada ndesa kwimizi engaphandle.

<span id="an_26:12">26:12</span> Kunjalonje ke, kwathi, xa ndiyayo
eDamasko, ndinegunya nemvume kubabingeleli abakhulu,

<span id="an_26:13">26:13</span> emini enkulu endleleni, kumkani,
ndabona ukukhanya kuvela ezulwini, okungaphezu kokuqaqamba kwelanga,
kundibanekela ngeenxa zonke, nabo babehamba nam.

<span id="an_26:14">26:14</span> Sithe ke sakubon’ ukuba siwile sonke
emhlabeni, ndeva izwi lithetha nam ngentetho yesiHebhere, lisithi,
Sawule, Sawule, unditshutshiselani na? wenzakala, ukhaba iimviko nje.

<span id="an_26:15">26:15</span> Ndathi ke mna, Ungubani na, Nkosi?
Yathi ke yona, Mna ndinguYesu omtshutshisayo.

<span id="an_26:16">26:16</span> Vuka, ume ngeenyawo; kuba ndibonakele
kuwe ngenxa yoku, ukuba ndikumise ube ngumkhonzi nengqina lezi zinto
uzibonileyo, nendiya kubonakala kuwe ngazo;

<span id="an_26:17">26:17</span> ndikunyothula ebantwini
nasezintlangeni, endikuthuma kuzo ngokunje;

<span id="an_26:18">26:18</span> ukuba uvule amehlo abo, ukuze babuye
ebumnyameni, beze ebumhlotsheni; babuye egunyeni likaSathana, beze
kuThixo; ukuze bamkele uxolelo lwezono, nelifa phakathi
kwabangcwalisiweyo, ngokukholwa kum.

<span id="an_26:19">26:19</span> Ekuthe koko, kumkani Agripa, andaba
nguye ongawululameliyo umbono wasemazulwini;

<span id="an_26:20">26:20</span> ndesuka ndababikela abaseDamasko
kuqala, nabaseYerusalem, nakulo lonke ilizwe lakwaYuda, nakuzo
iintlanga, ukuba baguquke babuyele kuThixo, benze imisebenzi efanele
inguquko.

<span id="an_26:21">26:21</span> Ngenxa yezi zinto amaYuda andibamba
etempileni, azamela ukundibulala.

<span id="an_26:22">26:22</span> Ngoko ndizuze uncedo kuThixo nje,
ndimisile kude kube yile mini, ndingqina komncinane nakomkhulu,
ndingathethi nanye into ngaphandle kwezo, bathi abaprofeti noMoses ziza
kubakho;

<span id="an_26:23">26:23</span> zokuba uKristu ubeza kuva iintlungu,
nokuba ubeza kuthi, engowokuqala eluvukweni lwabafileyo, azise ukukhanya
ebantwini nasezintlangeni.

<span id="an_26:24">26:24</span> Ke kaloku, akubon’ ukuba
uyaziphendulela ngokunjalo, uFesto wathi ngezwi elikhulu, Uyageza,
Pawulos; imfundo eninzi iyakugezisa.

<span id="an_26:25">26:25</span> Wathi ke yena, Andigezi, Festo odume
kunene; ndiphimisela amazwi enyaniso nawengqondo ephilileyo.

<span id="an_26:26">26:26</span> Kuba ezo ndawo uyazazi kakuhle
ukumkani, endithetha kuye ngokungafihlisiyo; kuba ndikholosekile kukuba
akukho nanye yezi zinto ifihlakeleyo kuye; kuba le nto ibingenzelwanga
egumbini.

<span id="an_26:27">26:27</span> Uyakholwa na, kumkani Agripa,
ngabaprofeti? Ndiyazi ukuba uyakholwa.

<span id="an_26:28">26:28</span> Wathi ke uAgripa kuPawulos,
Ngokuncinane undeyisela ukuba ndibe ngumKristu.

<span id="an_26:29">26:29</span> Wathi ke uPawulos, Ndithandaza kuThixo,
ukuba ingabi nguwe wedwa, ibe ngabo bonke abandivayo namhlanje, abaya
kuthi, nangokuncinane nangokukhulu, babe njengam nje, ngaphandle kwezi
ntambo.

<span id="an_26:30">26:30</span> Akuba etshilo, besuka ukumkani,
nerhuluneli, noBhernike, kwanababehleli nabo;

<span id="an_26:31">26:31</span> beshenxile, bathetha bodwa bathi, Lo
mntu akenze nanye into elingene ukufa neentambo.

<span id="an_26:32">26:32</span> Wathi ke uAgripa kuFesto, Lo mntu ange
enokukhululwa, ukuba ubengabhenele kuKesare.

<span id="an_27:1">27:1</span> Ke kaloku, kwakugqitywa kwelokuba sisuke
ngomkhombe siye kwelaseItali, bamnikela uPawulos kwanabanye ababanjwa
abathile kumthetheli-khulu, ogama linguYuliyo, webutho loMhlekazi.

<span id="an_27:2">27:2</span> Singenile ke emkhombeni waseAdramita,
sisiza kudlula ngakwimimandla yelaseAsiya, sanduluka, kwakubon’ ukuba
uAristarko, umMakedoni waseTesalonika, unathi.

<span id="an_27:3">27:3</span> Sathi ngengomso safika eTsidon; waza
uYuliyo wamphatha uPawulos ngobubele, wamvumela ukuba aye ezihlotyeni
zakhe, ongiwe.

<span id="an_27:4">27:4</span> Sanduluka nalapho, sahamba ngomkhombe,
sabetha ezantsi kweSipro, ngenxa yokuba imimoya ibivela ngaphambili.

<span id="an_27:5">27:5</span> Sakulucanda nolwandle olungakwelaseKiliki
nelasePamfili, safika eMira yelaseLiki.

<span id="an_27:6">27:6</span> Apho ke umthetheli-khulu wafumana
umkhombe wakwa-Alesandire, usiya kwelaseItali, wasikhwelisa kuwo.

<span id="an_27:7">27:7</span> Ke kaloku iintsuku zanela sihamba
kancinane, kwaba ngenkankulu ukuba sifike ngaseKinido. Uthe wakuba umoya
ungasivumeli ukuba sisondele, sabetha ezantsi kweKrete ngaseSalimone.

<span id="an_27:8">27:8</span> Saza sadlula kuyo ngenkankulu, safika
ndaweni ithile kuthiwa ngamaChweba aMahle, obukufuphi kuyo umzi
waseLaseya.

<span id="an_27:9">27:9</span> Lithe ke lakudlula ixesha elaneleyo,
nokuhamba ngomkhombe kunengozi, ngenxa yokuba nozilo beluse ludlule,
uPawulos wamana ebaluleka,

<span id="an_27:10">27:10</span> esithi kubo, Madoda, ndiyabona ukuba
uhambo olu luza kuba nenkxwaleko nokonakala okukhulu, kungekwamthwalo
namkhombe wodwa, kukokobomi bethu nabo.

<span id="an_27:11">27:11</span> Kodwa umthetheli-khulu wayethambele
okomqhubi nokomninimkhombe ukuthetha, kunokukaPawulos.

<span id="an_27:12">27:12</span> Ke kaloku, ichweba lingakulungele nje
ukuba kudluliswe busika kulo, abona baninzi kubo baceba ukuba kundulukwe
khona, ukuba mhlawumbi banganokufikelela badlulise ubusika eFinikis,
elichweba laseKrete; elibheke kwintshonalanga engasezantsi,
nakwintshonalanga engasentla.

<span id="an_27:13">27:13</span> Kuthe ke, wakubetha impepho umoya
wasezantsi, beba bakuzuzile ababekungxamele, banduluka, badlula kufuphi
neKrete.

<span id="an_27:14">27:14</span> Kodwa kungekabi mzuzu, kwagaleleka
khona umoya osisaqhwithi, ekuthiwa yiYuroklidon.

<span id="an_27:15">27:15</span> Kuthe ke kwakubon’ ukuba uthiwe hlasi
umkhombe, awaba nako ukumelana nomoya, sasesiwuyeka; saqhutywa.

<span id="an_27:16">27:16</span> Sathi sakubaleka ke, sibetha ngaphantsi
kwesiqithana esithile, ekuthiwa yiKlawuda, kwaba ngenkankulu ukuba sibe
nako ukuwubamba umkhonjana;

<span id="an_27:17">27:17</span> abathe bakuwufunqula, basebenza
ngezinto zokunceda, bewubhinqisa umkhombe; kananjalo bathi, besoyika
ukuba bangeyela esihlabeni, bazifinyeza iiseyile, baqhutywa benjalo.

<span id="an_27:18">27:18</span> Sithe ke, sakubon’ ukuba ke
sibandezelwe kakubi liliqhwa, ngomhla olandelayo bawuphungula umthwalo;

<span id="an_27:19">27:19</span> nangowesithathu sayilahla ngezandla
zethu impahla yomkhombe.

<span id="an_27:20">27:20</span> Kuthe ke, kwakubon’ ukuba akubonakali
langa nankwenkwezi iintsuku ezininzi, kucinezele neliqhwa
elingelincinane, laphela kwathi tu lonke ithemba lokuba singasindiswa.

<span id="an_27:21">27:21</span> Emva kokuzila ukudla ixesha elide,
wesuka wema uPawulos phakathi kwabo, wathi, Hina madoda, ninge
naniphulaphule kum, ananduluka eKrete, nizuzane nale nkxwaleko noku
konakala.

<span id="an_27:22">27:22</span> Nangoku ndiyaniluleka ukuba nibe
nomxhelo owonwabileyo; kuba kuni aba, akukho uya kulahlekelwa bubomi
bakhe, yoba ngumkhombe wodwa.

<span id="an_27:23">27:23</span> Kuba ngobu busuku bekumi
ngakumisithunywa sikaThixo, endingowakhe, endimkhonzayo,

<span id="an_27:24">27:24</span> sisithi, Musa ukoyika, Pawulos, umelwe
kukuma phambi koKesare; uyabona, uThixo ukubabale ngabo bonke
abasemkhombeni nawe.

<span id="an_27:25">27:25</span> Kungoko ndithi, Yibani nomxhelo
owonwabileyo, madoda; kuba ndiyakholwa nguThixo, ukuba kuya kuba njalo
ngolo hlobo athethe ngalo kum.

<span id="an_27:26">27:26</span> Kodwa simelwe kukuphoseka siqithini
sithile.

<span id="an_27:27">27:27</span> Ke kaloku, kwakufika ubusuku beshumi
elinesine, sakubon’ ukuba siqhutywaqhutywa ngumoya eAdriya, mayela
phakathi kobusuku, oomatrose bazindla ukuba kukho mhlaba uthile
basondelayo kuwo.

<span id="an_27:28">27:28</span> Baza bakuba beyiphosile ilothe,
bafumana ukuba ziifatom ezimashumi mabini; bethe tyi ke kancinane,
baphinda bayiphosa ilothe, bafumana ukuba ziifatom ezilishumi
elinantlanu.

<span id="an_27:29">27:29</span> Baza, besoyika ukuthi bangaphoseka
ezindaweni ezibungqagala, baphosa iiankile zane esinqeni somkhombe,
banga kungasa.

<span id="an_27:30">27:30</span> Ke kaloku, bakubon’ ukuba oomatrose
bangxamele ukubaleka baphume emkhombeni, bewuhlisele elwandle
umkhonjana, bengathi baza kuyekelela iankile ngaphambili,

<span id="an_27:31">27:31</span> wathi uPawulos kumthetheli-khulu
nakumasoldati, Ukuba aba abathanga bahlale emkhombeni, aninakusindiswa
nina.

<span id="an_27:32">27:32</span> Andula amasoldati azinqamla iintsontelo
zomkhonjana, awuyeka wawa, wemka.

<span id="an_27:33">27:33</span> Ke kaloku kwada kwaza kusa, uPawulos
ebabongoza bonke ukuba badle ukudla, esithi, Namhla ngumhla weshumi
elinesine nilinda, nimana nizila ukudla, ningafaki nto emlonyeni;

<span id="an_27:34">27:34</span> ke ngoko ndiyanibongoza ukuba nidle
ukudla; kuba oko kuyelelene nokusindiswa kwenu; kuba akuyi kuwa
nalunwele lwentloko kabani kuni.

<span id="an_27:35">27:35</span> Ke kaloku, akuba etshilo, wathabatha
isonka, wabulela kuThixo emehlweni abo bonke; waqhekeza, waqala wadla.

<span id="an_27:36">27:36</span> Bonke ke baba nomxhelo owonwabileyo,
bathabatha ukudla nabo.

<span id="an_27:37">27:37</span> Saye ke emkhombeni apho sonke
siyimiphefumlo emakhulu mabini anamanci asixhenxe anamithandathu.

<span id="an_27:38">27:38</span> Bathe ke, bakuhlutha, bawenza
khaphukhaphu umkhombe, beyiphosa elwandle ingqolowa.

<span id="an_27:39">27:39</span> Kwakusa ke, abawazanga loo mhlaba; ke
babona ichwetyana elithile linonxweme, babhunga ukuwutyhalela kulo
umkhombe, ukuba bangaba nako.

<span id="an_27:40">27:40</span> Baza, bezinqumla zonke iiankile,
baziyekela elwandle, bezikhulule kunye nezibophelelo zemithi yokujika;
bayitwabulula iseyilana ngasemoyeni, babhekisa elunxwemeni.

<span id="an_27:41">27:41</span> Bakuba ke begaxeleke endaweni
enolwandle ngeenxa zombini, wangqubeka khona umkhombe; umphambili
wagxumekeka khona, wahlala awashukuma; ke sona isinqe saqhekeka
ngamandla amaza.

<span id="an_27:42">27:42</span> Ke kaloku icebo lamasoldati laba
lelokuba babulawe ababanjwa, hleze kubekho obaleka ngokudada, aphume.

<span id="an_27:43">27:43</span> Kodwa umthetheli-khulu, enga
angamsindisa uPawulos, wawalela kwicebo lawo; kananjalo wathi, abo
banako ukudada mabaziphose kuqala baphumele emhlabeni;

<span id="an_27:44">27:44</span> bathi abaseleyo, inxenye ikhwele
eziplangeni, inxenye ikhwele kwezinye izinto zomkhombe. Kwaza kwathi
ngokunjalo bafika emhlabeni, basinda bonke.

<span id="an_28:1">28:1</span> Bakuba besindile, baqala ukuqonda ukuba
isiqhithi eso kuthiwa yiMelita.

<span id="an_28:2">28:2</span> Amabharbhari ke lawo asenzela ububele
obungahlali busihla; kuba aphemba umlilo, asamkela sonke ngenxa yemvula
esifikeleyo, nangenxa yokubanda.

<span id="an_28:3">28:3</span> Ke kaloku, akubon’ ukuba uPawulos utheze
inyanda yeentsasa, wayibeka phezu komlilo, kwaphuma inyoka ebushushwini
obo, yanamathela esandleni sakhe.

<span id="an_28:4">28:4</span> Athe ke amabharbhari, akusibona isilo eso
silengalenga esandleni sakhe, athetha odwa athi, Okwenene lo mntu
ungumbulali; nakuba esindile elwandle, impindezelo ayivumi ukuba adle
ubomi.

<span id="an_28:5">28:5</span> Yena ngoko wasivuthululela emlilweni
isilo eso, akeva buhlungu noko.

<span id="an_28:6">28:6</span> Ke bona babelinde ukuba uza kudumba,
mhlawumbi athi qwaka, afe; bakulinda futhi ke, bakubona engahliwa nto
imbi, bajika bathi unguthixo.

<span id="an_28:7">28:7</span> Ke kaloku, kuloo mmandla bekukho imihlaba
yomntu omkhulu wesiqithi, ogama linguPubliyo; owasamkela ngobubele,
wasenza undwendwe lwakhe iintsuku zantathu.

<span id="an_28:8">28:8</span> Kwathi ke, uyise kaPubliyo walala
phantsi, ebanjwe yicesina nokuxaxaza igazi; awathi uPawulos, engene
kuye, wathandaza; wabeka izandla phezu kwakhe, wamphilisa.

<span id="an_28:9">28:9</span> Kuthe ke kwakwenzeka oko, bathi nabanye
ababenezifo esiqithini apho, beza baphiliswa; bathi bona basenzela
iimbeko ezininzi;

<span id="an_28:10">28:10</span> bathi, xa sindulukayo, basithwesa
ngezinto esizisweleyo.

<span id="an_28:11">28:11</span> Ke kaloku, emva kweenyanga ezintathu,
sanduluka ngomkhombe wakwa-Alesandire, obudlulise ubusika esiqithini
eso, onembasa yamaWele.

<span id="an_28:12">28:12</span> Sathi sakufika eSirakusi, sahlala khona
iintsuku zantathu.

<span id="an_28:13">28:13</span> Sisuka khona, sajikeleza safika
eRegiyo; emva kosuku olunye, kwakubon’ ukuba umoya wasezantsi uvukile,
safika ngowesibini umhla ePotiyoli;

<span id="an_28:14">28:14</span> safumana abazalwana apho, basibongoza
ukuba sihlale nabo iintsuku zibe sixhenxe; seza ngokunjalo eRoma.

<span id="an_28:15">28:15</span> Bathi abazalwana, bakusiva, baphuma
khona apho, beza kusihlangabeza, bada beza eApiyoforo, naseTritabherne;
athe uPawulos, akubabona, wabulela kuThixo, womelezeka.

<span id="an_28:16">28:16</span> Ke kaloku, xeshikweni sifikileyo eRoma,
umthetheli-khulu wabanikela ababanjwa kumthetheli-mkhosi; ke yena
uPawulos wavunyelwa ukuba ahlale yedwa, nesoldati elimgcinayo.

<span id="an_28:17">28:17</span> Kwathi ke, emva kweentsuku ezintathu,
uPawulos wabizela ndawonye abaziintloko bamaYuda; abathe bakubon’ ukuba
ke babuthelene, wathi kubo, Madoda, bazalwana, mna ndithe, ndingenzanga
nto ichasene nabantu namasiko akowethu, ndesuka eYerusalem
ndingumbanjwa, ndanikelwa ezandleni zamaRoma.

<span id="an_28:18">28:18</span> Athe wona akundincina, afuna
ukundikhulula, ngenxa yokuba kungekho tyala lakufa ndinalo.

<span id="an_28:19">28:19</span> Athe ke amaYuda akuphika, ndanyanzeleka
ukuba ndibhenele kuKesare; kungengakuba ndibe ndinento yokulumangalela
ngayo uhlanga lwakowethu.

<span id="an_28:20">28:20</span> Ndinibongoze ke ngenxa yeso sizathu
ukuba nize, ndinibone, ndithethe nani; kuba kungenxa yethemba
lakwaSirayeli endinxitywe lo mxokelelwane.

<span id="an_28:21">28:21</span> Wona ke athi kuye, Thina asizuzanga
zincwadi zithetha ngawe, zivele kwelakwaYuda; kananjalo akufikanga bani
wakubazalwana, owabika, wathetha nto ikhohlakeleyo ngawe.

<span id="an_28:22">28:22</span> Singa ke singeva kuwe izinto
ozicingayo; kuba okunene ngalo elo hlelo kuyazeka kuthi, ukuba lichasiwe
ezindaweni zonke.

<span id="an_28:23">28:23</span> Ke kaloku, bakummisela imini, kweza
kuye into eninzi endlwini abehlala kuyo, wabatyhilela, ebaqononondisa
kunene, ubukumkani bukaThixo; kananjalo ebebeyisela kokungoYesu,
ethabatha emthethweni kaMoses kwanakubaprofeti, eqala kusasa ahlwise.

<span id="an_28:24">28:24</span> Yaye inxenye iseyiseka ngaloo mazwi
athethwa nguye, yaye inxenye ingakholwa.

<span id="an_28:25">28:25</span> Bakuba ke bengavumelani, banduluka,
akubon’ ukuba uPawulos uthethe zwi-nye, wathi, Watyapha uMoya oyiNgcwele
ukuthetha ngoIsaya umprofeti koobawo bethu,

<span id="an_28:26">28:26</span> esithi, Hamba uye kwaba bantu, uthi,
Ukuva oku niya kuva, ningakhe niqonde; Nithi nibona nje, nibone,
ningakhe niqiqe.

<span id="an_28:27">28:27</span> Kuba intliziyo yaba bantu ithe fithi
kukutyeba; Beva nzima ngeendlebe, Bewacima namehlo abo; Hleze babone
ngamehlo, Beve ngeendlebe, Baqonde ngeentliziyo, Bajike, ndibaphilise.

<span id="an_28:28">28:28</span> Makwazeke ngoko kuni, ukuba usindiso
lukaThixo luthunyelwe kuzo iintlanga; ziya kuluva zona.

<span id="an_28:29">28:29</span> Akuba etshilo, emka amaYuda,
enembuzwano enkulu phakathi kwawo.

<span id="an_28:30">28:30</span> Ke kaloku, uPawulos wahlala iminyaka
emibini iphela kweyakhe indlu ayiqeshileyo, wabamkela bonke ababesiza
kuye,

<span id="an_28:31">28:31</span> ebuvakalisa ubukumkani bukaThixo,
efundisa iindawo ezingeNkosi uYesu Kristu ngako konke ukungafihlisi,
engalelwa bani.

------------------------------------------------------------------------

[Next: Romans](rom)
