<HTML>
<HEAD>
<link rel="stylesheet" type="text/css" href="../../../css/marg.css">
<META HTTP-EQUIV="Content-Type" CONTENT="text/html; charset=UTF-8">
<META name="description" content="Xhosa Bible, full text etext at Intangible Textual Heritage">
<TITLE>Xhosa Bible: 2 Samuel</TITLE>
</HEAD>
<BODY>
<CENTER>
<A HREF="../../../index.htm"><IMG SRC="../../../cdshop/ithlogo.png" BORDER="0"></A><BR>
<A HREF="../../../index.htm">Intangible Textual Heritage</A>&nbsp;
<A HREF="../../index.htm">Bible</A>&nbsp;
<A HREF="../index.htm">World Bible</A>&nbsp;
<A HREF="index.htm">Index</A>&nbsp;
<A HREF="sa1.htm">Previous</A>&nbsp;
<A HREF="kg1.htm">Next</A>&nbsp;
</CENTER>
<HR>
</p> <h3 align="center" align="center">Xhosa Bible: 2 Samuel</h3> 
<p><A NAME="an_1:1">1:1</A>&nbsp;Kwathi emva kokufa kukaSawule, uDavide ebuyile ekuwabulaleni ama-Amaleki, wahlala uDavide eTsikelage imihla emibini.</p> 
<p><A NAME="an_1:2">1:2</A>&nbsp;Kwathi ke ngomhla wesithathu, kwabonakala kuvela indoda emkhosini, kuSawule, zikrazukile iingubo zayo, inomhlaba entloko; kwathi ekuzeni kwayo kuDavide, yawa emhlabeni,  yaqubuda.</p> 
<p><A NAME="an_1:3">1:3</A>&nbsp;Wathi uDavide kuyo, Uvela phi na? Yathi kuye, Ndisabe emkhosini wamaSirayeli.</p> 
<p><A NAME="an_1:4">1:4</A>&nbsp;Wathi uDavide kuyo, Kuthekeni na? Khawundixelele. Yathi,  Hayi, babalekile abantu ekulweni; kananjalo kuwe into eninzi yabantu, yafa; kananjalo uSawule, noYonatan unyana wakhe,  babulewe.</p> 
<p><A NAME="an_1:5">1:5</A>&nbsp;Wathi uDavide kwindodana ebimxelela, Wazi ngani na, ukuba uSawule ufile, noYonatan unyana wakhe?</p> 
<p><A NAME="an_1:6">1:6</A>&nbsp;Yathi indodana ebimxelela, Kuthe ukuthi gaxa kwam, ndafika ezintabeni zaseGilibhowa; nanku uSawule ayame ngentshuntshe yakhe; nabo abeenqwelo zokulwa nabamahashe bethene mbende naye.</p> 
<p><A NAME="an_1:7">1:7</A>&nbsp;Uthe akubheka, wandibona, wandibiza; ndathi, Sendikho.</p> 
<p><A NAME="an_1:8">1:8</A>&nbsp;Wathi kum, Ungubani na? Ndathi kuye, NdingumAmaleki.</p> 
<p><A NAME="an_1:9">1:9</A>&nbsp;Wathi kum, Khawume phezu kwam, undibulale, ngokuba ndiphelelwe; kuba andikafi kanye.</p> 
<p><A NAME="an_1:10">1:10</A>&nbsp;Ndema phezu kwakhe, ndambulala; ngokuba bendisazi ukuba akayi kuba saphila emva kokuwa kwakhe. Ndathabatha isithsaba esibe sisentlokweni yakhe, nesacholo esibe sisengalweni yakhe;  ndizise zona apha kwinkosi yam.</p> 
<p><A NAME="an_1:11">1:11</A>&nbsp;Wazibamba uDavide iingubo zakhe, wazikrazula, kwanamadoda akhe onke abenawo;</p> 
<p><A NAME="an_1:12">1:12</A>&nbsp;bammbambazelela, balila, bakuzila ukudla kwada kwahlwa,  ngenxa kaSawule, nangenxa kaYonatan unyana wakhe, nangenxa yabantu bakaYehova, nangenxa yendlu kaSirayeli; ngokuba bewile likrele.</p> 
<p><A NAME="an_1:13">1:13</A>&nbsp;Wathi uDavide kwindodana ebimxelela, Ungowaphi na? Yathi,  Ndingunyana wendoda engumhambi, umAmaleki.</p> 
<p><A NAME="an_1:14">1:14</A>&nbsp;Wathi uDavide kuyo, Utheni ukuba ungoyiki ukusa isandla sakho, umbulale umthanjiswa kaYehova?</p> 
<p><A NAME="an_1:15">1:15</A>&nbsp;UDavide wabiza enye yakumadodana, wathi, Sondela,  uyibulale. Yayixabela ke, yafa.</p> 
<p><A NAME="an_1:16">1:16</A>&nbsp;Wathi ke uDavide kuyo, Igazi lakho malibe sentlokweni yakho; ngokuba umlomo wakho ulingqina ngawe, usithi, Mna ndimbulele umthanjiswa kaYehova.</p> 
<p><A NAME="an_1:17">1:17</A>&nbsp;Ke kaloku uDavide wasenza esi simbonono ngoSawule nangoYonatan unyana wakhe,</p> 
<p><A NAME="an_1:18">1:18</A>&nbsp;wathi mabayifundiswe oonyana bakaYuda ingoma leyo yesaphetha; nantso ibhaliwe encwadini yOthe Tye.</p> 
<p><A NAME="an_1:19">1:19</A>&nbsp;Imbalarha, Sirayeli, ibulewe emimangweni yakho! Hayi, ukuwa kwamagorha! Musani ukuxela eGati;</p> 
<p><A NAME="an_1:20">1:20</A>&nbsp;Musani ukwenza zindaba ezitratweni zeAshkelon, Hleze zivuye iintombi zamaFilisti, Hleze zivuyelele iintombi zabangalukileyo.</p> 
<p><A NAME="an_1:21">1:21</A>&nbsp;Nina zintaba zaseGilibhowa, Makungaze kubekho mbethe,  makungaze kubekho mvula kuni, namasimi emirhumo; Ngokuba khona kwangcola iingweletshetshe zamagorha, Ingweletshetshe kaSawule,  wanga waye engathanjiswanga ngeoli.</p> 
<p><A NAME="an_1:22">1:22</A>&nbsp;Egazini labahlatyiweyo, emanqatheni amagorha, Isaphetha sikaYonatan besingabuyi umva, Ikrele likaSawule belingabuyi lilambatha.</p> 
<p><A NAME="an_1:23">1:23</A>&nbsp;USawule noYonatan babeziinzwana, bethandeka ekudleni kwabo ubomi, Nasekufeni kwabo abahlukananga. Babenamendu ngaphezu kwamaxhalanga, Babenamandla ngaphezu kweengonyama.</p> 
<p><A NAME="an_1:24">1:24</A>&nbsp;Zintombi zakwaSirayeli, mlileleni uSawule, Obenambesa iingubo ezibomvu, eniyolisa; Obeninxiba izihombo zegolide ezambathweni zenu.</p> 
<p><A NAME="an_1:25">1:25</A>&nbsp;Hayi, ukuwa kwamagorha phakathi kwemfazwe! UYonatan ubulawelwe emimangweni yakho</p> 
<p><A NAME="an_1:26">1:26</A>&nbsp;Ndibandezelekile ngenxa yakho, mzalwana wam Yonatan;  Ubumnandi kakhulu kum; Kubalukekile ukundithanda kwakho Ngaphezu kokuthanda komntu oyinkazana.</p> 
<p><A NAME="an_1:27">1:27</A>&nbsp;Hayi, ukuwa kwamagorha! Adakile amadoda okulwa!</p> 
<p><A NAME="an_2:1">2:1</A>&nbsp;Kwathi emveni koko, wabuza uDavide kuYehova, esithi,  Ndinyuke na ndiye emzini wakwaYuda? Wathi uYehova kuye, Nyuka.  Wathi uDavide, Ndinyuke ndiye phi na? Wathi yena, EHebron.</p> 
<p><A NAME="an_2:2">2:2</A>&nbsp;Wenyuka ke waya khona uDavide, nabafazi bakhe bobabini,  uAhinowam waseYizereli, noAbhigali, umkaNabhali, waseKarmele.</p> 
<p><A NAME="an_2:3">2:3</A>&nbsp;Namadoda akhe abenawo wawanyusa uDavide, yayileyo nendlu yayo, ahlala emizini yaseHebron.</p> 
<p><A NAME="an_2:4">2:4</A>&nbsp;Eza amadoda akwaYuda, amthambisa khona apho uDavide ukuba abe ngukumkani kwindlu yakwaYuda. Kwaxelwa kuDavide, kusithiwa,  Amadoda aseYabheshe yaseGiliyadi, ngawo awamngcwabayo uSawule.</p> 
<p><A NAME="an_2:5">2:5</A>&nbsp;UDavide wathumela ke abathunywa kumadoda aseYabheshe yaseGiliyadi, wathi kuwo, Manisikelelwe nguYehova nina,  nayenzelayo inkosi yenu uSawule loo nceba, nayingcwaba.</p> 
<p><A NAME="an_2:6">2:6</A>&nbsp;Ngoko uYehova makanenzele inceba nenyaniso; nam ndiya kunenzela oko kulungileyo, ngokuba nayenzayo loo nto.</p> 
<p><A NAME="an_2:7">2:7</A>&nbsp;Ke kaloku mazomelele izandla zenu, nibe ngamadoda anobukroti; ngokuba ifile inkosi yenu uSawule. Kananjalo indithambisile indlu yakwaYuda ukuba ndibe ngukumkani wayo.</p> 
<p><A NAME="an_2:8">2:8</A>&nbsp;Ke kaloku uAbhinere unyana kaNere, umthetheli womkhosi obungokaSawule, ebethabathe uIshbhoshete, unyana kaSawule,  wamwezela eMahanayim,</p> 
<p><A NAME="an_2:9">2:9</A>&nbsp;wamenza ukumkani eGiliyadi, nakuma-Askure, naseYizereli,  nakwaEfrayim, nakwaBhenjamin, nakumaSirayeli onke.</p> 
<p><A NAME="an_2:10">2:10</A>&nbsp;UIshbhoshete, unyana kaSawule, ebeminyaka imashumi mane ezelwe, ekwenziweni kwakhe ukumkani kumaSirayeli, wangukumkani iminyaka emibini. Kodwa indlu yakwaYuda yalandela uDavide.</p> 
<p><A NAME="an_2:11">2:11</A>&nbsp;Inani lemihla uDavide abengukumkani kwindlu yakwaYuda eHebron, libe liyiminyaka esixhenxe eneenyanga ezintandathu.</p> 
<p><A NAME="an_2:12">2:12</A>&nbsp;Waphuma uAbhinere unyana kaNere, nabakhonzi bakaIshbhoshete, unyana kaSawule, eMahanayim, baya eGibheyon.</p> 
<p><A NAME="an_2:13">2:13</A>&nbsp;Baphuma uYowabhi unyana kaTseruya, nabakhonzi bakaDavide,  baqubisana nabo echibini laseGibheyon. Bahlala aba echibini ngapha, bahlala abaya echibini ngaphaya.</p> 
<p><A NAME="an_2:14">2:14</A>&nbsp;Wathi uAbhinere kuYowabhi, Amadodana makakhe asuke adlale phambi kwethu. Wathi uYowabhi, Makasuke.</p> 
<p><A NAME="an_2:15">2:15</A>&nbsp;Kwesuka kwawela amanani: ishumi elinamabini lakwaBhenjamin,  lakwaIshbhoshete unyana kaSawule, neshumi elinamabini kubakhonzi bakaDavide.</p> 
<p><A NAME="an_2:16">2:16</A>&nbsp;Yaba ngulowo wabamba ummelwane wakhe ngentloko, nekrele lakhe lela ecaleni lowabo; bawa kunye ndaweni-nye. Kwathiwa ke le ndawo yiHelekati-hatsurim eseGibheyon.</p> 
<p><A NAME="an_2:17">2:17</A>&nbsp;Kwaliwa kakhulu ngaloo mini. Wagxothwa uAbhinere namadoda akwaSirayeli phambi kwabakhonzi bakaDavide.</p> 
<p><A NAME="an_2:18">2:18</A>&nbsp;Babelapho bobathathu oonyana bakaTseruya: uYowabhi,  noAbhishayi, noAsaheli. Ke uAsaheli waye enamendu, enjengebhadi lasendle.</p> 
<p><A NAME="an_2:19">2:19</A>&nbsp;UAsaheli wamsukela uAbhinere; akathi gu bucala aye ngasekunene nangasekhohlo emva koAbhinere.</p> 
<p><A NAME="an_2:20">2:20</A>&nbsp;Wabheka uAbhinere, wathi, UnguAsaheli na? Wathi yena,  Ndinguye.</p> 
<p><A NAME="an_2:21">2:21</A>&nbsp;Wathi uAbhinere kuye, Tyekela ngasekunene kwakho, nokuba kungasekhohlo kwakho, ubambe enye kumadodana, uzithabathele isikrweqe sayo.</p> 
<p><A NAME="an_2:22">2:22</A>&nbsp;Ke uAsaheli akavuma ukutyeka ekumlandeleni. Wabuya waphinda wathi uAbhinere kuAsaheli, Tyeka ekundilandeleni; yini na ukuba ndide ndikubethe, uwe emhlabeni? Ndothini na ukubuphakamisa ubuso bam kuYowabhi, umkhuluwa wakho? Akavuma ukutyeka.</p> 
<p><A NAME="an_2:23">2:23</A>&nbsp;UAbhinere wamtsho ngoluthi lwentshuntshe esiswini; yaya kuphuma intshuntshe ngasemva. Wawa khona, wafela kuloo ndawo.  Bathi bonke abafika kuloo ndawo wawa wafela kuyo uAsaheli, bee nqumama.</p> 
<p><A NAME="an_2:24">2:24</A>&nbsp;OoYowabhi noAbhishayi bamsukela bamlandela uAbhinere, lada latshona ilanga; bada bafika edulini yeAma, ekhangelene neGiya,  endleleni yentlango yeGibheyon.</p> 
<p><A NAME="an_2:25">2:25</A>&nbsp;Bahlanganisana oonyana bakaBhenjamin, bamlandela uAbhinere,  bambumba-nye, bema encotsheni yanduli-nye.</p> 
<p><A NAME="an_2:26">2:26</A>&nbsp;Wamemeza uAbhinere kuYowabhi, wathi, Liya kumana ukudla na ikrele? Akwazi na ukuba kuya kuba krakra kamva? Kuya kuba mzuzu ungakanani na ungabaxeleli abantu, babuye ekusukeleni abazalwana babo?</p> 
<p><A NAME="an_2:27">2:27</A>&nbsp;Wathi uYowabhi, Ehleli nje uYehova, ukuba bekungathelekiswanga nguwe, inene, ngebenyuswe bemka kwangokuya kwakusasa abantu, elowo akamsukela umzalwana wakhe.</p> 
<p><A NAME="an_2:28">2:28</A>&nbsp;UYowabhi wavuthela isigodlo; bema bonke abantu, ababa sawasukela amaSirayeli, ababa saphinda balwe.</p> 
<p><A NAME="an_2:29">2:29</A>&nbsp;UAbhinere namadoda akhe bahamba eArabha bonke obo busuku.  Bayiwela iYordan, bayihamba yonke iBhitron, beza eMahanayim.</p> 
<p><A NAME="an_2:30">2:30</A>&nbsp;Wabuya ke uYowabhi ekumsukeleni uAbhinere; wabahlanganisa abantu bonke, kwasweleka kubakhonzi bakaDavide ishumi elinesithoba lamadoda, noAsaheli.</p> 
<p><A NAME="an_2:31">2:31</A>&nbsp;Ke abakhonzi bakaDavide babebulele, kumaBhenjamin nakuma doda akwa-Abhinere, amakhulu amathathu anamanci amathandathu amadoda, afa.</p> 
<p><A NAME="an_2:32">2:32</A>&nbsp;Bamthabatha uAsaheli, bamngcwaba engcwabeni likayise eliseBhetelehem. Bahamba ke ubusuku bonke uYowabhi namadoda akhe, kwasa beseHebron.</p> 
<p><A NAME="an_3:1">3:1</A>&nbsp;Ke kaloku yoluka imfazwe phakathi kwendlu kaSawule nendlu kaDavide. UDavide waya esomelela ngokomelela; indlu kaSawule yaya incipha ngokuncipha.</p> 
<p><A NAME="an_3:2">3:2</A>&nbsp;UDavide wazalelwa oonyana eHebron: owamazibulo waba nguAmnon ngoAhinowam waseYizereli;</p> 
<p><A NAME="an_3:3">3:3</A>&nbsp;owesibini wabanguKiliyabhi ngoAbhigali, umkaNabhali waseKarmele; owesithathu waba nguAbhisalom, unyana kaMahaka,  intombi kaTalemayi, ukumkani waseGeshuri;</p> 
<p><A NAME="an_3:4">3:4</A>&nbsp;owesine waba nguAdoniya, unyana kaHagiti; owesihlanu waba nguShefatiya, unyana ka-Abhitali;</p> 
<p><A NAME="an_3:5">3:5</A>&nbsp;owesithandathu waba nguItram, ngoEgla, umkaDavide.  Wabazalelwa abo uDavide eHebron.</p> 
<p><A NAME="an_3:6">3:6</A>&nbsp;Kwathi, kwakubon&#146; ukuba kukho imfazwe phakathi kwendlu kaSawule nendlu kaDavide, uAbhinere wamana ukuzomelezela indlu kaSawule.</p> 
<p><A NAME="an_3:7">3:7</A>&nbsp;Ke uSawule ebeneshweshwe eligama linguRitspa, intombi ka-Aya; wathi ke uIshbhoshete kuAbhinere, Yini na ukuba ulingene ishweshwe likabawo?</p> 
<p><A NAME="an_3:8">3:8</A>&nbsp;Wavutha kakhulu ngumsindo uAbhinere ngamazwi kaIshbhoshete,  wathi, Ndiyintloko yenja elunge kwaYuda yini na? Namhla ndiyenzela inceba indlu kaSawule uyihlo, kubazalwana bakhe,  nakubahlobo bakhe; andikuyekelanga esandleni sikaDavide; kanti ke undivelele ngobugwenxa endibenze kule nkazana namhla.</p> 
<p><A NAME="an_3:9">3:9</A>&nbsp;UThixo makenjenje kuAbhinere, aqokele ukwenjenje; njengoko uYehova wamfungelayo uDavide, ndiya kwenjenjalo kuye:</p> 
<p><A NAME="an_3:10">3:10</A>&nbsp;ukubugqithisa ubukumkani endlwini kaSawule, kumiswe itrone kaDavide kwaSirayeli nakwaYuda, kuthabathele kwaDan kuse eBher-shebha.</p> 
<p><A NAME="an_3:11">3:11</A>&nbsp;Akaba saba nako ukumphendula nezwi uAbhinere ngokumoyika.</p> 
<p><A NAME="an_3:12">3:12</A>&nbsp;Wesusa esikhundleni sakhe uAbhinere abathunywa, baya kuDavide; esithi, Lelikabani na ilizwe? esithi, Yenza umnqophiso wakho nam; uyabona, isandla sam sinawe, ukuba aguqulelwe kuwe amaSirayeli onke.</p> 
<p><A NAME="an_3:13">3:13</A>&nbsp;Wathi, Kulungile, ndowenza nawe umnqophiso. Kodwa kukho nto-nye ndiyifunayo kuwe; yile: akuyi kububona ubuso bam,  ungamzisanga uMikali intombi kaSawule, wakuza kububona ubuso bam.</p> 
<p><A NAME="an_3:14">3:14</A>&nbsp;UDavide wesusa abathunywa, baya kuIshbhoshete unyana kaSawule, esithi, Ndinike umkam uMikali, endamgana ngekhulu leenyama zokwaluswa zamaFilisti.</p> 
<p><A NAME="an_3:15">3:15</A>&nbsp;Wathumela uIshbhoshete, wamthabatha kwindoda yakhe,  kuPaltiyeli unyana kaLayishe.</p> 
<p><A NAME="an_3:16">3:16</A>&nbsp;Yahamba naye ke indoda yakhe, imana ilila emva kwakhe,  kwada kwezisa eBhahurim. Wathi uAbhinere kuyo, Hamba ubuye.  Yabuya.</p> 
<p><A NAME="an_3:17">3:17</A>&nbsp;Ke kaloku uAbhinere wayenelizwi kumadoda amakhulu akwaSirayeli, elithi, Kwangaphambili nibe nimfuna uDavide,  ukuba abe ngukumkani kuni:</p> 
<p><A NAME="an_3:18">3:18</A>&nbsp;yenzani kaloku, ngokuba uYehova utshilo kuDavide, ukuthi,  Ndiya kubasindisa ngesandla sikaDavide, umkhonzi wam, abantu bam amaSirayeli esandleni samaFilisti, nasesandleni seentshaba zabo zonke.</p> 
<p><A NAME="an_3:19">3:19</A>&nbsp;Kananjalo uAbhinere ebethethile ezindlebeni zamaBhenjamin;  kanjalo uAbhinere waya kuthetha ezindlebeni zikaDavide eHebron konke okulungileyo phambi kwamaSirayeli, naphambi kwendlu yonke yakwaBhenjamin.</p> 
<p><A NAME="an_3:20">3:20</A>&nbsp;Waya ke uAbhinere kuDavide eHebron, enamashumi amabini amadoda. UDavide wamenzela ke isidlo uAbhinere namadoda akhe abenawo.</p> 
<p><A NAME="an_3:21">3:21</A>&nbsp;Wathi uAbhinere kuDavide, Ndiya kusuka ndiwahlanganisele enkosini yam ukumkani onke amaSirayeli, enze umnqophiso nawe,  ube ngukumkani entweni yonke oyinqwenelayo umphefumlo wakho.  UDavide wamndulula uAbhinere; wahamba exolile.</p> 
<p><A NAME="an_3:22">3:22</A>&nbsp;Kwabonakala abakhonzi bakaDavide benoYowabhi, bevela emsebenzini wokututa, besiza namaxhoba amaninzi. Ke uAbhinere ebengasekhona kuDavide eHebron, ngokuba ubemndulule, wahamba exolile.</p> 
<p><A NAME="an_3:23">3:23</A>&nbsp;Bafika ooYowabhi nomkhosi wonke anawo. Kwaxelwa kuYowabhi,  kwathiwa, UAbhinere unyana kaNere ubezile kukumkani,  wamndulula, wahamba exolile.</p> 
<p><A NAME="an_3:24">3:24</A>&nbsp;Waya uYowabhi kukumkani, wathi, Yintoni na le uyenzileyo?  Uyabona, ubezile uAbhinere kuwe; yintoni na le nto umndululeyo,  wahamba wemka?</p> 
<p><A NAME="an_3:25">3:25</A>&nbsp;Uyamazi uAbhinere unyana kaNere, ukuba ubeze kukuthomalalisa, ukuze akwazi ukuphuma kwakho nokungena kwakho,  akwazi konke okwenzayo.</p> 
<p><A NAME="an_3:26">3:26</A>&nbsp;Waphuma uYowabhi kuDavide, wathuma abathunywa; balandela uAbhinere, bambuyisa equleni laseSira, uDavide engazi.</p> 
<p><A NAME="an_3:27">3:27</A>&nbsp;Wabuya ke uAbhinere weza eHebron. UYowabhi wamthabathela bucala phakathi kwesango, ukuba athethe naye ngasese. Wamgwaza esiswini, wafa, ngenxa yegazi lika-Asaheli umninawa wakhe.</p> 
<p><A NAME="an_3:28">3:28</A>&nbsp;Weva uDavide emveni kokuba kunjalo, wathi, Ndimsulwa nobukumkani bam phambi koYehova, kude kuse ephakadeni,  ngamagazi ka-Abhinere unyana kaNere;</p> 
<p><A NAME="an_3:29">3:29</A>&nbsp;makabe phezu kwentloko kaYowabhi, naphezu kwendlu yonke kayise; makanganqunyulwa angabikho endlwini kaYowabhi umntu obhobhozayo, oneqhenqa, osimelela ngentonga, owa ngekrele,  oswele ukudla.</p> 
<p><A NAME="an_3:30">3:30</A>&nbsp;UYowabhi noAbhishayi umninawa wakhe bambulala ke uAbhinere,  ngenxa enokuba ebembulele uAsaheli umninawa wabo eGibheyon emfazweni.</p> 
<p><A NAME="an_3:31">3:31</A>&nbsp;Wathi uDavide kuYowabhi nakubantu bonke anabo, Krazulani iingubo zenu, nibhinqe ezirhwexayo, nimmbambazelele uAbhinere.  UDavide ukumkani walilandela ithala.</p> 
<p><A NAME="an_3:32">3:32</A>&nbsp;Bamngcwabela eHebron uAbhinere. Waliphakamisa ukumkani ilizwi lakhe, walila engcwabeni lika-Abhinere. Balila abantu bonke.</p> 
<p><A NAME="an_3:33">3:33</A>&nbsp;Ukumkani wamenzela isimbonono uAbhinere, wathi, Angafa ngokufa kwesidenge na uAbhinere?</p> 
<p><A NAME="an_3:34">3:34</A>&nbsp;Izandla zakho bezingakhonkxwanga, iinyawo zakho bezingafakwanga amakhamandela obhedu, Uwe njengowa phambi kwamabhedengu. Baphinda bonke abantu bamlilela.</p> 
<p><A NAME="an_3:35">3:35</A>&nbsp;Bonke abantu beza kumdlisa uDavide isonka, kusesemini.  Wafunga uDavide, esithi. UThixo makenjenje kum, aqokele ukwenjenje, ukuba ndithe, lingekatshoni ilanga, ndeva isonka,  nokuba yinto eyiyimbi.</p> 
<p><A NAME="an_3:36">3:36</A>&nbsp;Bakugqala oko bonke abantu, kwalunga emehlweni abo;  njengokuba konke abekwenza ukumkani bekulunga emehlweni abantu bonke.</p> 
<p><A NAME="an_3:37">3:37</A>&nbsp;Bazi ke abantu bonke namaSirayeli onke ngaloo mini, ukuba ukubulawa kuka-Abhinere, unyana kaNere, bekungaphume kukumkani.</p> 
<p><A NAME="an_3:38">3:38</A>&nbsp;Wathi ukumkani kubakhonzi bakhe, Anazi na, ukuba namhlanje kuwe umthetheli, umntu omkhulu kwaSirayeli?</p> 
<p><A NAME="an_3:39">3:39</A>&nbsp;Ke ndisebuthathaka, ndisathanjiswa namhla ukuba ndibe ngukumkani; la madoda, oonyana bakaTseruya, alukhuni kum.  Akwaba uYehova angambuyekeza umenzi wobubi kwangobubi bakhe.</p> 
<p><A NAME="an_4:1">4:1</A>&nbsp;Weva unyana kaSawule ukuba ufile uAbhinere eHebron, zawa izandla zakhe. Onke amaSirayeli akhwankqiswa yiloo nto.</p> 
<p><A NAME="an_4:2">4:2</A>&nbsp;Unyana kaSawule ubenamadoda amabini angabathetheli bemikhosi. Igama lenye lalinguBhahana, igama leyesibini lalinguRekabhi; bengoonyana bakaRimon waseBheroti, kubo oonyana bakaBhenjamin. Ngokuba neBheroti ibibalelwa kwaBhenjamin:</p> 
<p><A NAME="an_4:3">4:3</A>&nbsp;abaseBheroti babebalekele eGitayim, baba ngabaphambukeli khona unanamhla.</p> 
<p><A NAME="an_4:4">4:4</A>&nbsp;Ke kaloku uYonatan unyana kaSawule ubenonyana ofe iinyawo;  ebeminyaka mihlanu ezelwe, ukufika kodaba lukaSawule noYonatan eYizereli. Umondlikazi wakhe wesuka wamthabatha, wabaleka;  kwathi, ekubalekeni kwakhe buphuthuphuthu, wawa, waba sisiqhwala. Igama lakhe belinguMefibhoshete.</p> 
<p><A NAME="an_4:5">4:5</A>&nbsp;Bahamba oonyana bakaRimon waseBheroti, ooRekabhi noBhahana,  ekufudumaleni kwemini, bafika endlwini kaIshbhoshete, elele emini enkulu.</p> 
<p><A NAME="an_4:6">4:6</A>&nbsp;Bona bangena endlwini phakathi, ngokungathi baza kuthabatha ingqolowa, basuka bamtsho esiswini; basaba uRekabhi noBhahana umzalwana wakhe.</p> 
<p><A NAME="an_4:7">4:7</A>&nbsp;Bangena ke endlwini, elele esingqengqelweni sakhe egumbini lakhe lokulala; bamhlaba, bambulala, bamnqumla intloko,  bayithabatha intloko yakhe, bahamba ngendlela yeArabha bonke ubusuku.</p> 
<p><A NAME="an_4:8">4:8</A>&nbsp;Bayisa intloko kaIshbhoshete kuDavide eHebron, bathi kukumkani, Nantsi intloko kaIshbhoshete unyana kaSawule,  utshaba lwakho, elube lufuna umphefumlo wakho; uYehova uyiphindezelele inkosi yam namhla kuSawule, nakwimbewu yakhe.</p> 
<p><A NAME="an_4:9">4:9</A>&nbsp;UDavide wabaphendula ooRekabhi noBhahana umzalwana wakhe,  oonyana bakaRimon waseBheroti, wathi kubo, Ehleli nje uYehova,  owukhululeyo umphefumlo wam ekubandezelekeni konke,</p> 
<p><A NAME="an_4:10">4:10</A>&nbsp;ndathi, owandixelelayo ukuthi, Nanku uSawule efile, eba uzisa iindaba ezilungileyo, ndambamba, ndambulala eTsikelage,  ukumnika umvuzo weendaba zakhe.</p> 
<p><A NAME="an_4:11">4:11</A>&nbsp;Asikokukhona na ndiya kulibiza igazi layo esandleni senu,  ndinitshayele elizweni, xa amadoda angendawo abulele indoda elilungisa endlwini yayo, esililini sayo?</p> 
<p><A NAME="an_4:12">4:12</A>&nbsp;UDavide wawawisela amadodana akwakhe umthetho. Ababulala,  abanqumla izandla neenyawo, azixhoma echibini eHebron; ke intloko kaIshbhoshete ayithabatha, ayingcwaba engcwabeni lika-Abhinere eHebron.</p> 
<p><A NAME="an_5:1">5:1</A>&nbsp;Zeza zonke izizwe zakwaSirayeli kuDavide eHebron, zatsho ukuthi, Uyabona, silithambo lakho nenyama yakho.</p> 
<p><A NAME="an_5:2">5:2</A>&nbsp;Kwangaphambili, oko uSawule ebengukumkani kuthi, ibinguwe obesakuphuma ungena namaSirayeli. UYehova wathi kuwe, Wena uya kubalusa abantu bam amaSirayeli, wena uya kuba yinganga yamaSirayeli.</p> 
<p><A NAME="an_5:3">5:3</A>&nbsp;Aya ke onke amadoda amakhulu akwaSirayeli kukumkani eHebron.  Wenza umnqophiso nawo ukumkani uDavide eHebron phambi koYehova;  amthambisa uDavide ukuba abe ngukumkani wamaSirayeli.</p> 
<p><A NAME="an_5:4">5:4</A>&nbsp;UDavide ubeminyaka imashumi mathathu ezelwe, ukwenziwa kwakhe ukumkani; waba neminyaka emashumi mane engukumkani.</p> 
<p><A NAME="an_5:5">5:5</A>&nbsp;Waba ngukumkani wakwaYuda eHebron iminyaka esixhenxe neenyanga ezintandathu; eYerusalem waba ngukumkani iminyaka emashumi mathathu anamithathu kumaSirayeli onke namaYuda.</p> 
<p><A NAME="an_5:6">5:6</A>&nbsp;Ukumkani waya namadoda akwakhe eYerusalem kumaYebhusi. Abemi belo zwe bathi kuDavide, Akusayi kungena apha; kuba iimfama neziqhwala zokugxotha. Batsho beba uDavide akasayi kungena apho.</p> 
<p><A NAME="an_5:7">5:7</A>&nbsp;UDavide wayithimba imboniselo yeZiyon: ngumzi kaDavide ke lowo.</p> 
<p><A NAME="an_5:8">5:8</A>&nbsp;Wathi uDavide ngaloo mini, Bonke abaxabela amaYebhusi,  mabaziwise engxangxasini iziqhwala kwaneemfama ezithiyekileyo emphefumlweni kaDavide. Ngenxa yoko bathi, Iimfama neziqhwala aziyi kungena endlwini.</p> 
<p><A NAME="an_5:9">5:9</A>&nbsp;UDavide wahlala emboniselweni, wayibiza ngokuthi ngumzi kaDavide. UDavide wakha ngeenxa zonke, wathabathela eMilo wesa phakathi.</p> 
<p><A NAME="an_5:10">5:10</A>&nbsp;Waya uDavide eba mkhulu ngokuba mkhulu, uYehova uThixo wemikhosi waba naye.</p> 
<p><A NAME="an_5:11">5:11</A>&nbsp;Ke kaloku uHiram, ukumkani waseTire, wathumela abathunywa kuDavide, nemisedare, neengcibi zemithi, neengcibi zamatye eendonga; zamakhela uDavide indlu.</p> 
<p><A NAME="an_5:12">5:12</A>&nbsp;Wazi uDavide ukuba uYehova umqinisile wangukumkani; ukuba ubuphakamisile ubukumkani bakhe ngenxa yabantu bakhe amaSirayeli.</p> 
<p><A NAME="an_5:13">5:13</A>&nbsp;UDavide wabuya wazeka abafazi namashweshwe eYerusalem,  emveni kokusuka kwakhe eHebron; wabuya wazalelwa oonyana neentombi uDavide.</p> 
<p><A NAME="an_5:14">5:14</A>&nbsp;Ngawo la amagama abo wabazalelwayo eYerusalem: nguShamuwa,  noShobhabhi, noNatan, noSolomon,</p> 
<p><A NAME="an_5:15">5:15</A>&nbsp;noIbhehare, noElishuwa, noNefege, noYafiya,</p> 
<p><A NAME="an_5:16">5:16</A>&nbsp;noElishama, noEliyada, noElifelete.</p> 
<p><A NAME="an_5:17">5:17</A>&nbsp;Ke kaloku eva amaFilisti ukuba bamthambisile uDavide, waba ngukumkani kumaSirayeli: enyuka ke onke amaFilisti aya kumfuna uDavide. Weva uDavide, wehla waya emboniselweni.</p> 
<p><A NAME="an_5:18">5:18</A>&nbsp;AmaFilisti abezile, athi dwe entilini yamaRafa.</p> 
<p><A NAME="an_5:19">5:19</A>&nbsp;Wabuza uDavide kuYehova, wathi, Ndinyuke na, ndiye kumaFilisti? Wowanikela na esandleni sam? Wathi uYehova kuDavide, Nyuka; ngokuba ndiwanikele mpela amaFilisti esandleni sakho.</p> 
<p><A NAME="an_5:20">5:20</A>&nbsp;UDavide weza eBhahali-peratsim; uDavide wawaxabela khona,  wathi, UYehova uzityhobozele iintshaba zam phambi kwam,  njengokutyhoboza kwamanzi; ngenxa yoko wathi igama laloo ndawo yiBhahali-peratsim.</p> 
<p><A NAME="an_5:21">5:21</A>&nbsp;Azishiya izithixo zawo; bazithabatha uDavide namadoda akhe.</p> 
<p><A NAME="an_5:22">5:22</A>&nbsp;Abuya aphinda enyuka amaFilisti, athi dwe entilini yamaRafa.</p> 
<p><A NAME="an_5:23">5:23</A>&nbsp;Wabuza uDavide kuYehova, wathi yena, Uze ungenyuki; jikela emva kwawo, ufike kuwo malunga nemithi yemibhaka.</p> 
<p><A NAME="an_5:24">5:24</A>&nbsp;Kothi, ekuveni kwakho isandi sokuhamba emantloko emithi yemibhaka, wandule ungxamise; ngokuba woba uphumile phambi kwakho uYehova ngelaxesha, ukuba ayixabele impi yamaFilisti.</p> 
<p><A NAME="an_5:25">5:25</A>&nbsp;Wenjenjalo uDavide, njengoko uYehova abemwisele umthetho ngako; wawaxabela amaFilisti, wathabathela eGebha wada waya eGezere.</p> 
<p><A NAME="an_6:1">6:1</A>&nbsp;Ke kaloku wabuya wabahlanganisa uDavide bonke abahleliweyo bakwaSirayeli: amashumi amathathu amawaka.</p> 
<p><A NAME="an_6:2">6:2</A>&nbsp;Wesuka ke, wahamba uDavide nabantu bonke abenabo, esiya eBhahali yakwaYuda, esiya kunyusa khona ityeya kaThixo, ebizwa ngalo igama, igama likaYehova wemikhosi ohleli phezu kweekerubhi.</p> 
<p><A NAME="an_6:3">6:3</A>&nbsp;Bayikhwelisa enqwelweni entsha ityeya kaThixo, bayithabatha endlwini ka-Abhinadabhi ebisendulini; u-Uza nonoAhiyo, oonyana baka-Abhinadabhi, beyiqhuba inqwelo entsha leyo.</p> 
<p><A NAME="an_6:4">6:4</A>&nbsp;Bayithabatha endlwini ka-Abhinadabhi esendulini, inetyeya kaThixo, uAhiyo ehamba phambi kwetyeya.</p> 
<p><A NAME="an_6:5">6:5</A>&nbsp;UDavide nendlu yonke kaSirayeli baqamba phambi koYehova,  bebetha imithi yonke yesipres, neehadi, nemirhubhe,  neengqongqo, namakhenkcekhenkce, namacangci.</p> 
<p><A NAME="an_6:6">6:6</A>&nbsp;Bafika esandeni sikaNakon; wesa isandla sakhe u-Uza etyeyeni kaThixo, wayibamba; ngokuba iinkomo zibe ziyigungqisa.</p> 
<p><A NAME="an_6:7">6:7</A>&nbsp;Wavutha umsindo kaYehova ku-Uza; uThixo wambetha khona,  ngenxa yemasi elo, wafela khona ngasetyeyeni kaThixo.</p> 
<p><A NAME="an_6:8">6:8</A>&nbsp;UDavide wavutha ngumsindo ngenxa enokuba uYehova wamtyhobozela ngotyhobozo u-Uza, wathi loo ndawo yiPerets-uza unanamhla.</p> 
<p><A NAME="an_6:9">6:9</A>&nbsp;UDavide wamoyika uYehova ngaloo mini, wathi, Yothini na ukuza kum ityeya kaYehova?</p> 
<p><A NAME="an_6:10">6:10</A>&nbsp;Akavuma ke uDavide ukuyisusa ize kuye emzini kaDavide ityeya kaYehova; uDavide wayisonga, wayiphambukisela endlwini kaObhedi-edom waseGati.</p> 
<p><A NAME="an_6:11">6:11</A>&nbsp;Yahlala ityeya kaYehova endlwini kaObhedi-edom waseGati iinyanga zantathu; uYehova wamsikelela uObhedi-edom, nendlu yakhe yonke.</p> 
<p><A NAME="an_6:12">6:12</A>&nbsp;Kwaxelwa kukumkani uDavide, kwathiwa, Uyisikelele uYehova indlu kaObhedi-edom nezinto zonke anazo, ngenxa yetyeya kaThixo. Waya uDavide, wayinyusa ityeya kaThixo endlwini kaObhedi-edom, wayizisa emzini kaDavide evuya.</p> 
<p><A NAME="an_6:13">6:13</A>&nbsp;Kwathi, bakunyathela amabanga amathandathu abathwali betyeya kaYehova, wabingelela inkomo nethole elityetyisiweyo.</p> 
<p><A NAME="an_6:14">6:14</A>&nbsp;Waye uDavide esina ngamandla onke phambi koYehova, uDavide ebhinqe iefodi yelinen emhlophe.</p> 
<p><A NAME="an_6:15">6:15</A>&nbsp;OoDavide nendlu yonke kaSirayeli babeyinyusa ke ityeya kaYehova, beduma, behlokomisa isigodlo.</p> 
<p><A NAME="an_6:16">6:16</A>&nbsp;Kwathi, yakufika ityeya kaYehova emzini kaDavide, uMikali,  intombi kaSawule, wavela ngefestile, wambona ukumkani uDavide exhuma esina phambi koYehova, wamcekisa entliziyweni yakhe.</p> 
<p><A NAME="an_6:17">6:17</A>&nbsp;Bayingenisa ityeya kaYehova, bayimisa endaweni yayo phakathi kwentente, abeyitwabululele yona uDavide; uDavide wenyusa amadini anyukayo phambi koYehova, nemibingelelo yoxolo.</p> 
<p><A NAME="an_6:18">6:18</A>&nbsp;Wagqiba uDavide ukunyusa amadini anyukayo nemibingelelo yoxolo, wabasikelela abantu, egameni likaYehova wemikhosi,</p> 
<p><A NAME="an_6:19">6:19</A>&nbsp;wababela bonke abantu, yonke ingxokolo yamaSirayeli,  kwathabathela kwindoda kwesa nakumfazi; elowo wamnika umqhathane wesonka, nomlinganiso wewayini, nesicumba seerasintyisi. Baya ke bonke abantu elowo endlwini yakhe.</p> 
<p><A NAME="an_6:20">6:20</A>&nbsp;Wabuya uDavide, eza kusikelela indlu yakhe. Waphuma uMikali intombi kaSawule, eya kukhawulela uDavide, wathi, Hayi,  ukuzizukisa kokumkani wamaSirayeli namhla, ozihlubileyo namhla phambi kwabakhonzazana babakhonzi bakhe, njengoko azihlubayo umntu ongenabuntu.</p> 
<p><A NAME="an_6:21">6:21</A>&nbsp;Wathi uDavide kuMikali, Kube kusebusweni bukaYehova,  owandinyulayo phambi koyihlo, naphambi kwendlu yakhe yonke,  ukuba andimise ndibe yinganga yabantu bakaYehova, amaSirayeli;  bekusebusweni bukaYehova ukuqamba kwam;</p> 
<p><A NAME="an_6:22">6:22</A>&nbsp;ndisaya kudeleka kunoko, ndithobeke emehlweni am; ke abakhonzazana othethe ngabo, ndisaya kuzukiswa ngabo.</p> 
<p><A NAME="an_6:23">6:23</A>&nbsp;Ke uMikali intombi kaSawule akabanga namntwana kwada kwangumhla wokufa kwakhe.</p> 
<p><A NAME="an_7:1">7:1</A>&nbsp;Kwathi, xa ukumkani ahleliyo endlwini yakhe, uYehova emphumzile ngeenxa zonke ezintshabeni zakhe zonke,</p> 
<p><A NAME="an_7:2">7:2</A>&nbsp;wathi ukumkani kuNatan umprofeti, Khawukhangele, ndihleli endlwini yemisedare, ke yona ityeya kaThixo ihleli phakathi kwamalengalenga.</p> 
<p><A NAME="an_7:3">7:3</A>&nbsp;Wathi uNatan kukumkani, Konke okusentliziyweni yakho, hamba uye ukwenze; ngokuba uYehova unawe.</p> 
<p><A NAME="an_7:4">7:4</A>&nbsp;Kwathi ngobo busuku, lafika ilizwi likaYehova kuNatan,  lisithi,</p> 
<p><A NAME="an_7:5">7:5</A>&nbsp;Hamba uye kuthi kumkhonzi wam uDavide, Utsho uYehova ukuthi,  Wena uya kundakhela indlu yokuba ndihlale na?</p> 
<p><A NAME="an_7:6">7:6</A>&nbsp;Ngokuba andihlalanga ndlwini, kususela kwimini endabanyusayo oonyana bakaSirayeli eYiputa, kude kube nanamhla; ndaba ngohambahamba ngentente engumnquba.</p> 
<p><A NAME="an_7:7">7:7</A>&nbsp;Lonke ixesha endahambahamba ngalo phakathi koonyana bonke bakaSirayeli, ndakha ndalithetha na ilizwi nakusinye isizwe sakwaSirayeli endasiwisela umthetho wokuba sibaluse abantu bam amaSirayeli, ndisithi, Yini na ukuba ningandakheli indlu yemisedare?</p> 
<p><A NAME="an_7:8">7:8</A>&nbsp;Ke ngoko wotsho ukuthi kumkhonzi wam uDavide, Utsho uYehova wemikhosi ukuthi, Ndakuthabatha mna edlelweni, ekulandeleni impahla emfutshane, ukuba ube yinganga yabantu bam amaSirayeli;</p> 
<p><A NAME="an_7:9">7:9</A>&nbsp;ndaba nawe kuko konke owahamba kuko, ndazinqumla zonke iintshaba zakho phambi kwakho, ndakwenzela igama elikhulu,  njengegama labakhulu abasehlabathini;</p> 
<p><A NAME="an_7:10">7:10</A>&nbsp;ndabamisela indawo abantu bam amaSirayeli, ndabatyala ukuba bahlale esikhundleni sabo, bangabi sagunqa; oonyana bobutshijolo bangabuyi babacinezele njengasekuqaleni,</p> 
<p><A NAME="an_7:11">7:11</A>&nbsp;kususela kulaa mini ndabamisela abantu bam amaSirayeli abagwebi. Ndiya kukuphumza ezintshabeni zakho zonke. UYehova uyakuxelela ukuba uYehova uya kukwenzela indlu.</p> 
<p><A NAME="an_7:12">7:12</A>&nbsp;Xa ithe yazaliseka imihla yakho, walala kooyihlo,  ndoyiphakamisa emva kwakho imbewu yakho, eya kuphuma ezibilini zakho, ndibuqinise ubukumkani bakhe.</p> 
<p><A NAME="an_7:13">7:13</A>&nbsp;Nguye oya kulakhela igama lam indlu, ndiyiqinise itrone yobukumkani bakhe, kude kuse ephakadeni.</p> 
<p><A NAME="an_7:14">7:14</A>&nbsp;Mna ndiya kuba nguyise wakhe, yena abe ngunyana wam;  endothi ebugwenxeni bakhe, ndimohlwaye ngentonga yabantu,  nangobetho loonyana baka-Adam.</p> 
<p><A NAME="an_7:15">7:15</A>&nbsp;Ke yona inceba yam ayiyi kusuka kuye, njengoko ndayisusayo kuSawule, endimsusileyo ebusweni bakho.</p> 
<p><A NAME="an_7:16">7:16</A>&nbsp;Iya kuqina indlu yakho nobukumkani bakho kude kuse ephakadeni phambi kwakho; itrone yakho iya kuqiniseka kude kuse ephakadeni.</p> 
<p><A NAME="an_7:17">7:17</A>&nbsp;Njengaloo mazwi onke, njengaloo mbono wonke, wenjenjalo ukuthetha uNatan kuDavide.</p> 
<p><A NAME="an_7:18">7:18</A>&nbsp;Waya ukumkani uDavide, wahlala phambi koYehova, wathi,  Ndingubani na, Nkosi yam Yehova? Iyintoni na indlu yam, ukuba ude undizise nalapha?</p> 
<p><A NAME="an_7:19">7:19</A>&nbsp;Kusekuncinane oko ke emehlweni akho, Nkosi yam Yehova;  uthetha ngoku nangendlu yomkhonzi wakho, usingise mgama. Le nto ke lisiko lomntu na, uNkosi yam Yehova?</p> 
<p><A NAME="an_7:20">7:20</A>&nbsp;Angabuya abe esathetha ntoni na ke uDavide kuwe? Wena uyamazi umkhonzi wakho, Nkosi yam Yehova.</p> 
<p><A NAME="an_7:21">7:21</A>&nbsp;Ngenxa yelizwi lakho, nangokwentliziyo yakho, ubenzile bonke obo bukhulu, ukuba ubazise umkhonzi wakho.</p> 
<p><A NAME="an_7:22">7:22</A>&nbsp;Ngenxa yoko umkhulu, Yehova Thixo; ngokuba akukho unjengawe; akukho Thixo ngaphaya kwakho, njengoko konke sikuvileyo ngeendlebe zethu.</p> 
<p><A NAME="an_7:23">7:23</A>&nbsp;Luluphi na uhlanga ehlabathini apha, olunjengabantu bakho,  olunjengamaSirayeli, awaya kuzikhululela uThixo, ukuba lube ngabantu, ukuba azimisele igama ngalo, anenzele izenzo ezikhulu nina, alenzele izenzo ezoyikekayo ilizwe lakho ebusweni babantu bakho, owazikhululelayo bona eYiputa, ezintlangeni nakoothixo bazo?</p> 
<p><A NAME="an_7:24">7:24</A>&nbsp;Uziqinisele abantu bakho amaSirayeli, ukuba babe ngabantu kuwe kude kuse ephakadeni; wena, Yehova, waba nguThixo kubo.</p> 
<p><A NAME="an_7:25">7:25</A>&nbsp;Kaloku, Yehova Thixo, ilizwi olithethileyo ngomkhonzi wakho, nangendlu yakhe, limise kude kuse ephakadeni, wenze njengoko ukuthethileyo;</p> 
<p><A NAME="an_7:26">7:26</A>&nbsp;likhule igama lakho kude kuse ephakadeni; kusithiwa,  UYehova wemikhosi nguThixo wamaSirayeli, nendlu yomkhonzi wakho uDavide izinzile phambi kwakho.</p> 
<p><A NAME="an_7:27">7:27</A>&nbsp;Ngokuba wena, Yehova wemikhosi, Thixo kaSirayeli, utyhilile ezindlebeni zomkhonzi wakho, wathi, Ndiya kukwakhela indlu;  ngenxa yoko umkhonzi wakho uyifumene intliziyo yokuze awuthandaze kuwe lo mthandazo.</p> 
<p><A NAME="an_7:28">7:28</A>&nbsp;Kaloku, Nkosi yam Yehova, unguye uThixo; namazwi akho aya kuba yinyaniso. Uthethe oko kulungileyo kumkhonzi wakho;</p> 
<p><A NAME="an_7:29">7:29</A>&nbsp;kaloku makukholeke kuwe ukuyisikelela indlu yomkhonzi wakho, ukuba ihlale ihleli phambi kwakho ngonaphakade; ngokuba wena, Nkosi yam Yehova, uthethile. Ngentsikelelo yakho mayisikelelwe indlu yomkhonzi wakho ngonaphakade.</p> 
<p><A NAME="an_8:1">8:1</A>&nbsp;Kwathi emveni kokuba njalo, uDavide wawaxabela amaFilisti,  waweyisa; uDavide wabuthabatha ubukhosi esandleni samaFilisti.</p> 
<p><A NAME="an_8:2">8:2</A>&nbsp;Wawaxabela amaMowabhi, wawalinganisa ngolutya, ewalalisa emhlabeni; walinganisa izintya zambini zokubulala, nolutya lwalunye oluzalisekileyo lokusindisa. Ke amaMowabhi aba ngabakhonzi kuDavide, azisa iminikelo.</p> 
<p><A NAME="an_8:3">8:3</A>&nbsp;UDavide wamxabela uHadadezere, unyana kaRehobhi, ukumkani weTsobha, ekuyeni kuwabuyisa amandla akhe emlanjeni ongumEfrati.</p> 
<p><A NAME="an_8:4">8:4</A>&nbsp;UDavide wathimba iwaka leenqwelo zokulwa, namakhulu asixhenxe abamahashe, namashumi amabini amawaka angumqikela;  uDavide wawanqumla imisipha onke amahashe eenqwelo zokulwa,  washiya kuwo aweenqwelo alikhulu.</p> 
<p><A NAME="an_8:5">8:5</A>&nbsp;Ama-Aram aseDamasko eza kumnceda uHadadezere ukumkani weTsobha. UDavide wabulala kuma-Aram amashumi amabini anamabini amawaka amadoda.</p> 
<p><A NAME="an_8:6">8:6</A>&nbsp;UDavide wamisa ikampu kwa-Aram eDamasko; ama-Aram aba ngabakhonzi bakaDavide, azisa iminikelo. UYehova wamsindisa uDavide ezindaweni zonke awahamba kuzo.</p> 
<p><A NAME="an_8:7">8:7</A>&nbsp;Wawathabatha uDavide amakhaka egolide abekubakhonzi bakaHadadezere, wawazisa eYerusalem.</p> 
<p><A NAME="an_8:8">8:8</A>&nbsp;NaseBheta naseBherotayi, imizi kaHadadezere, uDavide ukumkani wathabatha ubhedu oluninzi kunene.</p> 
<p><A NAME="an_8:9">8:9</A>&nbsp;Weva uToyi ukumkani waseHamati, ukuba uDavide uyixabele yonke impi kaHadadezere.</p> 
<p><A NAME="an_8:10">8:10</A>&nbsp;UToyi wamthuma uYoram, unyana wakhe, kukumkani uDavide,  ukuba ambuze ukuphila kwakhe, amsikelele ngenxa yokuba ebelwile noHadadezere wamxabela; ngokuba uToyi ubengumfo obesilwa noHadadezere; waye uYoram lowo eneempahla zesilivere, neempahla zegolide, neempahla zobhedu esandleni sakhe.</p> 
<p><A NAME="an_8:11">8:11</A>&nbsp;Ukumkani uDavide wazingcwalisela kuYehova kananjalo ezo,  kunye nesilivere negolide abeyingcwalisile, eyavela ezintlangeni zonke awazeyisayo:</p> 
<p><A NAME="an_8:12">8:12</A>&nbsp;kuma-Aram, nakumaMowabhi, nakoonyana baka-Amon,  nakumaFilisti, nakuma-Amaleki, nakumaxhoba kaHadadezere unyana kaRehobhi, ukumkani weTsobha.</p> 
<p><A NAME="an_8:13">8:13</A>&nbsp;Wazenzela igama uDavide ekubuyeni kwakhe ekuwaxabeleni ama-Aram eSihlanjeni seTyuwa, ebulele ishumi elinesibhozo lamawaka.</p> 
<p><A NAME="an_8:14">8:14</A>&nbsp;Wamisa ikampu kwelamaEdom; wamisa ikampu kwelamaEdom lonke,  aba ngabakhonzi kuDavide onke amaEdom. UYehova wamsindisa uDavide ezindaweni zonke awahamba kuzo.</p> 
<p><A NAME="an_8:15">8:15</A>&nbsp;Waye engukumkani ke uDavide kumaSirayeli onke. Waye uDavide esenza okusesikweni nobulungisa ebantwini bakhe bonke.</p> 
<p><A NAME="an_8:16">8:16</A>&nbsp;Ke uYowabhi, unyana kaTseruya, wayephethe umkhosi;  noYehoshafati, unyana ka-Ahiludi, wayengumkhumbuzi wezinto zakomkhulu.</p> 
<p><A NAME="an_8:17">8:17</A>&nbsp;UTsadoki unyana ka-Ahitubhi, noAhimeleki unyana ka-Abhiyatare, baye bengababingeleli; uSeraya waye engumbhali;</p> 
<p><A NAME="an_8:18">8:18</A>&nbsp;uBhenaya, unyana kaYehoyada, ubephethe abancinithi nezigidimi. Oonyana bakaDavide babengababingeleli.</p> 
<p><A NAME="an_9:1">9:1</A>&nbsp;Wathi uDavide, Kusekho mpunde na kwindlu kaSawule, ukuze ndiyenzele inceba ngenxa kaYonatan?</p> 
<p><A NAME="an_9:2">9:2</A>&nbsp;Ke indlu kaSawule ibinomkhonzi ogama linguTsibha; bambizela kuDavide. Wathi ukumkani kuye, UnguTsibha na? Wathi yena,  Ndingumkhonzi wakho.</p> 
<p><A NAME="an_9:3">9:3</A>&nbsp;Wathi ukumkani, Akusekho namnye na umntu wendlu kaSawule,  ndimenzele inceba kaThixo? Wathi ke uTsibha kukumkani, Kusekho unyana kaYonatan, ofe iinyawo.</p> 
<p><A NAME="an_9:4">9:4</A>&nbsp;Wathi ukumkani kuye, Uphi na? Wathi uTsibha kukumkani,  Nankuya endlwini kaMakire unyana ka-Amiyeli, eLodebhare.</p> 
<p><A NAME="an_9:5">9:5</A>&nbsp;Wathumela ke ukumkani uDavide, wamthabatha endlwini kaMakire unyana ka-Amiyeli, eLodebhare.</p> 
<p><A NAME="an_9:6">9:6</A>&nbsp;Weza uMefibhoshete, unyana kaYonatan, unyana kaSawule,  kuDavide, wawa ngobuso, waqubuda. Wathi uDavide, Mefibhoshete.  Wathi ke yena, Nanku lo mkhonzi wakho.</p> 
<p><A NAME="an_9:7">9:7</A>&nbsp;Wathi uDavide kuye, Musa ukoyika; ngokuba ndiya kukwenzela inceba ngenene, ngenxa kaYonatan uyihlo, ndikubuyisele onke amasimi kaSawule uyihlo; wena udle isonka etafileni yam ngamaxesha onke.</p> 
<p><A NAME="an_9:8">9:8</A>&nbsp;Waqubuda, wathi, Umkhonzi wakho uyintoni na, ukuba uyibheke inja efileyo, enjengam nje?</p> 
<p><A NAME="an_9:9">9:9</A>&nbsp;Ukumkani wabiza uTsibha, umfana wakwaSawule, wathi kuye,  Yonke into ebiyekaSawule, neyendlu yakhe yonke, ndiyinike unyana wenkosi yakho.</p> 
<p><A NAME="an_9:10">9:10</A>&nbsp;Uze umlimele umhlaba, wena noonyana bakho, nabakhonzi bakho, umzisele abe nokudla unyana wenkosi yakho, adle; ke uMefibhoshete, unyana wenkosi yakho, uya kudla ngamaxesha onke etafileni yam. Ke kaloku uTsibha wayenoonyana abalishumi elinantlanu, nabakhonzi abamashumi mabini.</p> 
<p><A NAME="an_9:11">9:11</A>&nbsp;Wathi uTsibha kukumkani, Ngokwento yonke emwisele umthetho ngayo umkhonzi wayo inkosi yam ukumkani, uyakwenjenjalo umkhonzi wakho. UMefibhoshete wadla etafileni yakhe,  njengabanye oonyana bokumkani.</p> 
<p><A NAME="an_9:12">9:12</A>&nbsp;UMefibhoshete ebenonyana omncinane, ogama belinguMika.  Bonke ababehleli endlwini kaTsibha babengabakhonzi bakaMefibhoshete.</p> 
<p><A NAME="an_9:13">9:13</A>&nbsp;UMefibhoshete ubehlala eYerusalem; ngokuba ubesidla etafileni yokumkani ngamaxesha onke. Ubefe iinyawo zakhe zombini.</p> 
<p><A NAME="an_10:1">10:1</A>&nbsp;Kwathi emveni kokuba njalo, wafa ukumkani woonyana baka-Amon; wangukumkani uHanun, unyana wakhe, esikhundleni sakhe.</p> 
<p><A NAME="an_10:2">10:2</A>&nbsp;Wathi ke uDavide, Mandimenzele inceba uHanun, unyana kaNahashe, njengokuba noyise wandenzelayo inceba. Wathumela uDavide ngesandla sabakhonzi bakhe ukumkhuza ngaye uyise. Beza ke abakhonzi bakaDavide ezweni loonyana baka-Amon.</p> 
<p><A NAME="an_10:3">10:3</A>&nbsp;Bathi abathetheli boonyana baka-Amon kuHanun inkosi yabo,  Ucinga ukuba uDavide uzukisa uyihlo na emehlweni akho, ngokuba ethume abakhuzi kuwe? UDavide akabathumele na abakhonzi bakhe kuwe ukuze awugocagoce umzi, awuhlole, awubhukuqe?</p> 
<p><A NAME="an_10:4">10:4</A>&nbsp;Wabathabatha ke uHanun abakhonzi bakaDavide, wabaguya elinye icala leendevu zabo, wazicanda phakathi iingubo zabo ezinde, wada waya kuma ngemisekela, wabandulula ke.</p> 
<p><A NAME="an_10:5">10:5</A>&nbsp;Waxelelwa uDavide; wathuma izigidimi zokubakhawulela;  ngokuba amadoda lawo abehlaziswe kunene. Wathi ukumkani,  Hlalani eYeriko, zide zihlume iindevu zenu, nandule ukubuya.</p> 
<p><A NAME="an_10:6">10:6</A>&nbsp;Babona oonyana baka-Amon ukuba bazinukisile kuDavide,  bathumela ke oonyana baka-Amon, baqesha kuma-Aram aseBhete-rehobhi, nakuma-Aram aseTsobha, amashumi amabini amawaka angumqikela; nakukumkani waseMahaka iwaka lamadoda;  nakumadoda aseTobhi ishumi elinamabini lamawaka amadoda.</p> 
<p><A NAME="an_10:7">10:7</A>&nbsp;Weva uDavide; wathuma uYowabhi enomkhosi wonke wamagorha.</p> 
<p><A NAME="an_10:8">10:8</A>&nbsp;Baphuma oonyana baka-Amon, bakha izintlu zokulwa ekungeneni kwesango; ama-Aram aseTsobha, nawaseRehobhi, namadoda aseTobhi,  nawaseMahaka aba wodwa endle.</p> 
<p><A NAME="an_10:9">10:9</A>&nbsp;Wabona uYowabhi ukuba imfazwe ibheke kuye, ngaphambili nangasemva, wanyula emadodeni onke ahleliweyo kwaSirayeli,  wakha uluhlu malunga nama-Aram.</p> 
<p><A NAME="an_10:10">10:10</A>&nbsp;Abanye abantu wabanikela esandleni sika-Abhishayi,  umninawa wakhe, wabakha baluluhlu malunga noonyana baka-Amon.</p> 
<p><A NAME="an_10:11">10:11</A>&nbsp;Wathi, Ukuba ama-Aram athe andeyisa, wondisiza; ukuba bathe oonyana baka-Amon bakoyisa, ndoza kukusiza.</p> 
<p><A NAME="an_10:12">10:12</A>&nbsp;Yomelela, somelele ngenxa yabantu bakowethu, nangenxa yemizi yoThixo wethu; uYehova enze oko kulungileyo emehlweni akhe.</p> 
<p><A NAME="an_10:13">10:13</A>&nbsp;Weza uYowabhi nabantu ababenaye, walwa nama-Aram; asaba ebusweni bakhe.</p> 
<p><A NAME="an_10:14">10:14</A>&nbsp;Babona oonyana baka-Amon ukuba asabile ama-Aram, basaba nabo ebusweni buka-Abhishayi, bangena ekhaya. Wabuya ke uYowabhi koonyana baka-Amon, weza eYerusalem.</p> 
<p><A NAME="an_10:15">10:15</A>&nbsp;Abona ama-Aram ukuba agxothiwe phambi kwamaSirayeli,  ahlanganisana ndawonye.</p> 
<p><A NAME="an_10:16">10:16</A>&nbsp;Wathumela uHadadezere, wawarhola ama-Aram abephesheya koMlambo, eza eHelam; uShobhaki, umthetheli womkhosi kaHadadezere, ephambi kwawo.</p> 
<p><A NAME="an_10:17">10:17</A>&nbsp;Kwaxelwa kuDavide; wahlanganisa amaSirayeli onke, wayiwela iYordan, waya eHelam. Akha izintlu ama-Aram malunga noDavide,  alwa naye.</p> 
<p><A NAME="an_10:18">10:18</A>&nbsp;Asaba ama-Aram ebusweni bamaSirayeli. UDavide wabulala kuma-Aram amakhulu asixhenxe abeenqwelo zokulwa, namashumi amane amawaka abamahashe. Waxabela noShobhaki, umthetheli womkhosi wawo, wafela khona.</p> 
<p><A NAME="an_10:19">10:19</A>&nbsp;Bonke ookumkani abakhonza uHadadezere babona ukuba bagxothiwe phambi kwamaSirayeli, baxolelana namaSirayeli,  bawakhonza. Oyika ke ama-Aram ukuba sabasiza oonyana baka-Amon.</p> 
<p><A NAME="an_11:1">11:1</A>&nbsp;Kwathi ukuvela komnyaka, ngexesha lokuphuma kookumkani ukuya kulwa, uDavide wamthuma uYowabhi, nabakhonzi bakhe kunye naye, namaSirayeli onke, batshabalalisa oonyana baka-Amon,  bayingqinga iRabha. UDavide wayehleli eYerusalem.</p> 
<p><A NAME="an_11:2">11:2</A>&nbsp;Kwathi ngexesha langokuhlwa, wavuka uDavide esililini sakhe, wahambahamba phezu kophahla lwendlu yokumkani. Wathi,  eseluphahleni, wabona umfazi ezihlamba; ke umfazi lowo wayemhle kunene ngembonakalo.</p> 
<p><A NAME="an_11:3">11:3</A>&nbsp;Wathumela uDavide, wabuzisa ngaloo mfazi. Kwathiwa,  Asinguye na uBhatshebha lowo, intombi kaEliham, umkaUriya umHeti?</p> 
<p><A NAME="an_11:4">11:4</A>&nbsp;UDavide wathuma abathunywa, wamthabatha; weza ke yena kuye,  walala naye. Akuba ezingcwalisile ebunqambini bakhe, wabuyela endlwini yakhe.</p> 
<p><A NAME="an_11:5">11:5</A>&nbsp;Wamitha umfazi lowo; wathumela, waxelela uDavide, wathi,  Ndimithi.</p> 
<p><A NAME="an_11:6">11:6</A>&nbsp;UDavide wathumela kuYowabhi, esithi, Thumela kum apha u-Uriya umHeti. UYowabhi wamthumela u-Uriya kuDavide.</p> 
<p><A NAME="an_11:7">11:7</A>&nbsp;Waya u-Uriya kuye. Wabuza uDavide ukuba unjani na uYowabhi,  banjani na abantu, injani na imfazwe.</p> 
<p><A NAME="an_11:8">11:8</A>&nbsp;UDavide wathi ku-Uriya, Yihla uye endlwini yakho, uhlambe iinyawo zakho. Waphuma u-Uriya endlwini yokumkani; kwaphuma emva kwakhe isipho sokumkani.</p> 
<p><A NAME="an_11:9">11:9</A>&nbsp;U-Uriya walala emnyango wendlu yokumkani, nabakhonzi bonke benkosi yakhe; akehla aye endlwini yakhe.</p> 
<p><A NAME="an_11:10">11:10</A>&nbsp;Kwaxelwa kuDavide, kwathiwa, U-Uriya akehlanga aye endlwini yakhe. Wathi uDavide ku-Uriya, Akuveli eluhambeni na?  Yini na ukuba ungehli uye endlwini yakho?</p> 
<p><A NAME="an_11:11">11:11</A>&nbsp;Wathi u-Uriya kuDavide, Ityeya namaSirayeli namaYuda ahleli eminqubeni, nenkosi yam uYowabhi nabakhonzi benkosi yam bahleli endle; mna ndiye endlwini yam, ndidle, ndisele, ndilale nomkam? Uhleli nje wena, uhleli nje umphefumlo wakho, andiyi kuyenza loo nto.</p> 
<p><A NAME="an_11:12">11:12</A>&nbsp;Wathi uDavide ku-Uriya, Hlala apha nanamhla, ndokundulula ngomso. Wahlala ke u-Uriya eYerusalem ngaloo mhla nangengomso.</p> 
<p><A NAME="an_11:13">11:13</A>&nbsp;UDavide wammema: wadla, wasela phambi kwakhe; wamnxilisa.  Waphuma ngokuhlwa, waya kulala esililini sakhe nabakhonzi benkosi yakhe; akehla aye endlwini yakhe.</p> 
<p><A NAME="an_11:14">11:14</A>&nbsp;Kwathi kusasa, uDavide wabhala incwadi kuYowabhi,  wayithumela ngesandla sikaUriya.</p> 
<p><A NAME="an_11:15">11:15</A>&nbsp;Wabhala ke encwadini, wathi, Mbekeni u-Uriya kweyona ndawo ishushu, angasisichenge kuyo emfazweni, nibuye umva, ukuze abinzwe afe.</p> 
<p><A NAME="an_11:16">11:16</A>&nbsp;Kwathi, ekuwungqingeni kukaYowabhi umzi lowo, wambeka u-Uriya kwindawo abesazi ukuba akuyo amadoda angamakroti.</p> 
<p><A NAME="an_11:17">11:17</A>&nbsp;Aphuma amadoda aloo mzi, alwa noYowabhi; kwawa abantu kubakhonzi bakaDavide; wafa noUriya umHeti.</p> 
<p><A NAME="an_11:18">11:18</A>&nbsp;Wathumela uYowabhi kuDavide, wamxelela zonke iindaba zemfazwe.</p> 
<p><A NAME="an_11:19">11:19</A>&nbsp;Wamwisela umthetho umthunywa, esithi, Xa ugqibileyo ukuzenza zonke iindaba zemfazwe kukumkani, wothi,</p> 
<p><A NAME="an_11:20">11:20</A>&nbsp;ukuba buthe benyuka ubushushu bokumkani, wathi kuwe,  Ibiyini na ukuba nisondele kangaka kuloo mzi ngokulwa?  beningazi na ukuba botola beseludongeni?</p> 
<p><A NAME="an_11:21">11:21</A>&nbsp;wabethwa ngubani na uAbhimeleki unyana kaYerubheshete?  akagityiselwanga na yinkazana ngelitye lokusila eludongeni,  wafela eTebhetse? ibiyini na ukuba nisondele kangaka eludongeni? uthi wena, Nomkhonzi wakho u-Uriya umHeti ufile naye.</p> 
<p><A NAME="an_11:22">11:22</A>&nbsp;Wahamba ke umthunywa, waya, wamxelela uDavide konke uYowabhi abemthume khona.</p> 
<p><A NAME="an_11:23">11:23</A>&nbsp;Wathi umthunywa kuDavide, Athi akuseyisa thina amadoda,  aphuma eza kuthi phandle; saba phezu kwawo ke, sada sesa ekungeneni kwesango;</p> 
<p><A NAME="an_11:24">11:24</A>&nbsp;batola abatoli kubakhonzi bakho beseludongeni, kwafa inxenye kubakhonzi bokumkani; umkhonzi wakho u-Uriya umHeti ufile naye.</p> 
<p><A NAME="an_11:25">11:25</A>&nbsp;Wathi uDavide kumthunywa lowo, Wotsho kuYowabhi ukuthi,  Mayingabi mbi emehlweni akho le ndawo; ngokuba ikrele eli lidla kulo nakulowa. Komeleze ukulwa kwakho, nomzi lowo uwuchithe;  uze umomeleze ke.</p> 
<p><A NAME="an_11:26">11:26</A>&nbsp;Weva umkaUriya ukuba ufile u-Uriya indoda yakhe,  wayimbambazelela indoda yakhe.</p> 
<p><A NAME="an_11:27">11:27</A>&nbsp;Lakudlula ixesha lezila lakhe, wathumela uDavide,  wamthabathela endlwini yakhe, waba ngumkakhe, wamzalela unyana.  Ke loo nto wayenzayo uDavide yaba mbi emehlweni kaYehova.</p> 
<p><A NAME="an_12:1">12:1</A>&nbsp;UYehova wathumela uNatan kuDavide. Waya kuye, wathi kuye,  Kwakukho amadoda amabini mzini mnye: enye isisityebi, enye ilihlwempu.</p> 
<p><A NAME="an_12:2">12:2</A>&nbsp;Esisityebi yayinempahla emfutshane neenkomo ezininzi kunene.</p> 
<p><A NAME="an_12:3">12:3</A>&nbsp;Elihlwempu yayingenanto, kuphela yayinemva nazana encinane inye, ebiyizuzile, yayigcina; yakhulela kuyo nabantwana bayo ndaweni-nye, yadla eqhekezeni layo, yasela endebeni yayo,  yalala esifubeni sayo, yanjengentombi yayo.</p> 
<p><A NAME="an_12:4">12:4</A>&nbsp;Kwafika umhambi endodeni esisityebi eso, sanqena ukuthabatha empahleni yaso emfutshane nasezinkomeni zaso,  ukulungiselela umhambi lowo ufikileyo kuso; sesuka sathabatha imvanazana yendoda elihlwempu, salungiselela umntu ofike kuso.</p> 
<p><A NAME="an_12:5">12:5</A>&nbsp;Wavutha kunene umsindo kaDavide kwindoda leyo, wathi kuNatan, Ehleli nje uYehova, ngumfo wokufa loo ndoda yenze le nto.</p> 
<p><A NAME="an_12:6">12:6</A>&nbsp;Iya kuyimisela ngesine imvanazana leyo, ngenxa enokuba yenze loo nto, nangenxa yokuba ingabanga nalufefe.</p> 
<p><A NAME="an_12:7">12:7</A>&nbsp;Waza wathi uNatan kuDavide, Loo ndoda nguwe. Utsho uYehova uThixo kaSirayeli ukuthi, Mna ndakuthambisa ukuba ube ngukumkani kumaSirayeli, mna ndakuhlangula esandleni sikaSawule,</p> 
<p><A NAME="an_12:8">12:8</A>&nbsp;ndakunika indlu yenkosi yakho, nabafazi benkosi yakho esifubeni sakho, ndakunika indlu yakwaSirayeli neyakwaYuda; ke,  ukuba bekukuncinane oko, ngendikongezile ndenjenje, ndenjenje.</p> 
<p><A NAME="an_12:9">12:9</A>&nbsp;Yini na ukuba ulidele ilizwi likaYehova, wenze ububi emehlweni akhe, umbulale u-Uriya umHeti ngekrele, nomkakhe umzeke abe ngumkakho, umbulale ngekrele loonyana baka-Amon?</p> 
<p><A NAME="an_12:10">12:10</A>&nbsp;Ke ngoko, ikrele aliyi kumka endlwini yakho naphakade;  ngenxa enokuba undidelile, wamzeka umkaUriya umHeti,  wangumkakho.</p> 
<p><A NAME="an_12:11">12:11</A>&nbsp;Utsho uYehova ukuthi, Ndikuvelisela ububi obuya kuphuma endlwini yakho: ndibathabathe abafazi bakho emehlweni akho,  ndibanike ummelwane wakho, alale nabafazi bakho phambi kwelanga eli.</p> 
<p><A NAME="an_12:12">12:12</A>&nbsp;Ekubeni wena ukwenze oku ngasese, ke mna ndiya kuyenza le nto phambi kwamaSirayeli onke, naphambi kwelanga eli.</p> 
<p><A NAME="an_12:13">12:13</A>&nbsp;Wathi uDavide kuNatan, Ndonile kuYehova. Wathi uNatan kuDavide, Naye uYehova usikhwelelisile isono sakho, akuyi kufa.</p> 
<p><A NAME="an_12:14">12:14</A>&nbsp;Kodwa ke, ngenxa yokuba uzinike ithuba lokunyelisa iintshaba zikaYehova ngale nto, ke unyana omzalelweyo ngulo mfazi uya kufa ngenene.</p> 
<p><A NAME="an_12:15">12:15</A>&nbsp;Waya uNatan endlwini yakhe. UYehova wamhlisela isifo umntwana abemzalelwe uDavide ngumkaUriya; wagula kakhulu.</p> 
<p><A NAME="an_12:16">12:16</A>&nbsp;UDavide wambongoza uThixo ngenxa yenkwenkwe leyo; uDavide wazila ukudla, waqungquluza emhlabeni bonke ubusuku.</p> 
<p><A NAME="an_12:17">12:17</A>&nbsp;Asuka ema amadoda amakhulu endlu yakhe, emvusa emhlabeni;  akavuma, akadla sonka nawo.</p> 
<p><A NAME="an_12:18">12:18</A>&nbsp;Kwathi ngomhla wesixhenxe, wafa umntwana. Boyika abakhonzi bakaDavide ukumxelela ukuba umntwana ufile; ngokuba babesithi,  Yabonani, oko umntwana ebesahleli, sathetha naye,  akaliphulaphula ilizwi lethu; sothini na ukuthi kuye, Ufile umntwana, aze enze into embi?</p> 
<p><A NAME="an_12:19">12:19</A>&nbsp;Wabona uDavide ukuba abakhonzi bakhe bayasebezelana,  waqonda uDavide ukuba ufile umntwana; wathi uDavide kubakhonzi bakhe, Ufile na umntwana? Bathi, Ufile.</p> 
<p><A NAME="an_12:20">12:20</A>&nbsp;Wesuka uDavide emhlabeni, wazihlamba, wazithambisa,  wanxiba ngubo zimbi, waya endlwini kaYehova, waqubuda; weza endlwini yakhe, wabiza ukudla; babeka phambi kwakhe, wadla.</p> 
<p><A NAME="an_12:21">12:21</A>&nbsp;Bathi abakhonzi bakhe kuye, Yintoni na le nto uyenzileyo?  Oko ebesahleli umntwana, wazila ukudla, walila; akuba efile umntwana, uvukile wadla ukudla.</p> 
<p><A NAME="an_12:22">12:22</A>&nbsp;Wathi yena, Xa ebesahleli umntwana, ndazila ukudla,  ndalila; ngokuba bendisithi, Ngubani na owaziyo? Mhlawumbi uYehova angandibabala, aphile umntwana.</p> 
<p><A NAME="an_12:23">12:23</A>&nbsp;Efile nje kaloku, yini na ukuba ndibe ndisazila ukudla?  Ndisenako yini na ukumbuyisa? Ndiya kuya kuye mna, yena akayi kubuyela kum.</p> 
<p><A NAME="an_12:24">12:24</A>&nbsp;UDavide wamthuthuzela uBhatshebha umkakhe; wangena kuye,  walala naye; wazala unyana, wathi igama lakhe nguSolomon.</p> 
<p><A NAME="an_12:25">12:25</A>&nbsp;Ke uYehova wamthanda; wathumela ngesandla sikaNatan umprofeti, wathi, Igama lakhe nguYedidiya, ngenxa kaYehova.</p> 
<p><A NAME="an_12:26">12:26</A>&nbsp;Ke kaloku uYowabhi walwa neRabha yoonyana baka-Amon,  wawuthimba umzi wakomkhulu lowo.</p> 
<p><A NAME="an_12:27">12:27</A>&nbsp;UYowabhi wathuma abathunywa kuDavide, esithi, Ndilwile neRabha, kananjalo ndiwuthimbile umzi wamanzi.</p> 
<p><A NAME="an_12:28">12:28</A>&nbsp;Hlanganisa ngoko abantu abaseleyo, uwurhawule umzi,  uwuthimbe; hleze mna ndiwuthimbe lo mzi, ubizwe ngam.</p> 
<p><A NAME="an_12:29">12:29</A>&nbsp;Wabahlanganisa uDavide bonke abantu, waya eRabha, walwa nayo, wayithimba.</p> 
<p><A NAME="an_12:30">12:30</A>&nbsp;Wasithabatha isithsaba sokumkani wabo entlokweni yakhe;  ubunzima baso bebuyitalente yegolide, sinamatye anqabileyo;  saba sentlokweni kaDavide. Waphuma namaxhoba aloo mzi, aba maninzi kunene.</p> 
<p><A NAME="an_12:31">12:31</A>&nbsp;Ke abantu ababekhona wabarhola, wabathumela ezisarheni,  nasezisizilweni zesinyithi, nasezierheni zesinyithi,  wabasebenzisa emazikweni ezitena. Wenjenjalo kwimizi yonke yoonyana baka-Amon. Wabuyela eYerusalem uDavide nabantu bonke.</p> 
<p><A NAME="an_13:1">13:1</A>&nbsp;Kwathi emveni koko, uAbhisalom unyana kaDavide enodade wabo oyinzwakazi, ogama belinguTamare, wesuka uAmnon unyana kaDavide wamthanda.</p> 
<p><A NAME="an_13:2">13:2</A>&nbsp;Wabandezeleka uAmnon, ngokokude azihlisele isifo ngenxa kaTamare, udade wabo; ngokuba ebeyintombi; kwanqaba emehlweni ka-Amnon ukuba amenze into.</p> 
<p><A NAME="an_13:3">13:3</A>&nbsp;Ke kaloku uAmnon ebenomhlobo, ogama belinguYonadabhi,  unyana kaShimeha umkhuluwa kaDavide. UYonadabhi ebeyindoda elumke kunene.</p> 
<p><A NAME="an_13:4">13:4</A>&nbsp;Wathi kuye, Yini na ukuba ube nje ukubhitya imiso ngemiso,  nyana wokumkani? Akundixeleli na? Wathi uAmnon kuye, Ndithanda uTamare, udade boAbhisalom umninawa wam.</p> 
<p><A NAME="an_13:5">13:5</A>&nbsp;UYonadabhi wathi kuye, Lala esililini sakho, uzigulise; ke wothi, akuza kukubona uyihlo, uthi kuye, Makhe eze uTamare udade wethu, andinike into edliwayo, ayenze phambi kwam, ukuze ndiyibone, ndiyidle esandleni sakhe.</p> 
<p><A NAME="an_13:6">13:6</A>&nbsp;Walala ke uAmnon, wazigulisa. Ukumkani waya kumbona. Wathi uAmnon kukumkani, Makhe eze uTamare udade wethu, enze phambi kwam izonkana eziyolisa intliziyo, zibe zibini, ndizidle esandleni sakhe.</p> 
<p><A NAME="an_13:7">13:7</A>&nbsp;Wathumela uDavide kuTamare endlwini, esithi, Khawuye endlwini ka-Amnon umnakwenu, umenzele ukudla.</p> 
<p><A NAME="an_13:8">13:8</A>&nbsp;Waya uTamare endlwini ka-Amnon umnakwabo, yena elele phantsi. Wathabatha intlama, waxovula, wenza izonkana eziyolisa intliziyo phambi kwakhe, wazosa izonkana eziyolisa intliziyo.</p> 
<p><A NAME="an_13:9">13:9</A>&nbsp;Wathabatha ipani, wazikhuphela phambi kwakhe; akavuma ukudla. Wathi uAmnon, Mabakhutshwe abantu bonke, baphume kum.  Baphuma bonke abantu kuye.</p> 
<p><A NAME="an_13:10">13:10</A>&nbsp;Wathi uAmnon kuTamare, Kuzise ekhusini apha ukudla, ndidle esandleni sakho. Wazithabatha uTamare izonkana eziyolisa intliziyo abezenzile, wazisa ekhusini kuAmnon umnakwabo.</p> 
<p><A NAME="an_13:11">13:11</A>&nbsp;Wazisondeza kuye ukuba adle. Wesuka yena, wambamba, wathi kuye, Yiza, ulale nam, dade wethu.</p> 
<p><A NAME="an_13:12">13:12</A>&nbsp;Wathi kuye, Musa, mnakwethu, musa ukundidlwengula; ngokuba akwenjiwa nje kwaSirayeli; musa ukulenza eli nyala.</p> 
<p><A NAME="an_13:13">13:13</A>&nbsp;Mna ndingaya phi na nehlazo lam? Ke wena ungaba njengowabanobudenge kwaSirayeli. Khawuthethe ke ngoko nokumkani; ngokuba akangemangali nam kuwe.</p> 
<p><A NAME="an_13:14">13:14</A>&nbsp;Akavuma yena ukuliphulaphula ilizwi lakhe. Wameyisa,  wamdlwengula, walala naye.</p> 
<p><A NAME="an_13:15">13:15</A>&nbsp;Waza uAmnon wamthiya ngentiyo enkulu kunene; ngokuba yaba nkulu intiyo awamthiya ngayo, ngaphezu kwentando abemthande ngayo. Wathi uAmnon kuye, Suka umke.</p> 
<p><A NAME="an_13:16">13:16</A>&nbsp;Wathi kuye, Musa ukuba yimbangi yobu bubi bokundigxotha;  bukhulu ngaphezu kobuya ubenzileyo kum. Akavuma ukumphulaphula.</p> 
<p><A NAME="an_13:17">13:17</A>&nbsp;Wabiza umfana, umlungiseleli wakhe, wathi, Khawugxothe le nkazana, imke kum, iye phandle, utshixe ucango emva kwayo.</p> 
<p><A NAME="an_13:18">13:18</A>&nbsp;Ke yayambethe ingubo ende enemikhono; ngokuba bezisenjenjalo iintombi zokumkani eziseziintombi, ukwambatha ingubo yokwaleka. Wayikhuphela ngaphandle ke umlungiseleli wakhe, walutshixa ucango emva kwayo.</p> 
<p><A NAME="an_13:19">13:19</A>&nbsp;UTamare wazigalela uthuthu entloko, wayikrazula ingubo yakhe ende enemikhono abeyambethe, wabeka isandla entloko,  wemka, ehamba ekhala.</p> 
<p><A NAME="an_13:20">13:20</A>&nbsp;Wathi uAbhisalom umnakwabo kuye, Ubenawe na uAmnon umnakwenu? Kaloku, dade wethu, hlala uthi tu, ngumnakwenu. Musa ukuyibekela ntliziyo le nto. Wahlala ke uTamare,  wasisishwayimbana endlwini ka-Abhisalom umnakwabo.</p> 
<p><A NAME="an_13:21">13:21</A>&nbsp;Waziva ukumkani uDavide zonke ezo nto, wavutha ngumsindo kunene.</p> 
<p><A NAME="an_13:22">13:22</A>&nbsp;Akathetha nelibi nelilungileyo uAbhisalom kuAmnon; ngokuba uAbhisalom wamthiya uAmnon, ngale nto yokuba emdlwengule uTamare udade wabo.</p> 
<p><A NAME="an_13:23">13:23</A>&nbsp;Kwathi, emva kweminyaka emibini, kwabakho abachebi kuAbhisalom eBhahali-hatsore kwaEfrayim. UAbhisalom wamema bonke oonyana bokumkani.</p> 
<p><A NAME="an_13:24">13:24</A>&nbsp;Weza uAbhisalom, wathi kukumkani, Uyabona, naba abachebi kumkhonzi wakho; ukumkani nabakhonzi bakhe mabahambe nomkhonzi wakho.</p> 
<p><A NAME="an_13:25">13:25</A>&nbsp;Ukumkani wathi kuAbhisalom, Musa, nyana wam; masingayi sonke sibe ngumthwalo kuwe. Wamzama; akavuma ukuya, kodwa wamsikelela.</p> 
<p><A NAME="an_13:26">13:26</A>&nbsp;Wathi uAbhisalom, Ukuba akuyi wena, makakhe ahambe nathi uAmnon, umkhuluwa wam. Wathi ukumkani kuye, Ahambeleni na nawe?</p> 
<p><A NAME="an_13:27">13:27</A>&nbsp;UAbhisalom wamzama; wavuma ukuba uAmnon ahambe naye,  noonyana bonke bokumkani.</p> 
<p><A NAME="an_13:28">13:28</A>&nbsp;UAbhisalom wawawisela umthetho amadodana akwakhe, wathi,  Khanikhangele, xa ithe intliziyo ka-Amnon yamnandi yiwayini,  ndaza ndathi kuni, Mbetheni uAmnon, nombulala. Musani ukoyika;  aniwiselwe ndim na umthetho? Yomelelani nibe ngamakroti.</p> 
<p><A NAME="an_13:29">13:29</A>&nbsp;Enza ke amadodana ka-Abhisalom kuAmnon njengoko uAbhisalom abewawisele umthetho. Besuka ke bonke oonyana bokumkani; walowo wakhwela kundlebende wakhe, basaba.</p> 
<p><A NAME="an_13:30">13:30</A>&nbsp;Kwathi, besesendleleni, zafika iindaba kuDavide, zisithi,  UAbhisalom ubabulele bonke oonyana bokumkani, akwasala namnye.</p> 
<p><A NAME="an_13:31">13:31</A>&nbsp;Wesuka ukumkani, wazikrazula iingubo zakhe, waqungquluza emhlabeni; bonke abakhonzi bakhe bemi ngakuye, bezikrazule iingubo zabo.</p> 
<p><A NAME="an_13:32">13:32</A>&nbsp;Waphendula uYonadabhi, unyana kaShimeha umkhuluwa kaDavide, wathi, Mayingathi inkosi yam abulewe onke amadodana angoonyana bokumkani; ngokuba kufe uAmnon yedwa; ngokuba yagqitywa le nto ngumlomo ka-Abhisalom, kususela kwalaa mini wamdlwengula ngayo uTamare, udade wabo.</p> 
<p><A NAME="an_13:33">13:33</A>&nbsp;Ke ngoko, nkosi yam kumkani, ungalibekeli ntliziyo eli lizwi lithi, bonke oonyana bokumkani bafile. Akunjalo; nguAmnon yedwa ofileyo.</p> 
<p><A NAME="an_13:34">13:34</A>&nbsp;Wabaleka uAbhisalom. Ke kaloku umfana ongumlindi waphakamisa amehlo akhe, wakhangela, nanko kusiza into eninzi yabantu, ngendlela esecaleni lentaba, bevela ngasentshonalanga.</p> 
<p><A NAME="an_13:35">13:35</A>&nbsp;Wathi uYonadabhi kukumkani, Naba oonyana bokumkani besiza;  njengoko belinjalo ilizwi lomkhonzi wakho, kwenzeke ngokunjalo.</p> 
<p><A NAME="an_13:36">13:36</A>&nbsp;Kwathi, akugqiba ukuthetha, babonakala befika oonyana bokumkani, baliphakamisa ilizwi labo, balila; kananjalo ukumkani nabakhonzi bakhe bonke batsho isililo esikhulu kunene.</p> 
<p><A NAME="an_13:37">13:37</A>&nbsp;Ke uAbhisalom wabalekela kuTalemayi, unyana ka-Amihudi,  ukumkani waseGeshuri. UDavide wenza isijwili ngonyana wakhe yonke imihla.</p> 
<p><A NAME="an_13:38">13:38</A>&nbsp;Wabaleka ke uAbhisalom wafika eGeshuri, waba minyaka mithathu khona.</p> 
<p><A NAME="an_13:39">13:39</A>&nbsp;UDavide ukumkani walangazelela ukuphuma aye kuAbhisalom,  kuba wayeselethuthuzelekile ngoAmnon kuba efile.</p> 
<p><A NAME="an_14:1">14:1</A>&nbsp;Wazi uYowabhi unyana kaTseruya, ukuba intliziyo yokumkani ibheke kuAbhisalom,</p> 
<p><A NAME="an_14:2">14:2</A>&nbsp;uYowabhi wathumela ke eTekowa, wathabatha khona inkazana elumkileyo, wathi kuyo, Khawuzenze ozilileyo, khawunxibe iingubo zokuzila, ungazithambisi ngeoli; yiba njengenkazana le imenzela ofileyo izila imihla emininzi;</p> 
<p><A NAME="an_14:3">14:3</A>&nbsp;uye kukumkani, uthethe kuye wenjenje. UYowabhi wafaka amazwi emlonyeni wayo.</p> 
<p><A NAME="an_14:4">14:4</A>&nbsp;Yathetha inkazana yaseTekowa kukumkani, yawa ngobuso emhlabeni, yaqubuda, yathi, Sindisa, kumkani.</p> 
<p><A NAME="an_14:5">14:5</A>&nbsp;Ukumkani wathi kuyo, Unandawoni na? Yathi, Hayi,  ndingumhlolokazi; indoda yam ifile.</p> 
<p><A NAME="an_14:6">14:6</A>&nbsp;Umkhonzazana wakho ebenoonyana ababini; balwa bobabini endle, akwabakho mhlanguli phakathi kwabo: omnye watsho komnye,  wambulala.</p> 
<p><A NAME="an_14:7">14:7</A>&nbsp;Ke kaloku, nanku, wonke umzalwane usukele phezulu komkhonzazana wakho, usithi, Sinike umbulali womzalwana wakhe,  simbulale, ngenxa yomphefumlo womzalwana wakhe ambuleleyo,  sitshabalalise nendlamafa; ukuze bacime ilahle lam eliseleyo,  bangayisaliseli indoda yam igama nempunde emhlabeni.</p> 
<p><A NAME="an_14:8">14:8</A>&nbsp;Wathi ukumkani kwinkazana leyo, Yiya endlwini yakho, mna ndiya kuwuwisa umthetho ngenxa yakho.</p> 
<p><A NAME="an_14:9">14:9</A>&nbsp;Inkazana yaseTekowa yathi kukumkani, Nkosi yam, kumkani,  mabube phezu kwam, naphezu kwendlu kabawo, obo bugwenxa; makabe msulwa yena ukumkani netrone yakhe.</p> 
<p><A NAME="an_14:10">14:10</A>&nbsp;Wathi ukumkani, Othetha into kuwe, mzise kum; akasayi kuphinda akuchukumise.</p> 
<p><A NAME="an_14:11">14:11</A>&nbsp;Yathi, Ukumkani makhe amkhumbule uYehova uThixo wakhe,  ukuze umphindezeli wegazi angakwandisi ukonakalisa,  bangamtshabalalisi unyana wam. Wathi ke yena, Ehleli nje uYehova, akuyi kuwa nalunye unwele lonyana wakho emhlabeni.</p> 
<p><A NAME="an_14:12">14:12</A>&nbsp;Yathi inkazana, Makhe athethe ilizwi umkhonzazana wakho enkosini yam ukumkani. Wathi yena, Thetha.</p> 
<p><A NAME="an_14:13">14:13</A>&nbsp;Yathi inkazana leyo, Yini na ke ukuba ucinge into enjalo ngabantu bakaThixo? Ngokulithetha eli lizwi, ukumkani unjengonetyala, engambuyisi nje ukumkani umgxothwa wakhe.</p> 
<p><A NAME="an_14:14">14:14</A>&nbsp;Ngokuba simelwe kukufa, sinjengamanzi aphaleleyo emhlabeni, angenakuhlanganiswa; noThixo akasusi mphefumlo,  ufuna icebo, ukuze angamgxothi kuye umgxothwa.</p> 
<p><A NAME="an_14:15">14:15</A>&nbsp;Le nto ndize kulithetha kukumkani inkosi yam eli lizwi ndenze kuba abantu aba bendoyikisile; wathi ke umkhonzazana wakho, Makhe ndithethe kukumkani, mhlawumbi ukumkani angalenza ilizwi lomkhonzazana wakhe.</p> 
<p><A NAME="an_14:16">14:16</A>&nbsp;Ngokuba wova ukumkani, amhlangule umkhonzazana wakhe esandleni sale ndoda iza kunditshabalalisa mna, kunye nonyana wam elifeni likaThixo.</p> 
<p><A NAME="an_14:17">14:17</A>&nbsp;Wathi ke umkhonzazana wakho, Ilizwi lenkosi yam ukumkani malibe lelokuphumza; ngokuba njengoko sinjalo isithunywa sikaThixo, injalo inkosi yam ukumkani, ukuva okulungileyo nokubi; uYehova uThixo wakho makabe nawe.</p> 
<p><A NAME="an_14:18">14:18</A>&nbsp;Waphendula ke ukumkani, wathi kwinkazana, Musa ukukha uyikhanyele kum into endikubuzayo. Yathi inkazana, Mayikhe ithethe inkosi yam ukumkani.</p> 
<p><A NAME="an_14:19">14:19</A>&nbsp;Wathi ke ukumkani, Isandla sikaYowabhi asinawe na kule nto yonke? Yaphendula inkazana, yathi, Uhleli nje umphefumlo wakho,  nkosi yam kumkani, inene, akukho nto ingasekunene nengasekhohlo kuko konke ekuthethayo inkosi yam ukumkani; ngokuba uYowabhi umkhonzi wakho, nguye lo undiwisele umthetho, nguye lo uwabekileyo emlonyeni womkhonzazana wakho onke la mazwi.</p> 
<p><A NAME="an_14:20">14:20</A>&nbsp;Wenze le nto umkhonzi wakho uYowabhi, ukuze buguqulwe ubuso bale nto. Ke inkosi yam ilumke ngokulumka kwesithunywa sikaThixo, ukuba yazi konke okusemhlabeni.</p> 
<p><A NAME="an_14:21">14:21</A>&nbsp;Wathi ukumkani kuYowabhi, Uyabona, ndiyenzile ke loo nto;  hamba uye, umbuyise umfana lowo uAbhisalom.</p> 
<p><A NAME="an_14:22">14:22</A>&nbsp;Wawa ke uYowabhi ngobuso emhlabeni, waqubuda, wabulela kukumkani, wathi, Namhla wazile umkhonzi wakho, ukuba ubabalwe nguwe, nkosi yam kumkani, esenzile nje ukumkani isicelo somkhonzi wakhe.</p> 
<p><A NAME="an_14:23">14:23</A>&nbsp;Wesuka ke uYowabhi, waya eGeshuri, wamzisa uAbhisalom eYerusalem.</p> 
<p><A NAME="an_14:24">14:24</A>&nbsp;Wathi ukumkani, Makajike aye endlwini yakhe, angabuboni ubuso bam. Wajika uAbhisalom, waya endlwini yakhe; akabubona ubuso bokumkani.</p> 
<p><A NAME="an_14:25">14:25</A>&nbsp;Ke kumaSirayeli onke bekungekho ndoda injengoAbhisalom ukuba yinzwana, ngokokuze adunyiswe kunene; kwathabathela entendeni yonyawo kwesa elukakayini phezulu, kungekho siphako kuye.</p> 
<p><A NAME="an_14:26">14:26</A>&nbsp;Ubesithi akuyicheba intloko yakhe (kuba bekusithi ekupheleni komnyaka iminyaka yonke ayichebe, ngokuba ibinzima phezu kwakhe, ayichebe ke), azilinganise iinwele zentloko yakhe, zisuke zibe ziishekele ezimakhulu mabini, ngokwelitye lokumkani.</p> 
<p><A NAME="an_14:27">14:27</A>&nbsp;UAbhisalom wazalelwa oonyana abathathu, nentombi yanye;  igama layo belinguTamare; ibiyinzwakazi ukubonakala kwayo.</p> 
<p><A NAME="an_14:28">14:28</A>&nbsp;UAbhisalom wahlala eYerusalem iminyaka emibini; akabubona ubuso bokumkani.</p> 
<p><A NAME="an_14:29">14:29</A>&nbsp;UAbhisalom wathumela kuYowabhi, ukuba amthumele kukumkani;  akavuma ukuza kuye. Wabuya wathumela okwesibini; akavuma ukuza.</p> 
<p><A NAME="an_14:30">14:30</A>&nbsp;Wathi kubakhonzi bakhe, Khangelani intsimi kaYowabhi,  ingakweyam; unerhasi khona; yiyani, niyitshise ngomlilo.  Bayitshisa ke abakhonzi baka-Abhisalom intsimi ngomlilo.</p> 
<p><A NAME="an_14:31">14:31</A>&nbsp;Wesuka uYowabhi, waya kuAbhisalom, wathi kuye, Yini na ukuba abakhonzi bakho bayitshise ngomlilo intsimi yam?</p> 
<p><A NAME="an_14:32">14:32</A>&nbsp;Wathi uAbhisalom kuYowabhi, Yabona, ndithumele kuwe,  ndisithi, Yiza apha, ndikuthumele kukumkani, uye kuthi,  Ndibuyiselweni na eGeshuri? Bekundilungele kanye ukuba ndibe ndisekhona. Kaloku mandibubone ubuso bokumkani; ukuba ndinetyala, makaselendibulala.</p> 
<p><A NAME="an_14:33">14:33</A>&nbsp;Waya ke uYowabhi kukumkani, wamxelela. Wambiza uAbhisalom;  waya kukumkani, waqubuda kuye ngobuso emhlabeni phambi kokumkani; ukumkani wamanga ke uAbhisalom.</p> 
<p><A NAME="an_15:1">15:1</A>&nbsp;Kwathi emveni koko, uAbhisalom wazilungisela iinqwelo zokulwa, namahashe, namadoda angamashumi amahlanu ukuba abe zizigidimi phambi kwakhe.</p> 
<p><A NAME="an_15:2">15:2</A>&nbsp;UAbhisalom wavuka kusasa, wema ngasecaleni lendlela yesango. Ubesakuthi, bonke abantu abanembambano yokuba kuyiwe kukumkani ngayo, ukuba ayigwebe, ababizele kuye uAbhisalom,  abuze athi, Ungowawuphi na umzi? athi umntu lowo, Ungowezizwe zakwaSirayeli umkhonzi wakho.</p> 
<p><A NAME="an_15:3">15:3</A>&nbsp;Ubesakuthi ke uAbhisalom kuye, Yabona, iindawo zakho ezi zilungile, zithe tse; koko akunamntu wokuzithetha kukumkani;</p> 
<p><A NAME="an_15:4">15:4</A>&nbsp;athi uAbhisalom, Andaba bendimisiwe ndaba ngumgwebi ezweni apha, beze kum bonke abantu abanendawo ekubanjwene ngayo;  ngendibalungisa!</p> 
<p><A NAME="an_15:5">15:5</A>&nbsp;Ubesithi, akusondela umntu eza kuqubuda kuye, asuke amnike isandla sakhe, ambambe, amange.</p> 
<p><A NAME="an_15:6">15:6</A>&nbsp;Wenza ke uAbhisalom ngendawo enjalo kumaSirayeli onke,  abesiza kukumkani ekugwebeni. Waziba uAbhisalom iintliziyo zamadoda akwaSirayeli.</p> 
<p><A NAME="an_15:7">15:7</A>&nbsp;Kwathi, ekupheleni kweminyaka emashumi mane, wathi uAbhisalom kukumkani, Makhe ndiye ndisizalise isibhambathiso,  endabhambathisa ngaso kuYehova eHebron;</p> 
<p><A NAME="an_15:8">15:8</A>&nbsp;ngokuba umkhonzi wakho wabhambathisa ngesibhambathiso ekuhlaleni kwakhe eGeshuri kwa-Aram, esithi, Ukuba uYehova uthe wandibuyisela ngenene eYerusalem, ndomkhonza uYehova.</p> 
<p><A NAME="an_15:9">15:9</A>&nbsp;Wathi ukumkani kuye, Hamba uxolile. Wesuka ke, waya eHebron.</p> 
<p><A NAME="an_15:10">15:10</A>&nbsp;UAbhisalom wathumela iintlola ezizweni zonke zakwaSirayeli, esithi, Nakuliva izwi lesigodlo, yithini,  UAbhisalom ungukumkani eHebron.</p> 
<p><A NAME="an_15:11">15:11</A>&nbsp;Kwaphuma eYerusalem, kwahamba noAbhisalom, amakhulu amabini amadoda amenyiweyo; ayehamba eyeke umzimba, engazi nto.</p> 
<p><A NAME="an_15:12">15:12</A>&nbsp;UAbhisalom wathumela, wabiza uAhitofele waseGilo,  umphakathi kaDavide, emzini wakhe eGilo, ebingelela imibingelelo. Laba namandla elo yelenqe; kuba abantu baya besanda kuAbhisalom.</p> 
<p><A NAME="an_15:13">15:13</A>&nbsp;Kwafika umntu, wamxelela uDavide, esithi, Iintliziyo zamadoda akwaSirayeli zilandele uAbhisalom.</p> 
<p><A NAME="an_15:14">15:14</A>&nbsp;Wathi uDavide kubakhonzi bakhe bonke abenabo eYerusalem,  Sukani sibaleke; ngokuba asiyi kuba nakusinda ebusweni buka-Abhisalom. Khawulezani simke, hleze akhawuleze, asifikele,  asihlisele ububi, awuxabele umzi ngohlangothi lwekrele.</p> 
<p><A NAME="an_15:15">15:15</A>&nbsp;Bathi abakhonzi bokumkani kukumkani, Entweni yonke, eya kuyinyula inkosi yethu ukumkani, naba bekho abakhonzi bakho.</p> 
<p><A NAME="an_15:16">15:16</A>&nbsp;Waphuma ukumkani, indlu yakhe yonke imlandela. Ukumkani washiya ishumi lamashweshwe, ukuze ayigcine indlu.</p> 
<p><A NAME="an_15:17">15:17</A>&nbsp;Waphuma ke ukumkani, bemlandela abantu bonke; bema eBhete-meraki;</p> 
<p><A NAME="an_15:18">15:18</A>&nbsp;bonke abakhonzi bakhe behamba ecaleni lakhe, nabancinithi bonke, nezigidimi zonke, nabaseGati bonke: amakhulu amathandathu amadoda, awaye emlandela evela eGati, agqitha phambi kokumkani.</p> 
<p><A NAME="an_15:19">15:19</A>&nbsp;Wathi ukumkani kuItayi waseGati, Yini na ukuba nawe uhambe nathi? Buya, uhlale nokumkani; ngokuba ungowasemzini,  ungumfiki, buyela endaweni yakho;</p> 
<p><A NAME="an_15:20">15:20</A>&nbsp;ungathi, ufike izolo eli, ndikubhadulise nanamhla,  ndikuhambise nathi na, ndisiya apho ndingaya khona nje? Buya,  ubuyise abazalwana bakho; inceba nenyaniso ibe nawe.</p> 
<p><A NAME="an_15:21">15:21</A>&nbsp;UItayi wamphendula ukumkani, wathi, Ehleli nje uYehova,  ihleli nje inkosi yam ukumkani, inene, endaweni eya kuba kuyo inkosi yam ukumkani, nokuba kusekufeni, nokuba kusebomini, uya kuba lapho umkhonzi wakho.</p> 
<p><A NAME="an_15:22">15:22</A>&nbsp;Wathi uDavide kuItayi, Hamba ugqithe ke. Wagqitha uItayi namadoda akhe onke, nosapho lonke abenalo.</p> 
<p><A NAME="an_15:23">15:23</A>&nbsp;Lonke ilizwe laye lilila ngezwi elikhulu, bewela abantu bonke; ewela nokumkani emlanjaneni oyiKidron; abantu bonke bewela bekhangelene nendlela yentlango.</p> 
<p><A NAME="an_15:24">15:24</A>&nbsp;Nanko, uTsadoki nabaLevi bonke benaye, bethwele ityeya yomnqophiso kaThixo, bayibeka phantsi ityeya kaThixo. Wenyuka uAbhiyatare, bada bagqibelela bonke abantu ukuwela, bephuma kuwo umzi.</p> 
<p><A NAME="an_15:25">15:25</A>&nbsp;Wathi ukumkani kuTsadoki, Yibuyisele kuwo umzi ityeya kaThixo. Ukuba ndithe ndababalwa nguYehova, wondibuyisa,  andibonise yona kwanekhaya lakhe.</p> 
<p><A NAME="an_15:26">15:26</A>&nbsp;Ukuba uthe, Andikunanzile; nanku ndikho, makenze kum ngoko kulungileyo emehlweni akhe.</p> 
<p><A NAME="an_15:27">15:27</A>&nbsp;Wathi ukumkani kuTsadoki umbingeleli, Wena mboni, buyela kuwo umzi unoxolo, noAhimahatse unyana wakho, noYonatan unyana ka-Abhiyatare, oonyana benu bobabini kunye nawe.</p> 
<p><A NAME="an_15:28">15:28</A>&nbsp;Yabonani, ndozilazila emazibukweni entlango, kude kufike ilizwi elivela kuni lokundixelela.</p> 
<p><A NAME="an_15:29">15:29</A>&nbsp;UTsadoki noAbhiyatare bayibuyisela ityeya kaThixo eYerusalem, bahlala khona.</p> 
<p><A NAME="an_15:30">15:30</A>&nbsp;UDavide wenyuka eqhineni leminquma, enyuka elila,  egqubuthele intloko, ehamba engenazimbadada ezinyaweni zakhe;  bonke abantu abenabo begqubuthele elowo intloko yakhe; benyuka,  benyuka belila.</p> 
<p><A NAME="an_15:31">15:31</A>&nbsp;Kwaxelwa kuDavide, kwathiwa, UAhitofele ukubacebisi baka-Abhisalom. Wathi uDavide, Yehova, khawulitshitshise icebo lika-Ahitofele.</p> 
<p><A NAME="an_15:32">15:32</A>&nbsp;Kwathi, akuya kufika uDavide encotsheni, apho bekusakuqutyudwa khona kuThixo, nanko uHushayi umArki emkhawulela, ekrazule ingubo yakhe, enomhlaba entloko.</p> 
<p><A NAME="an_15:33">15:33</A>&nbsp;UDavide wathi kuye, Ukuba uthe wagqithela nam, woba ngumthwalo kum;</p> 
<p><A NAME="an_15:34">15:34</A>&nbsp;ke ukuba uthe wabuyela kuwo umzi, wathi kuAbhisalom, Ndoba ngumkhonzi wakho, kumkani; ndibe ndifudula ndingumkhonzi kayihlo, ngoko ndingumkhonzi wakho: wonditshitshisela ke icebo lika-Ahitofele.</p> 
<p><A NAME="an_15:35">15:35</A>&nbsp;Abanawe na apho uTsadoki noAbhiyatare ababingeleli? Kothi ke, yonke into othe wayiva endlwini yokumkani, uyixele kuTsadoki noAbhiyatare ababingeleli.</p> 
<p><A NAME="an_15:36">15:36</A>&nbsp;Yabona, bakho khona nabo oonyana babo bobabini,  uAhimahatse okaTsadoki, noYonatan oka-Abhiyatare; nolithumela ngesandla sabo kum lonke ilizwi enithe naliva.</p> 
<p><A NAME="an_15:37">15:37</A>&nbsp;Waya ke uHushayi, umhlobo kaDavide, kuwo umzi; uAbhisalom weza eYerusalem.</p> 
<p><A NAME="an_16:1">16:1</A>&nbsp;UDavide egqithile kancinane encotsheni yenduli, nanko uTsibha, umfana wakwaMefibhoshete, emkha wulela, enamaesile amabini ebotshiwe, ebekwe izonka ezimakhulu mabini, nekhulu lezicumba zeerasintyisi, nekhulu leziqhamo zasehlotyeni,  nentsuba yewayini.</p> 
<p><A NAME="an_16:2">16:2</A>&nbsp;Wathi ukumkani kuTsibha, Uthini na ngezi zinto? Wathi uTsibha, Amaesile ngawokukhwela abendlu yokumkani, izonka neziqhamo zasehlotyeni zezokudliwa ngamadodana; iwayini yeyokuba basele abatyhafileyo entlango.</p> 
<p><A NAME="an_16:3">16:3</A>&nbsp;Wathi ukumkani, Uphi na unyana wenkosi yakho? Wathi uTsibha kukumkani, Nankuya, ehleli eYerusalem; ngokuba uthi, Namhla indlu yakwaSirayeli iya kububuyisela kum ubukumkani bukabawo.</p> 
<p><A NAME="an_16:4">16:4</A>&nbsp;Wathi ukumkani kuTsibha, Nanko, kukokwakho konke okukaMefibhoshete. Wathi uTsibha, Ndiyaqubuda; mandibabalwe nguwe, nkosi yam kumkani.</p> 
<p><A NAME="an_16:5">16:5</A>&nbsp;Wafika ukumkani uDavide eBhahurim, nanko, kuphuma khona indoda yomzalwane wendlu kaSawule, egama linguShimehi, unyana kaGera; yaphuma yahamba itshabhisa.</p> 
<p><A NAME="an_16:6">16:6</A>&nbsp;Yamxuluba ngamatye uDavide, nabakhonzi bonke bokumkani uDavide; bonke abantu namagorha onke babengasekunene nangasekhohlo kuye.</p> 
<p><A NAME="an_16:7">16:7</A>&nbsp;Wathi uShimehi ukutshabhisa kwakhe, Phuma, phuma, mfondini wamagazi, mfondini ulitshijolo;</p> 
<p><A NAME="an_16:8">16:8</A>&nbsp;uYehova uwabuyisele phezu kwakho onke amagazi endlu kaSawule, othe wena wangukumkani esikhundleni sakhe; uYehova ubunikele ubukumkani esandleni sika-Abhisalom, unyana wakho.  Yabona, weyele ebubini bakho, ngokuba ungumfo wamagazi.</p> 
<p><A NAME="an_16:9">16:9</A>&nbsp;Wathi ke uAbhishayi unyana kaTseruya kukumkani, Kungani na ukuba le nja ifileyo iyitshabhise inkosi yam ukumkani? Makhe ndiwele, ndiyinqumle intloko.</p> 
<p><A NAME="an_16:10">16:10</A>&nbsp;Wathi ukumkani, Yintoni na enam nani, nina nyana bakaTseruya? Myeke atshabhise; xa uYehova athe kuye, Mtshabhise uDavide, ngubani na oya kuthi, Yini na ukuba wenjenjalo?</p> 
<p><A NAME="an_16:11">16:11</A>&nbsp;Wathi uDavide kuAbhishayi nakubakhonzi bakhe bonke,  Niyabona, unyana wam ophume ezibilinini zam ungxamele umphefumlo wam; angabeka phi na ke ngoku lo mBhenjamin? Myekeni atshabhise; ngokuba utshilo kuye uYehova.</p> 
<p><A NAME="an_16:12">16:12</A>&nbsp;Mhlawumbi uYehova angabukhangela ubugwenxa bam, uYehova andibuyisele okulungileyo, esikhundleni sokutshabhiswa kwam namhla.</p> 
<p><A NAME="an_16:13">16:13</A>&nbsp;UDavide wahamba ngendlela namadoda akhe; uShimehi ehamba ecaleni lentaba elilunge naye, engaphesheya; wahamba etshabhisa, wamxuluba ngamatye emalunga naye, emphosa nothuli.</p> 
<p><A NAME="an_16:14">16:14</A>&nbsp;Ukumkani nabantu bonke abanaye beza eAyefim, bakha baphefumla khona.</p> 
<p><A NAME="an_16:15">16:15</A>&nbsp;Ke kaloku uAbhisalom nabantu bonke, amadoda akwaSirayeli,  beza eYerusalem, benoAhitofele.</p> 
<p><A NAME="an_16:16">16:16</A>&nbsp;Kwathi, akufika uHushayi waseArki, umhlobo kaDavide,  kuAbhisalom, wathi uHushayi kuAbhisalom, Makadle ubomi ukumkani, makadle ubomi ukumkani.</p> 
<p><A NAME="an_16:17">16:17</A>&nbsp;Wathi uAbhisalom kuHushayi, Yinceba yakho na le kumhlobo wakho? Yini na ukuba ungabambi nomhlobo wakho?</p> 
<p><A NAME="an_16:18">16:18</A>&nbsp;Wathi uHushayi kuAbhisalom, Hayi, onyulwe nguYehova nangaba bantu, nangamadoda onke akwaSirayeli, ndoba ngowakhe mna, ndihlale naye mna.</p> 
<p><A NAME="an_16:19">16:19</A>&nbsp;Kananjalo ndibe ndifanele ukukhonza bani na?  Bendingafanele kukhonza phambi konyana wakhe na? Njengoko ndakhonzayo phambi koyihlo, ndiya kwenjenjalo phambi kwakho.</p> 
<p><A NAME="an_16:20">16:20</A>&nbsp;Wathi uAbhisalom kuAhitofele, Khanenze icebo, ukuba siya kwenza ntoni na.</p> 
<p><A NAME="an_16:21">16:21</A>&nbsp;Wathi uAhitofele kuAbhisalom, Ngena kumashweshwe kayihlo,  awashiyileyo ukuba agcine indlu, eve onke amaSirayeli ukuba uzinukisile kuyihlo, zomelele izandla zabo bonke abanawe.</p> 
<p><A NAME="an_16:22">16:22</A>&nbsp;Bamtwabululela uAbhisalom intente phezu kwendlu; wangena uAbhisalom kumashweshwe kayise emehlweni amaSirayeli onke.</p> 
<p><A NAME="an_16:23">16:23</A>&nbsp;Ke kaloku icebo lika-Ahitofele, abecebisa ngalo ngaloo mihla, belinjengelobuze kwilizwi likaThixo; belinjalo lonke icebo lika-Ahitofele kuDavide nakuAbhisalom.</p> 
<p><A NAME="an_17:1">17:1</A>&nbsp;Wathi uAhitofele kuAbhisalom, Makhe ndinyule ishumi lamawaka elinamawaka amabini amadoda, ndisuke, ndimsukele uDavide ngobu busuku;</p> 
<p><A NAME="an_17:2">17:2</A>&nbsp;ndimfikele ediniwe, ewe izandla, ndimothuse; basabe bonke abantu anabo; ndibulale ukumkani yedwa;</p> 
<p><A NAME="an_17:3">17:3</A>&nbsp;ndibabuyisele kuwe bonke abantu; indoda leyo ufuna yona injengokungathi babuye bonke; boxola bonke abantu.</p> 
<p><A NAME="an_17:4">17:4</A>&nbsp;Lalunga elo zwi emehlweni ka-Abhisalom, nasemehlweni amadoda amakhulu onke akwaSirayeli.</p> 
<p><A NAME="an_17:5">17:5</A>&nbsp;Wathi uAbhisalom, Khawubize noHushayi waseArki, sive into esemlonyeni wakhe naye.</p> 
<p><A NAME="an_17:6">17:6</A>&nbsp;Weza uHushayi kuAbhisalom; wathi uAbhisalom kuye,  UAhitofele uthethe eli lizwi wenjenje. Senze ngelizwi lakhe,  singenzi ngalo, kusini na? Khawutsho wena.</p> 
<p><A NAME="an_17:7">17:7</A>&nbsp;Wathi uHushayi kuAbhisalom, Icebo uAhitofele acebisa lona alilungile okwangoku.</p> 
<p><A NAME="an_17:8">17:8</A>&nbsp;Wathi uHushayi, Wena uyamazi uyihlo namadoda akhe, ukuba ngamagorha amphefumlo ulugcalagcala, njengebhere ehluthwe amathole ayo ezindle; uyihlo yindoda eqhele ukulwa, akalali ebantwini.</p> 
<p><A NAME="an_17:9">17:9</A>&nbsp;Yabona, kungokunje uzimele emgongxweni, nokuba kukwenye indawo. Kothi ke, xa athe wabawela ekuqaleni, eve ovayo, athi,  Kukho uxabelo ebantwini abamlandelayo uAbhisalom;</p> 
<p><A NAME="an_17:10">17:10</A>&nbsp;athi nomfo onobukroti, ontliziyo injengentliziyo yengonyama, anyibilike kuphele. Ngokuba onke amaSirayeli ayazi ukuba uyihlo ligorha, abo banaye ngamakroti.</p> 
<p><A NAME="an_17:11">17:11</A>&nbsp;Ndithi elam icebo, makahlanganiswe, ahlanganiselwe kuwe,  onke amaSirayeli, athabathele kwaDan ese eBher-sheba, abe njengentlabathi engaselwandle ubuninzi, uye emfazweni ngesiqu.</p> 
<p><A NAME="an_17:12">17:12</A>&nbsp;Sofika ke kuye endaweni, apho afumaneke khona, sithi qatha phezu kwakhe, njengokulala kombethe emhlabeni, kungasali namnye kuye nakumadoda onke anaye.</p> 
<p><A NAME="an_17:13">17:13</A>&nbsp;Ke ukuba uthe warholela emzini, onke amaSirayeli ozisa izintya kuloo mzi, siwukrwiqilizele emlanjeneni, kude kungafumaneki nelityana khona.</p> 
<p><A NAME="an_17:14">17:14</A>&nbsp;Wathi uAbhisalom namadoda onke akwaSirayeli, Icebo likaHushayi umArki lilungile kunecebo lika-Ahitofele. UYehova wayemise ukuba litshitshiswe icebo elilungileyo lika-Ahitofele,  ukuze uYehova amzisele ububi uAbhisalom.</p> 
<p><A NAME="an_17:15">17:15</A>&nbsp;Wathi uHushayi kuTsadoki nakuAbhiyatare ababingeleli,  Wenjenje, wenjenje uAhitofele ukumpha icebo uAbhisalom namadoda amakhulu akwaSirayeli; ke mna ndenjenje, ndenjenje ukubapha icebo.</p> 
<p><A NAME="an_17:16">17:16</A>&nbsp;Thumelani ke ngoko kamsinya, nimxelele uDavide, nithi,  Musa ukulala ngobu busuku emazibukweni entlango; khawuleza uwele, hleze aginywe ukumkani nabantu bonke anabo.</p> 
<p><A NAME="an_17:17">17:17</A>&nbsp;Ke kaloku uYonatan noAhimahatse babemi e-En-rogele; waye umkhonzazana emana ukubaxelela; baya ke bona baxelela ukumkani uDavide; ngokuba babengenakuya besiza phakathi komzi ekuhleni.</p> 
<p><A NAME="an_17:18">17:18</A>&nbsp;Umfana wababona, waxelela uAbhisalom. Bobabini ke basaba ngokukhawuleza, bafika endlwini yendoda eBhahurim ebinequla entendelezweni yayo, behla, behlela khona apho.</p> 
<p><A NAME="an_17:19">17:19</A>&nbsp;Intokazi yathabatha isigqubuthelo, yasitwabulula emlonyeni wequla elo, yaneka phezu kwaso irhasi engqushiweyo; ayaziwa ke loo nto.</p> 
<p><A NAME="an_17:20">17:20</A>&nbsp;Bafika abakhonzi baka-Abhisalom kuloo ntokazi endlwini,  bathi, Baphi na ooAhimahatse noYonatan? Yathi loo ntokazi kubo,  Bawele umlanjana lo unamanzi. Bafuna ke, ababafumana; babuyela eYerusalem.</p> 
<p><A NAME="an_17:21">17:21</A>&nbsp;Kwathi emva kokumka kwabo, baphuma equleni, baya bamxelela ukumkani uDavide; bathi kuDavide, Sukani niwele kamsinya emanzini; ngokuba wenjenje uAhitofele ukubapha icebo ngani.</p> 
<p><A NAME="an_17:22">17:22</A>&nbsp;Wesuka ke uDavide nabantu bonke anabo, bayiwela iYordan;  kwathi kusasa kwabe kungasekho namnye ungayiwelanga iYordan.</p> 
<p><A NAME="an_17:23">17:23</A>&nbsp;Ebonile uAhitofele ukuba akwenziwanga ngelakhe icebo,  wabopha iesile, wesuka, wagoduka, waya emzini wakhe, wayolela,  wazikrwitsha wafa; wangcwatyelwa engcwabeni likayise.</p> 
<p><A NAME="an_17:24">17:24</A>&nbsp;UDavide wafika eMahanayim; uAbhisalom wayiwela iYordan,  yena namadoda onke akwaSirayeli kunye naye.</p> 
<p><A NAME="an_17:25">17:25</A>&nbsp;UAbhisalom wammisa uAmasa esikhundleni sikaYowabhi phezu komkhosi. Ke uAmasa ebengunyana wendoda egama linguItra,  engumYizereli, eyangena kuAbhigali intombi kaNahashe, udade boTseruya, unina boYowabhi.</p> 
<p><A NAME="an_17:26">17:26</A>&nbsp;AmaSirayeli noAbhisalom bamisa ezweni laseGiliyadi.</p> 
<p><A NAME="an_17:27">17:27</A>&nbsp;Kwathi, akufika uDavide eMahanayim, uShobhi unyana kaNahashe, waseRabha yakoonyana baka-Amon, noMakire unyana ka-Amiyeli, waseLo-debhare, noBharzilayi, waseGiliyadi waseRogelim,</p> 
<p><A NAME="an_17:28">17:28</A>&nbsp;bazisa iinkuko, nezitya, nemiphanda, nengqolowa, nerhasi,  nomgubo, namakhweba neembotyi, neentlumaya, nezinye izinto ezigcadiweyo,</p> 
<p><A NAME="an_17:29">17:29</A>&nbsp;nobusi, namasi, nempahla emfutshane, nezonka zamasi enkomo, kuDavide nabantu abenabo, ukuze badle; kuba babesithi,  Abantu balambile, batyhafile, banxaniwe entlango.</p> 
<p><A NAME="an_18:1">18:1</A>&nbsp;UDavide wababala abantu abenabo, wamisa abathetheli-mawaka nabathetheli-makhulu phezu kwabo.</p> 
<p><A NAME="an_18:2">18:2</A>&nbsp;UDavide wasinikela isahlulo sesithathu sabantu esandleni sikaYowabhi, nesahlulo sesithathu esandleni sika-Abhishayi unyana kaTseruya, umninawa kaYowabhi, nesahlulo sesithathu esandleni sikaItayi waseGati. Wathi ukumkani ebantwini, Nam ndiya kuphuma, ndiphume nani.</p> 
<p><A NAME="an_18:3">18:3</A>&nbsp;Bathi abantu, Uze ungaphumi; ngokuba xa sithe sasaba,  sisabile, abayi kusibekela ntliziyo thina; nokuba kuthe kwafa isiqingatha kuthi, abayi kusibekela ntliziyo; ngokuba ungangamawaka alishumi kuthi; kulungile kanye ukuba usincede,  ukuwo umzi.</p> 
<p><A NAME="an_18:4">18:4</A>&nbsp;Wathi ukumkani kubo, Okulungileyo emehlweni enu ndokwenza.  Ukumkani wema ecaleni lesango, abantu bonke baphuma ngamakhulu nangamawaka.</p> 
<p><A NAME="an_18:5">18:5</A>&nbsp;Ukumkani wabawisela umthetho uYowabhi noAbhishayi noItayi,  wathi, Mphatheni kakuhle umfana uAbhisalom, ngenxa yam. Beva bonke abantu ukubawisela kokumkani umthetho abathetheli ngenxa ka-Abhisalom.</p> 
<p><A NAME="an_18:6">18:6</A>&nbsp;Baphuma ke abantu, baya ezindle, bawahlangabeza amaSirayeli; kwaliwa ehlathini lakwaEfrayim;</p> 
<p><A NAME="an_18:7">18:7</A>&nbsp;babulawelwa khona abantu bakwaSirayeli phambi kwabakhonzi bakaDavide; ngaloo mini kwabakho khona uxabelo olukhulu,  amawaka angamashumi omabini.</p> 
<p><A NAME="an_18:8">18:8</A>&nbsp;Kwaphangalala khona ukulwa phezu kwelizwe lonke; ihlathi ladla ebantwini into eninzi, ngaphezu kokudla kwekrele, ngaloo mini.</p> 
<p><A NAME="an_18:9">18:9</A>&nbsp;UAbhisalom waqubisana nabakhonzi bakaDavide. UAbhisalom waye ekhwele kundlebende, undlebende wangena phantsi kwentshinyela yomterebhinti omkhulu; yabambeka emterebhintini intloko yakhe, waphakathi kwezulu nomhlaba; wemka undlebende obephantsi kwakhe.</p> 
<p><A NAME="an_18:10">18:10</A>&nbsp;Yabona indoda ethile, yamxelela uYowabhi, yathi, Khangela,  ndimbonile uAbhisalom exhomekile emterebhintini.</p> 
<p><A NAME="an_18:11">18:11</A>&nbsp;Wathi uYowabhi kuloo ndoda imxeleleyo, Khangela, umbonile nje, ibiyini na ukuba ungambethi awe khona emhlabeni?  Ngendikunike ishumi lesilivere nombhinqo.</p> 
<p><A NAME="an_18:12">18:12</A>&nbsp;Yathi loo ndoda kuYowabhi, Ndingafanelana ndilinganiselwe esandleni sam iwaka lesilivere, bendingede ndise isandla sam kunyana wokumkani; ngokuba ukumkani, sisiva, wakuwisela umthetho, wena noAbhishayi noItayi, wathi, Nokuba ngoobani, ize bamgcine umfana uAbhisalom.</p> 
<p><A NAME="an_18:13">18:13</A>&nbsp;Okanye ukuba bendithe ndenza ubuxoki emphefumlweni wakhe &#151;kuba kungekho nto ikhanyelekayo kukumkani&#151;wena ubuya kundichasa.</p> 
<p><A NAME="an_18:14">18:14</A>&nbsp;Wathi uYowabhi, Andinakwenjenje, ndilibale nguwe.  Wathabatha izikhali zazithathu ngesandla sakhe, wamhlaba uAbhisalom entliziyweni, esaphilile, emterebhintini apho.</p> 
<p><A NAME="an_18:15">18:15</A>&nbsp;Amrhawula amadodana alishumi angabaphathi bempahla kaYowabhi, atsho kuAbhisalom, ambulala.</p> 
<p><A NAME="an_18:16">18:16</A>&nbsp;Wavuthela uYowabhi isigodlo, babuya abantu ekuwasukeleni amaSirayeli; ngokuba uYowabhi wabanqanda abantu.</p> 
<p><A NAME="an_18:17">18:17</A>&nbsp;Bamthabatha uAbhisalom, bamphosa ehlathini emgongxweni omkhulu, bafumba imfumba enkulu kakhulu yamatye phezu kwakhe.  Asaba onke amaSirayeli, elowo waya ententeni yakhe.</p> 
<p><A NAME="an_18:18">18:18</A>&nbsp;Ke kaloku uAbhisalom ekudleni kwakhe ubomi wayethabathe wazimisela ilitye elisentilini yokumkani; ngokuba ubesithi,  Andinanyana wokulikhumbuza igama lam. Walibiza ngegama lakhe elo litye: labizwa ngokuthi sisikhumbuzo sika-Abhisalom unanamhla.</p> 
<p><A NAME="an_18:19">18:19</A>&nbsp;Wathi uAhimahatse, unyana kaTsadoki, Mandigidime,  ndimshumayeze ukumkani iindaba ezilungileyo zokuba uYehova umgwebele, wamkhulula ezandleni zeentshaba zakhe.</p> 
<p><A NAME="an_18:20">18:20</A>&nbsp;Wathi uYowabhi kuye, Akunguye mfo weendaba ezilungileyo namhla; woshumayela iindaba ezilungileyo ngenye imini, kodwa namhla akusayi kushumayela zindaba zilungileyo, ngokuba unyana wokumkani ufile.</p> 
<p><A NAME="an_18:21">18:21</A>&nbsp;Wathi uYowabhi kuKushi, Hamba uye kumxelela ukumkani okubonileyo. Waqubuda uKushi kuYowabhi, wagidima ke.</p> 
<p><A NAME="an_18:22">18:22</A>&nbsp;Wabuya waphinda uAhimahatse, unyana kaTsadoki, wathi kuYowabhi, Nokuba kutheni, makhe ndimlandele nam uKushi. Wathi uYowabhi, Yini na ukuba ugidime, nyana wam, ungenazindaba zilungileyo zinanzuzo nje?</p> 
<p><A NAME="an_18:23">18:23</A>&nbsp;Wathi, Nokuba kutheni, mandigidime. Wathi kuye, Gidima.  Wagidima ke uAhimahatse ngendlela yaloo mmandla, wegqitha kuKushi.</p> 
<p><A NAME="an_18:24">18:24</A>&nbsp;Ke uDavide ebehleli phakathi kwamasango amabini. Umlindi waya emphezulwini wesango eludongeni, waphakamisa amehlo akhe,  wakhangela, nanko kusiza indoda, ibaleka iyodwa.</p> 
<p><A NAME="an_18:25">18:25</A>&nbsp;Wamemeza umlindi, waxelela ukumkani. Wathi ukumkani, Ukuba iyodwa, ineendaba ezilungileyo emlonyeni wayo. Yeza isiza yasondela.</p> 
<p><A NAME="an_18:26">18:26</A>&nbsp;Umlindi wabona enye indoda ibaleka; umlindi wamemeza esangweni, wathi, Nantsiya indoda ibaleka iyodwa. Wathi ukumkani, Naleyo ingumshumayeli weendaba ezilungileyo.</p> 
<p><A NAME="an_18:27">18:27</A>&nbsp;Wathi umlindi, Ndikubona ukubaleka kwephambili kufana nokubaleka kuka-Ahimahatse, unyana kaTsadoki. Wathi ukumkani,  Yindoda elungileyo leyo, iza neendaba ezilungileyo.</p> 
<p><A NAME="an_18:28">18:28</A>&nbsp;Wamemeza uAhimahatse, wathi kukumkani, Hlala kakuhle.  Waqubuda ngobuso emhlabeni kukumkani, wathi, Makabongwe uYehova uThixo wakho, owanikeleyo amadoda asiphakamisileyo isandla sawo enkosini yam ukumkani.</p> 
<p><A NAME="an_18:29">18:29</A>&nbsp;Wathi ukumkani, Ihleli kakuhle na indodana uAbhisalom?  Wathi uAhimahatse, Ndibone ingxokolo enkulu, ekumthumeni kukaYowabhi umkhonzi kakumkani, nomkhonzi wakho lo, ndingazi ukuba yintoni na.</p> 
<p><A NAME="an_18:30">18:30</A>&nbsp;Wathi ukumkani, Shenxela ecaleni, ume apha. Washenxa wema.</p> 
<p><A NAME="an_18:31">18:31</A>&nbsp;Nanko ke uKushi efika. Wathi uKushi, Mayishunyayezwe iindaba ezilungileyo inkosi yam ukumkani; ngokuba uYehova ukugwebele namhla, wakukhulula esandleni sabo bonke ababesukele phezulu kuwe.</p> 
<p><A NAME="an_18:32">18:32</A>&nbsp;Wathi ukumkani kuKushi, Ihleli kakuhle na indodana uAbhisalom? Wathi uKushi, Iintshaba zenkosi yam ukumkani, nabo bonke abasukele phezulu kuwe ukukwenza into embi, mababe njengaloo ndodana.</p> 
<p><A NAME="an_18:33">18:33</A>&nbsp;Wagungqa ukumkani; wenyuka waya egumbini eliphezu kwesango, walila, wathetha ekuyeni kwakhe, esithi, Nyana wam,  Abhisalom, nyana wam, nyana wam, Abhisalom! Akwaba bekufe mna esikhundleni sakho, Abhisalom, nyana wam, nyana wam!</p> 
<p><A NAME="an_19:1">19:1</A>&nbsp;Kwaxelwa kuYowabhi, kwathiwa, Nanko ukumkani elila, esenza isijwili ngoAbhisalom.</p> 
<p><A NAME="an_19:2">19:2</A>&nbsp;Usindiso lwajika lwaba sisijwili ngaloo mini ebantwini bonke; ngokuba abantu beva ngaloo mini kusithiwa, Ukumkani wenza isijwili ngonyana wakhe.</p> 
<p><A NAME="an_19:3">19:3</A>&nbsp;Abantu banyebeleza ngaloo mini ukungena kwabo phakathi komzi, njengokunyebeleza kwabantu abazihlazisileyo ngokusaba ekulweni.</p> 
<p><A NAME="an_19:4">19:4</A>&nbsp;Ke ukumkani wazigqubuthela ubuso, wahlahlamba ukumkani ngezwi elikhulu, wathi, Nyana wam, Abhisalom! Abhisalom, nyana wam, nyana wam!</p> 
<p><A NAME="an_19:5">19:5</A>&nbsp;Weza uYowabhi kukumkani endlwini, wathi, Ubudanisile namhla ubuso babakhonzi bakho bonke, abawusindisileyo namhla umphefumlo wakho, nomphefumlo woonyana bakho noweentombi zakho,  nomphefumlo wabafazi bakho, nomphefumlo wamashweshwe akho,</p> 
<p><A NAME="an_19:6">19:6</A>&nbsp;ngokubathanda abakuthiyayo, nangokubathiya abakuthandayo.  Ngokuba uxelile namhla, ukuba abanto kuwe abathetheli nabakhonzi; ngokuba ndazile namhla, ukuba ngekulungile emehlweni akho, ukuba ubethe wadla ubomi uAbhisalom, thina safa sonke siphela.</p> 
<p><A NAME="an_19:7">19:7</A>&nbsp;Vuka kaloku, uphume, uthethe kakuhle nabakhonzi bakho;  ngokuba ndifunga uYehova; ukuba akuthanga uphume, inene, akuyi kuhlala mntu nawe ngobu busuku; kube kubi kuwe oko, ngaphezu kobubi bonke obukufikeleyo, kuthabathela ebuncinaneni bakho kuzise kweli xesha.</p> 
<p><A NAME="an_19:8">19:8</A>&nbsp;Wavuka ke ukumkani, wahlala esangweni; kwaxelwa ebantwini bonke, kwathiwa, Nanko ukumkani ehleli esangweni. Beza ke bonke abantu phambi kokumkani. Ke amaSirayeli abesabile, elowo waya ententeni yakhe.</p> 
<p><A NAME="an_19:9">19:9</A>&nbsp;Abantu bonke babephikisana ezizweni zonke zakwaSirayeli,  besithi, Ukumkani wasisiza esandleni seentshaba zethu,  wasisindisa esandleni samaFilisti; ngoku ubalekile kweli lizwe ngenxa ka-Abhisalom;</p> 
<p><A NAME="an_19:10">19:10</A>&nbsp;ke uAbhisalom, esamthambisayo ukuba abe phezu kwethu,  ufele emfazweni; ke ngoko nithele cwaka ni na, ukuba ningambuyisi nje ukumkani?</p> 
<p><A NAME="an_19:11">19:11</A>&nbsp;Ke kaloku ukumkani uDavide wathumela kuTsadoki nakuAbhiyatare ababingeleli, wathi, Thethani kumadoda amakhulu akwaYuda, nithi, Yini na ukuba nibe ngabokugqibela ekumbuyiseleni endlwini yakhe ukumkani, intetho yamaSirayeli onke ifikile nje kukumkani endlwini yakhe?</p> 
<p><A NAME="an_19:12">19:12</A>&nbsp;Ningabazalwana bam, nilithambo lam, nenyama yam; yini na ukuba nibe ngabokugqibela ekumbuyiseni ukumkani?</p> 
<p><A NAME="an_19:13">19:13</A>&nbsp;Nithi ke kuAmasa, Akulilo ithambo lam nenyama yam na?  UThixo makenjenje kum, aqokele ukwenjenje, ukuba akuthe waba ngumthetheli womkhosi phambi kwam yonke imihla esikhundleni sikaYowabhi.</p> 
<p><A NAME="an_19:14">19:14</A>&nbsp;Wayitsala intliziyo yamadoda onke akwaYuda njengandoda-nye; athumela kukumkani athi, Buya wena, nabakhonzi bakho bonke.</p> 
<p><A NAME="an_19:15">19:15</A>&nbsp;Wabuya ke ukumkani, wafika eYordan. Ke amaYuda afika eGiligali, esiya kumkhawulela ukumkani, amweze ukumkani eYordan.</p> 
<p><A NAME="an_19:16">19:16</A>&nbsp;UShimehi unyana kaGera, umBhenjamin waseBhahurim,  wakhawuleza, wehla namadoda akwaYuda, esiya kumkhawulela ukumkani uDavide,</p> 
<p><A NAME="an_19:17">19:17</A>&nbsp;enewaka lamadoda akwaBhenjamin, noTsibha umkhonzi wendlu kaSawule, noonyana bakhe abalishumi elinabahlanu, nabakhonzi bakhe abangamashumi amabini kunye naye; baphumela eYordan phambi kokumkani.</p> 
<p><A NAME="an_19:18">19:18</A>&nbsp;Kwawela umkhombe wokuweza, ukuba uyiweze indlu yokumkani,  wenze okulungileyo emehlweni akhe. UShimehi, unyana kaGera,  wawa phambi kokumkani ekuweleni kwakhe eYordan,</p> 
<p><A NAME="an_19:19">19:19</A>&nbsp;wathi kukumkani, Inkosi yam mayingabaleli bugwenxa kum,  ungakukhumbuli oko wakwenzayo umkhonzi wakho ngobugwenxa,  ngalaa mini yaphuma ngayo inkosi yam ukumkani eYerusalem, ukuba ukumkani akubekele intliziyo oko.</p> 
<p><A NAME="an_19:20">19:20</A>&nbsp;Ngokuba umkhonzi wakho lo uyazi, ukuba wona ngalaa nto;  nanku, ndingowokuqala ofikileyo namhla wasendlwini yonke kaYosefu, ukuba ndihle ndiyikhawulele inkosi yam ukumkani.</p> 
<p><A NAME="an_19:21">19:21</A>&nbsp;Waphendula uAbhishayi unyana kaTseruya, wathi, UShimehi akayi kubulawa na ngalaa nto, ngokuba wamtsha bhisayo umthanjiswa kaYehova?</p> 
<p><A NAME="an_19:22">19:22</A>&nbsp;Wathi uDavide, Yintoni na enam nani, nina nyana bakaTseruya, ngokuba ningabachasi bam namhla? Kukho mntu na kwaSirayeli apha uya kubulawa namhla? Ngokuba andazi yini na,  ukuba ndingukumkani kwaSirayeli namhlanje?</p> 
<p><A NAME="an_19:23">19:23</A>&nbsp;Wathi ukumkani kuShimehi, Akuyi kufa. Ukumkani wamqinisisa ngesifungo.</p> 
<p><A NAME="an_19:24">19:24</A>&nbsp;Ke uMefibhoshete, unyana kaSawule, wehla waya kumkhawulela ukumkani, engazihlambanga iinyawo zakhe, engazichazanga iindevu zakhe, engazihlambanga neengubo zakhe, kususela kwimini yokumka kokumkani, kwada kwayimini yokufika kwakhe enoxolo.</p> 
<p><A NAME="an_19:25">19:25</A>&nbsp;Kwathi, ekufikeni kwakhe eYerusalem, eza kukhawulela ukumkani, wathi ukumkani kuye, Ibiyini na ukuba ungahambi nam,  Mefibhoshete?</p> 
<p><A NAME="an_19:26">19:26</A>&nbsp;Wathi, Nkosi yam kumkani, umkhonzi wam lowa undikhohlisile; ngokuba umkhonzi wakho lo undim ubesithi, Ndiya kuzibophela iesile, ndikhwele kulo, ndihambe nokumkani; ngokuba umkhonzi wakho lo undim usisiqhwala.</p> 
<p><A NAME="an_19:27">19:27</A>&nbsp;Wesuka yena wamhleba umkhonzi wakho lo undim enkosini yam ukumkani. Inkosi yam ukumkani injengesithunywa sikaThixo; yenza okulungileyo emehlweni akho.</p> 
<p><A NAME="an_19:28">19:28</A>&nbsp;Ngokuba yonke indlu kabawo ibingento yimbi enkosini yam ukumkani, ibingabantu bokufa; wena wambeka umkhonzi wakho lo undim phakathi kwabadla etafileni yakho. Ndisenabango lini na ke, ndisenakukhala ngantoni na kukumkani?</p> 
<p><A NAME="an_19:29">19:29</A>&nbsp;Wathi ukumkani kuye, Usathethela ntoni na ngeendawo zakho?  Ndithe, Yahlulelanani ngomhlaba lowo wena noTsibha.</p> 
<p><A NAME="an_19:30">19:30</A>&nbsp;Wathi uMefibhoshete kukumkani, Makawuthabathe wonke,  iselifikile nje inkosi yam ukumkani inoxolo endlwini yayo.</p> 
<p><A NAME="an_19:31">19:31</A>&nbsp;UBharzilayi waseGiliyadi wehla eRogelim, wawela nokumkani eYordan, ukuba amkhaphele phesheya kweYordan.</p> 
<p><A NAME="an_19:32">19:32</A>&nbsp;Ke uBharzilayi ebeyingwevu enkulu, eminyaka imashumi asibhozo ezelwe. Yena ebemxhasile ukumkani ekuhlaleni kwakhe eMahanayim; ngokuba ebengumntu omkhulu kunene.</p> 
<p><A NAME="an_19:33">19:33</A>&nbsp;Wathi ukumkani kuBharzilayi, Wela nam wena, ndikuxhase ukum eYerusalem.</p> 
<p><A NAME="an_19:34">19:34</A>&nbsp;Wathi uBharzilayi kukumkani, Mingaphi na imihla yeminyaka yokudla kwam ubomi, ukuba ndinyuke ndiye eYerusalem nokumkani?</p> 
<p><A NAME="an_19:35">19:35</A>&nbsp;Namhla ndiminyaka imashumi asibhozo ndizelwe; ndinako na ukwazi okulungileyo kokubi? Unako na umkhonzi wakho lo ukuyiva into ayidlayo nayiselayo? Ndisenako na ukuva ilizwi leemvumi neleemvumikazi? Yini na ukuba umkhonzi wakho lo abuye abe ngumthwalo kwinkosi yam ukumkani?</p> 
<p><A NAME="an_19:36">19:36</A>&nbsp;Umkhonzi wakho lo uya kuyiwela ke iYordan nokumkani umzuzwana; yini na ukuba ukumkani andiphathe ngale mpatho?</p> 
<p><A NAME="an_19:37">19:37</A>&nbsp;Makhe abuye umkhonzi wakho lo, ukuze ndifele emzini wam,  ngasengcwabeni likabawo noma. Nanko umkhonzi wakho, uKimham;  makuwele yena nenkosi yam ukumkani, umenzele okulungileyo emehlweni akho.</p> 
<p><A NAME="an_19:38">19:38</A>&nbsp;Wathi ukumkani, UKimham wowela nam, ndimenzele mna okulungileyo emehlweni akho; nento yonke othe wayinyula,  wayibeka phezu kwam, ndokwenzela.</p> 
<p><A NAME="an_19:39">19:39</A>&nbsp;Bawela ke bonke abantu eYordan. Ewelile ukumkani, ukumkani wamanga uBharzilayi, wamsikelela; waza wabuyela endaweni yakhe.</p> 
<p><A NAME="an_19:40">19:40</A>&nbsp;Wawela ke ukumkani, waya eGiligali, wawela ke naye uKimham; bonke abantu bakwaYuda bamweza ukumkani,  kwanesiqingatha sabantu bakwaSirayeli.</p> 
<p><A NAME="an_19:41">19:41</A>&nbsp;Nanko kusiza onke amadoda akwaSirayeli kukumkani, athi kukumkani, Yini na ukuba abazalwana bethu, amadoda akwaYuda,  bambe, bamweze ukumkani nendlu yakhe eYordan, enamadoda onke kaDavide?</p> 
<p><A NAME="an_19:42">19:42</A>&nbsp;Aphendula onke amadoda akwaYuda kumadoda akwaSirayeli,  athi, Kungokuba ukumkani esalamana nathi; yini na ukuba nivuthe ngumsindo ngale ndawo? sikhe sadla nto na kukumkani? sikhe saphiwa nto na?</p> 
<p><A NAME="an_19:43">19:43</A>&nbsp;Aphendula amadoda akwaSirayeli kumadoda akwaYuda, athi,  Sinezahlulo ezilishumi thina kukumkani nakuDavide sinokungaphezu kwenu; yini na ukuba nisicukuceze? Ilizwi lethu lokumbuyisa ukumkani wethu belingaqale kuthi yini na? Laba lukhuni ilizwi lamadoda akwaYuda kunelizwi lamadoda akwaSirayeli.</p> 
<p><A NAME="an_20:1">20:1</A>&nbsp;Kwathi gaxa khona indoda elitshijolo, egama linguShebha,  unyana kaBhikri, umBhenjamin. Yavuthela isigodlo, yathi,  Asinasabelo thina kuDavide, asinalifa kunyana kaYese; yiyani elowo ezintenteni zenu, maSirayeli.</p> 
<p><A NAME="an_20:2">20:2</A>&nbsp;Enyuka ke onke amadoda akwaSirayeli, emka ekumlandeleni uDavide, alandela uShebha unyana kaBhikri; ke amadoda akwaYuda anamathela kukumkani wawo, ethabathela eYordan esa eYerusalem.</p> 
<p><A NAME="an_20:3">20:3</A>&nbsp;Weza uDavide endlwini yakhe eYerusalem; ukumkani wabathabatha abafazi bakhe abalishumi abangamashweshwe,  abebashiyile ukuba bagcine indlu, wababeka endlwini yogcino,  wabaxhasa, akangena kubo. Bavalelwa ke yada yaba yimini yokufa kwabo, behleli bengabahlolokazi.</p> 
<p><A NAME="an_20:4">20:4</A>&nbsp;Wathi ukumkani kuAmasa, Ndihlabele umkhosi kumadoda akwaYuda ngemihla emithathu, ubekho nawe apha.</p> 
<p><A NAME="an_20:5">20:5</A>&nbsp;UAmasa waya kuwahlabela umkhosi amaYuda, walibala ngaphezu kwexesha abemiselwe lona.</p> 
<p><A NAME="an_20:6">20:6</A>&nbsp;Wathi uDavide kuAbhishayi, Kungokunje uShebha, unyana kaBhikri, uya kusenzela ububi ngaphezu koAbhisalom; bathabathe wena abakhonzi benkosi yakho, umsukele, hleze afumane imizi enqatyisiweyo, asizimele.</p> 
<p><A NAME="an_20:7">20:7</A>&nbsp;Aphuma amlandela amadoda kaYowabhi, nabancinithi,  nezigidimi, namagorha onke; baphuma ke eYerusalem, baya kumsukela uShebha unyana kaBhikri.</p> 
<p><A NAME="an_20:8">20:8</A>&nbsp;UAmasa weza kubo besetyeni elikhulu eliseGibheyon. Ke uYowabhi ubeyibhinqile ingubo yakhe yokulwa, umbinqo wekrele unxitywe ngaphezu kwayo esinqeni sakhe, lisesingxobeni salo;  sancothuka ke, lawa ikrele.</p> 
<p><A NAME="an_20:9">20:9</A>&nbsp;Wathi uYowabhi kuAmasa, Usahleli kakuhle na, mzalwana wam?  UYowabhi wambamba uAmasa ngeendevu ngesandla sokunene, ukuba amange.</p> 
<p><A NAME="an_20:10">20:10</A>&nbsp;Ke uAmasa ubengalilumkele ikrele elibe lisesandleni sikaYowabhi. Wamhlaba ngalo esiswini, wamphalaza izibilini emhlabeni, akaphinda amhlabe; wafa. UYowabhi noAbhishayi umzalwana wakhe bamsukela uShebha, unyana kaBhikri.</p> 
<p><A NAME="an_20:11">20:11</A>&nbsp;Kwema enye kumadodana akwaYowabhi ngakuye, yathi, Ubani ononelele uYowabhi, nongakuDavide, makalandele uYowabhi.</p> 
<p><A NAME="an_20:12">20:12</A>&nbsp;UAmasa watyikatyikeka egazini emendweni. Yabona indoda leyo, ukuba abantu bonke bathe nqumama, yamsusa uAmasa emendweni, yamshenxisela ecaleni, yaphosa ingubo phezu kwakhe;  ngokokuba ibibona bemana ukuthi nqumama bonke abafika kuye.</p> 
<p><A NAME="an_20:13">20:13</A>&nbsp;Akususwa ke emendweni, onke amadoda egqitha, alandela uYowabhi, asukela uShebha, unyana kaBhikri.</p> 
<p><A NAME="an_20:14">20:14</A>&nbsp;Wacanda ezizweni zonke zakwaSirayeli, waya eAbhele naseBhete-mahaka; namadodana onke abizelwa ndawonye, eza amlandela nawo.</p> 
<p><A NAME="an_20:15">20:15</A>&nbsp;Bafika bamngqinga eAbhele-bhete-mahaka, bawufumbela udonga lokungqinga umzi lowo, lwema phezu komsele wongqameko; baye bonke abantu ababenoYowabhi beluqhuqha, ukuze udonga lomzi luwe.</p> 
<p><A NAME="an_20:16">20:16</A>&nbsp;Kwamemeza intokazi elumkileyo ikuloo mzi, yathi, Yivani,  yivani; khanithi kuYowabhi, Sondela apha, ndithethe nawe.</p> 
<p><A NAME="an_20:17">20:17</A>&nbsp;Wasondela ke kuyo; yathi loo ntokazi, UnguYowabhi na?  Wathi, Ndinguye. Yathi kuye, Phulaphula amazwi omkhonzazana wakho. Wathi, Ndiyeva.</p> 
<p><A NAME="an_20:18">20:18</A>&nbsp;Yatsho yathi, Kwakufudula kusithiwa, Ukubuza makubuzwe eAbhele, benjenjalo ukuyifeza into.</p> 
<p><A NAME="an_20:19">20:19</A>&nbsp;Ndingowabaxolileyo, abathembekileyo kwaSirayeli; ke ufuna ukubulala umzi ongunozala kwaSirayeli. Yini na ukuba uliginye ilifa likaYehova?</p> 
<p><A NAME="an_20:20">20:20</A>&nbsp;Waphendula uYowabhi, wathi, Makube lee, makube lee kum,  ukuba ndiginye nokuba ndonakalise.</p> 
<p><A NAME="an_20:21">20:21</A>&nbsp;Hayi, akunjalo; kusuke indoda yasezintabeni zakwaEfrayim,  enguShebha ngegama, unyana kaBhikri, yasiphakamisa isandla sayo kukumkani, kuDavide; khuphani yona yodwa, ndomka kulo mzi.  Yathi loo ntokazi kuYowabhi, Yabona, intloko yayo iya kugityiselwa kuwe phezu kodonga.</p> 
<p><A NAME="an_20:22">20:22</A>&nbsp;Yaya loo ntokazi kubantu bonke ngobulumko bayo. Bayinqumla ke intloko kaShebha, unyana kaBhikri, bayigibisela kuYowabhi.  Wavuthela isigodlo, baphangalala bemka kuloo mzi, elowo waya ententeni yakhe. UYowabhi wabuyela eYerusalem kukumkani.</p> 
<p><A NAME="an_20:23">20:23</A>&nbsp;Ke kaloku uYowabhi wawuphatha wonke umkhosi wakwaSirayeli;  uBhenaya, unyana kaYehoyada, waphatha abancinithi nezigidimi.</p> 
<p><A NAME="an_20:24">20:24</A>&nbsp;UAdoram waphatha abafakwa uviko; uYehoshafati, unyana ka-Ahiludi, ubengumkhumbuzi wezinto zakomkhulu.</p> 
<p><A NAME="an_20:25">20:25</A>&nbsp;USheva ubengumbhali; uTsadoki noAbhiyatare baye bengababingeleli.</p> 
<p><A NAME="an_20:26">20:26</A>&nbsp;Kananjalo uIra waseYahire ubengumbingeleli kuDavide.</p> 
<p><A NAME="an_21:1">21:1</A>&nbsp;Ke kwabakho indlala ngemihla kaDavide iminyaka yamithathu,  umnyaka ngomnyaka. UDavide wafuna ubuso bukaYehova. Wathi uYehova, Kungenxa kaSawule, nangenxa yendlu yamagazi akhe,  ngenxa enokuba wabulala abaseGibheyon.</p> 
<p><A NAME="an_21:2">21:2</A>&nbsp;Ukumkani wababiza ke abaseGibheyon, wathi kubo (ke kaloku abaseGibheyon babengengabonyana bakaSirayeli, babengamaqongqolo ama-Amori; oonyana bakaSirayeli babewaqinisise ngesifungo;  uSawule wafuna ukuwabulala ngokuzondelela kwakhe amaSirayeli namaYuda):</p> 
<p><A NAME="an_21:3">21:3</A>&nbsp;wathi ke uDavide kwabaseGibheyon, Ndinenzele ntoni na?  Ndicamagushe ngantoni na, ukuze nilisikelele ilifa likaYehova?</p> 
<p><A NAME="an_21:4">21:4</A>&nbsp;Bathi abaseGibheyon kuye, Akunathi ukubiza isilivere negolide kuSawule nakwindlu yakhe; akunathi ukubulala umntu kwaSirayeli. Wathi kubo, Nithi ke, mandinenzele ntoni na?</p> 
<p><A NAME="an_21:5">21:5</A>&nbsp;Bathi kukumkani, Indoda eyasigqibayo, eyagqiba kwelokuba sitshatyalaliswe, singemi emdeni wonke wakwaSirayeli,</p> 
<p><A NAME="an_21:6">21:6</A>&nbsp;makunikelwe kuthi isixhenxe samadoda koonyana bayo,  siwabethelele eminqamlezweni kuYehova eGibheha kaSawule,  umnyulwa kaYehova. Wathi ukumkani, Ndowanikela mna.</p> 
<p><A NAME="an_21:7">21:7</A>&nbsp;Ke ukumkani wamsindisa uMefibhoshete, unyana kaYonatan,  unyana kaSawule, ngenxa yesifungo sikaYehova esibe siphakathi kwabo, phakathi koDavide noYonatan unyana kaSawule.</p> 
<p><A NAME="an_21:8">21:8</A>&nbsp;Ukumkani wathabatha oonyana ababini bakaRitspa intombi ka-Aya, awayizalela uSawule, uArmoni noMefibhoshete; noonyana abahlanu bakaMeribha intombi kaSawule, awabazalela uAdriyeli unyana kaBharzilayi waseMehola.</p> 
<p><A NAME="an_21:9">21:9</A>&nbsp;Wabanikela esendleni sabaseGibheyon, ababethelela eminqamlezweni entabeni phambi koYehova, sawa kunye isixhenxe eso. Babulawa bona ngeemini zokuqala zokuvuna, ekuqaleni kokuvunwa kwerhasi.</p> 
<p><A NAME="an_21:10">21:10</A>&nbsp;URitspa, intombi ka-Aya, wathabatha ingubo erhwexayo,  wazanekela eweni, esusela ekuqaleni kokuvuna, wezisa ekuthululweni kwamanzi ezulwini phezu kwabo; akavuma ukuba iintaka zezulu zithi vu phezu kwabo emini, namarhamncwa asendle ebusuku.</p> 
<p><A NAME="an_21:11">21:11</A>&nbsp;Waxelelwa uDavide awakwenzayo uRitspa intombi ka-Aya,  ishweshwe likaSawule.</p> 
<p><A NAME="an_21:12">21:12</A>&nbsp;UDavide waya, wawathabatha amathambo kaSawule, namathambo kaYonatan unyana wakhe, kubemi baseYabheshe yeGiliyadi,  ababewabile endaweni yembutho yaseBhete-shan, apho amaFilisti abebaxhome khona, mini amaFilisti ambulalayo uSawule eGilibhowa;</p> 
<p><A NAME="an_21:13">21:13</A>&nbsp;wawanyusa khona amathambo kaSawule namathambo kaYonatan unyana wakhe, bawabutha namathambo abo babebethelelwe eminqamlezweni;</p> 
<p><A NAME="an_21:14">21:14</A>&nbsp;amathambo kaSawule noYonatan unyana wakhe bawangcwabela ezweni lakwaBhenjamin eTsela, engcwabeni likaKishe uyise;  bakwenza konke abewise umthetho ngako ukumkani. Wandula wathandazeka ke uYehova ngenxa yelizwe.</p> 
<p><A NAME="an_21:15">21:15</A>&nbsp;Kwabuya kwabakho ukulwa kwamaFilisti namaSirayeli, wehla uDavide enabakhonzi bakhe, balwa namaFilisti; watyhafa uDavide.</p> 
<p><A NAME="an_21:16">21:16</A>&nbsp;Wathi uIshbhi-bhenobhi, obengowoonyana bakaRafa, obunzima bentshuntshe yakhe bebungamakhulu omathathu obhedu ubunzima bayo, enxibe ikrele elitsha, waba womxabela uDavide.</p> 
<p><A NAME="an_21:17">21:17</A>&nbsp;UAbhishayi unyana kaTseruya wamnceda, wamxabela umFilisti lowo, wambulala. Aza amadoda kaDavide amfungela esithi, Uze ungabuyi uphume nathi uye ekulweni, ucime isibane samaSirayeli.</p> 
<p><A NAME="an_21:18">21:18</A>&nbsp;Kwathi emveni kokuba njalo, kwabuya kwabakho ukulwa namaFilisti eGobhi; oko uSibhekayi umHusha wamxabelayo uSafu,  obengowoonyana bakaRafa.</p> 
<p><A NAME="an_21:19">21:19</A>&nbsp;Kwabuya kwabakho ukulwa namaFilisti eGobhi, apho uElihanan, unyana kaYahare-oregim waseBhetelehem, wamxabelayo uLami, umzalwana kaGoliyati waseGati, oluthi lwentshuntshe yakhe lwalungangomthi wabaluki.</p> 
<p><A NAME="an_21:20">21:20</A>&nbsp;Kwabuya kwabakho ukulwa eGati. Kwakho ndoda iyingxilimbela, ibineminwe emithandathu sandleni sinye,  namazwane amathandathu lunyaweni lunye, amashumi amabini anamane ngenani; nayo ibizalwa nguRafa.</p> 
<p><A NAME="an_21:21">21:21</A>&nbsp;Yawangcikiva amaSirayeli, wayixabela uYonatan unyana kaShimeha, umkhuluwa kaDavide.</p> 
<p><A NAME="an_21:22">21:22</A>&nbsp;Abo bobane bazalwa nguRafa eGati; bawa ngesandla sikaDavide, nangesandla sabakhonzi bakhe.</p> 
<p><A NAME="an_22:1">22:1</A>&nbsp;Wathetha uDavide kuYehova amazwi ale ngoma, mini uYehova wamhlangulayo esandleni seentshaba zakhe zonke, nasesandleni sikaSawule, wathi:</p> 
<p><A NAME="an_22:2">22:2</A>&nbsp;Yehova, ngxondorha yam, mboniselo yam, msizi wam mna lo,</p> 
<p><A NAME="an_22:3">22:3</A>&nbsp;Thixo oliliwa lam, endizimela ngalo; Ngweletshetshe yam,  luphondo losindiso lwam, Ngxonde yam, ndawo yokusabela kwam,  Msindisi wam, undisindisa ekugonyamelweni.</p> 
<p><A NAME="an_22:4">22:4</A>&nbsp;Ndinqula uYehova ongowokudunyiswa, Ndiyasindiswa ke ezintshabeni zam.</p> 
<p><A NAME="an_22:5">22:5</A>&nbsp;Akundijikela amaza alwayo okufa, Yakundidandathekisa imilambo yobutshijolo,</p> 
<p><A NAME="an_22:6">22:6</A>&nbsp;Zakundibhijela izintya zelabafileyo, Zakundirhintyela izirhintyelo zokufa,</p> 
<p><A NAME="an_22:7">22:7</A>&nbsp;Ekubandezelekeni kwam, ndanqula uYehova, Ndamnqula uThixo wam: Waliva etempileni yakhe izwi lam, Ukuzibika kwam kwafika ezindlebeni zakhe.</p> 
<p><A NAME="an_22:8">22:8</A>&nbsp;Lahexa ke lanyikima ihlabathi, Iziseko zezulu zagungqa,  Zahexa ngokuba enomsindo.</p> 
<p><A NAME="an_22:9">22:9</A>&nbsp;Kwathi thaphu umsi emathatheni akhe, Wadla umlilo uphuma emlonyeni wakhe, Avutha amalahle, ephuma kuwo.</p> 
<p><A NAME="an_22:10">22:10</A>&nbsp;Wawathoba amazulu, wehla, Yangamafu amnyama phantsi kweenyawo zakhe.</p> 
<p><A NAME="an_22:11">22:11</A>&nbsp;Wakhwela ekerubhini, waphaphazela, Wabonakala esemaphikweni omoya.</p> 
<p><A NAME="an_22:12">22:12</A>&nbsp;Wamisa ubumnyama ngeenxa zonke kuye, bayiminquba,  Intlanganisela yamanzi, neengqimba zamafu.</p> 
<p><A NAME="an_22:13">22:13</A>&nbsp;Ekuqaqambeni okuphambi kwakhe Kwavutha amalahle omlilo.</p> 
<p><A NAME="an_22:14">22:14</A>&nbsp;Wadudumisa emazulwini uYehova, Oseyangweni walikhupha izwi lakhe.</p> 
<p><A NAME="an_22:15">22:15</A>&nbsp;Wathuma iintolo, wabaphangalalisa; Umbane, wabadubaduba.</p> 
<p><A NAME="an_22:16">22:16</A>&nbsp;Kwabonakala imiphantsi yolwandle, Kwatyhileka iziseko zelimiweyo Ngokukhalima kukaYehova, Ngokufutha komoya womsindo wakhe.</p> 
<p><A NAME="an_22:17">22:17</A>&nbsp;Wolula isandla, ephezulu, wandibamba, Wandirhola emanzini amaninzi.</p> 
<p><A NAME="an_22:18">22:18</A>&nbsp;Wandihlangula elutshabeni lwam olunamandla,  Kwabandithiyileyo, ngokuba bebomelele kunam.</p> 
<p><A NAME="an_22:19">22:19</A>&nbsp;Bandifikela ngemini yokusindeka kwam, Waba sisixhaso kum uYehova.</p> 
<p><A NAME="an_22:20">22:20</A>&nbsp;Wandikhuphela endaweni ebanzi, Wandihlangula ngokuba endinonelele.</p> 
<p><A NAME="an_22:21">22:21</A>&nbsp;UYehova wandiphatha kakuhle ngokobulungisa bam,  Wandibuyisela ngokuhlambululeka kwezandla zam.</p> 
<p><A NAME="an_22:22">22:22</A>&nbsp;Ngokuba ndazigcina iindlela zikaYehova, Andemka ngokungendawo kuThixo wam.</p> 
<p><A NAME="an_22:23">22:23</A>&nbsp;Ngokuba onke amasiko akhe aphambi kwam; Nemimiselo yakhe,  andityekanga kuyo.</p> 
<p><A NAME="an_22:24">22:24</A>&nbsp;Ndandingogqibeleleyo kuye, Ndazinqanda ebugwenxeni bam.</p> 
<p><A NAME="an_22:25">22:25</A>&nbsp;Wandibuyisela ke uYehova ngokobulungisa bam, Ngokobunyulu bam, phambi kwamehlo akhe.</p> 
<p><A NAME="an_22:26">22:26</A>&nbsp;Kowenceba uzenza owenceba, Kwigorha eligqibeleleyo uzenza ogqibeleleyo.</p> 
<p><A NAME="an_22:27">22:27</A>&nbsp;Kozenze nyulu uzenza onyulu, Kojibilizayo uzenza onobuqhokolo.</p> 
<p><A NAME="an_22:28">22:28</A>&nbsp;Abantu abaziintsizana uyabasindisa, Amehlo akho ajongene nabaqwayingileyo, ubathobe.</p> 
<p><A NAME="an_22:29">22:29</A>&nbsp;Kuba usisibane sam, wena Yehova, UYehova ukhanyisela ubumnyama bam.</p> 
<p><A NAME="an_22:30">22:30</A>&nbsp;Kuba ngawe ndigila impi, NgoThixo wam nditsiba iindonga.</p> 
<p><A NAME="an_22:31">22:31</A>&nbsp;UThixo yena&#151;igqibelele indlela yakhe, Ilizwi likaYehova linyibilikisiwe, Uyingweletshetshe kubo bonke abazimela ngaye.</p> 
<p><A NAME="an_22:32">22:32</A>&nbsp;Ngokuba ngubani na onguThixo, ingenguye uYehova? Ngubani na oliliwa, ingenguThixo wethu?</p> 
<p><A NAME="an_22:33">22:33</A>&nbsp;UloThixo uligwiba lam elinamandla, Umalathisayo ogqibeleleyo indlela yakhe;</p> 
<p><A NAME="an_22:34">22:34</A>&nbsp;Uzifanisayo iinyawo zam nezamaxhamakazi, Undimisayo emimangweni yam;</p> 
<p><A NAME="an_22:35">22:35</A>&nbsp;Uzifundisayo ukulwa izandla zam, Zigobe isaphetha sobhedu iingalo zam.</p> 
<p><A NAME="an_22:36">22:36</A>&nbsp;Undinike ingweletshetshe yosindiso lwakho,  Ukundiphulaphula kwakho kwandikhulisa.</p> 
<p><A NAME="an_22:37">22:37</A>&nbsp;Uwenzele indawo ebanzi amanyathela am phantsi kwam,  Amaxhwele am akahexa.</p> 
<p><A NAME="an_22:38">22:38</A>&nbsp;Ndiya kuzisukela iintshaba zam, ndizitshabalalise,  Ndingabuyi zide ziphele.</p> 
<p><A NAME="an_22:39">22:39</A>&nbsp;Ndiya kuzigqiba, ndiziphaluse, zingavuki, Ziwe phantsi kweenyawo zam.</p> 
<p><A NAME="an_22:40">22:40</A>&nbsp;Undibhinqise ukukhaliphela imfazwe, Ubaguqisa phantsi kwam abasukela phezulu kum.</p> 
<p><A NAME="an_22:41">22:41</A>&nbsp;Iintshaba zam uzenze zandinikela ikhosi, Abandithiyayo ndababhangisa.</p> 
<p><A NAME="an_22:42">22:42</A>&nbsp;Bayabhekabheka, kungabikho msindisi; KuYehova,  angabaphenduli.</p> 
<p><A NAME="an_22:43">22:43</A>&nbsp;Ndibacola njengothuli lomhlaba, Ndibacumza, ndibaxovula njengodaka lwendlela, ndibasasaze.</p> 
<p><A NAME="an_22:44">22:44</A>&nbsp;Undisiza ekubambaneni kwabantu bam nam, Undigcina ndibe yintloko yeentlanga. Abantu ebendigabazi baya ndikhonza.</p> 
<p><A NAME="an_22:45">22:45</A>&nbsp;Oonyana bolunye uhlanga baya kundilulamela, behanahanisa,  Bandithobele besave ngeendlebe.</p> 
<p><A NAME="an_22:46">22:46</A>&nbsp;Oonyana bolunye uhlunga bayantshwenya, Baphuma benovalo ekuvingcelweni kwabo.</p> 
<p><A NAME="an_22:47">22:47</A>&nbsp;UYehova uhleli, lelokubongwa iliwa lam, Aphakanyiswe uThixo, iliwa losindiso lwam.</p> 
<p><A NAME="an_22:48">22:48</A>&nbsp;UloThixo undiphindezelayo, Uzihliselayo phantsi kwam izizwe,</p> 
<p><A NAME="an_22:49">22:49</A>&nbsp;Undikhuphayo ezintshabeni zam; Undiphakamisayo kwabasukela phezulu kum; Undihlangulayo kumfo ogonyamelayo.</p> 
<p><A NAME="an_22:50">22:50</A>&nbsp;Ngenxa yoko ndiya kubulela kuwe, Yehova, phakathi kweentlanga, Ndivume kwigama lakho.</p> 
<p><A NAME="an_22:51">22:51</A>&nbsp;Ulokhulisa usindiso lokumkani wakhe; Owenzayo inceba kumthanjiswa wakhe, KuDavide, nakwimbewu yakhe kude kuse ephakadeni.</p> 
<p><A NAME="an_23:1">23:1</A>&nbsp;Ngawo la ke amazwi okugqibela kaDavide: Utsho uDavide unyana kaYese, Itsho indoda eyaphakanyiselwa phezulu,  Umthanjiswa woThixo kaYakobi, Omihobe imnandi kwaSirayeli,</p> 
<p><A NAME="an_23:2">23:2</A>&nbsp;Ukuthi, UMoya kaYehova uthetha ngam, Ukukhuluma kwakhe kuselulwimini lwam.</p> 
<p><A NAME="an_23:3">23:3</A>&nbsp;Uthi uThixo kaSirayeli, ULiwa lakwaSirayeli uthetha kum,  uthi, Kuya kuvela umlawuli woluntu olilungisa, Elawula ngokoyika uThixo.</p> 
<p><A NAME="an_23:4">23:4</A>&nbsp;Unjengokukhanya kwentsasa, lakuphuma ilanga, Njengentsasa engenamafu, Lakusa ibisina, Lwakuphuma uhlaza endle.</p> 
<p><A NAME="an_23:5">23:5</A>&nbsp;Kuba ayinjalo yini na indlu yam kuThixo? Kuba undenzele umnqophiso ongunaphakade, Walungiswa ngeento zonke, wagcinwa;  Kuba ukusindiswa kwam konke, nokunqwena kwam konke, Akayi kukuhlumisa yini na?</p> 
<p><A NAME="an_23:6">23:6</A>&nbsp;Ke amatshijolo onke ephela anjengemithana enameva ecukulwayo, Kuba ingenakuthatyathwa ngesandla.</p> 
<p><A NAME="an_23:7">23:7</A>&nbsp;Umntu ukuyiphatha Uzalisa isandla ngentsimbi noluthi lwentshuntshe, Itshiswe itshe ngumlilo kwalapho ikhona.</p> 
<p><A NAME="an_23:8">23:8</A>&nbsp;Ngawo la amagama amagorha kaDavide: nguYoshebhe-bhashebhete waseTakemon, obeyintloko yabaphathi-mikhosi; yena watyityimbisa intshuntshe yakhe phezu kwamakhulu asibhozo awahlatywa ngesihlandlo esinye.</p> 
<p><A NAME="an_23:9">23:9</A>&nbsp;Nganeno kwakhe nguElazare, unyana kaDodayi, unyana womAhowa, obelelinye kumagorha lawo mathathu abenoDavide ekuwangcikiveni kwawo amaFilisti, abebuthelene khona emfazweni,  akubon&#146; ukuba anyukile amadoda akwaSirayeli:</p> 
<p><A NAME="an_23:10">23:10</A>&nbsp;yena wesuka wawabulala amaFilisti, sada sadinwa isandla sakhe, somela ekreleni isandla sakhe; wenza ke uYehova usindiso olukhulu ngaloo mini; babuya abantu bamlandela, banela ukuthimba kuphela.</p> 
<p><A NAME="an_23:11">23:11</A>&nbsp;Nganeno kwakhe nguShama, unyana ka-Age umHarari.  AmaFilisti ayehlanganisene asisiqhu. Kwaye kukho apho isiqwenga somhlaba sizele ziintlumaya; basaba abantu ebusweni bamaFilisti;</p> 
<p><A NAME="an_23:12">23:12</A>&nbsp;wesuka yena wema esazulwini sesiqwenga eso, wasihlutha,  wawabulala amaFilisti. UYehova wenza ke usindiso olukhulu.</p> 
<p><A NAME="an_23:13">23:13</A>&nbsp;Kwehla isithathu sabaziintloko emashumini amathathu abaphathi-mikhosi, beza kuDavide, xa kuvunwayo, emqolombeni waseAdulam; saye isiqhu samaFilisti simise iintente entilini yamaRafa.</p> 
<p><A NAME="an_23:14">23:14</A>&nbsp;UDavide oko ubesemboniselweni; ikampu yamaFilisti oko ibiseBhetelehem.</p> 
<p><A NAME="an_23:15">23:15</A>&nbsp;Wanqwena uDavide, wathi, Akwaba, bethu, bendingasezwa amanzi equla laseBhetelehem, elisesangweni!</p> 
<p><A NAME="an_23:16">23:16</A>&nbsp;Atyhudisa loo magorha mathathu empini yamaFilisti, akha amanzi equleni laseBhetelehem elisesangweni, awathwala awazisa kuDavide. Akavuma ukuwasela, wawathululela phantsi phambi koYehova.</p> 
<p><A NAME="an_23:17">23:17</A>&nbsp;Wathi, Makube lee kum, Yehova, ukwenza oko. Asiligazi na eli lamadoda ahambe encame imiphefumlo yawo? Akavuma ke ukuwasela. Enza ezo zinto amagorha lawo mathathu.</p> 
<p><A NAME="an_23:18">23:18</A>&nbsp;Ke uAbhishayi, umninawa kaYowabhi, unyana kaTseruya, yena ube eyintloko yabaphathi-mikhosi; wathi rhuthu intshuntshe yakhe phezu kwamakhulu amathathu abahlatywayo. Wayenegama ke kwabo bathathu.</p> 
<p><A NAME="an_23:19">23:19</A>&nbsp;Wayezukile okunene ngaphezu kwamashumi amathathu lawo,  waba ngumthetheli wawo; kodwa akafikanga kwabaya bathathu.</p> 
<p><A NAME="an_23:20">23:20</A>&nbsp;Ke uBhenaya unyana kaYehoyada, unyana wendoda enobukroti,  ozenzo zininzi, waseKabhetseli, yena wabulala iingwanyalala ezimbini zakwaMowabhi; yena wehla, wabulala ingonyama equleni phakathi, mini ngekhephu.</p> 
<p><A NAME="an_23:21">23:21</A>&nbsp;Yena wabulala indoda engumYiputa, indoda enewonga;  umYiputa lowo wayephethe intshuntshe. Wehla, waya kuye enentonga, wayihlutha intshuntshe esandleni somYiputa lowo,  wambulala ngentshuntshe yakhe.</p> 
<p><A NAME="an_23:22">23:22</A>&nbsp;Wenza ezo zinto uBhenaya unyana kaYehoyada; waba negama ke kumagorha lawo mathathu.</p> 
<p><A NAME="an_23:23">23:23</A>&nbsp;Ubezukile kunamashumi amathathu lawo; kodwa akafikanga kwabaya bathathu. UDavide wammisa ephakathini lakhe.</p> 
<p><A NAME="an_23:24">23:24</A>&nbsp;UAsaheli, umninawa kaYowabhi, ebengomnye kumashumi amathathu lawo; nguElihanan unyana kaDodayi waseBhetelehem;</p> 
<p><A NAME="an_23:25">23:25</A>&nbsp;nguShama waseHarodi; nguElika waseHarodi;</p> 
<p><A NAME="an_23:26">23:26</A>&nbsp;nguHeletse wasePeleti; nguIra unyana kaIkeshe waseTekowa:</p> 
<p><A NAME="an_23:27">23:27</A>&nbsp;nguAbhiyezere waseAnatoti; nguMebhunayi umHusha;</p> 
<p><A NAME="an_23:28">23:28</A>&nbsp;nguTsalimon umAhowa; nguMaharayi waseNetofa;</p> 
<p><A NAME="an_23:29">23:29</A>&nbsp;nguHelebhe, unyana kaBhahana waseNetofa; nguItayi, unyana kaRibhayi, waseGibheha yoonyana bakaBhenjamin;</p> 
<p><A NAME="an_23:30">23:30</A>&nbsp;nguBhenaya wasePiraton; nguHidayi wasezihlanjeni zaseGahashe;</p> 
<p><A NAME="an_23:31">23:31</A>&nbsp;nguAbhihalebhon waseArabha; nguAzemavete waseBhahurim;</p> 
<p><A NAME="an_23:32">23:32</A>&nbsp;nguEliyabha waseShahalebhon; nguBhene-yashen; nguYonatan;</p> 
<p><A NAME="an_23:33">23:33</A>&nbsp;nguShama umHarari; nguAhiyam, unyana kaSharare umArari;</p> 
<p><A NAME="an_23:34">23:34</A>&nbsp;nguElifelete unyana ka-Ahasebhayi, unyana wowaseMahaka;  nguEliyam unyana ka-Ahitofele, waseGilo;</p> 
<p><A NAME="an_23:35">23:35</A>&nbsp;nguHetsero waseKarmele; nguPaharayi waseArbhi;</p> 
<p><A NAME="an_23:36">23:36</A>&nbsp;nguIgali unyana kaNatan waseTsobha; nguBhani wakwaGadi;</p> 
<p><A NAME="an_23:37">23:37</A>&nbsp;nguTseleke umAmon; nguNaharayi waseBheroti, umphathi weentonga zikaYowabhi unyana kaTseruya;</p> 
<p><A NAME="an_23:38">23:38</A>&nbsp;nguIra umItri: nguGarebhe umItri;</p> 
<p><A NAME="an_23:39">23:39</A>&nbsp;ngu-Uriya umHeti; bebonke bangamashumi omathathu anesixhenxe.</p> 
<p><A NAME="an_24:1">24:1</A>&nbsp;Ke kaloku wabuya wavutha umsindo kaYehova kumaSirayeli,  wamxhokonxela uDavide kuwo, esithi, Yiya, uwabale amaSirayeli namaYuda.</p> 
<p><A NAME="an_24:2">24:2</A>&nbsp;Wathi ke ukumkani kuYowabhi, umthetheli-mpi obenaye,  Khawutyhutyhe ezizweni zonke zakwaSirayeli, uthabathela kwaDan use eBher-shebha, nibabale abantu, ndilazi inani labantu.</p> 
<p><A NAME="an_24:3">24:3</A>&nbsp;Wathi uYowabhi kukumkani, Makongeze ke uYehova uThixo wakho ebantwini izihlandlo ezilikhulu, bengangoko bangako, abone namehlo enkosi yam ukumkani; ke yini na ukuba inkosi yam ukumkani iyifune le nto?</p> 
<p><A NAME="an_24:4">24:4</A>&nbsp;Laqina ilizwi lokumkani kuYowabhi nakubathetheli-mpi.  Waphuma ke uYowabhi nabathetheli-mpi phambi kokumkani, baya kubabala abantu bakwaSirayeli.</p> 
<p><A NAME="an_24:5">24:5</A>&nbsp;Bawela eYordan, bamisa eArohere, ngasekunene komzi ophakathi kwesihlambo sakwaGadi naseYazere;</p> 
<p><A NAME="an_24:6">24:6</A>&nbsp;baya eGiliyadi nasezweni laseTatim-hodeshe, baya nakwaDan-yahan, bajikelezela kowakwaTsidon;</p> 
<p><A NAME="an_24:7">24:7</A>&nbsp;baya nasenqabeni yaseTire, nasemizini yonke yamaHivi neyamaKanan; baya baphuma kwelisezantsi lakwaYuda eBher-shebha.</p> 
<p><A NAME="an_24:8">24:8</A>&nbsp;Balityhutyha ke lonke ilizwe, beza eYerusalem ekupheleni kweenyanga ezisithoba ezineentsuku ezimashumi mabini.</p> 
<p><A NAME="an_24:9">24:9</A>&nbsp;UYowabhi wamnika ke ukumkani inani lokubalwa kwabantu: aza amaSirayeli aba ngamakhulu asibhozo amawaka amadoda anobukroti,  arhola ikrele; amadoda akwaYuda aba ngamakhulu amahlanu amawaka amadoda.</p> 
<p><A NAME="an_24:10">24:10</A>&nbsp;Yakhathazeka intliziyo kaDavide emveni kokuba ebabalile abantu. Wathi uDavide kuYehova, Ndonile kunene ngale nto ndiyenzileyo; kaloku khawubukhwelelise, Yehova, ubugwenxa bomkhonzi wakho; ngokuba ndenze ngobudenge obukhulu.</p> 
<p><A NAME="an_24:11">24:11</A>&nbsp;Wavuka kusasa uDavide; ilizwi likaYehova lafika kuGadi umprofeti, imboni kaDavide, lisithi,</p> 
<p><A NAME="an_24:12">24:12</A>&nbsp;Yiya uthethe kuDavide, uthi, Utsho uYehova ukuthi,  Ndikumisela izinto ezintathu; zinyulele ibe nye kuzo, ndiyenze kuwe.</p> 
<p><A NAME="an_24:13">24:13</A>&nbsp;Waya ke uGadi kuDavide, wamxelela, wathi kuye, Uzelwe sisixhenxe seminyaka yendlala ezweni lakho na? Usabe phambi kweentshaba zakho iinyanga zibe ntathu, zikusukela, kusini na?  Kubekho indyikitya yokufa iimini ezintathu ezweni lakho, kusini na? Yazi ngoku, ulenze ilizwi endombuyisela lona ondithumileyo.</p> 
<p><A NAME="an_24:14">24:14</A>&nbsp;Wathi uDavide kuGadi, Ndididekile kunene. Masesisiwa esandleni sikaYehova; ngokuba ininzi imfesane yakhe;  mandingaweli esandleni somntu.</p> 
<p><A NAME="an_24:15">24:15</A>&nbsp;UYehova wathoba ke indyikitya yokufa kwaSirayeli,  yathabathela ekuseni yesa kwixa lentlanganiso; kwafa ebantwini,  bethabathela kwaDan bese eBher-shebha, amashumi asixhenxe amawaka amadoda.</p> 
<p><A NAME="an_24:16">24:16</A>&nbsp;Saza isithunywa sesa isandla saso kwiYerusalem, ukuba siyitshabalalise; wazohlwaya uYehova ngenxa yobubi obo, wathi kwisithunywa eso sitshabalalisa abantu, Kwanele; sithobe kaloku isandla sakho. Ke kaloku isithunywa sikaYehova besisesandeni sika-Aravena umYebhusi.</p> 
<p><A NAME="an_24:17">24:17</A>&nbsp;Wathetha uDavide kuYehova akusibona isithunywa eso sibetha ebantwini, wathi, Uyabona, ndonile mna, ndenze ngobugwenxa mna;  umhlambi lo wona wenze ntoni na? Isandla sakho masibe phezu kwam nendlu kabawo.</p> 
<p><A NAME="an_24:18">24:18</A>&nbsp;Waya ke uGadi kuDavide ngaloo mini, wathi kuye, Nyuka, uye ummisele uYehova isibingelelo esandeni sika-Aravena umYebhusi.</p> 
<p><A NAME="an_24:19">24:19</A>&nbsp;Wenyuka uDavide ngokwelizwi likaGadi, njengoko uYehova abemwisele umthetho ngako.</p> 
<p><A NAME="an_24:20">24:20</A>&nbsp;Walunguza uAravena, wambona ukumkani nabakhonzi bakhe besiza kuye. Waphuma uAravena, waqubuda kukumkani ngobuso emhlabeni.</p> 
<p><A NAME="an_24:21">24:21</A>&nbsp;Wathi uAravena, Izelani na inkosi yam ukumkani kumkhonzi wayo? Wathi uDavide, Ndiza kuthenga isanda kuwe, ukuba ndakhele uYehova isibingelelo, sithintelwe isibetho ebantwini.</p> 
<p><A NAME="an_24:22">24:22</A>&nbsp;Wathi uAravena kuDavide, Mayithabathe inkosi yam ukumkani,  inyuse okulungileyo emehlweni ayo. Nanzi iinkomo zedini elinyukayo, neempahla zokubhula needyokhwe zeenkomo zokuba ziinkuni.</p> 
<p><A NAME="an_24:23">24:23</A>&nbsp;Zonke ezi zinto, kumkani, uAravena uzinika ukumkani. Wathi uAravena kukumkani, UYehova uThixo wakho makakholiswe nguwe.</p> 
<p><A NAME="an_24:24">24:24</A>&nbsp;Wathi ukumkani kuAravena, Hayi, ndiya kusithenga ngexabiso kuwe; andiyi kunyusa ndise kuYehova uThixo wam amadini anyukayo endiwazuze ngelize. Wasithenga ke uDavide isanda neenkomo ezo ngeeshekele zesilivere ezimashumi mahlanu.</p> 
<p><A NAME="an_24:25">24:25</A>&nbsp;Wakhela apho ke uDavide isibingelelo kuYehova, wanyusa amadini anyukayo nemibingelelo yoxolo. Wathandazeka ke uYehova ngenxa yelizwe; sathintelwa isibetho kumaSirayeli.</p> 
<p><HR>
<CENTER>
<A HREF="kg1.htm">Next: 1 Kings</A></CENTER>
</BODY>
</HTML>
