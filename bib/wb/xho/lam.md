[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](jer)  [Next](eze.md) 

------------------------------------------------------------------------

### Xhosa Bible: Lamentations

<span id="an_1:1">1:1</span> Yoo! Uhleli wodwa, umzi obantu baye
bebaninzi; Obe umkhulu ezintlangeni Usuke waba njengomhlolokazi;
umthethelikazi emazweni Usuke waba ngofakwa uviko.

<span id="an_1:2">1:2</span> Ulila elilile ebusuku, iinyembezi zakhe
zisezidleleni zakhe; Akanamthuthuzeli kuzo zonke izithandane zakhe; Onke
amakholwane akhe ammenezelele, Aba lutshaba kuye.

<span id="an_1:3">1:3</span> UYuda uye ekuthinjweni, ephuma ezintsizini
nasezinkonzweni ezininzi; Yena uhleli ezintlangeni, akafumani kuphumla;
Bonke abamsukelayo bamfikele ezingxingongweni.

<span id="an_1:4">1:4</span> Iindlela zaseZiyon zenza isijwili,
ngokungabikho kwabaya emithendelekweni; Onke amasango ayo akanamntu,
ababingeleli bayo bayancwina; Iintombi zayo zinosizi, yona ke kukrakra
kuyo.

<span id="an_1:5">1:5</span> Ababandezeli bayo basuka bayintloko;
iintshaba zayo zinobunqobo; Ngokuba uYehova uyenze yanosizi ngenxa
yokreqo lwayo oluninzi; Abantwana bayo bemkile, bathinjiwe, baqhutywa
ngumbandezeli.

<span id="an_1:6">1:6</span> Buphumile entombini enguZiyon bonke
ubungangamsha bayo; Abathetheli bayo baba njengamaxhama angafumani
dlelo, Ahamba engenamandla phambi komsukeli.

<span id="an_1:7">1:7</span> IYerusalem iyazikhumbula, ngemini yeentsizi
zayo neyokudinga kwayo, Zonke izinto zayo ezinqwenelekayo ebinazo
kwakwiimini zamandulo, Ekuweni kwabantu bayo esandleni sombandezeli,
ingenamncedi; Ababandezeli bayo bayibona, bakuhleka ukucinywa kwayo.

<span id="an_1:8">1:8</span> IYerusalem asikuko nokuba yonile yona;
ngenxa yoko yaba lubhorha; Bonke ababeyizukisa bayayicukuceza, ngokuba
babone ubuze bayo; Nayo ngokwayo iyancwina, ibuye umva.

<span id="an_1:9">1:9</span> Ubunqambi bayo busezingutyeni zayo
ezirhuqayo, ayilikhumbulelanga ikamva layo; Yehla ke ngokubalulekileyo;
ayinamthuthuzeli; Ithi, Zikhangele, Yehova, iintsizi zam; ngokuba
utshaba luzikhulisile.

<span id="an_1:10">1:10</span> Umbandezeli usolule isandla sakhe phezu
kwezinto zayo zonke ezinqwenelekayo; Kuba ibona iintlanga zingene
engcweleni yayo, Owawuwise umthetho wena, ukuba zingangeni ebandleni
lakho.

<span id="an_1:11">1:11</span> Bonke abantu bayo bayancwina, befuna
isonka; Barhole izinto zabo ezinqwenelekayo ngenxa yesonka, ukuze
bawubuyise umphefumlo; Bona, Yehova, ukhangele, ukuba ndisuke
ndacukucezeka.

<span id="an_1:12">1:12</span> Akunto na oku kuni nonke, nina nidlula
ngendlela? Bhekani nibone, ukuba kukho na umvandedwa onjengomvandedwa
wam, endiwenziweyo, Athe uYehova wandenza lusizi ngemini yokuvutha
komsindo wakhe.

<span id="an_1:13">1:13</span> Engaphezulu, uthume umlilo emathanjeni
am, wawanyathela; Uzanekele umnatha iinyawo zam, wandibuyisa umva;
Undenze inxuwa, yonke imini ndityhafile.

<span id="an_1:14">1:14</span> Idyokhwe yezikreqo zam ibotshwe sisandla
sakhe; Zibhijelene, zenyuka zaba semqaleni wam, zawakhubekisa amandla
am; INkosi yam indinikele ezandleni zabo ndingenakumisa kubo.

<span id="an_1:15">1:15</span> INkosi yam izitshitshisile zonke
iimbalasane zam eziphakathi kwam; Indimemele umthendeleko, ukuba yaphule
amadodana am. INkosi yam ixovule inkazana enguYuda, ngokungathi
kusesixovulweni sewayini.

<span id="an_1:16">1:16</span> Ngenxa yezo zinto ndiyalila; iliso lam,
iliso lam lihla amanzi, Ngokuba ekude kum umthuthuzeli, umbuyisi
womphefumlo wam; Baziimpanza abantwana bam, ngokuba utshaba lwam
lundoyisile.

<span id="an_1:17">1:17</span> IZiyon iyazolula izandla zayo,
ayinamthuthuzeli; UYehova ubawisele umthetho ngoYakobhi, ukuba
ababandezeli bakhe bamngqonge: IYerusalem iyinto elubhorha phakathi
kwabo.

<span id="an_1:18">1:18</span> Ulilungisa uYehova; ngokuba bendiphikise
umlomo wakhe. Khanive, nonke zizwe, niwubone umvandedwa wam; Umthinjana
wam namadodana am emke nokuthinjwa.

<span id="an_1:19">1:19</span> Ndibize izithandane zam, zandikhohlisa
zona; Ababingeleli bam, namadoda amakhulu akwam, aphume umphefumlo
phakathi komzi, Xa abezifunela ukudla, ukuba abuyise imiphefumlo yawo.

<span id="an_1:20">1:20</span> Khangela, Yehova, ngokuba
ndibandezelekile; izibilini zam ziyabila; Intliziyo yam iphendukile
phakathi kwam; ngokuba ndasuka ndaba ziinkani kuphela; Ngaphandle ikrele
landihlutha abantwana, ngaphakathi kwakukufa kodwa.

<span id="an_1:21">1:21</span> Bandivile ukuba ndiyancwina; ndathi,
Andinamthuthuzeli; Zonke iintshaba zam zibuvile ububi bam; zinemihlali,
ngokuba oko kwenziwe nguwe. Uyayizisa imini oyimemileyo, ziya kuba
njengam ke.

<span id="an_1:22">1:22</span> Mabufike phambi kwakho bonke ububi bazo,
Uziphathe njengoko wandiphatha ngako ngenxa yezikreqo zam zonke; Ngokuba
kuninzi ukuncwina kwam, nentliziyo yam ityhafile.

<span id="an_2:1">2:1</span> Yoo! Itheni na iNkosi yam ukuyisibekela
kangaka ngomsindo wayo intombi enguZiyon? Isikhuphile ezulwini,
yasikhahlela ehlabathini, isihombo sikaSirayeli, Ayasikhumbula isihlalo
seenyawo zayo ngemini yomsindo wayo.

<span id="an_2:2">2:2</span> INkosi yam iwaginyile, ayawaconga, onke
amakriwa akwaYakobi; Izigungxule ngokuphuphuma komsindo wayo iinqaba
ezinkulu zentombi enguYuda; Yazizisa emhlabeni; Ibungcolisile ubukumkani
nabathetheli babo.

<span id="an_2:3">2:3</span> Izixakazile ngokuvutha komsindo wayo zonke
iimpondo zikaSirayeli; Isibuyise umva isandla sayo sokunene ebusweni
botshaba; Yatshisa kwaYakobi njengomlilo olenyayo, odlayo ngeenxa zonke.

<span id="an_2:4">2:4</span> Isityedile isaphetha sayo njengotshaba;
imise isandla sayo sokunene, saxelisa esombandezeli, Yazibulala zonke
izinto ezinqwenelekayo emehlweni; Ententeni yentombi enguZiyon,
ibuphalazile ubushushu bayo njengomlilo.

<span id="an_2:5">2:5</span> INkosi yam isuke yaba njengotshaba;
imginyile uSirayeli, Iziginyile zonke iingxande zayo ezinde,
izonakalisile iinqaba zayo ezinkulu; Yandisa entombini enguYuda uncwino
nokukhala.

<span id="an_2:6">2:6</span> Iyichithile indawo yayo ebiyiweyo
njengomyezo; Iyitshabalalisile indawo yayo yentlangano; UYehova wenze
walityalwa eZiyon umthendeleko nesabatha; Wabagiba ekubhavumeni komsindo
wakhe ukumkani nombingeleli.

<span id="an_2:7">2:7</span> INkosi yam isihlambele isibingelelo sayo,
ithe nethe kuyo ingcwele yayo, Izivingcelele esandleni sotshaba iindonga
zeengxande zayo ezinde; Baxokozela endlwini kaYehova njengemini
yomthendeleko.

<span id="an_2:8">2:8</span> UYehova ucinge ukonakalisa udonga lwentombi
enguZiyon; Wolule ulutya lokulinganisela, akasibuyisa isandla sakhe
ekuginyeni; Wenza ungqameko lomsele lwaba nesijwili, kwanodonga;
zithokombisile kunye ezo zinto.

<span id="an_2:9">2:9</span> Amasango ayo atshonile emhlabeni;
uyitshabalalisile, uyaphule imivalo yayo; Ukumkani wayo nabathetheli
bayo basezintlangeni, akukho myalelo; Abaprofeti bayo abafumani mbono
kuYehova.

<span id="an_2:10">2:10</span> Ahleli emhlabeni ethe cwaka amadoda
amakhulu entombi enguZiyon; Azigalele ngomhlaba entloko, abhinqe
ezirhwexayo; Uzithobele emhlabeni iintloko zawo umthinjana
waseYerusalem.

<span id="an_2:11">2:11</span> Amehlo am aphela ziinyembezi, ziyabila
izibilini zam, Isibindi sam siphalalele emhlabeni, ngenxa yokwaphuka
kwentombi yabantu bakowethu, Ngokutyhafa kwabantwana, nabasemabeleni,
ezitratweni zomzi.

<span id="an_2:12">2:12</span> Bamana ukuthi koonina, Iphi na ingqolowa
newayini? Ekutyhafeni kwabo njengabangxwelerhiweyo ezitratweni zomzi,
Ekuziphalazeni kwemiphefumlo yabo esifubeni sonina.

<span id="an_2:13">2:13</span> Ndikungqinele, ngantoni na? Ndikufanekise
nantoni na, ntombi yaseYerusalem? Ndikulinganise nantoni na, ukuze
ndikuthuthuzele, ntombindini iyintombi, inguZiyon? Ngokuba kukhulu
ngangolwandle ukwaphuka kwakho; ngubani na onokukuphilisa?

<span id="an_2:14">2:14</span> Abaprofeti bakho bakubonele imibono yento
engento nejavujavu; Ababutyhila ubugwenxa bakho, ukuba kubuyiswe
ukuthinjwa kwakho; Bakubonele imibono ezizihlabo ezingezizo,
nezokugxothwa.

<span id="an_2:15">2:15</span> Babetha izandla ngawe bonke abadlula
ngendlela; Benza umsondlo, bahlunguzele iintloko ngentombi
enguYerusalem, besithi, Ngulo mzi na, lo kuthiwa kuphela kwenzwakazi,
yimihlali yehlabathi lonke?

<span id="an_2:16">2:16</span> Zonke iintshaba zakho zikwakhamisela
umlomo; Zenza umsondlo, zitshixizela amazinyo; zithi, Siyiginyile;
Inene, yiyo le imini ebe siyithembile; siyifumene, siyibonile.

<span id="an_2:17">2:17</span> Ukwenzile uYehova abekunkqangiyele;
Ulizalisile ilizwi lakhe, abeliwisele umthetho kususela kwiimini
zamandulo; Ugungxule, akaconga; Wenze lwakuvuyelela utshaba lwakho,
Uphakamise uphondo lwababandezeli bakho.

<span id="an_2:18">2:18</span> Intliziyo yabo ikhala eNkosini yam;
Ludonga lwentombi enguZiyon, mazihle iinyembezi njengomlambo imini
nobusuku; Musa ukuyeka, malungaphezi ukhozo lweliso lakho.

<span id="an_2:19">2:19</span> Vuka, uhlahlambe ebusuku, ekuqalekeni
kwemilindo; Yiphalaze njengamanzi intliziyo yakho ebusweni beNkosi;
Ziphakamisele kuyo izandla zakho, ngenxa yomphefumlo wabantwana bakho,
Abatyhafileyo kukulamba ekujikeni kwezitrato zonke.

<span id="an_2:20">2:20</span> Bona, Yehova, ukhangele, ngubani na lo
wenjenje ukumphatha kakubi? Abafazi bangadla isiqhamo somzimba wabo na?
Badle abantwana ababathantamisayo na? Angabulawelwa engcweleni yeNkosi
na umbingeleli nomprofeti?

<span id="an_2:21">2:21</span> Balele emhlabeni phandle oyinkwenkwe
noyindoda enkulu; Umthinjana wam namadodana am awile likrele; Ubulele
ngemini yomsindo wakho, usikile, akwaconga.

<span id="an_2:22">2:22</span> Ukumemile ngokwemini yomthendeleko
ukunxunguphala kwam ngeenxa zonke, Akwabakho usindayo, usalayo, ngemini
yomsindo kaYehova. Endibathantamisileyo ndabakhulisa, utshaba lwam
lubagqibele.

<span id="an_3:1">3:1</span> Ndim indoda ebone iintsizi, ngentonga
yokuphuphuma komsindo wakhe.

<span id="an_3:2">3:2</span> Undikhokele wandihambisa ebumnyameni,
akwaba sekukhanyeni.

<span id="an_3:3">3:3</span> Ubuye wasiguqulela kum ndedwa isandla sakho
imini yonke.

<span id="an_3:4">3:4</span> Uyonakalisile inyama yam nolusu lwam;
uwaphule amathambo am.

<span id="an_3:5">3:5</span> Undakhele wandirhaqa ngenyongo nendiniso.

<span id="an_3:6">3:6</span> Undibele ezindaweni ezimnyama, njengabafe
ngonaphakade.

<span id="an_3:7">3:7</span> Undibiyele ngeenxa zonke, andinakuphuma;
uwenze aba nzima amakhamandela am obhedu.

<span id="an_3:8">3:8</span> Noko ndikhalayo, ndizibikayo, uyawuvingcela
umthandazo wam.

<span id="an_3:9">3:9</span> Uzibiyele iindlela zam ngamatye
aqingqiweyo, uzenze goso iingqushu zam.

<span id="an_3:10">3:10</span> Kum uyibhere elalelayo, uyingonyama
esezintsithelweni.

<span id="an_3:11">3:11</span> Uzityekisile iindlela zam, wandidlavula;
undenze inxuwa.

<span id="an_3:12">3:12</span> Usigobile isaphetha sakhe, wandimisa
ndaba yitekeni yotolo lwakhe.

<span id="an_3:13">3:13</span> Uzise ezintsweni zam iintolo zomphongolo
wakhe.

<span id="an_3:14">3:14</span> Ndisuke ndayintlekisa kubantu bonke
bakowethu; ndiyingoma yabo imini yonke.

<span id="an_3:15">3:15</span> Undihluthise ngeento ezikrakra, wandiseza
ndahlutha umhlonyane.

<span id="an_3:16">3:16</span> Uwaphule ngohlalu amazinyo am;
undixinzelele phantsi eluthuthwini.

<span id="an_3:17">3:17</span> Uwuhlambile umphefumlo wam, awaba
naluxolo; ndiyilibele into elungileyo.

<span id="an_3:18">3:18</span> Ndathi, aphelile amandla am, nokulinda
kwam kuYehova.

<span id="an_3:19">3:19</span> Zikhumbule iintsizi zam, nokutshutshiswa
kwam, umhlonyane nenyongo.

<span id="an_3:20">3:20</span> Umphefumlo wam uyazikhumbula unangoku ezo
zinto, usibekekile kum.

<span id="an_3:21">3:21</span> Oko ndikunyamekele ngentliziyo: ngenxa
yoko ndilindile.

<span id="an_3:22">3:22</span> Kungeenceba zikaYehova le nto
singagqityelwanga, ngokuba azipheli iimfesane zakhe.

<span id="an_3:23">3:23</span> Zintsha imiso ngemiso; kukhulu
ukuthembeka kwakhe.

<span id="an_3:24">3:24</span> Isabelo sam nguYehova, utsho umphefumlo
wam; ngenxa yoko ndilindele kuye.

<span id="an_3:25">3:25</span> UYehova ulungile kwabathembele kuye,
kumphefumlo omquqelayo.

<span id="an_3:26">3:26</span> Kulungile ukuba umntu alulindele, ethe
cwaka, usindiso lukaYehova.

<span id="an_3:27">3:27</span> Kuyilungele indoda ukuba iyithwale
idyokhwe kwasebutsheni bayo.

<span id="an_3:28">3:28</span> Mayihlale yodwa ithe cwaka, xa
iyithwalisiweyo.

<span id="an_3:29">3:29</span> Mayiwubeke eluthulini umlomo wayo;
kungabakho ithemba mhlawumbi.

<span id="an_3:30">3:30</span> Mayisinikele isidlele sayo koyibethayo;
mayihluthe yingcikivo.

<span id="an_3:31">3:31</span> Ngokuba iNkosi yam ayiyi kumhlamba umntu
ngonaphakade,

<span id="an_3:32">3:32</span> Ngokuba naxa imhlisele usizi, noko yoba
nemfesane ngokobuninzi benceba yayo.

<span id="an_3:33">3:33</span> Ngokuba ayibacinezeli ngokuphuma
entliziyweni yayo, ibenze babe nosizi oonyana babantu.

<span id="an_3:34">3:34</span> Ekutyunyuzweni kwababanjiweyo bonke
behlabathi phantsi kweenyawo;

<span id="an_3:35">3:35</span> Ekulijikeni ityala lomfo phambi kobuso
bOsenyangweni;

<span id="an_3:36">3:36</span> Ekuphenulweni komntu ekubambaneni kwakhe
nomnye: iNkosi yam ayiboni na?

<span id="an_3:37">3:37</span> Ngubani na okhe wathetha, kwenzeka,
iNkosi yam ingawisanga mthetho?

<span id="an_3:38">3:38</span> Akuphumi okubi nokulungileyo emlonyeni
wOsenyangweni na?

<span id="an_3:39">3:39</span> Yini na ukuba umntu akhalaze ephilile?
Umfo makakhalaze ngenxa yezono zakhe.

<span id="an_3:40">3:40</span> Masiziphengulule iindlela zethu,
sizigocagoce, sibuyele kuYehova.

<span id="an_3:41">3:41</span> Masizinyuse iintliziyo zethu kunye
nezandla zethu, sizise kuThixo emazulwini.

<span id="an_3:42">3:42</span> Thina sikreqile saba neenkani; wena
akuxolelanga.

<span id="an_3:43">3:43</span> Uzigqubuthele ngomsindo, wasisukela;
ubulele akwaconga.

<span id="an_3:44">3:44</span> Uzigqubuthele ngelifu, ukuze ungaphumeli
umthandazo wethu.

<span id="an_3:45">3:45</span> Usenze inkunkuma, imvuthuluka esazulwini
sezizwe.

<span id="an_3:46">3:46</span> Zisakhamisele umlomo wazo zonke iintshaba
zethu.

<span id="an_3:47">3:47</span> Kokwethu ukunkwantya, nomgongxo,
nesibatha, nokutshabalala, nokwaphuka.

<span id="an_3:48">3:48</span> Iliso lam lihla imijelo yamanzi, ngenxa
yokwaphuka kwentombi yabantu bakowethu.

<span id="an_3:49">3:49</span> Iliso lam liyatyityizela, aliyeki,
alinqamki,

<span id="an_3:50">3:50</span> Ade aqondele abone uYehova, esemazulwini.

<span id="an_3:51">3:51</span> Iliso lam liyawubulala umphefumlo wam,
ngenxa yeentombi zonke zomzi wakowethu.

<span id="an_3:52">3:52</span> Zindizingele zandizingela njengentaka
iintshaba zam ngelize.

<span id="an_3:53">3:53</span> Zibubhangisile ubomi bam ngokundeyelisela
emhadini, zandigibisela ngamatye.

<span id="an_3:54">3:54</span> Amanzi ahambe phezu kwentloko yam,
ndathi, Ndinqanyulwe.

<span id="an_3:55">3:55</span> Ndinqule igama lakho, Yehova,
kongaphantsi umhadi.

<span id="an_3:56">3:56</span> Izwi lam waliva; musa ukuyifihla indlebe
yakho ekubefuzeni kwam, ekuzibikeni kwam.

<span id="an_3:57">3:57</span> Wasondela ngemini yokukunqula kwam,
wathi, Musa ukoyika.

<span id="an_3:58">3:58</span> Uwathethile amatyala omphefumlo wam,
Nkosi yam; ubukhulule ubomi bam ngokubumisela.

<span id="an_3:59">3:59</span> Ukubonile, Yehova, ukuphenulwa kwam;
ligwebe ityala lam.

<span id="an_3:60">3:60</span> Uyibonile yonke impindezelo yabo, uzivile
zonke iingcinga zabo ngam.

<span id="an_3:61">3:61</span> Ukuvile ukungcikiva kwabo, Yehova,
uzivile zonke iingcinga zabo ngam,

<span id="an_3:62">3:62</span> Umlomo wabo basukela phezulu kum,
nezicamango zabo ngam yonke imini.

<span id="an_3:63">3:63</span> Ukuhlala kwabo nokusuka kwabo kubheke;
ndiyingoma yabo.

<span id="an_3:64">3:64</span> Babuyisele imbuyekezo, Yehova,
ngokwezenzo zezandla zabo.

<span id="an_3:65">3:65</span> Banike ubumfama bentliziyo; intshwabulo
yakho mayibe kubo.

<span id="an_3:66">3:66</span> Basukele ngomsindo, ubatshabalalise,
bangabikho phantsi kwamazulu kaYehova.

<span id="an_4:1">4:1</span> Yoo! Isuke igolide yaba mncumevu; isuke
ecikizekileyo, elungileyo, yaba yeyimbi; Asuke aphalazwa amatye engcwele
ekujikeni kwezitrato zonke.

<span id="an_4:2">4:2</span> AbeZiyon abanqabileyo, abamelwe yigolide
engcwengiweyo, Yoo! Babalelwa ekubeni yimiphanda yodongwe, umsebenzi
wezandla zombumbi.

<span id="an_4:3">4:3</span> Kanti neempungutye ziyalirhola ibele,
zanyise amathole azo; Ke yona intombi yabantu bakowethu isuke yaba
sisijorha, njengenciniba entlango.

<span id="an_4:4">4:4</span> Ulwimi losebeleni lunamathela
ekhuhlangubeni lakhe linxano; Abantwana bacela isonka, akukho
ubaphulelayo.

<span id="an_4:5">4:5</span> Ababesidla ubuncwane baphanzile
ezitratweni; Ababephathwa ngeengubo ezibomvu bawola amazala.

<span id="an_4:6">4:6</span> Bukhulile ubugwenxa bentombi yakowethu
ngaphezu kwesono seSodom, Yona yabhukuqwayo ngephanyazo, kungasiwanga
sandla kuyo.

<span id="an_4:7">4:7</span> Babeqaqambile ababalulekileyo bayo ngaphezu
kwekhephu; baye bemhlophe ngaphezu kwamasi; Babeyingqombela imizimba
ngaphezu kwekorale, isibili sabo besinjengesafire;

<span id="an_4:8">4:8</span> Imbonakalo yabo imnyama ngaphezu kocolothi;
Abanakaneki ezitratweni; ulusu lwabo lutshele emathanjeni abo; lomile,
lwanjengokhuni.

<span id="an_4:9">4:9</span> Baneyhweba ababulewe ngekrele kunababulewe
yindlala, Bona baphelayo ngokubulawa kukungabikho kweziqhamo zamasimi.

<span id="an_4:10">4:10</span> Izandla zabafazi abanemfesane zipheke
abantwanana babo, Baba kukudla kwabo ekwaphukeni kwentombi yabantu
bakowethu.

<span id="an_4:11">4:11</span> Ubuphelelisile ubushushu bakhe uYehova,
ukuphalazile ukuvutha komsindo wakhe; Wafaka umlilo eZiyon, wazitshisa
iziseko zayo.

<span id="an_4:12">4:12</span> Bebengenakukholwa ookumkani behlabathi,
nabemi bonke belimiweyo, Ukuba ubengangenayo umbandezeli notshaba
emasangweni aseYerusalem.

<span id="an_4:13">4:13</span> Kungenxa yezono zabaprofeti bayo,
nobugwenxa bababingeleli bayo, Abaphalaze igazi lamalungisa phakathi
kwayo.

<span id="an_4:14">4:14</span> Baphamzela beziimfama ezitratweni,
bedyobhekile ligazi, Bada abantu ababa nakuchukumisa nezambatho zabo.

<span id="an_4:15">4:15</span> Sukani, nantso inqambi! Kwatshiwo
ukumenyezwa kubo. Sukani, sukani, musani ukuphatha! Bakusaba, baphamzela
nalapho, kwathiwa phakathi kweentlanga, Mabangaphindi baphambukele
khona.

<span id="an_4:16">4:16</span> Ubuso bukaYehova bubachithachithile,
akasayi kubabheka; Ubuso bababingeleli ababubhekanga, amadoda amakhulu
abawababalanga.

<span id="an_4:17">4:17</span> Thina, amehlo ethu ayaphela, ekhangele
uncedo olungamampunge; Ekuboniseleni kwethu sibonisela uhlanga olungayi
kusisindisa.

<span id="an_4:18">4:18</span> Bazingela amanyathela ethu, ukuze singabi
nakuhamba ezitratweni zethu; Kusondele ukuphela kwethu, izalisekile
imihla yethu; ewe, kufikile ukuphela kwethu.

<span id="an_4:19">4:19</span> Abasisukelayo banamendu ngaphezu
kwamaxhalanga asezulwini; Basisukela ezintabeni ngokushushu, basilalela
entlango.

<span id="an_4:20">4:20</span> Umoya wamathatha ethu, umthanjiswa
kaYehova, ubanjisiwe emihadini yabo: Lowo besisithi, Siya kuhlala
phantsi komthunzi wakhe ezintlangeni.

<span id="an_4:21">4:21</span> Yiba nemihlali uvuye kambe, ntombi
yakwaEdom, ihleliyo ezweni lakwaUtse; Iya kudlulela nakuwe indebe; uya
kunxila, uzihlube.

<span id="an_4:22">4:22</span> Bugqityiwe ubugwenxa bakho, ntombi
inguZiyon; Akayi kuphinda akufuduse; Uya kubuvelela ubugwenxa bakho,
ntombi yakwaEdom. Uya kuzityhila izono zakho.

<span id="an_5:1">5:1</span> Kukhumbule, Yehova, okusihleleyo; Bheka,
uyibone ingcikivo yethu.

<span id="an_5:2">5:2</span> Ilifa lethu lisuke lenziwa elabasemzini,
Izindlu zethu zalunga kwabolunye uhlanga.

<span id="an_5:3">5:3</span> Siziinkedama, asinabawo; Oma
banjengabahlolokazi.

<span id="an_5:4">5:4</span> Amanzi ethu siwasela ngesilivere; Iinkuni
zethu ziza kuthi ngexabiso.

<span id="an_5:5">5:5</span> Intshutshiso iphezu kwentamo yethu;
Sidiniwe, asinakuphumla.

<span id="an_5:6">5:6</span> Isandla sisinika amaYiputa, Nama-Asiriya,
ukuba sihluthe sisonka.

<span id="an_5:7">5:7</span> Oobawo bonile, abasekho; Thina sithwele
ubugwenxa babo.

<span id="an_5:8">5:8</span> Silawulwa ngabakhonzi; Akukho usiqhiwulayo
ezandleni zabo.

<span id="an_5:9">5:9</span> Isonka sethu sisizuza ngomphefumlo wethu
usisichenge. Ngenxa yekrele lasentlango.

<span id="an_5:10">5:10</span> Ulusu lwethu luyavutha njengeziko Ngenxa
yolophu lwendlala.

<span id="an_5:11">5:11</span> Badlwengule abafazi eZiyon, Iintombi
emizini yakwaYuda.

<span id="an_5:12">5:12</span> Baxhome abathetheli ngezandla; Ubuso
bamadoda amakhulu abubekwa.

<span id="an_5:13">5:13</span> Amadodana athwala amatye okusila,
Amakhwenkwe akhubeka phantsi kweenkuni.

<span id="an_5:14">5:14</span> Amadoda amakhulu aphezile ukuya
esangweni; Amadodana, ekubetheni uhadi.

<span id="an_5:15">5:15</span> Iphelile imihlali yentliziyo yethu,
Ukuqamba kwethu kujike kwaba kukumbambazela.

<span id="an_5:16">5:16</span> Siwile isithsaba entlokweni yethu; Yeha
ke thina! kuba sonile.

<span id="an_5:17">5:17</span> Ngenxa yoko ityhafile intliziyo yethu;
Ngenxa yezo zinto amnyama amehlo ethu;

<span id="an_5:18">5:18</span> Ngenxa yentaba yaseZiyon, kuba ibharhile,
Kuhamba iimpungutye phezu kwayo.

<span id="an_5:19">5:19</span> Wena, Yehova, uhleli ngonaphakade; Itrone
yakho ikwisizukulwana ngesizukulwana.

<span id="an_5:20">5:20</span> Yini na ukuba usilibale ngonaphakade,
Usilahle imihla emide?

<span id="an_5:21">5:21</span> Sibuyisele kuwe, Yehova; sobuya; Hlaziya
imihla yethu njengokwamandulo.

<span id="an_5:22">5:22</span> Ungaba usicekise mpela na,
Wanoburhalarhume kuthi ngokukhulukazi na?

------------------------------------------------------------------------

[Next: Ezekiel](eze.md)
