[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](mar)  [Next](joh) 

------------------------------------------------------------------------

### Xhosa Bible: Luke

<span id="an_1:1">1:1</span> Bethe nje ke abaninzi bazamela ukucacisa
ibali lezo zinto ziziziganeko phakathi kwethu,

<span id="an_1:2">1:2</span> njengoko basinikelayo abo, bathi
kwasekuqaleni baba ngababoneli nabakhonzi balo ilizwi:

<span id="an_1:3">1:3</span> kwabonakala kulungile nakum, ndizilandile
nje ngokucokisekileyo zonke, ndizekela kwasentloko, ukuba ndikubhalele
ngokucacileyo, Tiyofilo odume kunene,

<span id="an_1:4">1:4</span> ukuze uyazi kakuhle ingqiniseko yamazwi
owafundisiweyo ngomlomo.

<span id="an_1:5">1:5</span> Ngemihla kaHerode ukumkani wakwaYuda, kwaye
kukho umbingeleli othile, ogama linguZekariya, engoweqela lika-Abhiya,
nomfazi wakhe engowasezintombini zika-Aron, igama lakhe linguElizabhete.

<span id="an_1:6">1:6</span> Bebengamalungisa ke bobabini emehlweni
kaThixo, behamba ngayo yonke imithetho nemimiselo yeNkosi,
bengenakusoleka.

<span id="an_1:7">1:7</span> Baye bengenamntwana, ngokokuba uElizabhete
ebengazali, kanjalo bobabini babesebekhulile.

<span id="an_1:8">1:8</span> Kwathi ke kaloku, ekubuphatheni
ububingeleli bakhe ngexesha leqela lakhe phambi koThixo,

<span id="an_1:9">1:9</span> ngokwesiko lobubingeleli, kwaba liqashiso
lakhe ukuba aqhumise ubulawu, akuba engene endaweni engcwele yeNkosi.

<span id="an_1:10">1:10</span> Yaye yonke inkitha yabantu ithandaza
ngaphandle ngelixa lesiqhumiso.

<span id="an_1:11">1:11</span> Kwabonakala ke kuye isithunywa seNkosi,
simi ngasekunene kwesibingelelo sesiqhumiso.

<span id="an_1:12">1:12</span> Wakhathazeka uZekariya, akusibona,
wangenelwa kukoyika.

<span id="an_1:13">1:13</span> Sathi ke isithunywa eso kuye, Musa
ukoyika, Zekariya, ngokokuba isikhungo sakho siviwe; wothi ke umfazi
wakho uElizabhete akuzalele unyana, umthiye igama elinguYohane.

<span id="an_1:14">1:14</span> Uya kuba nokuvuya nokugcoba, bathi
nabaninzi bakuvuyele ukuzalwa kwakhe.

<span id="an_1:15">1:15</span> Kuba uya kuba mkhulu emehlweni eNkosi,
angakhe asele wayini nasiselo sinxilisayo; uya kuzaliswa nguMoya
oyiNgcwele kwasekuzalweni kwakhe.

<span id="an_1:16">1:16</span> Nento eninzi ke yoonyana bakaSirayeli uya
kuyibuyisela eNkosini uThixo wabo.

<span id="an_1:17">1:17</span> Yena uya kuhamba phambi kobuso bayo,
enomoya enamandla kaEliya, ukuba azibuyisele iintliziyo zooyise
kubantwana, nabangevayo kuko ukuqonda kwamalungisa, alungisele iNkosi
abantu abalungisiweyo.

<span id="an_1:18">1:18</span> Wathi uZekariya kuso isithunywa, Ndiya
kukwazi ngani na oko? Kuba mna ndimdala, waye nomfazi wam selekhulile.

<span id="an_1:19">1:19</span> Saphendula ke isithunywa, sathi kuye, Mna
ndinguGabriyeli, oma phambi koThixo. Ndithunyiwe ukuba ndithethe kuwe,
ndikushumayeze ezi ndaba zilungileyo.

<span id="an_1:20">1:20</span> Uyabona, uya kuba sisidenge, ungabi nako
ukuthetha, kude kube yimini eziya kuthi zenzeke ngayo ezi zinto, ngenxa
enokuba ungakholwanga ngamazwi am; aya kuzalisekiswa wona ngexesha lawo.

<span id="an_1:21">1:21</span> Baye abantu bemlindile uZekariya,
bemangalisiwe kukulibala kwakhe endaweni engcwele leyo.

<span id="an_1:22">1:22</span> Uthe ke akuphuma, akaba nako ukuthetha
kubo; baqonda ukuba ubone umbono endaweni engcwele apho, waye yena emana
ukunqwala kubo, wahlala engathethi.

<span id="an_1:23">1:23</span> Kwathi yakuzaliseka imihla yombuso wakhe,
wemka waya endlwini yakhe.

<span id="an_1:24">1:24</span> Emveni kwayo loo mihla ke, uElizabhete
umfazi wakhe wathabatha, wazizimeza iinyanga zantlanu, esithi,

<span id="an_1:25">1:25</span> Yenjenje iNkosi kum ngemihla
eyandikhangelayo, ukuba ikususe ukungcikiveka kwam phakathi kwabantu.

<span id="an_1:26">1:26</span> Ke kaloku ngenyanga yesithandathu,
isithunywa esinguGabriyeli sathunyelwa nguThixo emzini welaseGalili,
ogama liyiNazarete,

<span id="an_1:27">1:27</span> kwintombi, eganelwe indoda egama
linguYosefu, yendlu kaDavide; laye igama lentombi leyo linguMariya.

<span id="an_1:28">1:28</span> Sangena isithunywa kuye, sathi, Vuya,
wena ubabalweyo! INkosi inawe; usikelelwe wena phakathi kwabafazi.

<span id="an_1:29">1:29</span> Uthe ke akusibona, wee qhiphu umbilini
ngenxa yelizwi laso; wayecamanga ukuba ungaba mbuliso mni na lo.

<span id="an_1:30">1:30</span> Sathi ke isithunywa kuye, Musa ukoyika,
Mariya; kuba ubabalwe nguThixo.

<span id="an_1:31">1:31</span> Uyabona, uya kuthabatha esizalweni, uzale
unyana, umthiye igama elinguYesu.

<span id="an_1:32">1:32</span> Yena uya kuba mkhulu, abizwe ngokuba
nguNyana wOsenyangweni; iNkosi uThixo iya kumnika itrone kaDavide,

<span id="an_1:33">1:33</span> uyise, abe ngukumkani phezu kwendlu
kaYakobi kude kube ngunaphakade, nobukumkani bakhe bungabi nasiphelo.

<span id="an_1:34">1:34</span> Wathi ke uMariya kuso isithunywa, Kuya
kuthini na ukubakho oku, ndingazani nandoda nje?

<span id="an_1:35">1:35</span> Saphendula isithunywa sathi kuye, UMoya
oyiNgcwele uya kuza phezu kwakho, athi namandla Osenyangweni
akusibekele; kungoko loo nto ingcwele izalwa nguwe iya kubizwa ngokuba
nguNyana kaThixo.

<span id="an_1:36">1:36</span> Uyabona, uElizabhete, ozalana nawe, naye
umithe unyana ebudaleni bakhe; nale yinyanga yesithandathu kuye, lowo
bekuthiwa ngongazaliyo;

<span id="an_1:37">1:37</span> ngokuba akukho nanye into eya kumnqabela
yena uThixo.

<span id="an_1:38">1:38</span> Wathi ke uMariya, Nanko umkhonzazana
weNkosi; makwenzeke kum ngokwelizwi lakho. Saza isithunywa semka kuye.

<span id="an_1:39">1:39</span> Ke kaloku, wesuka uMariya ngaloo mihla,
wasinga kweleentaba ngobungxamo, emzini wakwaYuda;

<span id="an_1:40">1:40</span> wangena endlwini kaZekariya, wambulisa
uElizabhete.

<span id="an_1:41">1:41</span> Kwathi, akuwuva uElizabhete umbuliso
kaMariya, lwasuka lwaxhuma usana esizalweni sakhe, wesuka wazala nguMoya
oyiNgcwele uElizabhete.

<span id="an_1:42">1:42</span> Wadanduluka ngezwi elikhulu, wathi,
Unentsikelelo wena phakathi kwabafazi; sinentsikelelo nesiqhamo sesizalo
sakho.

<span id="an_1:43">1:43</span> Kuhle ngani na kum, ukuthi unina weNkosi
yam eze kum?

<span id="an_1:44">1:44</span> Kuba uyabona, kuthe lakubakho izwi
lombuliso wakho ezindlebeni zam, lwasuka lwaxhuma usana ngokugcoba
esizalweni sam.

<span id="an_1:45">1:45</span> Unoyolo lowo wakholwayo koko; ngokuba
kuya kubakho inzaliseko yezo zinto zithethiweyo kuye yiNkosi.

<span id="an_1:46">1:46</span> Wathi uMariya: Umphefumlo wam uyenza
nkulu iNkosi,

<span id="an_1:47">1:47</span> Nomoya wam ugcobile ngoThixo uMsindisi
wam;

<span id="an_1:48">1:48</span> Ngokuba wakukhangela ukuthobeka
komkhonzazana wakhe; Kuba, uyabona, ziya kuqala kwangoku ukuthi
ndingonoyolo zonke izizukulwana;

<span id="an_1:49">1:49</span> Ngokuba wandenzela izinto ezinkulu
uSomandla; Lingcwele igama lakhe.

<span id="an_1:50">1:50</span> Yaye inceba yakhe ikwizizukulwana
ngezizukulwana Kwabo bamoyikayo.

<span id="an_1:51">1:51</span> Wenze amandla ngengalo yakhe,
Wabachithachitha abanekratshi ekucingeni kweentliziyo zabo.

<span id="an_1:52">1:52</span> Wabawisa abanamandla ezitroneni zabo,
Wabaphakamisa abathobekileyo.

<span id="an_1:53">1:53</span> Wahluthisa abalambileyo ngezinto
ezilungileyo; Wabandulula abazizityebi belambatha.

<span id="an_1:54">1:54</span> Wasiza uSirayeli, umkhonzi wakhe,
Ngokukhumbula inceba yakhe;

<span id="an_1:55">1:55</span> Njengoko wathethayo koobawo bethu,
KuAbraham nakwimbewu yakhe ngonaphakade.

<span id="an_1:56">1:56</span> Wahlala ke uMariya naye iinyanga ngathi
zaba ntathu, waza wabuyela ekhaya.

<span id="an_1:57">1:57</span> Ke kaloku, ixesha likaElizabhete
lazaliseka lokuba azale; wazala unyana.

<span id="an_1:58">1:58</span> Beva abamelwane nemizalwane yakhe, ukuba
iNkosi iyenze nkulu inceba yayo kuye, baye ke bevuyisana naye.

<span id="an_1:59">1:59</span> Kwathi ngomhla wesibhozo, beza kumalusa
umntwana; baye bemthiya igama likayise, besithi nguZekariya;

<span id="an_1:60">1:60</span> koko waphendulayo unina, wathi, Hayi; uya
kubizwa ngokuba nguYohane.

<span id="an_1:61">1:61</span> Bathi kuye, Akukho namnye ubizwa ngelo
gama kwimizalwane yakho.

<span id="an_1:62">1:62</span> Baye ke benqwala kuyise besithi,
angathanda ukuba athiweni na ukubizwa.

<span id="an_1:63">1:63</span> Wabiza icwecwana, wabhala esithi, Igama
lakhe nguYohane. Bamangaliswa bonke.

<span id="an_1:64">1:64</span> Wavuleka ke kwaoko umlomo wakhe,
lwathukululeka nolwimi lwakhe, wamana ethetha, ebonga uThixo.

<span id="an_1:65">1:65</span> Kwehla ukoyika phezu kwalo lonke umelwane
lwabo; kwaye kulo lonke eleentaba lakwaYuda kuxoxwa ngazo zonke ezi
zinto.

<span id="an_1:66">1:66</span> Bathi bonke abazivayo, bazibeka
entliziyweni yabo, besithi, Azi uya kuba yintoni na lo mntwana? Saye
isandla seNkosi sinaye.

<span id="an_1:67">1:67</span> UZekariya uyise wazala nguMoya
oyiNgcwele, waprofeta esithi:

<span id="an_1:68">1:68</span> Mayibongwe iNkosi, uThixo kaSirayeli,
Ngokuba ibavelele yabakhulula ngentlawulelo abantu bayo.

<span id="an_1:69">1:69</span> Yasiphakamisela uphondo losindiso
Endlwini kaDavide, umkhonzi wayo,

<span id="an_1:70">1:70</span> Njengoko yathethayo ngomlomo wabangcwele,
ababengabaprofeti bayo kwasephakadeni;

<span id="an_1:71">1:71</span> Usindiso lokusisindisa ezintshabeni
zethu, nasesandleni sabo bonke abo basithiyayo;

<span id="an_1:72">1:72</span> Ukubenzela inceba oobawo bethu,
Nokukhumbula umnqophiso wayo ongcwele,

<span id="an_1:73">1:73</span> Isifungo eyasifungela uAbraham ubawo
wethu,

<span id="an_1:74">1:74</span> Sokusinika ukuba sithi, sihlangulwe
esandleni seentshaba zethu, Siyikhonze singenakoyika,

<span id="an_1:75">1:75</span> Ngobungcwele nangobulungisa emehlweni
ayo, yonke imihla yobomi bethu.

<span id="an_1:76">1:76</span> Nawe, mntwana, uya kubizwa ngokuba
ungumprofeti wOsenyangweni, Kuba uya kuhamba phambi kobuso beNkosi,
ulungise iindlela zayo,

<span id="an_1:77">1:77</span> Ukuze ubanike abantu bayo ukwaziwa
kosindiso Ngoxolelo lwezono zabo,

<span id="an_1:78">1:78</span> Ngenxa yenceba nemfesane yoThixo wethu,
Othe ngaye wasivelela umso wasenyangweni,

<span id="an_1:79">1:79</span> Ukuba ukhanye kwabo bahleliyo emnyameni,
nasethunzi nilokufa, Ukuba uzingenise iinyawo zethu endleleni yoxolo.

<span id="an_1:80">1:80</span> Wakhula umntwana, waya esomelela ngomoya;
waye esentlango, kwada kwayimini yokubonakalaliswa kwakhe kuSirayeli.

<span id="an_2:1">2:1</span> Ke kaloku kwathi ngaloo mihla, kwaphuma
ummiselo kuKesare Awugusto othi, malibhalwe encwadini yomlibo wokuzalwa
lonke elimiweyo.

<span id="an_2:2">2:2</span> Olo lubhalo lwaba lolokuqala, akubon’ ukuba
uKireniyo uyirhuluneli yeSiriya.

<span id="an_2:3">2:3</span> Babesithi bonke baye kubhalwa, athi elowo
aye kowakowabo umzi.

<span id="an_2:4">2:4</span> Wenyuka ke noYosefu, evela kwelaseGalili,
kumzi oyiNazarete, waya kwelakwaYuda, emzini kaDavide, ekuthiwa
yiBhetelehem, ngenxa yokuba ebengowendlu kaDavide, engowemizalwane
yakhe;

<span id="an_2:5">2:5</span> esiya kubhalwa, enoMariya, umfazi lowo
wayemganelwe, selekhulelwe.

<span id="an_2:6">2:6</span> Ke kaloku kwathi, xa bakhona, yazaliseka
imihla yokuba azale.

<span id="an_2:7">2:7</span> Wamzala unyana wakhe wamazibulo, wamsongela
eziqhiyeni, wamlalisa emkhumbini wesitali, ngenxa enokuba babengenandawo
endlwini yabahambi.

<span id="an_2:8">2:8</span> Kwaye kukho abalusi kwakwelo lizwe, behlala
ezindle, belinda ebusuku imihlambi yabo.

<span id="an_2:9">2:9</span> Babona ngesithunywa seNkosi simi phezu
kwabo, bathi nobuqaqawuli beNkosi bababengezelela ngeenxa zonke; besuka
boyika ngokoyika okukhulu.

<span id="an_2:10">2:10</span> Isithunywa eso sathi kubo, Musani
ukoyika; kuba, yabonani, ndinishumayeza iindaba ezilungileyo zovuyo
olukhulu, oluya kuba kubo bonke bantu;

<span id="an_2:11">2:11</span> ngokuba nizalelwe namhlanje emzini
kaDavide uMsindisi, onguKristu iNkosi.

<span id="an_2:12">2:12</span> Nantsi ke into eyoba ngumqondiso kuni:
nofumana lusana lusongelweyo eziqhiyeni, lulele emkhumbini wesitali.

<span id="an_2:13">2:13</span> Kwabakho ngesiquphe, ndawonye nesithunywa
eso, inkitha yomkhosi wasemazulwini, idumisa uThixo, isithi,

<span id="an_2:14">2:14</span> Uzuko kuThixo enyangweni, Uxolo
emhlabeni, Inkolelo ebantwini.

<span id="an_2:15">2:15</span> Kwathi ke, zakumka kubo izithunywa zisiya
emazulwini, abantu abo abalusi bathi omnye komnye, Masesihamba sisiya
eBhetelehem apho, siyibone le nto ihlileyo, esiyazisiweyo yiNkosi.

<span id="an_2:16">2:16</span> Beza ngobungxamo, bamfumana uMariya,
kwanoYosefu, nalo usana lulele emkhumbini wesitali.

<span id="an_2:17">2:17</span> Bathi ke, bakubona, balibhengeza ilizwi
elabe lithethwe kubo ngaye lo mntwana.

<span id="an_2:18">2:18</span> Bathi bonke abo bevayo, bamangaliswa zezo
zinto zabe zithethwe kubo ngabalusi.

<span id="an_2:19">2:19</span> Waye ke uMariya ezigcina zonke ezi zinto
eziguquguqula entliziyweni yakhe.

<span id="an_2:20">2:20</span> Babuya abalusi, bemzukisa bemdumisa
uThixo, ngenxa yazo zonke izinto ababezivile nababezibonile, njengoko
kwabe kuthethiwe kubo.

<span id="an_2:21">2:21</span> Xeshikweni ke zazizalisekile iintsuku
ezisibhozo zokuba umntwana aluswe, wathiywa igama elinguYesu, elo
wabelithiyiwe sisithunywa sezulu, engekamithwa nokumithwa.

<span id="an_2:22">2:22</span> Xeshikweni ke zazizalisekile iintsuku
zokuhlanjululwa kwabo ngokomthetho kaMoses, benyuka naye baya
eYerusalem, ukuba bammise phambi kweNkosi,

<span id="an_2:23">2:23</span> njengoko kubhaliweyo emthethweni weNkosi,
kwathiwa, Yonke into eliduna, evula isizalo, ize kuthiwe ingcwele
eNkosini;

<span id="an_2:24">2:24</span> nokuba benze idini njengoko kutshiwoyo
emthethweni weNkosi ukuthi, Isibini samahobe, nokuba ngamagobo amabini
amavukuthu.

<span id="an_2:25">2:25</span> Kwaye ke kukho umntu eYerusalem, ogama
linguSimon; waye loo mntu elilungisa, emoyika uThixo, elinde intuthuzelo
kaSirayeli; waye noMoya oyiNgcwele ephezu kwakhe.

<span id="an_2:26">2:26</span> Wayehlatyelwe nguMoya oyiNgcwele, ukuba
akayi kubona kufa, engekamboni uKristu weNkosi.

<span id="an_2:27">2:27</span> Weza ngaye uMoya etempileni; kwathi,
ekumngeniseni kwabo abazali umntwana uYesu, ukuba bamenze ngokwesiko
lomthetho,

<span id="an_2:28">2:28</span> yena wamamkelela ezingalweni zakhe,
wabonga uThixo, wathi:

<span id="an_2:29">2:29</span> Uyamndulula ngoku umkhonzi wakho enoxolo,
Mnini-nto-zonke, ngokwelizwi lakho;

<span id="an_2:30">2:30</span> Ngokuba amehlo am alubonile usindiso
lwakho,

<span id="an_2:31">2:31</span> Olulungisileyo ebusweni bazo zonke
izizwe,

<span id="an_2:32">2:32</span> Isikhanyiso sokutyhilela iintlanga, Uzuko
lwabantu bakho, amaSirayeli.

<span id="an_2:33">2:33</span> Babemangaliswa ooYosefu nonina zezo zinto
zithethwayo ngaye.

<span id="an_2:34">2:34</span> USimon wabasikelela, wathi kuMariya
unina, Uyabona, lo umiselwe ukuwa nokuvuka kwabaninzi kwaSirayeli,
nokuba abe ngumqondiso ochasiweyo;

<span id="an_2:35">2:35</span> ngokokuze zibe nokutyhilwa izicamango
eziphuma ezintliziyweni ezininzi; ewe ke, nowakho umphefumlo ikrele liya
kuwutyhutyha.

<span id="an_2:36">2:36</span> Kwaye kukho noAna umprofetikazi, intombi
kaFanuweli, wesizwe sika-Ashere. Yena waye eselekhulile kakhulu; waye ke
ebehleli nendoda iminyaka esixhenxe, ethabathela ebuntombini bakhe.

<span id="an_2:37">2:37</span> Waye yena engumhlolokazi ominyaka ngathi
imashumi asibhozo anamine, obengemki etempileni, ekhonza uThixo
ngokuzila ukudla nangokukhunga ubusuku nemini.

<span id="an_2:38">2:38</span> Yena wayemele kufuphi ngelo lixa,
wathelela ekuyidumiseni iNkosi; wayethetha ngayo kubo bonke abo
babelinde ukukhululwa ngentlawulelo, eYerusalem.

<span id="an_2:39">2:39</span> Bakuba bezigqibile zonke izinto
ngokomthetho weNkosi, babuyela kwelaseGalili, emzini wabo iNazarete.

<span id="an_2:40">2:40</span> Ke kaloku wakhula umntwana, waya
esomelela emoyeni, ezele bubulumko; lwaye nobabalo lukaThixo luphezu
kwakhe.

<span id="an_2:41">2:41</span> Baye ke abazali bakhe behambela
eYerusalem, iminyaka ngeminyaka, emthendelekweni wepasika.

<span id="an_2:42">2:42</span> Kuthe, xa abe eminyaka ilishumi
elinamibini ezelwe, bakubon’ ukuba banyuke baya eYerusalem ngokwesiko
lomthendeleko lowo,

<span id="an_2:43">2:43</span> bakubon’ ukuba bazigqibile ke iintsuku
ezo, ekubuyeni kwabo, umntwana uYesu wasalela eYerusalem. Babengazi ke
uYosefu nonina.

<span id="an_2:44">2:44</span> Babeba ke bona usemkhokweni wabahambi,
bahamba uhambo lwamini-nye; bamana bemfuna phakathi kwemizalwana,
naphakathi kwabazana nabo.

<span id="an_2:45">2:45</span> Bathe bakuba bengamfumani, babuyela
eYerusalem, bemfuna.

<span id="an_2:46">2:46</span> Kwathi, emveni kwemihla emithathu,
bamfumana etempileni, ehleli phakathi kwabafundisi, ebaphulaphula, ebuya
ebabuza.

<span id="an_2:47">2:47</span> Basuka bonke ababemphulaphula bathi nqa
yingqondo yakhe na ziimpendulo zakhe.

<span id="an_2:48">2:48</span> Bakumbona bakhwankqiswa. Unina wathi
kuye, Mntwana wam, yini na ukuba usenjenje? Uyabona, uyihlo nam sibe
sikufuna, sibuhlungu kakhulu.

<span id="an_2:49">2:49</span> Wathi kubo, Benindifunela ntoni na?
Beningazi na ukuba ndimelwe kukuba ndibe semicimbini kaBawo?

<span id="an_2:50">2:50</span> Ke bona abayiqondanga into awayeyithetha
kubo.

<span id="an_2:51">2:51</span> Wehla nabo, waya kufika eNazarete,
wabalulamela. Wamana ukuzigcina ke unina zonke ezo ndawo entliziyweni
yakhe.

<span id="an_2:52">2:52</span> Waye UYesu ehambela phambili ebulumkweni
nasebukhulwini, nasekuthandweni nguThixo nangabantu.

<span id="an_3:1">3:1</span> Ke kaloku, ngomnyaka weshumi elinantlanu
wokulawula kukaTibheriyo Kesare, inguPontiyo Pilato irhuluneli
kwelakwaYuda, inguHerode umphathi wesahlulo sesine esilelaseGalili,
inguFilipu ke umzalwana wakhe umphathi wesahlulo sesine
esilelaseYitureya nelizwe leTrakoniti, inguLisaniyo umphathi wesahlulo
sesine esilelaseAbhilene,

<span id="an_3:2">3:2</span> ngexa lababingeleli abakhulu ooAnas
noKayafa, lafika ilizwi likaThixo kuYohane, unyana kaZekariya, entlango.

<span id="an_3:3">3:3</span> Weza kuwo wonke ummandla waseYordan,
evakalisa ubhaptizo lwenguquko ukuze kuxolelwe izono;

<span id="an_3:4">3:4</span> njengoko kubhaliweyo encwadini yamazwi
kaIsaya umprofeti, esithi, Izwi lodandulukayo entlango, lisithi,
Yilungiseni indlela yeNkosi, Wutyenenezeni umendo wayo.

<span id="an_3:5">3:5</span> Yonke imifula iya kudityelelwa, Nazo zonke
iintaba neenduli ziya kuthotywa, Neendawo ezigoso ziya kuthi tye,
Nezibugqagala ziya kuba ziindlela ezigudileyo;

<span id="an_3:6">3:6</span> Bonke abantu baya kulubona usindiso
lukaThixo.

<span id="an_3:7">3:7</span> Wayesithi ngoko kuzo izihlwele ezaziphuma
zisiza kubhaptizwa nguye, Nzalandini yamarhamba, ngubani na
owanibonisayo, ukuba niyibaleke ingqumbo ezayo?

<span id="an_3:8">3:8</span> Velisani ngoko iziqhamo eziyifaneleyo
inguquko; ize ningaqali nithi ngaphakathi kwenu, Thina sinobawo
uAbraham: kuba ndithi kuni, Unako uThixo kuwo la matye ukumvelisela
abantwana uAbraham.

<span id="an_3:9">3:9</span> Kananjalo izembe selibekiwe engcanjini
yemithi; ngoko umthi wonke ongavelisi siqhamo sihle, uyagawulwa, uphoswe
emlilweni.

<span id="an_3:10">3:10</span> Zaye izihlwele zibuza kuye, zisithi,
Masenze ntoni na ke?

<span id="an_3:11">3:11</span> Waphendula ke wathi kubo, Lowo uneengubo
zangaphantsi ezimbini, makabele ongenayo: nalowo unokudla, makenjenjalo.

<span id="an_3:12">3:12</span> Kweza ke nababuthi berhafu ukuba
babhaptizwe, bathi kuye, Mfundisi, masenze ntoni na?

<span id="an_3:13">3:13</span> Wathi ke kubo, Ningabizi okungaphezu
kwenikumiselweyo.

<span id="an_3:14">3:14</span> Ayebuza kuye ke namasoldati, esithi,
Masenze ntoni na ke thina? Wathi kuwo, Ningaphangi mntu ngokumoyikisa,
ningadli mntu ngokumtyhola; yanelani yimivuzo yenu.

<span id="an_3:15">3:15</span> Ke kaloku, bakubon’ ukuba abantu
balindile, becamanga bonke ezintliziyweni zabo ngaye uYohane, ukuba
akangebi nguye na uKristu,

<span id="an_3:16">3:16</span> waphendula uYohane kubo bonke esithi, Mna
okunene ndinibhaptiza ngamanzi; kodwa uyeza lowo unamandla kunam,
endingafanelekileyo ukuba ndiwuthukulule nomtya weembadada zakhe; uya
kunibhaptiza ngoMoya oyiNgcwele nangomlilo yena;

<span id="an_3:17">3:17</span> omnyazi wokwela usesandleni sakhe. Uya
kusicokisa kuthi tu isanda sakhe, ayibuthele kuvimba wakhe ingqolowa; ke
wona umququ uya kuwutshisa ngomlilo ongacimekiyo.

<span id="an_3:18">3:18</span> Waye ke ngoko evuselela nangezinye izinto
ezininzi, eshumayela iindaba ezilungileyo ebantwini.

<span id="an_3:19">3:19</span> Ke kaloku uHerode, umphathi wesahlulo
sesine selizwe, ohlwayiwe nguye ngenxa kaHerodiya, umfazi kaFilipu
umninawa wakhe, nangenxa yezinto zonke ezingendawo abezenzile uHerode,

<span id="an_3:20">3:20</span> wongezelela nale kuzo zonke, yokuba
amvalele entolongweni uYohane.

<span id="an_3:21">3:21</span> Ke kaloku kwathi, ekubeni bebhaptiziwe
abantu bonke, ebhaptiziwe naye uYesu, ethandaza nokuthandaza, lasuka
lavuleka izulu,

<span id="an_3:22">3:22</span> wehla phezu kwakhe uMoya oyiNgcwele,
enembonakalo yomzimba onjengehobe. Kweza nezwi eliphuma ezulwini
lisithi, Wena unguNyana wam oyintanda, endikholisiweyo nguwe.

<span id="an_3:23">3:23</span> Waye uYesu eminyaka ngathi imashumi
mathathu ezelwe, ukuqala kwakhe ukufundisa, engobe kusithiwa ngunyana
kaYosefu, kaHeli,

<span id="an_3:24">3:24</span> kaMatati, kaLevi, kaMeleki, kaYana,
kaYosefu,

<span id="an_3:25">3:25</span> kaMatatiya, ka-Amos, kaNahum, kaEsli,
kaNagayi,

<span id="an_3:26">3:26</span> kaMahati, kaMatatiya, kaShimehi,
kaYosefu, kaYuda,

<span id="an_3:27">3:27</span> kaYohanan, kaResha, kaZerubhabheli,
kaShalatiyeli, kaNeri,

<span id="an_3:28">3:28</span> kaMeleki, ka-Adi, kaKosam, kaElmodam,
kaEre,

<span id="an_3:29">3:29</span> kaYose, kaEliyezere, kaYoram, kaMatati,
kaLevi,

<span id="an_3:30">3:30</span> kaSimon, kaYuda, kaYosefu, kaYonan,
kaEliyakim,

<span id="an_3:31">3:31</span> kaMaleya, kaMina, kaMatata, kaNatan,
kaDavide,

<span id="an_3:32">3:32</span> kaYese, kaObhede, kaBhohazi, kaSalemon
kaNashon,

<span id="an_3:33">3:33</span> ka-Aminadabhi, ka-Aram, kaHetseron,
kaPeretse, kaYuda,

<span id="an_3:34">3:34</span> kaYakobi, kaIsake, ka-Abraham, kaTera,
kaNahore,

<span id="an_3:35">3:35</span> kaSerugi, kaRehu, kaPelege, kaHebhere,
kaShela,

<span id="an_3:36">3:36</span> kaKenan, ka-Arpakishadi, kaShem, kaNowa,
kaLameki,

<span id="an_3:37">3:37</span> kaMetusela, kaEnoki, kaYerede,
kaMahalaleli, kaKenan,

<span id="an_3:38">3:38</span> kaEnos, kaSete, ka-Adam, kaThixo.

<span id="an_4:1">4:1</span> Ke kaloku, wathi uYesu, ezele nguMoya
oyiNgcwele, wabuya eYordan, wesiwa nguMoya entlango.

<span id="an_4:2">4:2</span> Wantsuku zimashumi mane ehendwa nguMtyholi.
Akadla nto ngezo ntsuku; zakuphela ke, walamba.

<span id="an_4:3">4:3</span> Wathi uMtyholi kuye, Ukuba unguNyana
kaThixo, yitsho kweli litye libe sisonka.

<span id="an_4:4">4:4</span> UYesu wamphendula esithi, Kubhaliwe
kwathiwa, Akungasonka sodwa aya kuphila umntu; kungamazwi onke kaThixo.

<span id="an_4:5">4:5</span> UMtyholi, emnyuse entabeni ephakamileyo,
wambonisa zonke izikumkani zelimiweyo, ngesiquphe sexesha.

<span id="an_4:6">4:6</span> Wathi ke uMtyholi kuye, Ndokunika bonke obu
bukhosi bazo nozuko lwazo; ngokuba bunikelwe kum; nosukuba ndithanda
ndiyamnika bona.

<span id="an_4:7">4:7</span> Ukuba ngoko uthe wena waqubuda phambi kwam,
konke oko koba kokwakho.

<span id="an_4:8">4:8</span> UYesu wamphendula wathi, Suka umke, uye
emva kwam, Sathana, ngokuba kubhaliwe kwathiwa, Uze uqubude eNkosini
uThixo wakho, ukhonze yena yedwa.

<span id="an_4:9">4:9</span> Wamsa eYerusalem, wammisa eluchochoyini
lwetempile, wathi kuye, Ukuba unguye uNyana kaThixo, ziphose ezantsi
phaya.

<span id="an_4:10">4:10</span> Kuba kubhaliwe kwathiwa, Uya kuziwisela
umthetho ngawe izithunywa zakhe, ukuba zikugcine;

<span id="an_4:11">4:11</span> kwathiwa, Ziya kukufukula ngezandla,
Hleze ubetheke etyeni ngonyawo lwakho.

<span id="an_4:12">4:12</span> Waphendula uYesu wathi kuye, Kuthiwe, Uze
ungayihendi iNkosi uThixo wakho.

<span id="an_4:13">4:13</span> Waza uMtyholi, ekugqibile konke ukuhenda,
wesuka kuye umzuzu.

<span id="an_4:14">4:14</span> Wabuya uYesu enamandla oMoya, weza
kwelaseGalili; kwaphuma udaba ngaye, lwaya kuloo mmandla wonke.

<span id="an_4:15">4:15</span> Wabe yena efundisa ezindlwini zabo
zesikhungu, ezukiswa ngabo bonke.

<span id="an_4:16">4:16</span> Wafika eNazarete, apho waye ondlelwe
khona, wangena ngokwesiko lakhe ngomhla wesabatha endlwini yesikhungu,
wesuka wema ukuba alese.

<span id="an_4:17">4:17</span> Wanikelwa incwadi kaIsaya umprofeti,
wathi, akuba eyitwabulule incwadi leyo, wafumana indawo le kubhalwe kuyo
kwathiwa,

<span id="an_4:18">4:18</span> UMoya weNkosi uphezu kwam, Ethe ngenxa
yoko yandithambisela ukushumayela iindaba ezilungileyo kumahlwempu.
Indithume ukuba ndiphilise abantliziyo ityumkileyo, ndivakalise
inkululeko kubathinjwa, Nokubuyiselwa kokubona kwabaziimfama, Ndindulule
abaqobekileyo bekhululekile,

<span id="an_4:19">4:19</span> Ndivakalise umnyaka owamkelekileyo
weNkosi.

<span id="an_4:20">4:20</span> Eyisongile ke incwadi, wayibuyisela
kwisicaka, wahlala phantsi. Aye amehlo abo bonke abasendlwini yesikhungu
enamathele kuye.

<span id="an_4:21">4:21</span> Waqala ke ukuthi kubo, Namhlanje esi
sibhalo sizalisekile ezindlebeni zenu.

<span id="an_4:22">4:22</span> Baye bonke bemngqinela, bemangaliswa
ngamazwi amnandi aphuma emlonyeni wakhe; babesithi, Lo asinguye na
unyana kaYosefu?

<span id="an_4:23">4:23</span> Wathi kubo, Kakade niya kuwuthetha kum lo
mzekeliso uthi, Gqirha, ziphilise; okungangoko sikuve kwenzeke
eKapernahum, kwenze nakowenu apha.

<span id="an_4:24">4:24</span> Wathi ke, Inene, ndithi kuni, Akukho
mprofeti wamkelekileyo kowabo.

<span id="an_4:25">4:25</span> Kodwa inene ndithi kuni, Babebaninzi
abahlolokazi kwaSirayeli ngemihla kaEliya, oko lalivingcekile izulu
iminyaka emithathu eneenyanga ezintandathu, xeshikweni kwakukho indlala
enkulu kulo lonke ilizwe;

<span id="an_4:26">4:26</span> kanti uEliya akathunywanga nakumnye kubo;
wathunywa eTsarfati yakwaTsidon kumhlolokazi, kwakuphela.

<span id="an_4:27">4:27</span> Kanjalo babebaninzi abaneqhenqa
kwaSirayeli ngexesha likaElisha umprofeti; kanti ke akuhlanjululwanga
namnye kubo, yaba nguNahaman umSiriya kwaba kuphela.

<span id="an_4:28">4:28</span> Bazala ngumsindo bonke ababesendlwini
yesikhungu, bakuziva ezo zinto.

<span id="an_4:29">4:29</span> Besuka bamkhuphela ngaphandle komzi,
bamrholela elungqamekweni lwentaba, owakhelwe kuyo umzi wabo, ukuze
bamphose ezantsi eweni.

<span id="an_4:30">4:30</span> Usuke yena wacanda phakathi kwabo, wemka.

<span id="an_4:31">4:31</span> Wehla waya eKapernahum, umzi
welaseGalili; wayebafundisa ngesabatha.

<span id="an_4:32">4:32</span> Baye ke bekhwankqiswa kukufundisa kwakhe;
ngokuba ilizwi lakhe libe linegunya.

<span id="an_4:33">4:33</span> Kwaye kukho endlwini yesikhungu apho
umntu onomoya wedemon engcolileyo;

<span id="an_4:34">4:34</span> wakhala ngezwi elikhulu, esithi, Yoo!
yini na enathi nawe, Yesu waseNazarete? Uze kusitshabalalisa na?
Ndiyakwazi wena, lowo unguye; ungoyiNgcwele kaThixo.

<span id="an_4:35">4:35</span> Wawukhalimela uYesu, esithi, Yithi tu,
uphume kuye. Yasuka idemon yamjulela esazulwini, yaphuma kuye
ingamenzakalisanga.

<span id="an_4:36">4:36</span> Besuka bathi qhiphu umbilini bonke, baye
bethetha bodwa besithi, Lilizwi lini na eli, le nto abathethela ngegunya
nangamandla oomoya abangcolileyo aba, baze baphume?

<span id="an_4:37">4:37</span> Lwaye luphuma udaba lwakhe, lusiya kuzo
zonke iindawo zaloo mmandla.

<span id="an_4:38">4:38</span> Esukile endlwini yesikhungu, wangena
endlwini kaSimon. Waye ke umkhwekazi kaSimon ebanjwe yicesina enkulu;
bambika kuye.

<span id="an_4:39">4:39</span> Wema phezu kwakhe, wayikhalimela icesina,
yamyeka; evukile ke kwangoko, wamana ebalungiselela.

<span id="an_4:40">4:40</span> Kuthe ke bakubon’ ukuba liyatshona
ilanga, bonke abo babenabafayo zizifo ngezifo, babazisa kuye; wazibeka
izandla phezu kwabo bonke ngabanye, wabaphilisa.

<span id="an_4:41">4:41</span> Zaye ke needemon ziphuma kwabaninzi,
zikhala zisithi, Wena unguye uKristu, uNyana kaThixo. Uthe ezikhalimela,
akazivumela ukuba zithethe; ngokuba bezimazi ukuba unguye uKristu.

<span id="an_4:42">4:42</span> Kwakusa, waphuma waya endaweni
eyintlango; zaye izihlwele zimfuna, zada zaza kufika kuye;
zazimbambezela ukuba angemki kuzo.

<span id="an_4:43">4:43</span> Uthe ke kuzo, Ndimelwe kukuba
ndizishumayele iindaba ezilungileyo zobukumkani bukaThixo nakweminye
imizi, ngokuba ndithunywe oko.

<span id="an_4:44">4:44</span> Waye ezivakalisa ke ezindlwini zesikhungu
zelaseGalili.

<span id="an_5:1">5:1</span> Ke kaloku kuthe, ekubeni zimxinile
izihlwele, ziza kuva ilizwi likaThixo, wesuka wema ngasedikeni
laseGenesarete.

<span id="an_5:2">5:2</span> Wabona imikhombe emibini imi ngasedikeni
apho; babe ke ababambisi beentlanzi bephumile kuyo, behlamba iminatha
yabo.

<span id="an_5:3">5:3</span> Wathi ke, engene komnye umkhombe,
owawungokaSimon, wamcela ukuba akhe akhwelelise kancinane emhlabeni;
waza, ehleli phantsi, wamana ezifundisa izihlwele esemkhombeni apho.

<span id="an_5:4">5:4</span> Akupheza ke ukuthetha, wathi kuSimon,
Khwelelisela enzulwini, nihlise iminatha yenu, kubanjiswe.

<span id="an_5:5">5:5</span> Waphendula uSimon wathi kuye, Mongameli,
sibulaleke ubusuku buphela, asabamba nento; kodwa ngelakho ilizwi ndiya
kuwuhlisa umnatha.

<span id="an_5:6">5:6</span> Bathi, bakukwenza oko, bavingcela inkitha
enkulu yeentlanzi; wawuqhaqheka ke umnatha wabo.

<span id="an_5:7">5:7</span> Bakhoba amahlulelana abo, abekomnye
umkhombe, ukuba eze kuncedisana nabo. Beza, bayizalisa imikhombe
yomibini, yada yafuna ukutshona.

<span id="an_5:8">5:8</span> Uthe ke akukubona oko uSimon Petros, wawa
emadolweni kaYesu, esithi, Mka kum, ngokuba ndiyindoda engumoni, Nkosi.

<span id="an_5:9">5:9</span> Kuba wathi makatha, kwanabo bonke
ababenaye, ngobanjiso lweentlanzi ezo bazibambisayo.

<span id="an_5:10">5:10</span> Baba kwanjalo ke noYakobi noYohane,
oonyana bakaZebhedi, ababengamadlelane noSimon. UYesu wathi kuSimon,
Musa ukoyika; uya kuthabathela kweli xesha ubambisa abantu.

<span id="an_5:11">5:11</span> Bakuyifikisa imikhombe emhlabeni, bashiya
into yonke, bamlandela.

<span id="an_5:12">5:12</span> Kwathi ekomnye umzi, babona ngendoda
ezele liqhenqa; yathi yakumbona uYesu, yawa ngobuso, yamkhunga, isithi,
Nkosi, ukuba uyathanda, unako ukundihlambulula.

<span id="an_5:13">5:13</span> Wasolula isandla, wayichukumisa, esithi,
Ndiyathanda, hlambuluka. Lathi kwaoko iqhenqa lemka kuyo.

<span id="an_5:14">5:14</span> Wayithethela yena ngelithi, mayingaxeleli
bani. Wathi, Yiya kuzibonisa kumbingeleli, usondeze idini, ngenxa
yokuhlanjululwa kwakho, njengoko wamisayo uMoses, kube bubungqina kubo.

<span id="an_5:15">5:15</span> Kwaba kukhona ke luhlakazekayo udaba
ngaye; kwaye kubuthelana izihlwele ezikhulu ukuza kuphulaphula,
nokuphiliswa nguye ebulwelweni bazo.

<span id="an_5:16">5:16</span> Waye ke yena emana ukuzisithelisa
ezindaweni eziziintlango, athandaze.

<span id="an_5:17">5:17</span> Kwathi ke ngamini ithile wafundisa. Kwaye
kuhleli abaFarisi nabafundisi-mthetho, ababephume kuyo yonke imizana
yelaseGalili, neyelakwaYuda, naseYerusalem; aye ekho amandla eNkosi
ukuba abaphilise.

<span id="an_5:18">5:18</span> Kwabonakala amadoda ethwele ngokhuko
umntu onedumbe; ayefuna ukumngenisa, ambeke phambi kwakhe.

<span id="an_5:19">5:19</span> Athi, akuba engafumani ndawo angamngenisa
ngayo ngenxa yesihlwele, akhwela phezu kwendlu, agqobhoza ezifulelweni,
amhlisa ndawonye nokhuko, ambeka phakathi, phambi koYesu.

<span id="an_5:20">5:20</span> Akulubona ke ukholo lwawo, wathi kuye,
Mntundini, uzixolelwe izono zakho.

<span id="an_5:21">5:21</span> Baqala ukucamanga ababhali nabaFarisi,
besithi, Ngubani na lo uthetha izinyeliso? Ngubani na onako ukuxolela
izono, ingenguye uThixo yedwa?

<span id="an_5:22">5:22</span> Eziqiqile ke uYesu izicamango zabo,
waphendula wathi kubo, Nicamanga ntoni na ezintliziyweni zenu?

<span id="an_5:23">5:23</span> Okhona kulula kukuphi na: kukho ukuthi,
Uzixolelwe izono zakho; kukho nokuthi, Vuka uhambe?

<span id="an_5:24">5:24</span> Ke ukuze nazi, ukuba unalo igunya uNyana
woMntu lokuxolela izono emhlabeni apha (selesithi konedumbe), ndithi
kuwe, Vuka, uthabathe ukhuko lwakho, uye endlwini yakho.

<span id="an_5:25">5:25</span> Usuke wema kwangoko phambi kwabo,
wayithabatha loo nto abelele kuyo, wemka waya endlwini yakhe, ezukisa
uThixo.

<span id="an_5:26">5:26</span> Besuka bathi nqa bonke, bamzukisa uThixo,
bazala kukoyika, besithi, Sibone izanga namhlanje.

<span id="an_5:27">5:27</span> Ke kaloku, emveni kwezi zinto waphuma,
wabona umbuthi werhafu, ogama linguLevi, ehleli endaweni yerhafu, wathi
kuye, Ndilandele.

<span id="an_5:28">5:28</span> Washiya konke, wesuka wamlandela.

<span id="an_5:29">5:29</span> Waza uLevi wamenzela isidlo esikhulu
endlwini yakhe. Kwaye kukho iqela elikhulu lababuthi berhafu nelabanye,
ababehleli ngasesithebeni nabo.

<span id="an_5:30">5:30</span> Baye ababhali babo nabaFarisi
bebakrokrela abafundi bakhe, besithi, Kungani na ukuba nidle nisele
nababuthi berhafu naboni?

<span id="an_5:31">5:31</span> Waphendula uYesu wathi kubo, Akufuneki
gqirha kwabaphilileyo, lifuneka kwabafayo.

<span id="an_5:32">5:32</span> Andize kubiza malungisa, ndize kubiza
aboni, ukuba baguquke.

<span id="an_5:33">5:33</span> Ke kaloku bathi kuye, Kungani na ukuba
abafundi bakaYohane bazile ukudla futhi, benze nezikhungo; benjenjalo
nababaFarisi; kanti ke bona abakho bayadla basele?

<span id="an_5:34">5:34</span> Wathi ke kubo, Ninako yini na ukubazilisa
ukudla abegumbi lomtshakazi, xa asenabo umyeni?

<span id="an_5:35">5:35</span> Kodwa kofika mihla awoza asuswe kubo
umyeni, bandule ke ukuzila ngaloo mihla.

<span id="an_5:36">5:36</span> Ke kaloku wabethetha nomzekeliso kubo
esithi, Akukho ubeka isiziba sengubo entsha engutyeni endala; okanye
woba ukrazula leyo intsha, sithi nesiziba eso sentsha singavumani
nendala.

<span id="an_5:37">5:37</span> Kanjalo akukho utha iwayini entsha
ezintsubeni ezindala; okanye yozigqabhuza iintsuba iwayini entsha,
iphalale yona, zitshabalale neentsuba.

<span id="an_5:38">5:38</span> Yona iwayini entsha ifanele ukuthiwa
ezintsubeni ezintsha zigcinakale ezo zinto zombini.

<span id="an_5:39">5:39</span> Kanjalo akukho uthi, ebesele endala,
athande entsha kwaoko; ngokuba uthi, Endala yeyona inencasa.

<span id="an_6:1">6:1</span> Kwathi ngesabatha ethile, wacanda emasi
mini; baye abafundi bakhe besikha izikhwebu, bazidla, bezihlikihla
ngezandla.

<span id="an_6:2">6:2</span> Bathe ke abathile babaFarisi kubo, Yini na
ukuba nenze oko kungavumelekileyo ngesabatha?

<span id="an_6:3">6:3</span> Wabaphendula uYesu wathi, Anikhanga
nikulese na oko wakwenzayo uDavide, mhlenikweni walambayo, yena nabo
babenaye?

<span id="an_6:4">6:4</span> Okokuba wangena endlwini kaThixo,
wazithabatha izonka ezibekwe phambi koThixo, wazidla, wanika nabo
babenaye, ezo ke kungavumelekileyo ukuba zidliwe bantu, ingengabo
ababingeleli bodwa?

<span id="an_6:5">6:5</span> Wayesithi kubo, uNyana woMntu lo uyiNkosi
yayo nesabatha.

<span id="an_6:6">6:6</span> Kwathi ke kaloku, nangenye isabatha wangena
endlwini yesikhungu, wafundisa. Kwaye kukho apho umntu owome isandla
sokunene.

<span id="an_6:7">6:7</span> Baye ke bemlalele ababhali nabaFarisi,
ukuba wophilisa na ngesabatha; ukuze bafumane indawo yokummangalela.

<span id="an_6:8">6:8</span> Kodwa yena ebezazi izicamango zabo, wathi
kuloo mntu usandla somileyo, Phakama, umele phakathi. Usukile ke wema.

<span id="an_6:9">6:9</span> Uthe ngoko uYesu kubo, Ndiya kunibuza into:
okuvumelekileyo ngesabatha kukwenza okulungileyo, kukwenza okubi, kusini
na? Kukusindisa ubomi, kukubulala, kusini na?

<span id="an_6:10">6:10</span> Akuba ebasingasingile bonke, wathi kumntu
lowo, Solule isandla sakho. Wenjenjalo ke; sabuya saphila ke isandla
sakhe, saba kwanjengesinye.

<span id="an_6:11">6:11</span> Basuka ke bona baphambana ngumsindo;
babethethana bodwa, ukuba bangamenza ntoni na uYesu.

<span id="an_6:12">6:12</span> Kwathi ke ngaloo mihla, waphuma wasinga
entabeni, esiya kuthandaza. Wayebudlulisa ubusuku bonke ngokuthandaza
kuThixo.

<span id="an_6:13">6:13</span> Kwathi kwakusa, wababizela kuye abafundi
bakhe, wanyula kubo balishumi elinababini, awathi kananjalo wabathiya
elokuba ngabapostile:

<span id="an_6:14">6:14</span> uSimon, awamthiya nelokuba nguPetros,
noAndreya, umzalwana wakhe; uYakobi noYohane; uFilipu noBhartolomeyu;

<span id="an_6:15">6:15</span> uMateyu noTomas; uYakobi, lo ka-Alifeyu,
noSimon, ekuthiwa ngumZeloti;

<span id="an_6:16">6:16</span> uYuda kaYakobi, noYuda Sikariyoti, owaba
ngumngcatshi.

<span id="an_6:17">6:17</span> Wehla nabo, wema endaweni ethe tyaba,
neqela labafundi bakhe, nenkitha enkulu yabantu, bevela kulo lonke
elakwaYuda, naseYerusalem, nakulo ilizwe elingaselwandle laseTire
neTsidon, ababeza kumva, nokuba baphiliswe kuzo izifo zabo;

<span id="an_6:18">6:18</span> nabo babekhathazwa ngoomoya
abangcolileyo, baye bephiliswa.

<span id="an_6:19">6:19</span> Zaye izihlwele zonke zifuna
ukumchukumisa; ngokuba kube kuphuma amandla kuye, abaphilise bonke.

<span id="an_6:20">6:20</span> Waza yena wawaphakamisela amehlo akhe
kubo abafundi bakhe, wathi, Ninoyolo, nina mahlwempu; ngokuba bobenu
ubukumkani bukaThixo.

<span id="an_6:21">6:21</span> Ninoyolo, nina nilambayo kalokunje;
ngokuba niya kuhluthiswa. Ninoyolo, nina nililayo kalokunje; ngokuba
niya kuhleka.

<span id="an_6:22">6:22</span> Ninoyolo nina, xa bathe abantu banithiya,
naxa bathe banigxotha kubo, baningcikiva, balilahlela phandle igama lenu
ngokungathi likhohlakele, ngenxa yakhe uNyana woMntu.

<span id="an_6:23">6:23</span> Vuyani ngaloo mini, nisuke imitsi; kuba,
niyabona, umvuzo wenu mkhulu emazulwini; babesenjenjalo ooyise kubo
abaprofeti.

<span id="an_6:24">6:24</span> Kodwa yeha, nina zityebi! ngokuba
niyifincile intuthuzelo yenu.

<span id="an_6:25">6:25</span> Yeha, nina nihluthiyo! ngokuba niya
kulamba. Yeha, nina nihlekayo kalokunje! ngokuba niya kukhedama nilile.

<span id="an_6:26">6:26</span> Yeha nina, xa bathe bathetha kakuhle
ngani bonke abantu! kuba ooyise babo babesenjenjalo kubaprofeti
ababuxoki.

<span id="an_6:27">6:27</span> Kodwa ke mna ndithi kuni nivayo,
Zithandeni iintshaba zenu; yenzani okulungileyo kwabo banithiyayo.

<span id="an_6:28">6:28</span> Basikeleleni abo baniqalekisayo,
nibathandazele abo banigxekayo.

<span id="an_6:29">6:29</span> Lowo ukubetha esidleleni, mnikele
nesinye; nothabatha ingubo yakho yokwaleka, ungali neyangaphantsi.

<span id="an_6:30">6:30</span> Bonke ke abacela kuwe, baphe; kothabatha
izinto zakho, ungabuye uzibize.

<span id="an_6:31">6:31</span> Enithanda ukuba abantu benze ngako kuni,
yenzani nani kwangokunjalo kubo.

<span id="an_6:32">6:32</span> Ukuba nithanda abo banithandayo,
ninambulelo mni na? Ngokuba naboni bayabathanda abo babathandayo.

<span id="an_6:33">6:33</span> Xa nithi nenze okulungileyo kwabanenzela
okulungileyo, ninambulelo mni na? Ngokuba naboni benza kwaloo nto.

<span id="an_6:34">6:34</span> Xa nithi niboleke abo nithembe ukubuya
nizuze kubo, ninambulelo mni na? Kuba naboni bayababoleka aboni, ukuze
babuye bazuze kwangangoko.

<span id="an_6:35">6:35</span> Ke nina, zithandeni iintshaba zenu, nenze
okulungileyo; niboleke ningathembe lutho. Woba mkhulu ke umvuzo wenu,
nize nibe ngoonyana bOsenyangweni; ngokuba yena enobubele
kwabangabuleliyo nabangendawo.

<span id="an_6:36">6:36</span> Ngoko ke yibani nenceba, njengokuba naye
uYihlo enenceba.

<span id="an_6:37">6:37</span> Musani ukugweba, naye ningasayi
kugwetywa; musani ukusingela phantsi, naye ningasayi kusingelwa phantsi;
khululani, naniya kukhululwa.

<span id="an_6:38">6:38</span> Yiphani, naniya kuphiwa nani;
umlinganiselo omhle, ohlohliweyo, ohlunguzelweyo, ophalalayo, nowuphiwa
esondweni lengubo yenu; kuba umlinganiselo enilinganisela ngawo, niya
kulinganiselwa kwangawo nani.

<span id="an_6:39">6:39</span> Ke kaloku wathetha umzekeliso kubo,
esithi, ingakhe ibe nako na imfama ukukhokela imfama? Aziyi kuthi na
zombini zeyele emhadini?

<span id="an_6:40">6:40</span> Akukho mfundi mkhulu kunomfundisi wakhe;
ke wonke olungiswe kwaphela, uya kuba njengomfundisi wakhe.

<span id="an_6:41">6:41</span> Yini na ke ukuba usibone isibi esisesweni
lomzalwana wakho, kanti ke wona umqadi okwelakho iliso akuwuqiqi?

<span id="an_6:42">6:42</span> Ungathini na ukuba nako ukuthi kumzalwana
wakho, Mzalwana, yeka ndisikhuphe isibi esisesweni lakho, ungawuboni nje
wena umqadi okwelakho iliso? Mhanahanisindini, wukhuphe kuqala umqadi
lowo esweni lakho, wandule ukubona kakuhle ukusikhupha isibi esisesweni
lomzalwana wakho.

<span id="an_6:43">6:43</span> Kuba akukho mthi mhle uvelisa isiqhamo
esibi; kanjalo akukho mthi mbi uvelisa isiqhamo esihle.

<span id="an_6:44">6:44</span> Kuba umthi wonke waziwa ngesiqhamo sawo;
kuba kungakhiwa makhiwane emithaneni enameva, kanjalo kungabuthwa diliya
equnubeni.

<span id="an_6:45">6:45</span> Umntu olungileyo, ebuncwaneni
obulungileyo bentliziyo yakhe, uvelisa oko kulungileyo; nomntu
okhohlakeleyo, ebuncwaneni obukhohlakeleyo bentliziyo yakhe, uvelisa oko
kukhohlakeleyo; kuba umlomo wakhe uthetha ngokuphuphuma kwentliziyo.

<span id="an_6:46">6:46</span> Yini na ke ukuba nindibize ngokuthi,
Nkosi, Nkosi, nibe ningazenzi izinto endizithethayo?

<span id="an_6:47">6:47</span> Wonke ke umntu ozayo kum, aweve amazwi am
awenze, ndonibonisa lowo afana naye.

<span id="an_6:48">6:48</span> Ufana nomntu owakha indlu, wemba wangxoka
isiseko, wasibeka phezu kolwalwa. Kwathi, kwakubakho umkhukula,
wagaleleka kuloo ndlu umlambo, awaba nako ukuyishukumisa; kuba ibisekwe
phezu kolwalwa olo.

<span id="an_6:49">6:49</span> Kodwa lo uwevileyo akawenza, ufana nomntu
owakhe indlu phezu komhlaba, kungekho siseko; wagaleleka kuyo umlambo,
yawa kwaoko; kwathi ukuwa kwaloo ndlu kwakukhulu.

<span id="an_7:1">7:1</span> Ke kaloku, emveni kokuba ebewagqibile onke
amazwi akhe, besiva abantu, wangena eKapernahum.

<span id="an_7:2">7:2</span> Waye ke umkhonzi womthetheli-khulu othile,
owabethandwa nguye, esifa, eza kubhubha.

<span id="an_7:3">7:3</span> Uthe ke akuva ngaye uYesu, wathuma kuye
amadoda amakhulu amaYuda, emcela ukuba eze kumsindisa umkhonzi wakhe.

<span id="an_7:4">7:4</span> Akufika ke kuYesu, ambongoza enyamekile,
esithi, Ukufanele oko lowo ungamenzelayo oko;

<span id="an_7:5">7:5</span> kuba uyaluthanda uhlanga lwethu, wasakhela
nendlu yesikhungu yena.

<span id="an_7:6">7:6</span> Wahamba ke uYesu nabo. Akubon’ ukuba ke
akasekude endlwini, umthetheli-khulu wathuma izihlobo kuye, esithi kuye,
Nkosi, ungazikhathazi, kuba andikulingene ukuba ungade ungene phantsi
kophahla lwam;

<span id="an_7:7">7:7</span> kungoko nam ndingakufanelanga ukuda ndize;
thetha ngezwi lodwa, wophiliswa umkhonzi wam;

<span id="an_7:8">7:8</span> kuba nam ndingumntu omiswe phantsi kwegunya
labanye, ndinamasoldati aphantsi kwam; ndithi kweli, Yiya, liye;
kweliya, Yiza, lize; kumkhonzi wam, Yenza oku, akwenze.

<span id="an_7:9">7:9</span> Ezivile ke uYesu ezi zinto, wamangaliswa
nguye, waguqukela kwindimbane ebimlandela, wathi, Ndithi kuni,
andifumananga lukholo lungaka nakwaSirayeli.

<span id="an_7:10">7:10</span> Abo babethunyiwe babuyela endlwini,
bamfumana umkhonzi obengumlwelwe ephilile.

<span id="an_7:11">7:11</span> Kwathi ngomhla olandelayo, waya emzini
ekuthiwa yiNayin. Kwaye kuhamba naye iqela labafundi bakhe, nendimbane
enkulu.

<span id="an_7:12">7:12</span> Ke kaloku, akusondela esangweni lomzi
lowo, kwabonakala kuthwalelwa phandle umntu ofileyo, ekuphela konyana
ozalwa ngunina; waye yena engumhlolokazi. Yaye nendimbane elingeneyo
yomzi inaye.

<span id="an_7:13">7:13</span> Ithe ke iNkosi yakumbona, yasikwa
yimfesane ngenxa yakhe, yathi kuye, Musa ukulila.

<span id="an_7:14">7:14</span> Yafika ke yalichukumisa ithala, bema ke
ababethwele. Yathi, Ndodana, ndithi kuwe, Vuka.

<span id="an_7:15">7:15</span> Wavuka wahlala umfi lowo, waza ke
wathetha. Yamnikela ke kunina.

<span id="an_7:16">7:16</span> Bangenwa ke kukoyika bonke. Babemzukisa
uThixo, besithi, Kuvele umprofeti omkhulu phakathi kwethu; besithi,
Ubavelele uThixo abantu bakhe.

<span id="an_7:17">7:17</span> Lwaphuma ke olo ludaba lungaye, lwahamba
kwelakwaYuda liphela, nakuloo mmandla wonke.

<span id="an_7:18">7:18</span> Bazibika kuYohane abafundi bakhe zonke
ezi zinto.

<span id="an_7:19">7:19</span> Ebizele kuye babini bathile kubafundi
bakhe, uYohane wabathuma kuYesu esithi, Wena ungulowo uzayo na, silinde
omnye, sini na?

<span id="an_7:20">7:20</span> Efikile ke kuye amadoda lawo, athi,
UYohane umbhaptizi usithume kuwe esithi, Wena ungulowo uzayo na, silinde
omnye, sini na?

<span id="an_7:21">7:21</span> Ke kaloku, kwangelo lixa, waphilisa
abaninzi kuzo izifo, nakuzo izibetho, nakoomoya abakhohlakeleyo, wathi
iimfama ezininzi wazibabala ukubona.

<span id="an_7:22">7:22</span> Waphendula uYesu wathi kuwo, Hambani niye
kumbikela uYohane izinto enizibonileyo nenizivileyo; okokuba iimfama
zibuya zibone, iziqhwala ziyahamba, abaneqhenqa bayahlanjululwa,
izithulu ziyeva, abafileyo bayavuswa, amahlwempu ayazishunyayezwa
iindaba ezilungileyo.

<span id="an_7:23">7:23</span> Unoyolo othe akakhutyekiswa ndim.

<span id="an_7:24">7:24</span> Ke kaloku, bakubon’ ukuba bemkile
abathunywa bakaYohane, waqala wathi kwisihlwele ngaye uYohane, Naye
niphume naya kubona ntoni na entlango? Yaye iyingcongolo na,
izanyazanyiswa ngumoya?

<span id="an_7:25">7:25</span> Naye niphume naya kubona ntoni na kodwa?
Yaye ingumntu ovethe iingubo ezitofotofo na? Yabonani, abo banxiba
iingubo eziqaqambileyo, badle ubuncwane, ngabasezindlwini zookumkani.

<span id="an_7:26">7:26</span> Naye niphume naya kubona ntoni na kodwa?
Yaye igumprofeti na? Ewe, ndithi kuni, node wagqithisa kumprofeti.

<span id="an_7:27">7:27</span> Lo ngulowo kubhaliweyo ngaye kwathiwa,
Niyabona, mna ndiyamthuma umthunywa wam ngaphambi kobuso bakho, Oya
kuyilungisa indlela yakho phambi kwakho.

<span id="an_7:28">7:28</span> Kuba ndithi kuni, Akukho namnye,
kwabazelweyo ngabafazi, umprofeti omkhulu kunoYohane umbhaptizi; kanti
ke nomncinanana kwabanye ebukumkanini bukaThixo, mkhulu kunaye.

<span id="an_7:29">7:29</span> Bathi bonke abantu, bakuva, nababuthi
berhafu, bagwebela uThixo, bebhaptiziwe ngobhaptizo lukaYohane.

<span id="an_7:30">7:30</span> Ke bona abaFarisi nabaqondisi-mthetho
bazitshitshisela icebo likaThixo, kuba bengabhaptizwanga nguye.

<span id="an_7:31">7:31</span> Ithe ke iNkosi, Ndiya kubafanisa nantoni
na ke ngoko abantu besi sizukulwana? Bafana nantoni na?

<span id="an_7:32">7:32</span> Bafana nabantwana abahleli endaweni
yembutho, bekhwazana besithi, Sanigwalela, naza nina anaduda;
sanihlabela isililo, naza nina analila.

<span id="an_7:33">7:33</span> Kuba uzile uYohane umbhaptizi engadli
sonka, engaseli wayini; nithi ke, Unedemon.

<span id="an_7:34">7:34</span> Uzile uNyana woMntu esidla, esela; nithi,
Khanibone umntu olidla-kudla, olisela-wayini, umhlobo wababuthi berhafu
nowaboni!

<span id="an_7:35">7:35</span> Noko ke ubulumko bugwetyelwe kokuphuma
ebantwaneni babo bonke.

<span id="an_7:36">7:36</span> Ke kaloku omnye umFarisi ubemcela ukuba
adle naye; waza wangena endlwini yomFarisi lowo, wangqengqa.

<span id="an_7:37">7:37</span> Kwabonakala kukho mfazi emzini apho,
obengumoni; wathi, akwazi ukuba uhleli endlwini yomFarisi, wazisa ihlala
lelabhastile, linamafutha aqholiweyo.

<span id="an_7:38">7:38</span> Wema ezinyaweni zakhe ngasemva, elila;
waqala ukuzinyela iinyawo zakhe ngeenyembezi, ezisula ngeenwele zentloko
yakhe, ezanga kakhulu iinyawo zakhe, ezithambisa ngamafutha lawo.

<span id="an_7:39">7:39</span> Akukubona ke oko umFarisi lowo
ubembizile, wathetha ngaphakathi kwakhe, esithi, Lo mntu, ukuba ube
engumprofeti, ange esazi ukuba ngumfazi ongubani na, oluhlobo luni na,
lo umchukumisayo; ngokuba ungumoni.

<span id="an_7:40">7:40</span> Waphendula uYesu wathi kuye, Hina, Simon,
ndinendawo yokuthetha kuwe. (Athi ke yena, Thetha, Mfundisi.)

<span id="an_7:41">7:41</span> Kwaye kukho mboleki-mali uthile, enabantu
ababini abanamatyala kuye; omnye wayenetyala leedenariyo ezimakhulu
mahlanu, omnye ke zimashumi mahlanu.

<span id="an_7:42">7:42</span> Bakuba ke bengenanto yokuhlawula, usuke
wabaxolela bobabini. Khawutsho ke, nguwuphi na kubo oya kumthanda
ngokungaphezulu?

<span id="an_7:43">7:43</span> Waphendula uSimon wathi, Ndiba ngulowo
uxolelwe ngokungaphezulu. Wathi ke yena kuye, Wahlule walungisa.

<span id="an_7:44">7:44</span> Wajika wakhangela kumfazi, wathi kuSimon,
Uyambona na lo mfazi? Ndingene endlwini yakho, akundinikanga manzi
eenyawo zam; ke yena uzinyele iinyawo zam ngeenyembezi, wazisula
ngeenwele zentloko yakhe.

<span id="an_7:45">7:45</span> Akundanganga wena; ke yena, kuseloko
ndangenayo, akayekanga ukuzanga kakhulu iinyawo zam.

<span id="an_7:46">7:46</span> Intloko yam akuyithambisanga ngaoli; ke
yena iinyawo zam uzithambise ngamafutha aqholiweyo.

<span id="an_7:47">7:47</span> Ngenxa yoko ndithi kuwe, Izono zakhe
uzixolelwe, bezizininzi; ngokuba uthande kakhulu; ke yena oxolelwe
kancinane, uthanda kancinane.

<span id="an_7:48">7:48</span> Wathi ke kuye, Zixolelwe izono zakho.

<span id="an_7:49">7:49</span> Baqala abo babehleli naye esithebeni
ukuthi ngaphakathi kwabo, Ngubani na lo uxolela nezono?

<span id="an_7:50">7:50</span> Uthe ke kumfazi, Ukholo lwakho
lukusindisile, hamba ngoxolo.

<span id="an_8:1">8:1</span> Kwathi emva koko, wayihamba imizi ngemizi,
nemizana ngemizana, ezivakalisa ezishumayela iindaba ezilungileyo
zobukumkani bukaThixo; babenaye abalishumi elinababini.

<span id="an_8:2">8:2</span> Nabafazi abathile ababephiliswe koomoya
abangendawo nasebulwelweni, uMariya okuthiwa ngowaseMagadala,
ekwakuphume kuye iidemon zosixhenxe,

<span id="an_8:3">8:3</span> noYohana, umfazi kaKuza, igosa likaHerode,
noSusana, nabanye abaninzi; bona babemlungiselela ngeempahla zabo.

<span id="an_8:4">8:4</span> Ke kaloku, kwakubon’ ukuba kuntontelene
isihlwele esikhulu, bathi nabemizi ngemizi bawomela kuye. Wathi
ngomzekeliso,

<span id="an_8:5">8:5</span> Umhlwayeli waphuma waya kuyihlwayela imbewu
yakhe. Ekuhlwayeleni kwakhe yawa enye ngasendleleni, yanyathelwa, zathi
iintaka zezulu zayidla zayigqiba.

<span id="an_8:6">8:6</span> Yimbi yawa elulwalweni, yathi isahluma,
yatsha ngenxa yokuba ibingenakunyakama.

<span id="an_8:7">8:7</span> Yimbi yawa phakathi kwemithana enameva,
yasuka imithana enameva yahluma kunye nayo, yayiminxa.

<span id="an_8:8">8:8</span> Yimbi yawa kuwo wona umhlaba olungileyo,
yahluma, yavelisa isiqhamo kalikhulu. Uthe ezithetha ezi zinto, waye
edanduluka esithi, Lowo uneendlebe zokuva makeve.

<span id="an_8:9">8:9</span> Baye ke abafundi bakhe bembuza besithi,
Ungaba uyintoni na lo mzekeliso?

<span id="an_8:10">8:10</span> Uthe ke yena, Nikuphiwe nina ukuzazi
iimfihlelo zobukumkani bukaThixo; ke kwabanye bona kungemizekeliso,
ukuze bebona nje bangaboni, besiva nje bangaqondi.

<span id="an_8:11">8:11</span> Ke kaloku umzekeliso nguwo lo:

<span id="an_8:12">8:12</span> Imbewu le lilizwi likaThixo. Abo ke
bangasendleleni ngabo bevayo, andule afike uMtyholi, alisuse ilizwi
entliziyweni yabo, ukuze bangakholwa basindiswe.

<span id="an_8:13">8:13</span> Abo ke baselulwalweni ngabasakuthi,
bakuliva, balamkele ngovuyo ilizwi; aba ke abanangcambu; bona bakholwa
umzuzwana, ze bathi ngexa lokuhendwa balahle.

<span id="an_8:14">8:14</span> Leyo ke yawayo emithaneni enameva, ngabo
bathi, belivile, bahambe benamaxhala nobutyebi neziyolo zobu bomi,
baminxwe, baze bangavelisi siqhamo.

<span id="an_8:15">8:15</span> Ke leyo isemhlabeni omhle, ngabo bona
bathi ngentliziyo entle, elungileyo, bakuliva ilizwi, balibambe,
bavelise iziqhamo benomonde.

<span id="an_8:16">8:16</span> Akukho ke uthi, esilumekile isibane,
asisibeke ngesitya, athi mhlawumbi asibeke ngaphantsi kwesingqengqelo;
usibeka esiphathweni saso, ukuze abo bangenayo bakubone ukukhanya.

<span id="an_8:17">8:17</span> Kuba akukho nto ifihlakeleyo ingayi
kubonakala; kanjalo akukho ifihlakeleyo ingayi kwazeka, ize ekuhleni.

<span id="an_8:18">8:18</span> Lumkani ngoko ukuva eniva ngako., kuba
osukuba enako, uya kunikwa; nosukuba engenako, uya kuhluthwa noko ngathi
unako.

<span id="an_8:19">8:19</span> Ke kaloku kwafika kuye unina nabazalwana
bakhe, baza ababa nako ukufikelela kuye ngenxa yesihlwele.

<span id="an_8:20">8:20</span> Wabikelwa ke, kusithiwa, Unyoko
nabazalwana bakho bemi ngaphandle, befuna ukukubona.

<span id="an_8:21">8:21</span> Waphendula ke yena wathi kubo, Uma
nabazalwana bam ngaba bona balivayo ilizwi likaThixo, balenze.

<span id="an_8:22">8:22</span> Kwathi ngamhla uthile, waya kungena
emkhombeni kwanabafundi bakhe, wathi kubo, Masiwele, siye ngaphesheya
kwedike; banduluka ke.

<span id="an_8:23">8:23</span> Ke kaloku, bakubon’ ukuba bayahamba
ngomkhombe, walala ubuthongo. Kwehla uqhwithela lomoya edikeni apho,
waye uzala ngamanzi usengozini.

<span id="an_8:24">8:24</span> Beza ke bamvusa, besithi, Mongameli,
Mongameli, satshabalala. Wavuka ke yena, wawukhalimela umoya nokulatyuza
kwamaza; zapheza ezo zinto, kwabakho ukuzola.

<span id="an_8:25">8:25</span> Wathi ke kubo, Luphi na ukholo lwenu?
Bathe, kuba besoyika, bamangaliswa, besitshono ukuthi, Ngubani na ke lo,
le nto ayithethela imimoya kwanamanzi, zimlulamele ezo zinto?

<span id="an_8:26">8:26</span> Bahambela ngomkhombe ezweni laseGadara,
elikhangelene nelaseGalili.

<span id="an_8:27">8:27</span> Ke kaloku, akuphumela emhlabeni,
kwaqubisana naye indoda ethile iphuma emzini, esekukade ineedemon.
Yayingambathi ngubo, ingahlali ndlwini, isuka ihlale emangcwabeni.

<span id="an_8:28">8:28</span> Ithe ke yakumbona uYesu, yakhala kunene,
yawa phambi kwakhe, yathi ngezwi elikhulu, Yini na enam nawe, Yesu,
Nyana kaThixo Osenyangweni? Ndiya kukhunga ukuba ungandithuthumbisi.

<span id="an_8:29">8:29</span> Kuba ebewuthethele umoya ongcolileyo
ukuba uphume emntwini lowo. Kuba bekuba futhi umthi hlasi; wayebotshwa
ngemixokelelwane nangamakhamandela, egciniwe; asuke azijace izibophelelo
aqhutyelwe yidemon entlango.

<span id="an_8:30">8:30</span> UYesu wambuza ke esithi, Ungubani na
igama lakho? Uthe ke yena, NdinguMkhosi; kuba kwakungene kuye iidemon
ezininzi.

<span id="an_8:31">8:31</span> Wayembongoza ukuba angazithetheli ziye
kungena enzonzobileni.

<span id="an_8:32">8:32</span> Bekukho ke apho ugxuba lweehagu ezininzi,
lusidla entabeni; zaye zimbongoza, ukuba azivumele ziye kungena kuzo.
Wazivumela ke.

<span id="an_8:33">8:33</span> Ziphumile ke iidemon emtwini lowo,
zangena ezihagwini; lwaza ugxuba olo lwaphaphatheka, lwehla eweni, lwela
edikeni, lwarhaxwa.

<span id="an_8:34">8:34</span> Bakukubona ke okuhlileyo abo babezalusa,
basaba, baya babika ekhaya nasemaphandleni.

<span id="an_8:35">8:35</span> Baphuma ke abantu, baya kukubona
okuhlileyo; beza kuYesu, bamfumana ehleli umntu lowo, beziphume kuye
iidemon, ambathisiwe, enengqondo ephilileyo, engasezinyaweni zikaYesu;
baza boyika.

<span id="an_8:36">8:36</span> Bathi ke nabo babonileyo, bababikela
ukuba uthiweni na ukuphiliswa obephethwe ziidemon.

<span id="an_8:37">8:37</span> Yamcela yonke inkitha yommandla
wabaseGadara, ukuba emke kubo; ngokuba babebanjwe kukoyika okukhulu.
Uthe ke yena, engene emkhombeni, wabuya.

<span id="an_8:38">8:38</span> Ke kaloku indoda leyo, zaye ziphume kuyo
iidemon, yayimkhunga ukuba ibe naye. Ke yena uYesu wayindulula, esithi,

<span id="an_8:39">8:39</span> Buyela endlwini yakho, ubacacisele oko
zingako izinto uThixo akwenzele zona. Yemka, yavakalisa kuwo wonke umzi
oko zingako izinto uYesu ayenzele zona.

<span id="an_8:40">8:40</span> Kwathi ke kaloku, ekubuyeni kukaYesu,
zamamkela izihlwele; kuba bonke babemlindile.

<span id="an_8:41">8:41</span> Kwabonakala kusiza indoda egama
linguYayiro; yaye yona ingumphathi wendlu yesikhungu. Yawa ezinyaweni
zikaYesu, yayimbongoza ukuba eze endlwini yayo.

<span id="an_8:42">8:42</span> Kuba yabe inentombi, iyizala inye,
eminyaka ngathi ilishumi linamibini izelwe; yaye yona iqhawuka. Ke
kaloku, ekuyeni kwakhe apho, izihlwele bezimxinile.

<span id="an_8:43">8:43</span> Nentokazi eyayinethombo legazi iminyaka
elishumi linamibini, eyayithe yona phezu koko yadleka impahla yayo
iphela ngamagqirha, ayaba nako ukuphiliswa bani,

<span id="an_8:44">8:44</span> yeza ngasemva, yachukumisa umqukumbelo
wengubo yakhe, lee qoko kwangoko ithombo legazi layo.

<span id="an_8:45">8:45</span> Wathi uYesu, Ngubani na lo
undichukumisileyo? Bakuba bekhanyela bonke, wathi uPetros nabo babenaye,
Mongameli, izihlwele zikuxina, zikukhandanisa nje, uthi na, Ngubani na
lo undichukumisileyo?

<span id="an_8:46">8:46</span> Uthe ke uYesu, Ukho ondichukumisileyo;
kuba mna ndiyawazi amandla aphumileyo kum.

<span id="an_8:47">8:47</span> Ithe ke intokazi leyo, yakubona ukuba
ayifihlakele, yeza igubha, yawa phambi kwakhe, yaxela emehlweni abo
bonke abantu, ukuba bekungasizathu sini na ebimchukumisile, nokuphiliswa
kwayo kwangoko.

<span id="an_8:48">8:48</span> Uthe ke yena kuyo, Yomelela, ntombi yam,
ukholo lwakho lukuphilisile; hamba ngoxolo.

<span id="an_8:49">8:49</span> Kuthi, esathetha, kufike othile, evela
kwamphathi-ndlu yesikhungu, esithi kuye, Ibhubhile intombi yakho; musa
ukumkhathaza uMfundisi.

<span id="an_8:50">8:50</span> Ekuvile ke oko uYesu, umphendule wathi,
Musa ukoyika; kholwa wena kuphela, yosindiswa.

<span id="an_8:51">8:51</span> Ke kaloku, engenile endlwini,
akavumelanga mntu ukuba angene naye, kwaba kuphela nguPetros, noYohane,
noYakobi, noyise wentombi, nonina.

<span id="an_8:52">8:52</span> Baye ke bonke belila, beyimbambazelela.
Wathi ke yena, Musani ukulila; ayifile, ilele nje kodwa.

<span id="an_8:53">8:53</span> Basuka bamwa ngeentsini, besazi ukuba
ifile.

<span id="an_8:54">8:54</span> Uthe ke yena, wabakhuphela phandle bonke,
wayibamba ngesandla, wabiza esithi, Ntombi, vuka.

<span id="an_8:55">8:55</span> Wabuya umoya wayo, yesuka yema kwangoko;
wamisa ukuthi mayinikwe into, idle.

<span id="an_8:56">8:56</span> Besuka abazali bayo bathi nqa;
wabathethela ukuba bangakuxeleli bani okuhlileyo.

<span id="an_9:1">9:1</span> Ke kaloku, ebabizele ndawonye abafundi
bakhe abalishumi elinababini, wabanika amandla negunya kuzo zonke
iidemon, nokuphilisa izifo.

<span id="an_9:2">9:2</span> Wabathuma ukuba babuvakalise ubukumkani
bukaThixo, bayiphilise imilwelwe.

<span id="an_9:3">9:3</span> Wathi kubo, Ningaphathi nto yandlela,
namisimelelo, nangxowa yamphako, nasonka, namali, ningabi nangubo
zangaphantsi ngambini;

<span id="an_9:4">9:4</span> nasendlwini enithe nangena kuyo, hlalani
khona, ukumka nisuke khona.

<span id="an_9:5">9:5</span> Abo sukuba benganamkeli, yithini nakuphuma
kuloo mzi, niluvuthulule nothuli ezinyaweni zenu, kube bubungqina oko
kubo.

<span id="an_9:6">9:6</span> Bephumile ke, bayihambahamba imizana,
bezishumayela iindaba ezilungileyo, bephilisa ezindaweni zonke.

<span id="an_9:7">9:7</span> Ke kaloku uHerode, umphathi wesahlulo
sesine selizwe, waziva zonke izinto ezenziwayo nguye; wesuka wathingaza,
ngenxa yokuba bekusithiwa ngabanye, Kuvuke uYohane kwabafileyo;

<span id="an_9:8">9:8</span> kuthiwe ke ngabanye, Kubonakale uEliya;
kuthiwe ngabanye, Kubuye kwavuka umprofeti wakuwo amanyange.

<span id="an_9:9">9:9</span> Wathi uHerode, UYohane mna ndamnqamla
intloko; lo ke ngubani na, ndiva kuthethwa izinto ezinje ngaye. Wayefuna
ke ukumbona.

<span id="an_9:10">9:10</span> Bebuyile abapostile, bamcacisela ukuba
zinkulu kwezinto ababezenzile. Wabathabatha, wasithela endaweni
eyintlango yomzi okuthiwa yiBhetesayida.

<span id="an_9:11">9:11</span> Zithe ke zakwazi izihlwele, zamlandela.
Wazamkela ke; wayethetha kuzo ngabo ubukumkani bukaThixo; wayebaphilisa
ababeswele impilo.

<span id="an_9:12">9:12</span> Ke kaloku yaqala ukumka imini. Beza ke
abalishumi elinababini, bathi kuye, Zindulule izihlwele, ukuze bemke,
baye emizini ejikelezileyo, nasemaphandleni, balale, ze bafumane into
edliwayo; ngokuba apha sikwindawo eyintlango.

<span id="an_9:13">9:13</span> Uthe ke kubo, Bapheni nina badle. Bathi
ke bona, Akukho nto sinayo ingaphezu kwezonka ezihlanu neentlanzi
ezimbini; singaba kambe siya kuya sibathengele izinto ezidliwayo bonke
aba bantu.

<span id="an_9:14">9:14</span> Kuba amadoda ngathi ayemawaka mahlanu.
Wathi ke kubafundi bakhe, Bangqengqiseni, babe yimityino emashumi
ngamahlanu.

<span id="an_9:15">9:15</span> Benjenjalo, babangqengqisa bonke.

<span id="an_9:16">9:16</span> Ezithabathile ke izonka zozihlanu
neentlanzi zombini, wakhangela ezulwini, wazisikelela, waqhekeza; wamana
enika abafundi, ukuba babeke ezihlweleni.

<span id="an_9:17">9:17</span> Badla bahlutha bonke; kwasuswa okuseleyo
kubo izitya zamaqhekeza zalishumi elinazibini.

<span id="an_9:18">9:18</span> Ke kaloku kwathi, ekubeni ethandaza
eyedwa, bantontelana kuye abafundi, wabuza kubo, esithi, Izihlwele ezi
zithi ndingubani na?

<span id="an_9:19">9:19</span> Baphendula ke bona, bathi, Zithi
unguYohane umbhaptizi; abanye ke bathi unguEliya; abanye ke bathi,
kubuye kwavuka mprofeti uthile kumanyange.

<span id="an_9:20">9:20</span> Uthe ke kubo, Ke nina nithi ndingubani
na? Waphendula ke uPetros wathi, Unguye uKristu kaThixo.

<span id="an_9:21">9:21</span> Wabakhalimela ke, ebathethela ngelithi,
le nto mabangayithethi nakubani; esithi,

<span id="an_9:22">9:22</span> UNyana woMntu umelwe kukuthi eve ubunzima
obukhulu, alahlwe ngawo amadoda amakhulu nababingeleli abakhulu
nababhali, abulawe, athi ngomhla wesithathu, avuke.

<span id="an_9:23">9:23</span> Wayesithi ke kubo bonke, Ukuba ubani
uthanda ukundilandela, makazincame, awuthwale umnqamlezo wakhe imihla
ngemihla, andilandele ke.

<span id="an_9:24">9:24</span> Ngokuba osukuba ethanda ukuwusindisa
umphefumlo wakhe, wolahlekelwa nguwo; ke othe wawulahla umphefumlo wakhe
ngenxa yam, wowusindisa lowo.

<span id="an_9:25">9:25</span> Kuba kumnceda ntoni na umntu ukuthi azuze
ihlabathi liphela, abe ke ezilahlile, mhlawumbi ezonakalisile?

<span id="an_9:26">9:26</span> Kuba othe waneentloni ngam, nangawo
amazwi am, uNyana woMntu woba neentloni ngaye lowo, xa athe weza
esebuqaqawulini bakhe, nobukaYise, nobezithunywa ezingcwele.

<span id="an_9:27">9:27</span> Ndithi ke kuni, Inyaniso, kukho abathile
kwabemiyo apha, abangayi kukha beve kufa, bade babubone ubukumkani
bukaThixo.

<span id="an_9:28">9:28</span> Ke kaloku kuthe, emveni kwezi zinto,
malunga neentsuku ezisibhozo, wathabatha uPetros noYohane noYakobi;
wenyuka wava entabeni, esiya kuthandaza.

<span id="an_9:29">9:29</span> Kwathi, ekuthandazeni kwakhe, ubuso bakhe
babonakala bububumbi, nengubo yakhe yamhlophe yabengezela.

<span id="an_9:30">9:30</span> Kwabonakala amadoda amabini ethetha naye,
engooMoses noEliya,

<span id="an_9:31">9:31</span> ababonakalayo besebuqaqawulini;
babethetha ngophumo lwakhe, abeza kulufeza eYerusalem.

<span id="an_9:32">9:32</span> Ke kaloku uPetros, nabo babenaye,
babesindwa bubuthongo; baza ke bakuthi balulu, babubona ubuqaqawuli
bakhe, naloo madoda mabini abemi naye.

<span id="an_9:33">9:33</span> Ekwahlukaneni kwawo kuye, wathi uPetros
kuye uYesu, Mongameli, kuhle ukuba sibe lapha. Masenze ke iminquba ibe
mithathu, omnye ube ngowakho, omnye ube ngokaMoses, omnye ube
ngokaEliya; watsho engayazi into ayithethayo.

<span id="an_9:34">9:34</span> Kuthe ke, akubon’ ukuba uthethe ezo
zinto, kwabakho ilifu, labenzela ithinzi. Boyika ke ekungeneni kwabo
efini apho.

<span id="an_9:35">9:35</span> Kwabakho nezwi liphuma efini, lisithi, Lo
nguNyana wam oyintanda; mveni yena.

<span id="an_9:36">9:36</span> Lakuba libekho izwi elo, wafunyanwa uYesu
eyedwa. Bahlala bathi cwaka bona, ababikela mntu ngaloo mihla kwizinto
ababezibonile.

<span id="an_9:37">9:37</span> Ke kaloku kuthe ngomhla olandelayo,
bakubon’ ukuba bahlile entabeni, wahlangatyezwa sisihlwele esikhulu.

<span id="an_9:38">9:38</span> Kwabonakala kuvela indoda esihlweleni
apho, yankqangaza isithi, Mfundisi, ndiyakukhunga, mbone unyana wam;
kuba ndimzele wamnye.

<span id="an_9:39">9:39</span> Uyabona, uthatyathwa ngumoya, akhale
kwangesiquphe, umbethe athi xhwenene, ade alephuze amagwebu; Uze uthi,
umqobile, umke kuye ngenkankulu.

<span id="an_9:40">9:40</span> Ndabakhunga ke abafundi bakho ukuba
bawukhuphe; ababa nako.

<span id="an_9:41">9:41</span> Waphendula uYesu wathi, Sizukulwanandini
singakholwayo, sigwenxa, koda kube nini na ndikuni, ndininyamezele?
Mzise apha unyana wakho.

<span id="an_9:42">9:42</span> Akubon’ ukuba useza ke, isuke idemon
yamntlala, yambetha, wathi xhwenene kunene. Wawukhalimela ke uYesu umoya
ongcolileyo, waphilisa umntwana, wambuyisela kuyise.

<span id="an_9:43">9:43</span> Bakhwankqiswa ke bonke bubungangamela
bukaThixo. Bakubon’ ukuba bamangalisiwe bonke zizinto zonke awazenzayo
uYesu, wathi kubafundi bakhe,

<span id="an_9:44">9:44</span> Wabekeleni nina iindlebe la mazwi; kuba
uNyana woMntu uza kunikelwa ezandleni zabantu.

<span id="an_9:45">9:45</span> Kodwa bona babengaliqondi eli, lizwi;
laye lifihliwe kubo, ukuze bangaliboni. Babesoyika nokumbuza ngalo eli
lizwi.

<span id="an_9:46">9:46</span> Ke kaloku kwangena ukucamanga phakathi
kwabo kokuthi, angaba ngubani na omkhulu phakathi kwabo.

<span id="an_9:47">9:47</span> Ekubonile ke uYesu ukucamanga kwentliziyo
yabo, uthabathe umntwanana, wammisa ngakuye.

<span id="an_9:48">9:48</span> Wathi kubo, Othe wamamkela lo mntwanana
egameni lam, wamkela mna; nothe wamkela mna, wamkela lowo wandithumayo.
Kuba lowo umncinane phakathi kwenu nonke, ngoyena mkhulu.

<span id="an_9:49">9:49</span> Waphendula uYohane wathi, Mongameli,
sabona othile ekhupha iidemon egameni lakho; samalela, ngokuba
engalandelani nathi.

<span id="an_9:50">9:50</span> Wathi uYesu kuye, Musani ukumalela; kuba
ongachasene nathi, ungecala lethu.

<span id="an_9:51">9:51</span> Ke kaloku kwathi, yakuzaliseka imihla
yokunyuselwa kwakhe phezulu, wazimisela ngokuqinileyo ukuya eYerusalem.

<span id="an_9:52">9:52</span> Wathuma abathunywa phambi kobuso bakhe;
behambile ke, bangena emzaneni wamaSamariya ukuba bamlungiselele.

<span id="an_9:53">9:53</span> Akamamkela, ngokuba ubuso bakhe bebubheke
eYerusalem.

<span id="an_9:54">9:54</span> Bekubonile ke oko abafundi bakhe,
ooYakobi noYohane bathe, Nkosi, uyafuna na ukuba sitsho, kuhle umlilo
ezulwini, ubatshise kuphele, njengoko noEliya wenjenjalo?

<span id="an_9:55">9:55</span> Wathi guququ, wabakhalimela wathi, Anazi
ukuba ningabomoya onjani na;

<span id="an_9:56">9:56</span> kuba uNyana woMntu engaze kutshabalalisa
miphefumlo yabantu, uze kusindisa. Baza baya mzaneni wumbi.

<span id="an_9:57">9:57</span> Kwathi ke, bakubon’ ukuba bayahamba
ngendlela, wathi othile kuye, Ndiya kukulandela, apho uthe waya khona,
Nkosi.

<span id="an_9:58">9:58</span> Waza uYesu wathi kuye, Iimpungutye
zinemingxuma, neentaka zezulu zineendawo zokuhlala; ke yena uNyana
woMntu akanayo nendawo angalalisa kuyo intloko yakhe.

<span id="an_9:59">9:59</span> Wathi ke kuwumbi, Ndilandele. Uthe ke
yena, Nkosi, ndivumele khe ndimke, ndiye kungcwaba ubawo kuqala.

<span id="an_9:60">9:60</span> Wathi ke uYesu kuye, Bayeke abafileyo,
bangcwabe abafileyo babo; ke wena hamba uye kushumayela ubukumkani
bukaThixo.

<span id="an_9:61">9:61</span> Wathi ke nomnye, Ndiya kukulandela,
Nkosi; kodwa ndivumele kuqala, khe ndiye kubulisa abo basendlwini yam.

<span id="an_9:62">9:62</span> Uthe ke uYesu kuye, Akukho namnye
usibekileyo isandla sakhe epuluweni, abe emana ekhangela kokusemva,
ubulungeleyo ubukumkani bukaThixo.

<span id="an_10:1">10:1</span> Ke kaloku, emveni kwezi zinto, iNkosi
yabalula yamisela abanye kanjalo, bemashumi asixhenxe; yabathuma
ngababini phambi kobuso bayo, kuyo yonke imizi neendawo ebiza kuya kuzo
yona.

<span id="an_10:2">10:2</span> Yayisithi ngoko kubo, Ukuvuna okunene
kuninzi, kodwa bona abasebenzi bambalwa; khungani ngoko eNkosini
yokuvuna, ikhuphe abasebenzi, baye ekuvuneni kwayo.

<span id="an_10:3">10:3</span> Hambani; niyabona, mna ndinithuma
njengeemvana phakathi kweengcuka.

<span id="an_10:4">10:4</span> Musani ukuphatha ngxowa yamali, nangxowa
yamphako, nazimbadada; ningabulisi mntu endleleni.

<span id="an_10:5">10:5</span> Nendlu enisukuba ningene kuyo, yithini
kuqala, Uxolo malube kule ndlu.

<span id="an_10:6">10:6</span> Ukuba angaba ulapho owoxolo, uxolo lwenu
lohlala phezu kwakhe; ukuba ke akunjalo, lobuyela kwakuni.

<span id="an_10:7">10:7</span> Hlalani ke kuloo ndlu, nisidla nisela
izinto abanazo; kuba umsebenzi uwufanele umvuzo wakhe. Musani ukuphuma
ningena zindlwini.

<span id="an_10:8">10:8</span> Emzini ke enisukuba ningena kuwo,
banamkele, yidlani izinto abazibeka phambi kwenu;

<span id="an_10:9">10:9</span> niyiphilise imilwelwe ekhona, nithi kubo,
Busondele kuni ubukumkani bukaThixo.

<span id="an_10:10">10:10</span> Emzini enisukuba ningena kuwo, baneli,
phumani niye ezitratweni zawo, nithi,

<span id="an_10:11">10:11</span> Nothuli lomzi wenu olunamathele kuthi,
siluvuthululela kuni; kodwa ke kwazini khona oku, ukuba busondele kuni
ubukumkani bukaThixo.

<span id="an_10:12">10:12</span> Ndithi ke kuni, Koba nokunyamezeleka
okweSodom ngaloo mini, kunokwaloo mzi.

<span id="an_10:13">10:13</span> Yeha, wena Korazin! Yeha, wena
Bhetesayida! Ngokuba imisebenzi yamandla eyenzeke kuni, ukuba yayenzeke
eTire naseTsidon, ingeyaguqukayo kwakudala loo mizi, ihleli ngeengubo
ezirhwexayo naseluthuthwini.

<span id="an_10:14">10:14</span> Ewe, koba nokunyamezeleka okweTire
nokweTsidon ngomgwebo kunokwenu.

<span id="an_10:15">10:15</span> Nawe Kapernahum, uphakanyiselweyo
ezulwini, uya kuphoswa phantsi kwelabafileyo.

<span id="an_10:16">10:16</span> Lowo univayo nina, uva mna; nalowo
unigibayo nina, ugiba mna; lowo ke ugiba mna, ugiba lowo wandithumayo.

<span id="an_10:17">10:17</span> Ke kaloku babuya abamashumi asixhenxe
bevuyile, besithi, Nkosi, needemon ezi zisithobele egameni lakho.

<span id="an_10:18">10:18</span> Uthe ke kubo, Bendimbona uSathana
njengombane esiwa ezulwini.

<span id="an_10:19">10:19</span> Niyabona, ndininika igunya lokunyathela
phezu kweenyoka noonomadudwane, naphezu kwawo onke amandla alo utshaba;
kanjalo akukho nto ingakhe inenzakalise.

<span id="an_10:20">10:20</span> Noko ke maningakuvuyeli oku, kokuba
oomoya benithobele; vuyelani ke kanye okokuba amagama enu ebhaliwe
emazulwini.

<span id="an_10:21">10:21</span> Ngelo lixa wagcoba uYesu ngomoya,
wathi, Ndiyabulela kuwe, Bawo, Nkosi yezulu nomhlaba; ngokuba ezi zinto
uzifihlile kwizilumko neengqondi, wazityhilela iintsana; ewe, Bawo,
ngokuba kwakholeka kuwe ukuba kube njalo.

<span id="an_10:22">10:22</span> Zonke izinto zinikelwe kum nguBawo;
kanjalo akukho waziyo ukuba ungubani na uNyana, nguYise yedwa; nokuba
ungubani na uYise, nguNyana yedwa, nalowo asukuba uNyana ethanda
ukumtyhilela.

<span id="an_10:23">10:23</span> Wathi guququ kubafundi bakhe, wathi
ngasese, Anethamsanqa wona amehlo abona izinto enizibonayo.

<span id="an_10:24">10:24</span> Kuba ndithi kuni, Baninzi abaprofeti
nookumkani ababethande ukubona izinto enizibonayo nina, abazibona;
nokuva izinto enizivayo, abaziva.

<span id="an_10:25">10:25</span> Kwabonakala kusuka umqondisi-mthetho
othile, emlinga nokumlinga, esithi, Mfundisi, ndenze ntoni na ukuze
ndibudle ilifa ubomi obungunaphakade?

<span id="an_10:26">10:26</span> Uthe ke yena kuye, Emthethweni kubhalwe
ntoni na? Ulesa njani na?

<span id="an_10:27">10:27</span> Waphendula ke wathi, Uze uyithande
iNkosi uThixo wakho ngentliziyo yakho iphela, nangomphefumlo wakho
uphela, nangamandla akho ephela, nangengqondo yakho iphela, nommelwane
wakho, njengoko uzithanda ngako.

<span id="an_10:28">10:28</span> Uthe ke kuye, Uphendule walungisa;
yenza oko, wobudla ubomi.

<span id="an_10:29">10:29</span> Ke kaloku yena, ethanda ukuzigwebela,
wathi kuYesu, Ngubani na ongummelwane wam?

<span id="an_10:30">10:30</span> Uphendule ke uYesu, wathi, Umntu othile
wayesihla evela eYerusalem, esiya eYeriko. Wagaxeleka ezihangeni,
ezambhunyula iingubo, zamngxwelerha, zemka, zimshiya engathi uza kufa.

<span id="an_10:31">10:31</span> Ke kaloku kwathi, kwehla mbingeleli
uthile ngaloo ndlela; akumbona, wacezela phaya.

<span id="an_10:32">10:32</span> Kwangokunjalo ke nomLevi, akufika kuloo
ndawo, weza wambona, wacezela phaya.

<span id="an_10:33">10:33</span> Uthe ke umSamariya othile,
eseluhambeni, waya kuye; wathi, akumbona, wasikwa yimfesane.

<span id="an_10:34">10:34</span> Wafika, wawabopha amanxeba akhe,
egalela ioli newayini, wamkhwelisa eqegwini lakhe, wamsa endlwini
yabahambi, wamonga.

<span id="an_10:35">10:35</span> Akumka ngengomso, warhola iidenariyo
zambini wanika umninindlu, wathi kuye. Uze umonge; nento ongathi ubuye
udleke yona, ndokuhlawulela mna ekubuyeni kwam.

<span id="an_10:36">10:36</span> Nguwuphi na kwabo bathathu ngoko, othi
wena, waba ngummelwane walowo wagaxeleka ezihangeni?

<span id="an_10:37">10:37</span> Uthe ke yena, Ngulowo wamenzela inceba.
Wathi ngoko uYesu kuye, Hamba, uye kwenjenjalo nawe.

<span id="an_10:38">10:38</span> Ke kaloku kwathi, ekuhambeni kwabo,
yena wangena mzini uthile, yathi ke intokazi ethile egama linguMarta,
yamamkela ngobubele endlwini yayo.

<span id="an_10:39">10:39</span> Yaye ke inomsakwayo obe kuthiwa
nguMariya, owathi yena wahlala ngasezinyaweni zikaYesu, emana
ukuliphulaphula ilizwi lakhe.

<span id="an_10:40">10:40</span> UMarta ke yena wakruthakrutheka
kukulungiselela okuninzi. Wema ke kufuphi wathi, Nkosi, akukhathali na,
kukuba umsakwethu andiyekele ndilungiselele ndedwa? Yitsho ke kuye,
andincede.

<span id="an_10:41">10:41</span> Waphendula ke uYesu wathi kuye, Marta,
Marta, uxhaliswa uphithizeliswa zizinto ezininzi.

<span id="an_10:42">10:42</span> Inye yona into efunekayo; uMariya ke
unyule eso sabelo silungileyo, singayi kususwa kuye.

<span id="an_11:1">11:1</span> Kwathi, esendaweni ethile ethandaza,
akupheza, wathi othile wakubafundi bakhe kuye, Nkosi, sifundise
ukuthandaza, kwanjengoko uYohane wabafundisayo abafundi bakhe.

<span id="an_11:2">11:2</span> Uthe ke yena kubo, Xa sukuba nithandaza,
yithini, Bawo wethu osemazulwini, malingcwaliswe igama lakho. Mabufike
ubukumkani bakho. Makwenziwe ukuthanda kwakho nasemhlabeni, njengokuba
kusenziwa emazulwini.

<span id="an_11:3">11:3</span> Siphe imihla yonke isonka sethu semihla
ngemihla, usixolele izono zethu;

<span id="an_11:4">11:4</span> kuba nathi sibaxolela bonke abanamatyala
kuthi. Ungasingenisi ekulingweni; sihlangule enkohlakalweni.

<span id="an_11:5">11:5</span> Wathi kubo, Nguwuphi na kuni ongathi,
enomhlobo, aze aye kuye phakathi kobusuku, athi kuye, Sihlobo, ndiboleke
izonka zibe zithathu;

<span id="an_11:6">11:6</span> kuba ke umhlobo wam uphambukele kum
eseluhambeni, ndaye ndingenanto ke ndingayibeka phambi kwakhe;

<span id="an_11:7">11:7</span> aze asuke lowo ungaphakathi aphendule
athi, Musa ukundaphula; seluvaliwe ucango, nabantwana bam basesililini
nam; andinako ukuvuka ndikunike?

<span id="an_11:8">11:8</span> Ndithi kuni, Nokuba akayi kuvuka amnike,
ngakuba engumhlobo wakhe, noko ngenxa yozingiso lwakhe olungenantloni
wovuka, amnike inani alisweleyo.

<span id="an_11:9">11:9</span> Nam ndithi kuni, Celani, nophiwa; funani,
nofumana; nkqonkqozani, novulelwa.

<span id="an_11:10">11:10</span> Kuba wonke umntu ocelayo, uyazuza;
nalowo ufunayo, uyafumana; nalowo unkqonkqozayo, uya kuvulelwa.

<span id="an_11:11">11:11</span> Nguwuphi na ke uyise kuni oya kuthi,
unyana akucela isonka, amnike ilitye; athi akucela intlanzi, amnike
inyoka endaweni yentlanzi?

<span id="an_11:12">11:12</span> Athi, ukuba uthe wacela iqanda, amnike
unomadudwane?

<span id="an_11:13">11:13</span> Ukuba ke ngoko nina, ningendawo nje,
niyakwazi ukubapha abantwana benu izipho ezilungileyo, wobeka phi na ke
yena uYihlo wasemazulwini, ukugqithisela ukubapha uMoya oyiNgcwele abo
bamcelayo?

<span id="an_11:14">11:14</span> Wayekhupha idemon, yaye ke isisidenge.
Kwathi ke yakuphuma idemon, sathetha isidenge, zamangaliswa izihlwele.

<span id="an_11:15">11:15</span> Kodwa abathile kubo bathi, Uzikhupha
iidemon ngoBhelezebhule, umphathi weedemon.

<span id="an_11:16">11:16</span> Baye ke bambi bemlinga, befuna kuye
umqondiso ophuma emazulwini.

<span id="an_11:17">11:17</span> Ke kaloku yena, ezazi izicamango zabo,
wathi kubo, Bonke ubukumkani obahlulelene bodwa, buyaphanza; nendlu
eyahlulelene nendlu, iyawa.

<span id="an_11:18">11:18</span> Ukuba ke noSathana wahlulelene yedwa,
bothini na ukuma ubukumkani bakhe? Ngokuba nithi, ndizikhupha iidemon
ngoBhelezebhule.

<span id="an_11:19">11:19</span> Ke ukuba mna ndizikhupha iidemon
ngoBhelezebhule, bazikhupha ngabani na oonyana benu? Baya kuba
ngabagwebi benu bona ngenxa yoko.

<span id="an_11:20">11:20</span> Ke ukuba ndizikhupha iidemon ngomnwe
kaThixo, ngoko bunifikele kanti ubukumkani bukaThixo.

<span id="an_11:21">11:21</span> Xa lithi igorha lixhobe tu, lilinde
ibhotwe lalo, impahla yalo ihlala inqabile;

<span id="an_11:22">11:22</span> kodwa xa lithe elinamandla kunalo
lalifikela, laleyisa, lilihlutha sonke isikrweqe salo elabe likholose
ngaso, liwabe amaxhoba alo.

<span id="an_11:23">11:23</span> Lowo ungengakum, uchasene nam; nalowo
ungandibuthisiyo, uyachithachitha.

<span id="an_11:24">11:24</span> Xa umoya ongcolileyo uthe waphuma
emntwini, ucanda ezindaweni ezingenamanzi, ufuna ukuphumla; uze wakuba
ungakufumani, usuke uthi, Ndiya kubuyela endlwini yam, endaphuma kuyo.

<span id="an_11:25">11:25</span> Uthi wakufika, uyifumane itshayelwe,
ivathisiwe.

<span id="an_11:26">11:26</span> Wandule ukuya kuthabatha abanye oomoya
abasixhenxe abangendawo kunawo, bangene ke bahlale khona; lize ikamva
laloo mntu libe libi kunesiqalo.

<span id="an_11:27">11:27</span> Ke kaloku kwathi, ekuzithetheni kwakhe
ezi zinto, intokazi ethile yaliphakamisa izwi layo esihlweleni eso,
yathi kuye, Sinoyolo isizalo esakubambayo, nambele owawanyayo.

<span id="an_11:28">11:28</span> Uthe ke yena, Yithi kanye, Banoyolo abo
balivayo ilizwi likaThixo baligcine.

<span id="an_11:29">11:29</span> Ke kaloku, zakubon’ ukuba ziqukene
iindimbane, waqala ukuthi, Esi sizukulwana singendawo, singxamele
umqondiso; ukanti asiyi kunikwa mqondiso, ingenguwo umqondiso kaYona
umprofeti.

<span id="an_11:30">11:30</span> Kuba, njengokuba uYona waba ngumqondiso
kwabaseNineve, uya kuba kwanjalo uNyana woMntu kwesi sizukulwana.

<span id="an_11:31">11:31</span> Ukumkanikazi waseZantsi uya kusuka eme
ngomgwebo namadoda esi sizukulwana, awagwebe; ngokuba wavela eziphelweni
zomhlaba, esiza kuva ubulumko bukaSolomon; ukanti ke omkhulu kunoSolomon
nanku apha.

<span id="an_11:32">11:32</span> Amadoda aseNineve aya kusuka eme
ngomgwebo nesi sizukulwana, asigwebe; kuba aguquka wona ngomemezo
lukaYona; ukanti ke omkhulu kunoYona nanku apha.

<span id="an_11:33">11:33</span> Akukho ke uthi, esibanekile isibane,
asibeke endaweni efihlakeleyo, nokuba kuphantsi kwesitya; usibeka
esiphathweni saso, ukuze abo bangenayo bakubone ukukhanya.

<span id="an_11:34">11:34</span> Isibane somzimba liliso. Xa sukuba
iliso lakho lingenakumbi, umzimba wakho uphela uyakhanyiseleka; xa lithe
lakhohlakala, nomzimba wakho ububumnyama.

<span id="an_11:35">11:35</span> Ngoko xunela ekuthini ukukhanya okukuwe
kungabi bubumnyama.

<span id="an_11:36">11:36</span> Ukuba ngoko umzimba wakho uphela
ukhanyiselekile, ungenandawo imnyama, uya kukhanyiseleka uphela,
njengaxenikweni sithe isibane sakukhanyisela ngokudangazela kwaso.

<span id="an_11:37">11:37</span> Ke kaloku, akuba ethethile, umFarisi
othile wayemcela ukuba aye komulela kuye. Ungenile ke wahlala phantsi.

<span id="an_11:38">11:38</span> Uthe ke akubona oku, umFarisi
wamangaliswa kukuba engathanga kuqala ahlambe, phambi kokuba adle.

<span id="an_11:39">11:39</span> Yathi ke iNkosi kuye, Kaloku nina
baFarisi nihlambulula umphandle wendebe nesitya, ukanti wona umbilini
wenu uzele kukuphanga nokungendawo.

<span id="an_11:40">11:40</span> Basweli-kuqonda, owakwenzayo
okungaphandle akakwenzanga na nokungaphakathi?

<span id="an_11:41">11:41</span> Kanye ke izinto ezingaphakathi, lizani
ngazo; niyabona, zosuka zonke izinto zihlambuluke kuni.

<span id="an_11:42">11:42</span> Yeha, nina baFarisi! Ngokuba ninikela
izishumi zetyeleba nezenxina nezemifuno yonke, nize nidlule kuwo umgwebo
nokuthanda uThixo; ezi ndawo ke benimelwe kukuthi nizenze, nithi neziya
ningazishiyi.

<span id="an_11:43">11:43</span> Yeha, nina baFarisi! Ngokuba nithanda
isihlalo sobukhulu ezindlwini zesikhungu, nemibuliso ezindaweni
zembutho.

<span id="an_11:44">11:44</span> Yeha, nina babhali, baFarisi,
bahanahanisindini! Ngokuba ninjengamangcwaba angabonakaliyo, abathi
nabantu abahamba phezu kwawo, bangawazi.

<span id="an_11:45">11:45</span> Waphendula ke othile
wakubaqondisi-mthetho, wathi kuye, Mfundisi, uzithetha nje ezo zinto,
usiphatha kakubi nathi.

<span id="an_11:46">11:46</span> Uthe ke yena, Yeha, nani
baqondisimthetho! Ngokuba abantu nibathwalisa imithwalo enzima, nibe
nina ngokwenu ningayichukumisi imithwalo leyo nangamnye umnwe wenu.

<span id="an_11:47">11:47</span> Yeha, nina! Ngokuba niyawakha
amangcwaba abaprofeti, babe ke ooyihlo bebabulele.

<span id="an_11:48">11:48</span> Kambe niyayingqinela niyithakazela
imisebenzi yooyihlo; ngokuba bona okunene bababulala, niyawakha ke nina
amangcwaba abo.

<span id="an_11:49">11:49</span> Ngenxa yoko nobulumko bukaThixo bathi,
Ndiya kubathumela abaprofeti nabapostile; kubo abo ke baya kuyibulala
inxenye, bayitshutshise inxenye;

<span id="an_11:50">11:50</span> ukuze limenywe kwesi sizukulwana igazi
labo bonke abaprofeti elaphalazwayo, kuseloko lasekwayo ihlabathi;

<span id="an_11:51">11:51</span> lithabathela egazini lika-Abheli, lide
lizise egazini likaZekariya, owatshabalalela phakathi kwesibingelelo
nendawo eyingcwele. Ewe, ndithi kuni, liya kumenywa kwesi sizukulwana.

<span id="an_11:52">11:52</span> Yeha nina, baqondisi-mthetho! Ngokuba
nasisusa isitshixo sokwazi; nina anangena, nabangenayo nabalela.

<span id="an_11:53">11:53</span> Ke kaloku, akubon’ ukuba uyazithetha
ezi zinto kubo, baqala ababhali nabaFarisi ukuba nenqala enkulu,
nokumcofa ngemibuzo emininzi,

<span id="an_11:54">11:54</span> bemlalele, befuna ukunqakula into
ephuma emlonyeni wakhe, ukuze bammangalele.

<span id="an_12:1">12:1</span> Phakathi koko, kuthe akubon’ ukuba
ahlanganisene ndawonye amawaka-waka abantu, ngokokude banyathelane,
waqala ukuthi kubafundi bakhe, Phambi kwako konke, lilumkeleni igwele
labaFarisi, eliluhanahaniso.

<span id="an_12:2">12:2</span> Akukho nto ke igqunyiweyo, engasayi
kutyhilwa; nefihlakeleyo, engasayi kwaziwa.

<span id="an_12:3">12:3</span> Ngenxa enokuba konke enikuthethe
emnyameni, kuya kuviwa emhlotsheni; nenikuthethe endlebeni emagumbini,
kuya kumenyezwa phezu kwezindlu.

<span id="an_12:4">12:4</span> Ndithi ke kuni, zihlobo zam, Musani
ukuboyika abo babulala umzimba, baze emva koko bangabi nanto yimbi
bangayenzayo.

<span id="an_12:5">12:5</span> Ndiya kunibonisa ke enomoyika; yoyikani
lowo uthi emva kokubulala, abe negunya lokuphosa esihogweni. Ewe, ndithi
kuni, Yoyikani yena lowo.

<span id="an_12:6">12:6</span> Abathengiswa ngeepeni ezimbini na
oongqatyana abahlanu? Ukanti akukho namnye kubo olityelweyo emehlweni
kaThixo.

<span id="an_12:7">12:7</span> Kwaneenwele ezi zentloko yenu zibaliwe
zonke; musani ukoyika ngoko, nibagqithile oongqatyana abaninzi nina.

<span id="an_12:8">12:8</span> Ndithi ke kuni, Wonke umntu othe
wandivuma phambi kwabantu, kwanoNyana woMntu uya kumvuma phambi
kwezithunywa zikaThixo.

<span id="an_12:9">12:9</span> Ondikhanyeleyo ke emehlweni abantu,
wokhanyelwa emehlweni ezithunywa zikaThixo.

<span id="an_12:10">12:10</span> Nomntu wonke oya kuthetha ilizwi elibi
ngoNyana woMntu, woxolelwa; kodwa lowo unyelise uMoya oyiNgcwele,
akasayi kuxolelwa.

<span id="an_12:11">12:11</span> Xa sukuba ke benizisa ezindlwini
zesikhungu, nakwizilawuli, nakwabanegunya, ize ningaxhaleli ukuba
ningaziphendulela ngokunjani na, nangantoni na, nokuba ningathethani na.

<span id="an_12:12">12:12</span> Kuba uMoya oyiNgcwele uya kunifundisa
ngalo elo lixa izinto enimelwe kukuthi nithethe zona.

<span id="an_12:13">12:13</span> Ke kaloku uthe ubani kuye endimbaneni,
Mfundisi, yitsho kumzalwana wam, ahlulelane nam ilifa.

<span id="an_12:14">12:14</span> Uthe ke yena kuye, Mntundini, ndimiswe
ngubani na ukuba ndibe ngumahluli nomabi phakathi kwenu?

<span id="an_12:15">12:15</span> Wathi ke kubo, Lumkani, nizilinde
ngasekubaweni; ngokuba ubomi bomntu abumi ngabuninzi bempahla yakhe.

<span id="an_12:16">12:16</span> Wathetha ke umzekeliso kubo, esithi,
Umhlaba womntu othile osisityebi wachuma kakhulu;

<span id="an_12:17">12:17</span> wayecamanga phakathi kwakhe, esithi,
Ndiya kuthini na; ngokuba andinandawo ndiya kuzihlanganisela kuyo
iziqhamo zam?

<span id="an_12:18">12:18</span> Wathi, Nantsi into endiya kuyenza;
ndiya kubawisa phantsi oovimba bam, ndakhe abangaphezulu kwabo;
ndizihlanganisele khona zonke izilimo zam, nezinto zam ezilungileyo;

<span id="an_12:19">12:19</span> ndithi kuwo umphefumlo wam, Mphefumlo,
unezinto ezininzi ezilungileyo, ezibekelwe iminyaka emininzi; phumla,
yidla, sela, yiba nemihlali.

<span id="an_12:20">12:20</span> Uthe ke uThixo kuye, Msweli-kuqonda,
ngobu busuku umphefumlo wakho uya kubizwa kuwe; ziya kuba zezikabani na
ke ezo zinto uzilungisileyo?

<span id="an_12:21">12:21</span> Unjalo lowo uziqwebela ubutyebi,
engenabutyebi kuThixo.

<span id="an_12:22">12:22</span> Wathi ke kubo abafundi bakhe, Ngenxa
yoko ndithi kuni, Musani ukubuxhalela ubomi benu, ngokuthi ningadla
ntoni na; kwanomzimba, ngokuthi ningambatha ntoni na.

<span id="an_12:23">12:23</span> Ubomi bukhulu kunokudla, nomzimba
kunento yokwambatha.

<span id="an_12:24">12:24</span> Qondani ngamahlungulu la, ngokuba
akahlwayeli, akavuni; kuwo akukho qonga navimba, kanti noko uThixo
uyawondla; nina nibeke phi na ke, ukuzigqitha iintaka!

<span id="an_12:25">12:25</span> Nguwuphi na ke kuni onokuthi ngokuxhala
ongeze ebukhulwini bakhe ikubhite ibe nye?

<span id="an_12:26">12:26</span> Ukuba ngoko aninako ukwenza neyona nto
incinane, yini na ukuba nizixhalele ezinye?

<span id="an_12:27">12:27</span> Qondani ngeenyibiba, ukuhluma kwazo;
azibulaleki, azisonti nokusonta; ndithi ke kuni, Naye uSolomon, kubo
bonke ubunewunewu bakhe, wayengavathanga nanjenganye yazo ezi.

<span id="an_12:28">12:28</span> Ukuba ke ingca, leyo isendle, ethi
namhla ibekho, ize ngomso iphoswe eziko, wenjenjalo uThixo ukuyambesa,
wobeka phi na ke kuni, bantundini balukholo luncinane?

<span id="an_12:29">12:29</span> Nani nize ningafuni ukuthi ningadla
ntoni na, nisele ntoni na; kanjalo nize ningathingazi;

<span id="an_12:30">12:30</span> ngokuba zonke ezo nto zingxanyelwe
ziintlanga zehlabathi; uYihlo ke uyazi ukuba niziswele ezo zinto.

<span id="an_12:31">12:31</span> Funani ubukumkani bukaThixo nina, zaye
zonke ezo zinto ziya kongezelelwa kuni.

<span id="an_12:32">12:32</span> Musani ukoyika, mhlambi mncinane;
ngokuba kukholekile kuYihlo ukuninika ubukumkani.

<span id="an_12:33">12:33</span> Thengisani ngeempahla zenu, nilize
ngazo; zenzeleni iingxowa zemali ezingagugiyo, ubutyebi obungapheliyo
emazulwini, apho kungasondeliyo sela, kungonakalisiyo nanundu;

<span id="an_12:34">12:34</span> kuba apho bukhona ubutyebi benu, yoba
lapho nentliziyo yenu.

<span id="an_12:35">12:35</span> Mazibe zibhinqiwe izinqe zenu, nezibane
zenu zivutha;

<span id="an_12:36">12:36</span> nani nibe njengabantu abayilindileyo
inkosi yabo, xeshikweni iya kubuya emsithweni; ukuze bathi, yakufika
inkqonkqoze, bayivulele kwaoko.

<span id="an_12:37">12:37</span> Banoyolo abo bakhonzi, eyothi yakufika
inkosi, ibafumane belindile. Inene ndithi kuni, iya kubhinqa,
ibangqengqise bona, ize isondele ibalungiselele.

<span id="an_12:38">12:38</span> Nokuba ithe yeza ngowesibini umlindo
wobusuku, nokuba ithe yeza ngowesithathu umlindo, yafika kunjalo,
banoyolo abo bakhonzi.

<span id="an_12:39">12:39</span> Kwazini ke oku, ukuba umninindlu
ebesazi ukuba isela liza ngaliphi na ilixa, ange elindile, akayiyekela
indlu yakhe igqojozwe.

<span id="an_12:40">12:40</span> Nani ngoko yibani nilungile; ngokuba
uNyana woMntu uza ngelixa eningalikhumbuleliyo.

<span id="an_12:41">12:41</span> Wathi ke uPetros kuye, Nkosi, lo
mzekeliso uwuthetha kuthi, uwuthetha kubo bonke, kusini na?

<span id="an_12:42">12:42</span> Ithe ke iNkosi, Ngubani na ke elo gosa
lithembekileyo, liqondileyo, eyothi inkosi ilimise phezu kwabendlu yayo,
ukuze libanike umamkelo wabo wokudla ngexesha elifanelekileyo?

<span id="an_12:43">12:43</span> Unoyolo loo mkhonzi eyothi, yakufika
inkosi yakhe, imfumane esenjenjalo.

<span id="an_12:44">12:44</span> Inene ndithi kuni, iya kummisa phezu
kwayo yonke impahla yayo.

<span id="an_12:45">12:45</span> Ukuba ke loo mkhonzi uthe entliziyweni
yakhe, Inkosi yam iyalibala ukuza; aze aqale azibethe izicaka
nezicakakazi, adle, asele, anxile:

<span id="an_12:46">12:46</span> yofika inkosi yaloo mkhonzi ngemini
angayilindeleyo, nangelixa angalaziyo, ize imnqumle kubini, immisele
isabelo sakhe nabangathembekileyo.

<span id="an_12:47">12:47</span> Yena ke loo mkhonzi, ubekwazi ukuthanda
kwenkosi yakhe, akalungisa, akenza ngokuthanda kwayo, uya kutyatyulwa
ngemivumbo emininzi;

<span id="an_12:48">12:48</span> ke yena obengazi, wenza ke okufanele
imivumbo, uya kutyatyulwa ibe mbalwa. Kubo bonke abanikwe okukhulu, kuya
kufunwa okukhulu kubo; nakulowo kubekwe okukhulu kuye, kuya kubizwa
okungaphezulu.

<span id="an_12:49">12:49</span> Ndize kuphosa umlilo ehlabathini; hayi,
ukufuna kwam, ukunga unge useluphenjiwe!

<span id="an_12:50">12:50</span> Kukho ke lubhaptizo ndifanele
ukubhaptizwa ngalo; asikuko nokuba ndicinezelekile lude lufezeke.

<span id="an_12:51">12:51</span> Niba ndize kungenisa uxolo na
ehlabathini? Ndithi kuni, Hayi, kanye ndize kungenisa imbambano.

<span id="an_12:52">12:52</span> Kuba kuya kuthi, kuthabathela kwalapha,
kubekho abahlanu ndlwini-nye bebambene, abathathu bebambene nababini,
nababini bebambene nabathathu.

<span id="an_12:53">12:53</span> Kuya kubambana uyise nonyana, unyana
noyise; unina nentombi, intombi nonina; uninazala nomolokazana,
umolokazana noninazala.

<span id="an_12:54">12:54</span> Wayesithi ke nakuzo izihlwele, Xa nithe
nalibona ilifu liphuma entshonalanga, nithi kwaoko, Kuza isiphango;
kusuke kube njalo.

<span id="an_12:55">12:55</span> Naxa sukuba nibona umoya wasezantsi
uvuthuza, nithi, Kuya kubakho ulophu; lusuke lubekho.

<span id="an_12:56">12:56</span> Bahanahanisindini, niyakwazi
ukuyicalula imbonakalo yomhlaba neyezulu; kungani na ke ukuba
ningalicaluli lona eli xesha?

<span id="an_12:57">12:57</span> Yini na ke ukuba nina ngokwenu
ningakwahluli okububulungisa?

<span id="an_12:58">12:58</span> Kuba xa uya nommangaleli wakho phambi
komlawuli, yithi endleleni apho usebenze ukuthi uzikhulule kuye; hleze
akurholele kumgwebi, aze umgwebi akunikele kumsila, umsila ukuphose
entolongweni.

<span id="an_12:59">12:59</span> Ndithi kuwe, Akusayi kukha uphume khona
apho, ude uhlawule nemalanana yokugqibela.

<span id="an_13:1">13:1</span> Ke kaloku kwaye kukho abathile ngelo
xesha, ababembikela amaGalili, agazi uPilato waliphithikeza namadini
awo.

<span id="an_13:2">13:2</span> Waphendula uYesu wathi kubo, Niba na loo
maGalili ebengaboni ngaphezu kwawo onke amaGalili, ngokuba eve ubunzima
obunjalo?

<span id="an_13:3">13:3</span> Ndithi kuni, Hayi; nothi xa sukuba
ningaguquki, nitshabalale kwangokunjalo nonke.

<span id="an_13:4">13:4</span> Hi, bona abo balishumi elinesibhozo,
bawelwa yinqaba eseSilowa, yababulala; niba na babenetyala ngaphezu
kwabo bonke abantu abemiyo eYerusalem?

<span id="an_13:5">13:5</span> Ndithi kuni, Hayi; nothi, xa sukuba
ningaguquki, nitshabalale kwangokunjalo nonke.

<span id="an_13:6">13:6</span> Wabethetha ke lo mzekeliso: Ubani
wayenomkhiwane, utyelwe esidiliyeni sakhe; weza efuna isiqhamo kuwo,
akafumana nto.

<span id="an_13:7">13:7</span> Wathi ke kumsebenzi-sidiliya, Uyabona,
ndiminyaka mithathu ndiza ndifuna isiqhamo kulo mkhiwane, ndingafumani
nto; wugawule; yini na ukuba ude uphuthise nomhlaba.

<span id="an_13:8">13:8</span> Aphendule ke yena athi kuye, Nkosi,
wuyeke nangalo mnyaka, ndide khendimbe ndiwurhaqe, ndigalele umgquba.

<span id="an_13:9">13:9</span> Ukuba ke uthe wavelisa isiqhamo,
wowuyeka; ke ukuba akubanga njalo, wobuya uwugawule.

<span id="an_13:10">13:10</span> Ke kaloku wayefundisa kwenye yezindlu
zesikhungu ngayo isabatha.

<span id="an_13:11">13:11</span> Kwabonakala kukho ntokazi ibinomoya
Wobulwelwe iminyaka elishumi elinesibhozo; yaye igobile, ingenako kanye
ukuziphakamisa.

<span id="an_13:12">13:12</span> Eyibonile ke uYesu, wayibiza wathi
kuyo, Ntokazindini, khululeka ebulwelweni bakho.

<span id="an_13:13">13:13</span> Wayibeka ke izandla; yoluka kwangoko,
yazukisa uThixo.

<span id="an_13:14">13:14</span> Ke kaloku waphendula umphathi wendlu
yesikhungu, ecaphuka kuba uYesu waphilisa ngesabatha, wathi kwizihlwele,
Mithandathu imihla ekufanele ukusetyenzwa ngayo; yizani ngayo ngoko
niphiliswe, kungabi ngawo umhla wesabatha.

<span id="an_13:15">13:15</span> Yamphendula ngoko iNkosi, yathi,
Mhanahanisindini, akathi na elowo kuni ayikhulule ngesabatha inkomo
yakhe, nokuba liesile lakhe, emkhumbini wesitali, alirhole aye kuliseza?

<span id="an_13:16">13:16</span> Lo ke, eyintombi ka-Abraham nje,
ayibophileyo uSathana, khangela, le minyaka ilishumi elinesibhozo,
ubengamele ukukhululwa na kulo mabophe ngomhla wesabatha?

<span id="an_13:17">13:17</span> Akubon’ ukuba uyazithetha ezo ndawo,
badaniswa bonke abachasene naye; zathi zonke izihlwele zavuya ngazo
zonke izinto ezizukileyo ezenziwa nguye.

<span id="an_13:18">13:18</span> Wayesithi ke, Bufana nantoni na
ubukumkani bukaThixo? Ndiya kubufanisa nantoni na?

<span id="an_13:19">13:19</span> Bufana nokhozo lwemostade,
awaluthabathayo umntu, waluphosa emyezweni wakhe; lwahluma lwaba ngumthi
omkhulu, zathi iintaka zezulu zahlala emasebeni awo.

<span id="an_13:20">13:20</span> Wabuya wathi, Ndiya kubufanisa nantoni
na ubukumkani bukaThixo?

<span id="an_13:21">13:21</span> Bufana negwele, awalithabathayo umfazi,
walifihla ezilinganisweni zozithathu zomgubo, wada wabiliswa uphela.

<span id="an_13:22">13:22</span> Waye ecanda kwimizi ngemizi, nemizana
ngemizana, efundisa, esinga eYerusalem.

<span id="an_13:23">13:23</span> Ke kaloku wathi othile kuye, Nkosi,
bambalwa na abo basindiswayo?

<span id="an_13:24">13:24</span> Uthe ke yena kubo, Zamani ukungena
ngesango elimxinwa; ngokuba ndithi kuni, baninzi abaya kufuna ukungena,
bakhohlwe.

<span id="an_13:25">13:25</span> Xa selethe wavuka umninindlu, waluvala
ucango, naza naqala ukuma ngaphandle, nokunkqonkqoza elucangweni,
nisithi, Nkosi, nkosi, sivulele: uya kuza aphendule athi kuni, Andinazi
apho nivela khona.

<span id="an_13:26">13:26</span> Niya kwandula niqale ukuthi, Sadla,
sasela, emehlweni akho; nawe wafundisa ezitratweni zethu.

<span id="an_13:27">13:27</span> Athi, Ndithi kuni, andinazi apho nivela
khona; mkani kum, nina nonke basebenzi bokungalungileyo.

<span id="an_13:28">13:28</span> Khona apho kuya kubakho ukulila
nokutshixiza kwamazinyo, xa nithe nabona uAbraham, noIsake, noYakobi,
nabo bonke abaprofeti, ebukumkanini bukaThixo; nibe ke nina nikhutshelwe
phandle.

<span id="an_13:29">13:29</span> Babeya kuza bevela empumalanga
nasentshonalanga, nasentla, nasezantsi, bangqengqe ebukumkanini
bukaThixo.

<span id="an_13:30">13:30</span> Yabonani, bakho abokugqibela abaya kuba
ngabokuqala; bakho nabokuqala abaya kuba ngabokugqibela.

<span id="an_13:31">13:31</span> Kwangaloo mini kweza abaFarisi
abathile, besithi kuye, Phuma umke apha; ngokuba uHerode ufuna
ukukubulala.

<span id="an_13:32">13:32</span> Wathi kubo, Yiyani nithi kuloo
mpungutye, Uyabona, ndikhupha iidemon, ndifinyeze iimpiliso, namhla
nangomso; ndithi ngowesithathu umhla ndifeze.

<span id="an_13:33">13:33</span> Kodwa ndimelwe kukuthi ndihambe namhla
nangomso nangolandelayo; ngokuba akangekhe umprofeti atshabalalele
ngaphandle kweYerusalem.

<span id="an_13:34">13:34</span> Yerusalem, Yerusalem, ebabulalayo
abaprofeti, ibagibisele ngamatye abo bathunywe kuyo! Kufuthi kangakanani
na ndathandayo ukubabuthela ndawonye abantwana bakho, ngohlobo esithi
isikhukukazi siwabuthele ndawonye amantshontsho aso ngaphantsi
kwamaphiko aso, anavuma!

<span id="an_13:35">13:35</span> Yabonani, indlu yenu ishiywa nani ize.
Inene, ndithi ke kuni. Aniyi kuba sandibona, kude kufike ixesha eniya
kuthi, Makabongwe lowo uzayo egameni leNkosi.

<span id="an_14:1">14:1</span> Kwathi, akuba engene ngesabatha endlwini
yomnye wakubaphathi babaFarisi, ukuba adle isonka, bahlala bemlalele
bona.

<span id="an_14:2">14:2</span> Kwabonakala kukho phambi kwakhe mntu
uthile unegalimoya.

<span id="an_14:3">14:3</span> Waphendula uYesu wathetha kubo
abaqondisi-mthetho nabaFarisi, esithi, Kuvumelekile na ukuphilisa
ngesabatha? Bathi quthu ke bona.

<span id="an_14:4">14:4</span> Wamthabatha, wamphilisa, wamndulula.

<span id="an_14:5">14:5</span> Wabaphendula wathi, Lelikabani na kuni
apha iesile, nokuba yinkomo, eya kweyela equleni, aze angayirholi kwaoko
ngomhla wesabatha?

<span id="an_14:6">14:6</span> Bakhohlwa ukumphendula kwezo zinto.

<span id="an_14:7">14:7</span> Ke kaloku wathetha umzekeliso
kwababemenyiwe, akugqala ukunyula kwabo izilili zobukhulu; wathi kubo,

<span id="an_14:8">14:8</span> Xa uthe wamenyelwa emsithweni ngubani,
musa ukungqengqa esililini sobukhulu; hleze obekekileyo kunawe abe
ubemenyiwe nguye,

<span id="an_14:9">14:9</span> eze lowo ubenimemile, athi kuwe, Khwelela
lo mntu; uze uqale ukuthabatha indawo esekugqibeleni udanile.

<span id="an_14:10">14:10</span> Yithi xa uthe wamenywa, uye uhlale
endaweni esekugqibeleni, ukuze, xa athe weza lowo ukumemileyo, athi
kuwe, Sihlobo, nyukela ngasentla., wandule ke ukuba nozuko emehlweni abo
bahleli ndawonye nawe.

<span id="an_14:11">14:11</span> Ngokuba wonke umntu oziphakamisayo, uya
kuthotywa; nozithobayo uya kuphakanyiswa.

<span id="an_14:12">14:12</span> Wayesithi ke nakulowo ummemileyo, Xa
sukuba usenza isidlo sasemini, nokuba sesangokuhlwa, musa ukubiza
izihlobo zakho, nabazalwana bakho, nemizalwane yakho, nabamelwane
abazizityebi; hleze nabo babuye bakumeme, ize oko kube yimbuyekezo kuwe.

<span id="an_14:13">14:13</span> Yithi xa sukuba usenza isidlo, umeme
amahlwempu, izilima, iziqhwala, iimfama;

<span id="an_14:14">14:14</span> woba nentsikelelo; ngokuba abanako
ukubuyekeza kuwe; kuba uya kubuyekezwa wena eluvukweni lwamalungisa.

<span id="an_14:15">14:15</span> Ke kaloku, akuziva ezo zinto omnye
kwabo babehleli naye, wathi kuye, Unoyolo oya kudla isonka ebukumkanini
bukaThixo.

<span id="an_14:16">14:16</span> Uthe ke yena kuye, Umntu othile wenza
isidlo esikhulu, wamema abaninzi.

<span id="an_14:17">14:17</span> Wasusa umkhonzi wakhe ngelixa lesidlo,
ukuba aye kuthi kwabamenyiweyo, Yizani; ngokuba konke sekulungisiwe.

<span id="an_14:18">14:18</span> Baqala bonke ngakunye ukuzilanduleka;
owokuqala wathi kuye, Ndithenge intsimi, kufuneka ukuba ndiphume ndiye
kuyibona; ndiyakucela, mandibe ngowabalandulelwayo.

<span id="an_14:19">14:19</span> Wathi omnye, Ndithenge iinkomo
zeedyokhwe ezintlanu, ndiya kuziva; ndiyakucela mandibe
ngowabalandulelwayo.

<span id="an_14:20">14:20</span> Wathi omnye, Ndizeke umfazi, ngenxa
yoko andinakuza.

<span id="an_14:21">14:21</span> Efikile loo mkhonzi, wayibikela ke
inkosi yakhe ezo ndawo. Wandula waqumba umninindlu, wathi kumkhonzi
wakhe, Phuma kamsinya, uye ezitratweni nakwizitratwana zomzi, uqukele
apha amahlwempu nezilima neziqhwala neemfama.

<span id="an_14:22">14:22</span> Wathi umkhonzi, Nkosi, kwenzeke
njengoko ubuyalele, ukanti kusekho indawo.

<span id="an_14:23">14:23</span> Yathi inkosi kumkhonzi lowo, Phuma uye
ezindleleni, nasezintangweni, ubanyanzele bangene, ukuze indlu yam
izale.

<span id="an_14:24">14:24</span> Kuba ndithi kuni, akukho nanye kuloo
madoda abemenyiwe, eya kusiva isidlo sam.

<span id="an_14:25">14:25</span> Ke kaloku kwaye kuhamba naye izihlwele
ezikhulu; wajika, wathi kuzo,

<span id="an_14:26">14:26</span> Ukuba ubani uza kum, angamthiyi uyise,
nonina, nomfazi, nabantwana, nabazalwana, nodade, ewe, nobakhe ubomi,
akanakuba ngumfundi wam.

<span id="an_14:27">14:27</span> Nosukuba engawuthwali umnqamlezo wakhe,
andilandele, akanakuba ngumfundi wam.

<span id="an_14:28">14:28</span> Kuba nguwuphi na kuni othi, ethanda
ukwakha inqaba, angakhe ahlale phantsi kuqala, abale indleko, ukuba
unazo na izinto zokuyigqiba?

<span id="an_14:29">14:29</span> Hleze, akubon’ ukuba usibekile isiseko,
angabi nakugqiba, bathi bonke ababonelayo baqale ukuhlekisa ngaye,

<span id="an_14:30">14:30</span> besithi, Lo mntu waqala ukwakha,
wakhohlwa ukugqiba.

<span id="an_14:31">14:31</span> Kananjalo nguwuphi na ukumkani othi,
esiya kuhlangana nomnye ukumkani emfazweni, angakhe ahlale phantsi
kuqala, acinge ukuba unako na, enashumi-nye lamawaka, ukuhlangabeza
omzelayo enamashumi amabini amawaka?

<span id="an_14:32">14:32</span> Ukuba ke akanako, uthi esekude, athume
isigidimi, acele iindawo zoxolo.

<span id="an_14:33">14:33</span> Ngokukwanjalo ngoko, wonke umntu kuni
ongazishiyiyo zonke iimpahla zakhe, akanakuba ngumfundi wam.

<span id="an_14:34">14:34</span> Ilungile ityuwa; ke ukuba ityuwa ithe
ayaba nasongo, yothiwani na ukuvakaliswa?

<span id="an_14:35">14:35</span> Ayiwulungele nomhlaba, ayiwulungele
nomgquba; ilahlelwa phandle. Lowo uneendlebe zokuva makeve.

<span id="an_15:1">15:1</span> Ke kaloku, babesondela kuye bonke
ababuthi berhafu naboni, ukuba bamve.

<span id="an_15:2">15:2</span> Babekrokra ke abaFarisi nababhali,
besithi, Lo wamkela aboni, adle nabo.

<span id="an_15:3">15:3</span> Wathetha ke kubo lo mzekeliso, esithi,

<span id="an_15:4">15:4</span> Nguwuphi na umntu kuni othi, enekhulu
lezimvu, ize kulahleke enye kuzo, angazishiyi ezingamashumi asithoba
anesithoba entlango, asinge kuleyo ilahlekileyo, ade ayifumane?

<span id="an_15:5">15:5</span> Athi ke akuyifumana, ayibeke emagxeni
akhe, evuya.

<span id="an_15:6">15:6</span> Athi akufika ekhaya, ababizele ndawonye
abahlobo nabamelwane, esithi kubo, Vuyisanani nam, ngokuba ndiyifumene
imvu yam ebilahlekile.

<span id="an_15:7">15:7</span> Ndithi kuni, ngokukwanjalo kuya kubakho
uvuyo emazulwini ngomoni eba mnye oguqukayo, kunamashumi asithoba
anesithoba amalungisa, angaswele nguquko.

<span id="an_15:8">15:8</span> Kanjalo nguwuphi na umfazi eneedrarhima
zilishumi, ongethi, ukuba ithe yalahleka enye idrarhima, alumeke
isibane, ayitshayele indlu, afune enyamekile, ade ayifumane?

<span id="an_15:9">15:9</span> Athi akuyifumana, ababizele ndawonye
abahlobo nabamelwane, esithi, Vuyisanani nam, ngokuba ndiyifumene
idrarhima ebindilahlekile.

<span id="an_15:10">15:10</span> Ngokukwanjalo ndithi kuni, kubakho
uvuyo emehlweni ezithunywa zikaThixo ngomoni eba mnye oguqukayo.

<span id="an_15:11">15:11</span> Ke kaloku wathi, Umntu othile ube
enoonyana ababini.

<span id="an_15:12">15:12</span> Wathi omnci wabo kuyise, Bawo, ndinike
isahlulo sempahla esilunge nam. Wababela imfuyo leyo.

<span id="an_15:13">15:13</span> Kuthe kungekabi ntsuku zininzi,
wahlanganisa into yonke unyana omnci, wesuka kwelakowabo, waya ezweni
elikude; wathi khona apho wayichitha impahla yakhe ngentlalo
yokuzibhubhisa.

<span id="an_15:14">15:14</span> Akubon’ ukuba udle konke, kwabakho
indlala enzima kwelo zwe, waqala ukuswela naye.

<span id="an_15:15">15:15</span> Waya wanamathela komnye kubemi belo
zwe; wathi yena wamthumela emihlabeni yakhe, ukuba aye kwalusa iihagu.

<span id="an_15:16">15:16</span> Ubenqwenela ke ukusizalisa isisu sakhe
ngeengxam ezabe zidliwa ziihagu; bekungekho mntu umphayo.

<span id="an_15:17">15:17</span> Ke kaloku, akuba nokuziqonda, wathi,
Kanene bangakanani na abaqeshwa bakabawo, abadikwa zizonka; nanku ke mna
ndiphela yindlala?

<span id="an_15:18">15:18</span> Ndiya kusuka ndiye kubawo, ndithi kuye,
Bawo, ndonile kuwo amazulu, nasemehlweni akho.

<span id="an_15:19">15:19</span> Andisafanele kubizwa ngonyana wakho;
ndenze ndibe njengomnye kubaqeshwa bakho.

<span id="an_15:20">15:20</span> Wesuka weza kuyise. Ke kaloku, akubon’
ukuba usekude lee, uyise wambona, wasikwa yimfesane, wagidima, wawa
entanyeni yakhe, wamanga.

<span id="an_15:21">15:21</span> Wathi ke unyana kuye, Bawo, ndonile
kuwo amazulu, nasemehlweni akho; andisafanele kubizwa ngonyana wakho.

<span id="an_15:22">15:22</span> Uthe ke uyise kubakhonzi bakhe, Rholani
ingubo ende, eyona intle, nimambathise, nifake umsesane esandleni sakhe,
neembadada ezinyaweni zakhe.

<span id="an_15:23">15:23</span> Nizise ithole, eliya lityetyisiweyo,
nixhele; sidle, sibe nemihlali.

<span id="an_15:24">15:24</span> Ngokuba lo nyana wam ubefile, wabuya
waphila; ubelahlekile, wafunyanwa. Baqala ke ukuba nemihlali.

<span id="an_15:25">15:25</span> Ke kaloku unyana wakhe omkhulu
ebesentsimini; wathi xa azayo, wasondela endlwini, weva ukugwala
nokududa.

<span id="an_15:26">15:26</span> Wabizela kuye omnye kubakhonzi, wambuza
ukuba zingaba ziyini na ezi zinto.

<span id="an_15:27">15:27</span> Uthe ke yena kuye, Umninawa wakho
ufikile; uyihlo ke uxhele ithole, eliya lityetyisiweyo; ngokuba ebuye
wamzuzu ephilile.

<span id="an_15:28">15:28</span> Waqumba ke, akavuma nokungena. Uphumile
ke uyise wambongoza.

<span id="an_15:29">15:29</span> Waphendula ke yena wathi kuyise,
Uyabona, le minyaka ingakanana ndiyakukhonza, andizanga ndigqithe
mthetho wakho; ukanti akuzanga undinike netakane eli, ukuze ndenze
imihlali nezam izihlobo;

<span id="an_15:30">15:30</span> kodwa xenikweni afikileyo lo nyana
wakho, wayidlayo wayigqiba impilo yakho namahenyukazi, umxhelele ithole
eliya lityetyisiweyo.

<span id="an_15:31">15:31</span> Uthe ke yena kuye, Mntwana wam, wena
uhleli unam, nazo zonke izinto zam zezakho.

<span id="an_15:32">15:32</span> Besimelwe kukuthi senze imihlali ke,
sivuye; ngokuba umninawa wakho lo ubefile, wabuya waphila; ubelahlekile,
wafunyanwa.

<span id="an_16:1">16:1</span> Ke kaloku, wayesithi nakubafundi bakhe,
Kwaye kukho umntu othile osisityebi, obenegosa; laza lona lancethezwa
kuye, ukuba lingoyichithayo impahla yakhe.

<span id="an_16:2">16:2</span> Elibizile ke, wathi kulo, Yintoni na le
ndiyivayo ngawe? Khawenze ingxelo yobugosa bakho; kuba akusayi kuba saba
ligosa.

<span id="an_16:3">16:3</span> Lathi ke igosa ngaphakathi kwalo, Ndiya
kuthini na? Ngokuba inkosi yam iyabuhlutha ubugosa kum; ukumba
kundikhohlile; ukungqiba, ndineentloni.

<span id="an_16:4">16:4</span> O! ndiyayazi into endiya kuyenza, ukuze
xa ndithe ndakhutshwa ebugoseni, bandamkele ezindlwini zabo.

<span id="an_16:5">16:5</span> Libabizele kulo ngabanye abanetyala
enkosini yalo, lathi kowokuqala, Unatyala lingakanani na enkosini yam?

<span id="an_16:6">16:6</span> Uthe ke yena, Likhulu leebhate zeoli.
Lathi kuye, Thabatha iphetshana lakho, uhlale phantsi msinya, ubhale
amashumi amahlanu.

<span id="an_16:7">16:7</span> Emva koko lathi komnye, Wena ke unatyala
lingakanani na? Uthe ke yena, Likhulu leekore zengqolowa. Lathi kuye,
Thabatha iphetshana lakho, ubhale amashumi asibhozo.

<span id="an_16:8">16:8</span> Yaza inkosi leyo yalincoma igosa
elingalungisiyo, ngokuba lenza ngokuqonda; ngokuba bona abeli phakade
kwesabo isizukulwana banokuqonda, ngaphezu kwabo abokukhanya.

<span id="an_16:9">16:9</span> Nam ndithi kuni, Zenzeleni izihlobo ngabo
ubutyebi bokungalungisi, ukuze xa nithe naphelelwa, namkelwe eminqubeni
engunaphakade.

<span id="an_16:10">16:10</span> Othembekileyo kokuncinane, uthembekile
nakokukhulu; nongalungisiyo kokuncinane, akalungisi nakokukhulu.

<span id="an_16:11">16:11</span> Ukuba ngoko anibanga nakuthembeka
ebutyebini bokungalungisi, ngubani na owonithemba kobo buyinyaniso?

<span id="an_16:12">16:12</span> Nokuba anibanga nakuthembeka koko
komnye, ngubani na oya kuninika okukokwenu?

<span id="an_16:13">16:13</span> Akukho mkhonzi unako ukukhonza nkosi
mbini; kuba eya kuyithiya le, athande leya; athi mhlawumbi abambelele
kule, ayidele leya; aninako ukukhonza uThixo nobutyebi.

<span id="an_16:14">16:14</span> Ke kaloku baye beziva ezo ndawo zonke
nabo abaFarisi, amathanda-mali; baye bemsinekela ke.

<span id="an_16:15">16:15</span> Wathi kubo, Nina ningabazigwebelayo
emehlweni abantu; kodwa uThixo uyazazi iintliziyo zenu; ngokuba oko
kuphakanyisiweyo phakathi kwabantu, kulisikizi emehlweni kaThixo.

<span id="an_16:16">16:16</span> Yayingumthetho nabaprofeti kwada
kwakuYohane; kuselokoko, ubukumkani bukaThixo buyashunyayelwa, bonke
bayangena kubo ngokugonyamela.

<span id="an_16:17">16:17</span> Ke kulula ukuba lidlule izulu nomhlaba,
kunokuba kuwe nalinye isuntswana lomthetho.

<span id="an_16:18">16:18</span> Wonke umntu omalayo umfazi wakhe, azeke
wumbi, uyakrexeza; nomntu wonke ozeka owalene nendoda, uyakrexeza.

<span id="an_16:19">16:19</span> Ke bekukho umntu othile osisityebi,
obevatha ezibomvu nezelinen ecikizekileyo, esenza imihlali yokuzuka
kwakhe imihla yonke.

<span id="an_16:20">16:20</span> Bekukho ke hlwempu lithile, ligama
linguLazaro, elalikhahlelwe esangweni lakhe, lizele zizilonda,

<span id="an_16:21">16:21</span> linqwenela ukuhluthiswa ngeemvuthuluka
eziwa etafileni yesityebi eso; zibe zisithi izinja, zize zikhothe
izilonda zalo.

<span id="an_16:22">16:22</span> Ke kaloku lathi lafa ihlwempu elo,
lasiwa zizithunywa zezulu esifubeni sika-Abraham; safa ke nesityebi,
sangcwatywa.

<span id="an_16:23">16:23</span> Size, sikwelabafileyo, siphakamise
amehlo aso sisentuthumbeni, simbone uAbraham ekude, ulazaro esesifubeni
sakhe.

<span id="an_16:24">16:24</span> Samemeza sona sathi, Bawo, Abraham,
ndenzele inceba, uthume uLazaro, ukuba athi nkxu incam yomnwe wakhe
emanzini, aphozise ulwimi lwam; ngokuba ndiyathuthunjelwa kweli
langatye.

<span id="an_16:25">16:25</span> Uthe ke uAbraham, Mntwana wam, khumbula
ukuba wena wazifincelela ebomini bakho izinto zakho ezilungileyo,
noLazaro ngokukwanjalo izinto ezimbi; ngoku ke yena uyathuthuzelwa, wena
ke uyathuthunjelwa.

<span id="an_16:26">16:26</span> Kananjalo ngaphandle kwale nto yonke,
phakathi kwethu nani kuthiwe zinzi umsantsa omkhulu, ukuze aba bathanda
ukuphumela, besuka apha besiya kuni, bangabi nako; bathi nabalapho,
bangabi nakuwelela kuthi.

<span id="an_16:27">16:27</span> Sathi, Ndiyakucela ngoko, bawo, ukuba
umthume endlwini kabawo; kuba ndinabazalwana abahlanu;

<span id="an_16:28">16:28</span> ukuba abaqononondise, ukuze bangathi
nabo beze kule ndawo yentuthumbo.

<span id="an_16:29">16:29</span> Athi uAbraham kuso, BanoMoses
nabaprofeti, mabeve bona.

<span id="an_16:30">16:30</span> Sithe ke sona, Hayi, bawo Abraham;
ukuba kuthe kwaya kubo ovela kwabafileyo, boguquka.

<span id="an_16:31">16:31</span> Uthe ke kuso, Ukuba uMoses nabaprofeti
ababeva, abayi koyiseka, nokuba kuthe kwavuka bani kwabafileyo.

<span id="an_17:1">17:1</span> Wathi ke kubo abafundi, Azinakuba zingezi
izikhubekiso; yeha ke, loo mntu ziza ngaye!

<span id="an_17:2">17:2</span> Angasizakala kanye, ethe wagangxwa ilitye
lokusila entanyeni yakhe, wajulelwa elwandle, kunokuba akhubekise noko
amnye kwaba bancinane.

<span id="an_17:3">17:3</span> Zilumkeleni; ukuba ke umzalwana wakho
uthe wakona, mkhalimele; ukuba uthe waguquka, mxolele.

<span id="an_17:4">17:4</span> Nokuba uthe wakona kasixhenxe ngemini,
waza wabuyela kuwe kasixhenxe ngemini, esithi, Ndiyaguquka, wothi
umxolele.

<span id="an_17:5">17:5</span> Abapostile bathi eNkosini, Songezelele
ukholo.

<span id="an_17:6">17:6</span> Ithe ke iNkosi, Ukuba beninokholo
olunjengokhozo lwemostade, beningathi kulo mthombe, Ncothuka, utyaleke
phakathi elwandle; uze unive.

<span id="an_17:7">17:7</span> Ngubani na ke kuni, enomkhonzi elima,
mhlawumbi esalusa, oya kuthi, akungena evela entsimini, athi kwaoko
kuye, Yiza uhlale phantsi;

<span id="an_17:8">17:8</span> ongayi kuthi kanye kuye, Lungisa into
endiya kuyidla, uze ubhinqe, undilungiselele, ndide ndidle ndisele;
wothi emva koko udle usele nawe?

<span id="an_17:9">17:9</span> Anganombulelo kuloo mkhonzi yini na,
ngokuba enze izinto azimiselweyo? Anditsho mna.

<span id="an_17:10">17:10</span> Ngokukwanjalo nani, xa nithe nazenza
zonke izinto enazimiselwayo, Yithini, Singabakhonzi abangancedi lutho;
ngokuba sanele ukwenza oko besimelwe kukuthi sikwenze.

<span id="an_17:11">17:11</span> Kwathi ekuhambeni kwakhe ukuya
eYerusalem, wacanda phakathi kwelamaSamariya nelaseGalili yena.

<span id="an_17:12">17:12</span> Akubon’ ukuba ungena mzini uthile,
amhlangabeza amadoda alishumi eneqhenqa, amela mgama.

<span id="an_17:13">17:13</span> Wona aphakamisa ilizwi, esithi, Yesu,
Mongameli, senzele inceba.

<span id="an_17:14">17:14</span> Ewabonile ke, wathi kuwo, Hambani niye
kuzibonakalalisa kubabingeleli. Kwathi ekuyeni kwawo, ahlanjululwa.

<span id="an_17:15">17:15</span> Ithe ke enye kuwo apho, yakubona ukuba
iphilisiwe, yabuya imzukisa uThixo ngezwi elikhulu.

<span id="an_17:16">17:16</span> Yawa ngobuso ezinyaweni zakhe, ibulela
kuye; yaye yona ingumSamariya.

<span id="an_17:17">17:17</span> Waphendula ke uYesu wathi,
Babengahlanjululwanga belishumi na? Baphi na ke abasithoba?

<span id="an_17:18">17:18</span> Akufumanekanga na babuyileyo, besiza
kuzukisa uThixo, ngulo wolunye uhlanga yedwa na?

<span id="an_17:19">17:19</span> Wathi kuye, Vuka, uhambe; ukholo lwakho
lukusindisile.

<span id="an_17:20">17:20</span> Ke kaloku, akubuzwa ngabaFarisi ukuba
ubukumkani bukaThixo buya kufika nini na, wabaphendula wathi, Ubukumkani
bukaThixo abufiki bunokulolongeka.

<span id="an_17:21">17:21</span> Kanjalo akuyi kuthiwa, Nabu apha!
Nabuya phaya! Kuba, yabonani, ubukumkani bukaThixo bungaphakathi kwenu.

<span id="an_17:22">17:22</span> Wathi ke kubo abafundi, Kuya kufika
mihla, niya kunqwenela ngayo ukuwubona noko umnye umhla woNyana woMntu,
ningawuboni;

<span id="an_17:23">17:23</span> baya kuthi ke kuni, Nanku apha! Nankuya
phaya! Musani ukuya, ningaphuthumi nokuphuthuma.

<span id="an_17:24">17:24</span> Kuba kwanjengokuba umbane ubaneka,
uphuma kwelinye icala eliphantsi kwezulu, ukhanye usingise kwelinye
eliphantsi kwezulu, uya kuba njalo noNyana woMntu ngomhla wakhe.

<span id="an_17:25">17:25</span> Kodwa kuqala umelwe kukuthi eve
ubunzima obuninzi, alahlwe sesi sizukulwana.

<span id="an_17:26">17:26</span> Njengoko kwaye kuhle ngemihla kaNowa,
koba njalo nangemihla yoNyana woMntu.

<span id="an_17:27">17:27</span> Babesidla, babesela, babezeka,
babesendisa, kwada kwayimini awangena ngayo uNowa emkhombeni; wafika
unogumbe, wabatshabalalisa bonke.

<span id="an_17:28">17:28</span> Njengoko kwaye kunjalo nangemihla
kaLote; babesidla, babesela, babethenga, babethengisa, babetyala,
babesakha;

<span id="an_17:29">17:29</span> kodwa ngemini awaphuma ngayo uLote
eSodom, kwana umlilo nesulfure ezulwini, batshatyalaliswa bonke.

<span id="an_17:30">17:30</span> Kuya kuba kwanjengoko ngemini atyhileka
ngayo uNyana woMntu.

<span id="an_17:31">17:31</span> Ngaloo mini, oya kuba phezu kwendlu,
zibe iimpahla zakhe zisendlwini, makangehli aye kuzithabatha.
Kwangokunjalo, nosentsimini makangabuyeli kwezisemva.

<span id="an_17:32">17:32</span> Khumbulani umkaLote.

<span id="an_17:33">17:33</span> Othe wafuna ukuwusindisa umphefumlo
wakhe, wolahlekelwa nguwo; othe wawulahla, uya kuwulondoloza.

<span id="an_17:34">17:34</span> Ndithi kuni, Ngobo busuku ababini boba
sililini sinye; omnye amkelwe, omnye ashiywe.

<span id="an_17:35">17:35</span> Amankazana amabini oba esila ndawonye;
enye yamkelwe, enye ishiywe.

<span id="an_17:36">17:36</span> Abantu ababini boba sentsimini; omnye
amkelwe, omnye ashiywe.

<span id="an_17:37">17:37</span> Baphendula bathi kuye, Phi na, Nkosi?
Ithe ke yona kubo, Apho sikhona isidumbu, aya kuhlanganisana khona
amaxhalanga.

<span id="an_18:1">18:1</span> Ke kaloku, wayethetha nomzekeliso kubo,
wokuba bamelwe kukuhlala bethandaza, bangethi amandla;

<span id="an_18:2">18:2</span> esithi, Kwaye kukho umgwebi emzini
othile, ongamoyikiyo uThixo, ongamhloneleyo nomntu.

<span id="an_18:3">18:3</span> Bekukho ke umhlolokazi othile kuloo mzi,
obemana ukuza kuye, esithi, Ndikhulule kummangaleli wam.

<span id="an_18:4">18:4</span> Kwaba mzuzu engavumi; kodwa kamva wathi
ngaphakathi kwakhe, Nakuba ndingamoyiki uThixo, ndingamhlonele nomntu:

<span id="an_18:5">18:5</span> noko, ngenxa yokuba lo mhlolokazi
endibulala, ndomlungisa, ndimkhulule, hleze ade eze andaphule.

<span id="an_18:6">18:6</span> Ithe ke iNkosi, Kuveni okuthethwa
ngumgwebi ongalungisiyo.

<span id="an_18:7">18:7</span> Ke yena uThixo akayi kukha abalungise na
abanyulwa bakhe, abakhala kuye imini nobusuku, noko azeka kade umsindo
ngabo?

<span id="an_18:8">18:8</span> Ndithi kuni, Uya kubalungisa, abakhulule
kamsinya. Kodwa ke akufika uNyana woMntu, wolufumana na ke ukholo
ehlabathini apha?

<span id="an_18:9">18:9</span> Ke kaloku wathetha lo mzekeliso
nakwabathile, ababekholose ngokuthi ngaphakathi kwabo bangamalungisa,
bengabenze nto abanye:

<span id="an_18:10">18:10</span> Amadoda amabini enyuka aya etempileni,
esiya kuthandaza; enye ingumFarisi, enye ingumbuthi werhafu.

<span id="an_18:11">18:11</span> UmFarisi, ezimise yedwa, wayethandaza
esithi, Thixo, ndiyabulela kuwe, ukuba ndingenjengabanye abantu,
abaphangi, abangemalungisa, abakrexezi; ndingenjengaye nalo mbuthi
werhafu.

<span id="an_18:12">18:12</span> Ndizila ukudla kabini ngeveki,
ndinikela izishumi zako konke endikuzuzayo.

<span id="an_18:13">18:13</span> Waye umbuthi werhafu emi kude,
engathandi nokuphakamisela amehlo akhe ezulwini; wamana ukubetha
esifubeni sakhe, esithi, Thixo, yiba netarhu kum, mna moni.

<span id="an_18:14">18:14</span> Ndithi kuni, Wehla lo waya endlwini
yakhe, egwetyelwe yena kunalowa; ngokuba wonke umntu oziphakamisayo uva
kuthotywa; nozithobayo ke uya kuphakanyiswa.

<span id="an_18:15">18:15</span> Ke kaloku baye bezisa kuye neentsana
zabo, ukuze azichukumise; bebonile ke abafundi, babakhalimela.

<span id="an_18:16">18:16</span> Ke yena uYesu wazibizela kuye, wathi,
Bavumeleni abantwana beze kum, ningabaleli; kuba ubukumkani bukaThixo
bubobabo banjalo.

<span id="an_18:17">18:17</span> Inene, ndithi kuni, Othe akabamkela
ubukumkani bukaThixo njengomntwana, akasayi kukha angene kubo.

<span id="an_18:18">18:18</span> Umphathi othile wambuza, esithi,
Mfundisi ulungileyo, mandenze ntoni na, ukuze ndibudle ilifa ubomi
obungunaphakade?

<span id="an_18:19">18:19</span> Uthe ke uYesu kuye, Yini na ukuba uthi
ndilungile? Akukho ulungileyo, mnye kwaphela, nguThixo.

<span id="an_18:20">18:20</span> Uyayazi imithetho: musa ukukrexeza,
musa ukubulala, musa ukuba, musa ukungqina ubuxoki, beka uyihlo nonyoko.

<span id="an_18:21">18:21</span> Uthe ke yena, Zonke ezo zinto
ndazigcina kwasebuncinaneni bam.

<span id="an_18:22">18:22</span> Ekuvile ke oko uYesu, wathi kuye,
Kusekho nto-nye uyisweleyo; zonke izinto onazo thengisa ngazo, wabele
amahlwempu; woba nobutyebi ke emazulwini; uze undilandele.

<span id="an_18:23">18:23</span> Ezivile ke ezo ndawo, waba buhlungu
kakhulu; kuba ube esisityebi kunene.

<span id="an_18:24">18:24</span> UYesu akumbona ke ebuhlungu kakhulu,
wathi, Hayi, ukuba ngenkankulu, ukuthi abo banobutyebi bangene
ebukumkanini bukaThixo.

<span id="an_18:25">18:25</span> Kuba kulula ukuba inkamela iphumele
entunjeni yenaliti, kunokuba isityebi singene ebukumkanini bukaThixo.

<span id="an_18:26">18:26</span> Bathi ke abo bevayo, Ngubani na ke
ongasindiswayo?

<span id="an_18:27">18:27</span> Uthe ke yena, Izinto ezingenakwenzeka
kubantu, zinokwenzeka kuye uThixo.

<span id="an_18:28">18:28</span> Uthe ke uPetros, Uyabona, thina sishiye
izinto zonke, sakulandela.

<span id="an_18:29">18:29</span> Uthe ke yena kubo, Inene, ndithi kuni,
Akukho namnye ushiye indlu, nokuba ngabazali, nokuba ngabazalwana,
nokuba ngumfazi, nokuba ngabantwana, ngenxa yobukumkani bukaThixo,

<span id="an_18:30">18:30</span> ongasayi kwamkela izinto
eziphindaphindiweyo ngalo eli xesha, aze ngelo lizayo iphakade amkele
ubomi obungunaphakade.

<span id="an_18:31">18:31</span> Ke kaloku ubathabathile abalishumi
elinababini, wathi kubo, Niyabona, siyenyuka, siya eYerusalem; zaye ziya
kuphelela zonke izinto ezibhaliweyo ngabaprofeti, kuye uNyana woMntu.

<span id="an_18:32">18:32</span> Kuba uya kunikelwa kuzo iintlanga,
kudlalwe ngaye, aphathwe kakubi, atshicelwe;

<span id="an_18:33">18:33</span> zimtyakatye, zimbulale; athi ngomhla
wesithathu abuye avuke.

<span id="an_18:34">18:34</span> Bona abaqondanga nento kwezi zinto;
laye neli lizwi lifihlakele kubo, babengazazi izinto ezithethwayo.

<span id="an_18:35">18:35</span> Kwaye ke kaloku, ekusondeleni kwakhe
eYeriko, kuhleli imfama ethile ngasendleleni, ingqiba.

<span id="an_18:36">18:36</span> Ithe yakuva kudlula isihlwele, yamana
ibuza ukuba ingaba yintoni na le.

<span id="an_18:37">18:37</span> Bayixelela ke ukuba kudlula uYesu
waseNazarete.

<span id="an_18:38">18:38</span> Yabhomboloza isithi, Yesu, nyana
kaDavide, ndenzele inceba.

<span id="an_18:39">18:39</span> Baye abo babehamba ngaphambili
beyikhalimela, ukuba ithi tu; kwaba kukhona ke yona ikhalayo ngakumbi,
isithi, Nyana kaDavide, ndenzele inceba.

<span id="an_18:40">18:40</span> Wema ke uYesu, wathi mayiziswe kuye.
Yakusondela ke wayibuza,

<span id="an_18:41">18:41</span> esithi, Ufuna ukuba ndikwenzele ntoni
na? Ithe ke yona, Nkosi, ukuba ndibuye ndibone.

<span id="an_18:42">18:42</span> UYesu wathi kuyo, Buya ubone; ukholo
lwakho lukusindisile.

<span id="an_18:43">18:43</span> Kwangoko yabuya yabona, yamlandela
imzukisa uThixo; bathi bonke abantu, bakukubona oko, badumisa uThixo.

<span id="an_19:1">19:1</span> Waye engene uYesu, ecanda eYeriko.

<span id="an_19:2">19:2</span> Kwakho ndoda ibizwa ngegama elinguZakeyu;
yaye yona iyintloko yababuthi berhafu; yaye isisityebi yona.

<span id="an_19:3">19:3</span> Yayifuna ukumbona uYesu, ukuba ngubani
na; ayaba nako ngenxa yendimbane, ngokuba ngesithomo yayimfutshane.

<span id="an_19:4">19:4</span> Yagidima ngaphambili, yakhwela kumthombe
ukuze imbone; ngokuba ebeza kudlula ngapho.

<span id="an_19:5">19:5</span> Akufika kuloo ndawo, wakhangela phezulu
uYesu, wayibona, wathi kuyo, Zakeyu, khawuleza uhle; kuba namhlanje
ndimelwe kukuhlala endlwini yakho.

<span id="an_19:6">19:6</span> Wakhawuleza ke, wehla, wamamkela
ngobubele, evuya.

<span id="an_19:7">19:7</span> Baye bonke, bakuyibona loo nto, bekrokra,
besithi, Ungene waya kulala kwindoda engumoni.

<span id="an_19:8">19:8</span> Wema ke uZakeyu, wathi kuyo iNkosi,
Uyabona, isiqingatha sempahla yam, Nkosi, ndisinika amahlwempu; nokuba
ndidle into kabani ngokumtyhola, ndimbuyisela kane.

<span id="an_19:9">19:9</span> Uthe ke uYesu kuye, Namhlanje kufike
usindiso kule ndlu, ngokokuba naye engunyana ka-Abraham;

<span id="an_19:10">19:10</span> kuba uNyana woMntu weza kufuna
nokusindisa oko kulahlekileyo.

<span id="an_19:11">19:11</span> Ke kaloku, bakubon’ ukuba bayaziva ezi
zinto, uqokele wathetha umzekeliso, ngenxa yokuba ebekufuphi eYerusalem,
nangokuba babesiba ubukumkani bukaThixo buza kubonakala kwangoko.

<span id="an_19:12">19:12</span> Wathi ngoko, Umntu othile olinene
wahambela ezweni elikude, eya kuzamkelela ubukumkani, aze abuye.

<span id="an_19:13">19:13</span> Ubabizile ke abakhonzi bakhe
abalishumi, wabanika iimina zalishumi, wathi kubo, Rhwebani, ndide
ndifike.

<span id="an_19:14">19:14</span> Ke abemi bomzi wakhe babemthiyile,
bathuma izigidimi emva kwakhe, besithi, Asithandi ukuba lo abe
ngukumkani phezu kwethu.

<span id="an_19:15">19:15</span> Kwathi, akuba ebuyile, ebamkele
ubukumkani, wathi, mababizelwe kuye abo bakhonzi abebanike imali leyo,
ukuze azi ukuba unantsi urhwebe ntoni na.

<span id="an_19:16">19:16</span> Wavela ke owokuqala esithi, Nkosi,
imina yakho izele iimina zalishumi.

<span id="an_19:17">19:17</span> Uthe kuye, Hee ke, mkhonzi ulungileyo;
ngokuba waba nokuthembeka entweni encinanana, yiba negunya kwimizi
elishumi.

<span id="an_19:18">19:18</span> Weza nowesibini, esithi, Nkosi, imina
yakho yenze iimina zantlanu.

<span id="an_19:19">19:19</span> Uthe ke nakulowo, Nawe yiba phezu
kwemizi emihlanu

<span id="an_19:20">19:20</span> Weza nomnye esithi, Nkosi, nantsi imina
yakho endibe ndinayo, ndiyibeke eqhiyeni;

<span id="an_19:21">19:21</span> kuba ndibe ndikoyika wena, ngokuba
ungumntu obungqabangqaba, uthabatha into ongayibekanga, uvune into
ongayihlwayelanga.

<span id="an_19:22">19:22</span> Athi ke kuye, Ndiya kukugweba
ngokuphuma emlonyeni wakho, mkhonzindini ungendawo; ubusazi nje ukuba
mna ndingumntu obungqabangqaba, othabatha into angayibekanga, avune into
angayihlwayelanga;

<span id="an_19:23">19:23</span> ibiyini na phofu, ukuba ungayibeki
imali yam ebhankini, ndaza mna ekufikeni ndaba ndiyibize inenzala?

<span id="an_19:24">19:24</span> Wathi kwababemi ngakhona, Mhlutheni
imina leyo, niyinike lowo uneemina ezilishumi.

<span id="an_19:25">19:25</span> Bathi ke kuye, Nkosi, uneemina
ezilishumi.

<span id="an_19:26">19:26</span> Kuba ndithi kuni, Wonke umntu onako uya
kunikwa; ongenako ke, uya kuhluthwa kwanoko anako.

<span id="an_19:27">19:27</span> Ke zona ezo ntshaba zam
zazingathandanga ukuba ndibe ngukumkani phezu kwazo, ziziseni apha,
nizincinithe phambi kwam.

<span id="an_19:28">19:28</span> Waye, akuba ezithethile ezi zinto,
ehamba ngaphambili, enyuka esiya eYerusalem.

<span id="an_19:29">19:29</span> Kwathi, akusondela eBhetefage
naseBhetani, esingise entabeni ekuthiwa yeyemiNquma, wesusa bababini
kubafundi bakhe,

<span id="an_19:30">19:30</span> wathi, Hambani niye emzaneni lo
ukhangelene nani; nothi, nakungena kuwo, nifumane ithole le-esile
libotshelelwe, ekungazanga kuhlale namnye umntu phezu kwalo; likhululeni
nilizise.

<span id="an_19:31">19:31</span> Nokuba ubani uyanibuza, esithi, Yini na
ukuba nilikhulule? nothi ukuthetha kuye, Liyafuneka eNkosini.

<span id="an_19:32">19:32</span> Basuka ke baya abo babethunyiwe,
bafumana kunjengoko abekutshilo kubo.

<span id="an_19:33">19:33</span> Ke kaloku, bakubon’ ukuba bayalikhulula
ithole, bathi abaninilo kubo, Nilikhululelani na ithole?

<span id="an_19:34">19:34</span> Bathi ke bona, Liyafuneka eNkosini.

<span id="an_19:35">19:35</span> Balizisa kuYesu, baphosa iingubo zabo
phezu kwethole elo, bamkhwelisa uYesu.

<span id="an_19:36">19:36</span> Akubon’ ukuba uyahamba ke, bamana
bezandlala iingubo zabo endleleni.

<span id="an_19:37">19:37</span> Ke kaloku, akubon’ ukuba selesondele
ekuhleni kwayo iNtaba yemiNquma, yaqala yonke inkitha yabafundi yavuya,
yadumisa uThixo ngezwi elikhulu, ngayo yonke imisebenzi yamandla
abayibonayo;

<span id="an_19:38">19:38</span> besithi, Makabongwe lo Kumkani uzayo
egameni leNkosi; uxolo emazulwini, uzuko enyangweni.

<span id="an_19:39">19:39</span> Abathile kubaFarisi esihlweleni apho
bathi kuye, Mfundisi, bakhalimele abafundi bakho.

<span id="an_19:40">19:40</span> Waphendula wathi kubo, Ndithi kuni,
kungathi kuthe cwaka aba, kunkqangaze amatye la.

<span id="an_19:41">19:41</span> Akusondela, wawubona umzi, wawulilela,

<span id="an_19:42">19:42</span> esithi, Akwaba ubusazi nawe lo kwangayo
yona le mini yakho, izinto ezizezoxolo lwakho! Ke kungoku zifihliwe
emehlweni akho.

<span id="an_19:43">19:43</span> Ngokuba uya kufikelwa yimihla, eziya
kuthi iintshaba zakho zikubiyele ngodonga, zikungqinge, zikuxine ngeenxa
zonke,

<span id="an_19:44">19:44</span> zikukhahlele phantsi wena, nabantwana
bakho phakathi, kwakho; zingashiyi nelitye phezu kwelitye phakathi
kwakho, ngenxa enokuba ungalazanga ixesha lokuvelelwa kwakho.

<span id="an_19:45">19:45</span> Waza, eye kungena etempileni, waqala
ukubakhupha abo babethengisa kuyo, nababethenga;

<span id="an_19:46">19:46</span> esithi kubo, Kubhaliwe kwathiwa, Indlu
yam yindlu yokuthandaza; ke nina niyenze umqolomba wezihange.

<span id="an_19:47">19:47</span> Wayefundisa imihla ngemihla etempileni
apho. Baye ke ababingeleli abakhulu nababhali, kwanabaziintloko zabantu,
befuna ukumtshabalalisa.

<span id="an_19:48">19:48</span> Baye ke bengafumani nto bangayenzayo;
kuba bonke abantu babenamathele kuye, bemphulaphula.

<span id="an_20:1">20:1</span> Kwathi ngenye imini, akubon’ ukuba
uyabafundisa abantu etempileni, eshumayela iindaba ezilungileyo,
wafikelwa ngababingeleli abakhulu nababhali, kunye namadoda amakhulu.

<span id="an_20:2">20:2</span> Bathetha kuye besithi, Sixelele; uzenza
ngagunya lini na ezi zinto? Kanjalo ngubani na okunike eli gunya?

<span id="an_20:3">20:3</span> Waphendula ke wathi kubo, Nam ndiya
kubuza kuni zwi-nye, ize nindixelele ke.

<span id="an_20:4">20:4</span> Ubhaptizo lukaYohane lwaluphuma
emazulwini, lwaluphuma ebantwini, sini na?

<span id="an_20:5">20:5</span> Bacamanga ke bona bodwa, besithi, Ukuba
sithe, Lwaphuma emazulwini, wothi, Ibiyini na phofu ukuba ningakholwa
nguye?

<span id="an_20:6">20:6</span> Ukuba ke sithe, Lwaphuma ebantwini, bonke
abantu bosigibisela ngamatye; kuba beyisekile ukuba uYohane
ungumprofeti.

<span id="an_20:7">20:7</span> Baphendula ngokuthi, abazi ukuba lwaphuma
phi na.

<span id="an_20:8">20:8</span> Wathi ke uYesu kubo, Nam ke andinixeleli
ukuba ndizenza ngagunya lini na ezi zinto.

<span id="an_20:9">20:9</span> Ke kaloku waqala wathetha ebantwini lo
mzekeliso: Umntu othile watyala isidiliya, waqeshisa ngaso kubalimi,
wahambela kwelinye ilizwe umzuzu owaneleyo.

<span id="an_20:10">20:10</span> Wathi ngalo ixesha elifanelekileyo,
wathuma umkhonzi kubalimi, ukuba bamnike esiqhameni sesidiliya. Basuka
ke bona abalimi bamtyabula, bamndulula elambatha.

<span id="an_20:11">20:11</span> Waphinda wathuma omnye umkhonzi.
Bamtyabula ke nalowo, bamhlazisa, bamndulula elambatha.

<span id="an_20:12">20:12</span> Waphinda wathuma nowesithathu. Bathi ke
bona bamngxwelerha nalowo, bamkhupha.

<span id="an_20:13">20:13</span> Uthe ke umninisidiliya, Ndiya kuthini
na? Ndiya kuthuma unyana wam oyintanda; mhlawumbi, bakumbona,
bangamhlonela yena.

<span id="an_20:14">20:14</span> Bathe ke abalimi, bakumbona, bacamanga
bodwa, besithi, Yindlalifa le; yizani siyibulale, ukuze ilifa libe
lelethu.

<span id="an_20:15">20:15</span> Bamkhuphela ngaphandle kwesidiliya,
bambulala. Uya kuthini na ke ngoko kubo umninisidiliya?

<span id="an_20:16">20:16</span> Uya kufika abatshabalalise abo balimi,
asinikele bambi isidiliya eso. Bathe ke bakukuva oko, Mayingabikho loo
nto!

<span id="an_20:17">20:17</span> Wondela ke kubo, wathi, Yintoni na
phofu le ibhaliweyo: Ilitye abalicekisayo abakhi, Lelona laba yintloko
yembombo?

<span id="an_20:18">20:18</span> Bonke abathe bawa phezu kweli litye,
botyumka; ke bona elithe labawela, lobabetha bathi saa.

<span id="an_20:19">20:19</span> Baza ababingeleli abakhulu nababhali
bafuna ukumsa izandla ngelo lixa; boyika abantu, kuba babesazi ukuba
uwuthethe esingisele kubo lo mzekeliso.

<span id="an_20:20">20:20</span> Bamlalela, bathuma iintlola ezizenza
amalungisa, ukuba zimbambise ngokuthetha, ukuze bamnikele elulawulweni
nasegunyeni lerhuluneli.

<span id="an_20:21">20:21</span> Zambuza ke zisithi, Mfundisi, siyazi
ukuba uthetha ufundise ngobulungisa, ungakhethi buso bamntu; usuka
ufundise indlela kaThixo ngenene.

<span id="an_20:22">20:22</span> Kuvumelekile na ukuba simnike irhafu
uKesare, akuvumelekile, sini na?

<span id="an_20:23">20:23</span> Ebuqondile kakuhle ubuqhetseba bazo,
wathi kuzo, Nindilingelani na?

<span id="an_20:24">20:24</span> Ndiboniseni idenariyo. Inomfanekiso
nombhalo kabani na? Ziphendule ke zathi, KaKesare.

<span id="an_20:25">20:25</span> Uthe ke yena kuzo, Nikelani kaloku
izinto zikaKesare kuKesare; nezinto zikaThixo kuThixo.

<span id="an_20:26">20:26</span> Zakhohlwa ukumbambisa ngamazwi phambi
kwabantu, zamangaliswa yimpendulo yakhe, zathi cwaka.

<span id="an_20:27">20:27</span> Kwafika ke kuye abathile bakubaSadusi,
bona abo bakuphikayo ukuba kukho uvuko; bambuza,

<span id="an_20:28">20:28</span> besithi, Mfundisi, uMoses wasibhalela
wathi, Ukuba ozalana nothile uthe wafa enomfazi, wafa ke lowo
engenabantwana, maze ozalana naye amzeke umfazi lowo, amvelisele imbewu
ozalana naye.

<span id="an_20:29">20:29</span> Ke bekukho abantu abasixhenxe bezalana;
waza owokuqala wazeka umfazi, wafa engenabantwana.

<span id="an_20:30">20:30</span> Nowesibini wamzeka umfazi lowo, wafa
naye engenabantwana.

<span id="an_20:31">20:31</span> Nowesithathu wamzeka; benjenjalo ke
bosixhenxe, bafa bengashiyanga bantwana.

<span id="an_20:32">20:32</span> Emveni ke kwabo bonke, wafa naye umfazi
lowo.

<span id="an_20:33">20:33</span> Eluvukweni ngoko, ungumfazi wawuphi na
kubo? Kuba bosixhenxe bebenaye engumfazi.

<span id="an_20:34">20:34</span> Waphendula ke wathi kubo uYesu, Abeli
phakade bayazeka, bayendiswa;

<span id="an_20:35">20:35</span> ke bona abo kuthiwe bafanele ukufika
kwelo phakade, nakukuvuka kwabafileyo, abazeki, abendiswa;

<span id="an_20:36">20:36</span> kuba abasenakubuya bafe; kuba
bengangezithunywa zezulu; kanjalo bangoonyana bakaThixo, bengabovuko
njalo.

<span id="an_20:37">20:37</span> Ke kaloku, le ndawo yokuba abafileyo
bayavuka, noMoses wayithi thupha kwindawo ethetha ngetyholo, xenikweni
athi, INkosi inguThixo ka-Abraham, inguThixo kaIsake, inguThixo
kaYakobi.

<span id="an_20:38">20:38</span> AkaThixo ke wabafileyo,
ungowabaphilileyo; kuba bonke baphile ngaye.

<span id="an_20:39">20:39</span> Baphendula ke abathile bakubabhali,
bathi, Mfundisi, utyaphile ukutsho.

<span id="an_20:40">20:40</span> Baye ke bengasenabuganga bakumbuza
nento le.

<span id="an_20:41">20:41</span> Wathi ke kubo, Batsho ngani na ukuthi,
uKristu ungunyana kaDavide?

<span id="an_20:42">20:42</span> Kanti noDavide yena ngokwakhe uthi
encwadini yeeNdumiso, Yathi iNkosi eNkosini yam, Hlala ngasekunene kwam,

<span id="an_20:43">20:43</span> Ndide iintshaba zakho ndizenze isihlalo
seenyawo zakho.

<span id="an_20:44">20:44</span> UDavide ngoko umbiza ngokuthi, Nkosi;
aze abe ke ngunyana wakhe ngani na?

<span id="an_20:45">20:45</span> Ke kaloku, bakubon’ ukuba bayeva bonke
abantu, wathi kubafundi bakhe,

<span id="an_20:46">20:46</span> Balumkeleni ababhali, abathandayo
ukuhamba ngeengubo ezinde, bathande imibuliso ezindaweni zembutho,
nezihlalo zobukhulu ezindlwini zesikhungu, nezilili zobukhulu ezidlweni;

<span id="an_20:47">20:47</span> abadla izindlu zabahlolokazi, baze
ngokunyhwalaza bathandaze uzungu. Abo baya kwamkela ugwebo
olugqithiseleyo.

<span id="an_21:1">21:1</span> Ke kaloku akubheka, wazibona izityebi,
ziphosa iminikelo yazo emkhumbini wokulondoloza imali.

<span id="an_21:2">21:2</span> Wabona ke mhlolokazi uthile ulihlwempu,
ephosa apho iimalanana ezimbini.

<span id="an_21:3">21:3</span> Wathi, Inyaniso ndithi kuni, Lo
mhlolokazi usweleyo uphose ngaphezu kwabo bonke;

<span id="an_21:4">21:4</span> kuba bonke aba baphose eminikelweni
kaThixo, bethabatha kwintabalala yabo; ukanti lo, ekusweleni kwakhe,
uphose yonke impilo abenayo.

<span id="an_21:5">21:5</span> Ke kaloku, kwakubon’ ukuba abathile
bayathetha ngayo itempile, ukuba ihonjiswe ngamatye amahle
nangeminikelo, wathi,

<span id="an_21:6">21:6</span> Ezi zinto nizibona nje, kuya kufika
imihla ekungayi kusala litye phezu kwelitye, elingayi kuchithwa.

<span id="an_21:7">21:7</span> Bambuza ke besithi, Mfundisi, ziya
kubakho nini na ke ezi zinto? Uya kuba yintoni na nomqondiso, xa ngaba
ezi zinto ziza kubakho?

<span id="an_21:8">21:8</span> Wathi ke yena, Lumkani ningalahlekiswa;
kuba baninzi abaya kuza egameni lam, besithi, banguye uKristu; ewe,
ixesha lisondele; ngoko musani ukubalandela.

<span id="an_21:9">21:9</span> Xa nithe neva iimfazwe neziphithiphithi,
musani ukunkwantya; kuba ezo zinto zimele ukuthi zihle kuqala; sona ke
isiphelo asiyi kuba kwaoko.

<span id="an_21:10">21:10</span> Wandula wathi kubo, Uhlanga luya
kuvukelana nohlanga, nobukumkani buvukelane nobukumkani.

<span id="an_21:11">21:11</span> Kuya kubakho iinyikima zomhlaba
ezinkulu kwiindawo ngeendawo, neendlala, neendyikitya zokufa; kuya
kubakho izinto ezoyikekayo, kwanemiqondiso emikhulu evela ezulwini.

<span id="an_21:12">21:12</span> Ngaphambili ke kwazo zonke ezo zinto,
baya kunisa izandla, banitshutshise, beninikela ezindlwini zesikhungu
nasezintolongweni, nisiwe phambi kookumkani neerhuluneli ngenxa yegama
lam.

<span id="an_21:13">21:13</span> Oko ke kuya kuthi kube bubungqina kuni.

<span id="an_21:14">21:14</span> Kumiseni ngoko ezintliziyweni zenu,
ukuba ningakucingi ngaphambili ukuziphendulela.

<span id="an_21:15">21:15</span> Kuba mna ndiya kuninika umlomo
nobulumko, abangayi kuba nako ukubuphikisa nokumelana nabo, bonke
abanichasileyo.

<span id="an_21:16">21:16</span> Ke kaloku niya kunikelwa nangabazali,
nangabazalwana, nayimizalwane, nazizihlobo, kubekho nabababulalayo kuni;

<span id="an_21:17">21:17</span> nithiywe ngabantu bonke ngenxa yegama
lam.

<span id="an_21:18">21:18</span> Akusayi kutshabalala nonwele olu
entlokweni yenu.

<span id="an_21:19">21:19</span> Ekunyamezeleni kwenu, noyizuza
imiphefumlo yenu.

<span id="an_21:20">21:20</span> Xa nithe nayibona iYerusalem irhawulwe
yimikhosi, yazini oko ukuba kusondele ukuphanza kwayo.

<span id="an_21:21">21:21</span> Ngelo xa mabathi abakwelakwaYuda
basabele ezintabeni, nabo baphakathi kwayo mabaphume bemke, nabo
basemaphandleni mabangangeni kuyo.

<span id="an_21:22">21:22</span> Ngokuba yimihla yempindezelo leyo,
ukuze kuzaliseke konke okubhaliweyo.

<span id="an_21:23">21:23</span> Yeha ke, abamithiyo nabanyisayo ngaloo
mihla; kuba kuya kubakho ingxakeko enkulu phezu kwawo umhlaba, nengqumbo
kwaba bantu;

<span id="an_21:24">21:24</span> bawe ngohlangothi lwekrele, bathinjwe,
basiwe kuzo zonke iintlanga, neYerusalem inyathelelwe phantsi
ziintlanga, ade azaliseke amaxesha eentlanga.

<span id="an_21:25">21:25</span> Kuya kubakho imiqondiso elangeni
nasenyangeni nasezinkwenkwezini; nasemhlabeni kubekho ukuxinezeleka
kweentlanga, zithingaza; lugquma ulwandle namaza;

<span id="an_21:26">21:26</span> abantu besifa kukoyika nakukulindela
izinto ezilizelayo elimiweyo; kuba amandla ezulu aya kuzanyazanyiswa.

<span id="an_21:27">21:27</span> Baya kwandula ke ukumbona uNyana
woMntu, esiza ngelifu, enamandla nobuqaqawuli obukhulu.

<span id="an_21:28">21:28</span> Ke kaloku, zakubon’ ukuba ezi zinto
ziyaqala ukuhla, sukani nime, niziphakamise iintloko zenu, ngenxa yokuba
iyasondela inkululeko yenu.

<span id="an_21:29">21:29</span> Wathetha umzekeliso kubo, wathi,
Wukhangeleni umkhiwane nemithi yonke;

<span id="an_21:30">21:30</span> xa iselithe yavelisa amagqabi, niyabona
nazi ngokwenu ukuba ihlobo selikufuphi.

<span id="an_21:31">21:31</span> Kwangokunjalo nani, xa nithe nazibona
ezi zinto zisihla, yazini ukuba bukufuphi ubukumkani bukaThixo.

<span id="an_21:32">21:32</span> Inene ndithi kuni, Asiyi kukha sidlule
esi sizukulwana, zide zihle zonke ezi zinto.

<span id="an_21:33">21:33</span> Liya kudlula izulu nehlabathi; ke wona
amazwi am akasayi kudlula.

<span id="an_21:34">21:34</span> Zilumkeleni ke, hleze zisindwe
iintliziyo zenu kukuzingxala, nakukunxila, nangamaxhala obu bomi, ize
loo mini inifikele ngebhaqo.

<span id="an_21:35">21:35</span> Kuba iya kubazela njengomgibe bonke
abahleliyo phezu kwehlabathi lonke.

<span id="an_21:36">21:36</span> Phaphani ngoko, amaxesha onke nikhunga,
ukuze kuthiwe nikufanele ukuzisaba zonke ezo zinto ziza kuhla, nokumiswa
phambi koNyana woMntu.

<span id="an_21:37">21:37</span> Ke kaloku, emini ebefundisa etempileni;
athi ngobusuku aphume, ayekulala entabeni ekuthiwa yeyemiNquma.

<span id="an_21:38">21:38</span> Bonke ke abantu babesiza kuye kwakusasa
etempileni, ukuba beve ukuthetha kwakhe.

<span id="an_22:1">22:1</span> Ke kaloku, wawusondela umthendeleko
wezonka ezingenagwele, ekuthiwa yipasika.

<span id="an_22:2">22:2</span> Baye ababingeleli abakhulu nababhali
befuna ukuba bangathini na ukumbulala, kuba bebesoyika abantu.

<span id="an_22:3">22:3</span> Wangena ke uSathana kuYuda, ogama limbi
linguSikariyoti, ongowenani labalishumi elinababini.

<span id="an_22:4">22:4</span> Wemka, waya wathetha nababingeleli
abakhulu nabaphathi betempile, ukuba angathini na ukumnikela kubo.

<span id="an_22:5">22:5</span> Bavuya, banqophisana naye ukumnika imali,

<span id="an_22:6">22:6</span> wabavumela, wamana efuna ithuba
elimlungeleyo lokumnikela kubo, kungekho siphendu.

<span id="an_22:7">22:7</span> Wafika ke umhla wezonka ezingenagwele,
ekwakumele ukuthi ngawo kubingwe imvana yepasika.

<span id="an_22:8">22:8</span> Wesusa uPetros noYohane, wathi, Hambani
niye kusilungisela ipasika, ukuze sidle.

<span id="an_22:9">22:9</span> Bathe ke bona kuye, Ufuna ukuba
siyilungise phi na?

<span id="an_22:10">22:10</span> Uthe ke yena kubo, Yabonani, nakungena
kuwo umzi lo, nohlangatyezwa ngumntu ethwele umphanda wamanzi;
mlandeleni, niye endlwini angena kuyo.

<span id="an_22:11">22:11</span> Nothi kumninindlu, Uthi uMfundisi kuwe,
Liphi na igumbi labahambi, apho ndingadlela khona ipasika nabafundi bam?

<span id="an_22:12">22:12</span> Kwayena wonibonisa igumbi eliphezulu
elikhulu, landlelwe; lungisani apho ke.

<span id="an_22:13">22:13</span> Bemka ke, bafumana kunjengoko ebetshilo
kubo, bayilungisa ipasika.

<span id="an_22:14">22:14</span> Uthe ke lakufika ilixa, wahlala
phantsi, nabapostile abalishumi elinababini kunye naye.

<span id="an_22:15">22:15</span> Wathi kubo, Asikuko nokuba ndinqwenile
ukuyidla nani le pasika, ndingekabuva ubunzima.

<span id="an_22:16">22:16</span> Kuba ndithi kuni, Andiyi kubuya ndibe
sadla kuyo, ide izaliseke ebukumkanini bukaThixo.

<span id="an_22:17">22:17</span> Wamkela indebe, wabulela, wathi,
Yithabatheni, nabelane ngayo.

<span id="an_22:18">22:18</span> Kuba ndithi kuni, Andisayi kusela
kwisiqhamo somdiliya, bude bufike ubukumkani bukaThixo.

<span id="an_22:19">22:19</span> Wathabatha isonka, wathi akubulela
waqhekeza, wabanika, esithi, Ngumzimba wam lo, onikelwa ngenxa yenu; oku
kwenzeleni ukundikhumbula.

<span id="an_22:20">22:20</span> Kwangokunjalo nayo indebe wayithabatha,
kwakukhovwa ukudliwa, esithi, Le ndebe ingumnqophiso omtsha osegazini
lam, eliphalalela nina.

<span id="an_22:21">22:21</span> Kodwa niyabona, isandla sondingcatshayo
sinam etafileni apha.

<span id="an_22:22">22:22</span> UNyana woMntu okunene uyemka, njengoko
kumisiweyo; kodwa ke, yeha, loo mntu angcatshwa nguye!

<span id="an_22:23">22:23</span> Baqala bona ukubuzana phakathi kwabo,
ukuba ingaba ke nguwuphi na kubo, oza kuyenza le nto.

<span id="an_22:24">22:24</span> Ke kaloku kwabakho nokubangisana
phakathi kwabo, kokuthi, nguwuphi na kubo ekungathiwa ngomkhulu.

<span id="an_22:25">22:25</span> Uthe ke yena kubo, Ookumkani beentlanga
bayazigagamela; kwanabo benza ngegunya kuzo, kuthiwa ngabancedi.

<span id="an_22:26">22:26</span> Ke nina ze ningabi njalo: omkhulu kuni,
makabe njengomnci; nongumphathi makabe njengomlungiseleli.

<span id="an_22:27">22:27</span> Kuba nguwuphi na omkhulu: ngulowo
uhleli esithebeni, ngulowo ulungiselelayo, kusini na? Asingulowo uhleli
esithebeni na? Ke mna phakathi kwenu ndinjengomlungiseleli.

<span id="an_22:28">22:28</span> Nina ke ningabo basoloko behleli nam
ekulingweni kwam.

<span id="an_22:29">22:29</span> Nam ndinimisela ubukumkani, njengokuba
uBawo endimisele mna,

<span id="an_22:30">22:30</span> ukuze nidle, nisele, esithebeni sam
ebukumkanini bam, nihlale ezitroneni, nigweba izizwe ezilishumi
elinazibini zakwaSirayeli.

<span id="an_22:31">22:31</span> Ithe ke iNkosi, Simon, Simon, uyabona,
uSathana ubenibanga, ukuba anele njengengqolowa.

<span id="an_22:32">22:32</span> Ke mna ndikhungile ngawe, ukuba ukholo
lwakho lungapheli; nawe ke, xa ubuye wabuya, uze ubazimase abazalwana
bakho.

<span id="an_22:33">22:33</span> Wathi ke yena kuyo, Nkosi,
sendikulungele ukuya nawe nasentolongweni, nasekufeni.

<span id="an_22:34">22:34</span> Ithe ke yona, Ndithi kuwe, Petros,
ayisayi kulila namhlanje inkuku, ungekakhanyeli kathathu ukuba uyandazi.

<span id="an_22:35">22:35</span> Yathi kubo, Okuya ndanithuma
ningenangxowa yamali, nangxowa yamphako, nazimbadada, khe naswela nto
na? Bathi ke bona, Nento le.

<span id="an_22:36">22:36</span> Ithe ke kubo, Kungokunje, lowo
unengxowa yemali makayithabathe, enjenjalo nonengxowa yomphako; nalowo
usweleyo, makathengise ngengubo yakhe, athenge ikrele.

<span id="an_22:37">22:37</span> Kuba ndithi kuni, Oku kubhaliweyo
kusamele ukufezeka kum, khona oku: Wabalwa nabachasi-mthetho; kuba
kananjalo izinto ezingam zinemfezeko.

<span id="an_22:38">22:38</span> Bathi ke bona, Nkosi, uyabona, nanga
amakrele emabini. Ithe ke yona kubo, Kwanele.

<span id="an_22:39">22:39</span> Uphumile ke, waya ngokwesiko lakhe
eNtabeni yemiNquma, bamlandela ke nabafundi bakhe.

<span id="an_22:40">22:40</span> Efikile ke kuloo ndawo, wathi kubo,
Thandazani, ningangeni ekulingweni.

<span id="an_22:41">22:41</span> Waziqhiwula yena kubo umgama
ongangokugibisela ilitye, waguqa ngamadolo wathandaza,

<span id="an_22:42">22:42</span> esithi, Bawo, ukuba uyavuma, mayidlule
le ndebe, kum; kodwa makungabi kukuthanda kwam, makube kokwakho
okwenzekayo.

<span id="an_22:43">22:43</span> Kwabonakala ke kuye isithunywa, sivela
ezulwini, simomeleza.

<span id="an_22:44">22:44</span> Uthe ke, eneminzunzu, kwaba kukhona
athandaza enyamekile. Kwathi ke ukubila kwakhe kwanga kungamathontsi
amakhulu egazi, esiwa emhlabeni.

<span id="an_22:45">22:45</span> Wavuka ekuthandazeni, weza kubafundi
bakhe, wabafumana belele ngokuba buhlungu kwentliziyo.

<span id="an_22:46">22:46</span> Wathi kubo, Yini na ukuba nilale?
Vukani, nithandaze, ukuze ningangeni ekulingweni.

<span id="an_22:47">22:47</span> Ke kaloku, akubon’ ukuba usathetha,
kwathi gqi indimbane, waye nalowo kuthiwa nguYuda, omnye weshumi
elinababini, ehamba phambi kwabo; wasondela kuYesu eza kumanga.

<span id="an_22:48">22:48</span> Uthe ke uYesu kuye, Yuda, umngcatsha
uNyana woMntu ngokumanga na?

<span id="an_22:49">22:49</span> Ke kaloku abo babemphahlile, bakukubona
okuza kuhla, bathi kuye, Nkosi, sixabele na ngekrele?

<span id="an_22:50">22:50</span> Omnye kubo abo wamxabela umkhonzi
wombingeleli omkhulu, wamnqamla indlebe yokunene.

<span id="an_22:51">22:51</span> Waphendula ke uYesu wathi, Yekani,
kwanele. Wayichukumisa indlebe yakhe, wamphilisa.

<span id="an_22:52">22:52</span> Uthe ke uYesu kwabo babemfikele,
ababingeleli abakhulu, nabaphathi betempile, namadoda amakhulu, Niphume
ninamakrele neentonga na, nanga nize esihangeni?

<span id="an_22:53">22:53</span> Bendinani imihla ngemihla etempileni,
anolula zandla ngakum; kambe eli lilixa lenu, negunya lobumnyama.

<span id="an_22:54">22:54</span> Bambambile ke, bamrhola, bamsa endlwini
yombingeleli omkhulu; waye ke uPetros elandela ekude.

<span id="an_22:55">22:55</span> Ke kaloku, bakubon’ ukuba babase umlilo
phakathi kwentendelezo, behleli phantsi ndawonye, uthe wahlala uPetros
phakathi kwabo.

<span id="an_22:56">22:56</span> Ke umkhonzazana othile umbonile ehleli
ebandezini, wamjonga wathi, Nalo ube enaye.

<span id="an_22:57">22:57</span> Wamkhanyela ke yena, esithi,
Nkazanandini, andimazi.

<span id="an_22:58">22:58</span> Kwakuba mzuzwana, omnye wambona wathi,
Nawe ungowabo. Wathi ke uPetros, Mntundini, andinguye.

<span id="an_22:59">22:59</span> Kwakuba kuhambe ilixa ngathi linye,
omnye uqinisele wathi, Inyaniso, nalo ubenaye; kuba ukwangowaseGalili.

<span id="an_22:60">22:60</span> Uthe ke uPetros, Mntundini, andiyazi
into oyithethayo. Kuthe kwangoko, esathetha, yalila inkuku.

<span id="an_22:61">22:61</span> Yajika iNkosi, yondela kuPetros.
Walikhumbula ke uPetros ilizwi leNkosi, njengoko ibithe kuye, Ingekalili
inkuku, uya kundikhanyela kathathu.

<span id="an_22:62">22:62</span> Waza uPetros, ephume phandle, walila
ngokukrakra.

<span id="an_22:63">22:63</span> Aye amadoda ambambileyo uYesu edlala
ngaye, emtyakatya.

<span id="an_22:64">22:64</span> Athe akuba emgqubuthele, ambetha
ebusweni, ambuza esithi, Profeta; ngubani na lo ukubethileyo?

<span id="an_22:65">22:65</span> Aye emthethela nezinye izinto ezininzi,
enyelisa.

<span id="an_22:66">22:66</span> Kuthe kwakusa, yahlanganisana
intlanganiso yamadoda amakhulu abantu, nababingeleli abakhulu,
kwanababhali, bamrholela entlanganisweni yabo yamatyala, besithi,

<span id="an_22:67">22:67</span> Ukuba unguye uKristu wena, sixelele.
Uthe ke yena kubo, Ukuba ndithe ndanixelela, anisayi kukholwa;

<span id="an_22:68">22:68</span> nokuba ke ndithe ndanibuza, anisayi
kundiphendula, anisayi kundikhulula.

<span id="an_22:69">22:69</span> Ethabathela kweli xa, uNyana woMntu uya
kuba ehleli ekunene kwamandla kaThixo.

<span id="an_22:70">22:70</span> Bathi ke bonke, Unguye na ke wena
uNyana kaThixo? Uthe ke yena kubo, Nani nithi ndinguye.

<span id="an_22:71">22:71</span> Bathi ke bona, Sisabufunelani na
ubungqina, kuba thina ngokwethu sivile ngomlomo wakhe.

<span id="an_23:1">23:1</span> Yesuka yonke inkitha yabo, yamrholela
kuPilato.

<span id="an_23:2">23:2</span> Baqala ke ukummangalela, besithi,
Simfumene lo elulahlekisa uhlanga, engavumi ukuba kunikelwe irhafu
kuKesare, esithi, unguKristu uKumkani yena ngokwakhe.

<span id="an_23:3">23:3</span> UPilato wambuza ke, esithi, Unguye na
uKumkani wamaYuda? Umphendule ke yena wathi, Nawe utsho.

<span id="an_23:4">23:4</span> Uthe ke uPilato kubabingeleli abakhulu
nakwizihlwele, Andifumani tyala kulo mntu.

<span id="an_23:5">23:5</span> Kwaba kukhona ke bajokisayo, besithi,
Uxhokonxa abantu, efundisa kulo lonke elakwaYuda, eqalele kwelaseGalili,
wada wezisa apha.

<span id="an_23:6">23:6</span> Ke kaloku uPilato, akuva elaseGalili,
wabuza ukuba umntu lo ngowaseGalili na.

<span id="an_23:7">23:7</span> Wathi, akuqonda ukuba ngowasebukhosini
bukaHerode, wamthumela kuHerode, obe eseYerusalem naye ngaloo mihla.

<span id="an_23:8">23:8</span> Ke kaloku uHerode, akumbona uYesu, wavuya
kunene; kuba bekumzuzu ethanda ukumbona, ngenxa yokuba ebeve kuthethwa
izinto ezininzi ngaye; kanjalo wayethembe ukubona umqondiso usenziwa
nguye.

<span id="an_23:9">23:9</span> Wayembuza ke amazwi amaninzi; ke yena
akamphendulanga nento.

<span id="an_23:10">23:10</span> Bema ke ababingeleli abakhulu
nababhali, bemmangalela kabukhali.

<span id="an_23:11">23:11</span> UHerode ke, kwanempi yakhe, wamenza
into engento, wadlala ngaye, wamthi wambu ngengubo eqaqambileyo,
wamthumela kuPilato.

<span id="an_23:12">23:12</span> Ngaloo mini baba zizihlobo ke uPilato
noHerode; kuba ngenxa engaphambili babenobutshaba phakathi kwabo.

<span id="an_23:13">23:13</span> Ke kaloku uPilato, ebabizele ndawonye
ababingeleli abakhulu, nabaphathi bamaYuda, nabantu,

<span id="an_23:14">23:14</span> wathi kubo, Nizise kum lo mntu, ngathi
ngophambukisa abantu; niyabona ke, ndimncinile mna emehlweni enu,
andafumana tyala kulo mntu, kwezo zinto nimmangalele ngazo;

<span id="an_23:15">23:15</span> kwanoHerode, kuba ndanithumela kuye.
Nanku ke kungekho nto ifanelwe kukufa, yenziwe nguye.

<span id="an_23:16">23:16</span> Ndothi ke ngoko, ndakumbetha,
ndimkhulule.

<span id="an_23:17">23:17</span> Ke kaloku, ubemelwe kukuthi
abakhululele umbanjwa abe mnye, imithendeleko ngemithendeleko.

<span id="an_23:18">23:18</span> Bankqangaza ke ngokuphela kwabo,
besithi, Msuse lo, usikhululele uBharabhas,

<span id="an_23:19">23:19</span> owayethe, ngenxa yesaqunge esithile,
esibe senziwe phakathi komzi, kwanokubulala, waphoswa entolongweni.

<span id="an_23:20">23:20</span> Waphinda ngoko uPilato wathetha nabo,
efuna ukumkhulula uYesu.

<span id="an_23:21">23:21</span> Ke bona bamana benkqangaza, besithi,
Bethelela emnqamlezweni; mbethelele emnqamlezweni.

<span id="an_23:22">23:22</span> Uthe ke yena okwesithathu kubo, Kuba
enze bubi buni na lo? Andifumananga tyala lakufa kuye; ndothi ngoko,
ndakumbetha, ndimkhulule.

<span id="an_23:23">23:23</span> Bamxina ke bona ngezandi ezikhulu
zamazwi, becela ukuba abethelelwe emnqamlezweni; aza ke eyisa amazwi
abo, nawababingeleli abakhulu.

<span id="an_23:24">23:24</span> Usuke ke uPilato wagweba ngelithi,
masenziwe isicelo sabo.

<span id="an_23:25">23:25</span> Wabakhululela ke owayethe ngenxa
yesaqunge nokubulala waphoswa entolongweni, lowo babecela yena;
wamnikela ekuthandeni kwabo uYesu.

<span id="an_23:26">23:26</span> Kuthe ke xa bamrholayo, babamba Simon
uthile, waseKirene, obevela emaphandleni; bawubeka phezu kwakhe
umnqamlezo, ukuba awuthwale emva koYesu.

<span id="an_23:27">23:27</span> Wayelandelwa ke yinkitha eninzi
yabantu, neyabafazi ababemmbambazelela, bemlilela.

<span id="an_23:28">23:28</span> Wabaguqukela ke uYesu, wathi, Zintombi
zaseYerusalem, musani ukundililela mna; kanye zilileleni nina,
nabantwana benu;

<span id="an_23:29">23:29</span> ngokuba, yabonani, kuza imihla abaya
kuthi ngayo, Banoyolo abaziindlolo, nezizalo ezingazalanga, namabele
anganyisanga.

<span id="an_23:30">23:30</span> Oko baya kuqala bathi ezintabeni,
Siweleni; nasezindulini, Sigubungeleni.

<span id="an_23:31">23:31</span> Ngokuba ukuba benza ezi zinto komanzi
umthi, kuya kuba njani na kowomileyo?

<span id="an_23:32">23:32</span> Ke kaloku baberhola nabanye
abangabambi, bebabini, bengabenzi bobubi, beya kubulawa kunye naye.

<span id="an_23:33">23:33</span> Bathi ke bakufika kwindawo le kuthiwa
luKakayi, bambethelela emnqamlezweni khona apho, kwanabenzi bobubi abo,
omnye ngasekunene, nomnye ngasekhohlo.

<span id="an_23:34">23:34</span> Wathi ke uYesu, Bawo, baxolele; kuba
abayazi into abayenzayo. Bathi ke, besabelana ngeengubo zakhe, benza
amaqashiso.

<span id="an_23:35">23:35</span> Baye bemi abantu bebonela.
Babemsinekela ke nabaphathi bamaYuda kunye nabo, besithi, Wabasindisa
abanye; makazisindise, ukuba lo unguye uKristu, umnyulwa kaThixo.

<span id="an_23:36">23:36</span> Ayedlala ngaye ke namasoldati, esiza
asondeze iviniga kuye,

<span id="an_23:37">23:37</span> esithi, Ukuba wena unguye uKumkani
wamaYuda, zisindise.

<span id="an_23:38">23:38</span> Kwaye ke kubhalwe nombhalo ngaphezu
kwakhe, ngamagama esiGrike, nawesiRoma, nawesiHebhere, kwathiwa, lo
nguKumkani wamaYuda.

<span id="an_23:39">23:39</span> Ke kaloku, omnye wabenzi bobubi
ababexhonyiwe wayemnyelisa, esithi, Ukuba wena unguye uKristu,
zisindise, nathi usisindise.

<span id="an_23:40">23:40</span> Waphendula ke omnye wamkhalimela,
esithi, Akumoyiki na wena uThixo, ukwakoku kugwetywa nje?

<span id="an_23:41">23:41</span> Thina ke okunene sigwetywe
ngobulungisa, kuba samkela okufanele esakwenzayo; kodwa yena lo
akenzanga nto ingendawo.

<span id="an_23:42">23:42</span> Wathi kuYesu, Uze undikhumbule, Nkosi,
xa uthe weza usebukumkanini bakho.

<span id="an_23:43">23:43</span> UYesu wathi kuye, Inene, ndithi kuwe,
Namhlanje uya kuba nam eParadisi.

<span id="an_23:44">23:44</span> Ke kaloku, kwakumalunga nelixa
lesithandathu, kwaza kwakho ubumnyama phezu kwawo umhlaba uphela, kwada
kwaba lilixa lesithoba.

<span id="an_23:45">23:45</span> Lenziwa mnyama ilanga; isikhuselo
sendawo eyingcwele sakrazuka phakathi.

<span id="an_23:46">23:46</span> Wadanduluka ngezwi elikhulu uYesu,
wathi, Bawo, ndiyawunikela ezandleni zakho umoya wam. Uthe akuba
etshilo, waphuma umphefumlo.

<span id="an_23:47">23:47</span> Ke kaloku umthetheli-khulu, akukubona
okuhlileyo, wazukisa uThixo, esithi, Inene, lo mntu ubelilungisa.

<span id="an_23:48">23:48</span> Zathi zonke izihlwele ezabe zibuthelene
kuloo mbonelo, zakukubona okuhlileyo, zabuya zibetha izifuba zazo.

<span id="an_23:49">23:49</span> Baye ke bonke abazana naye bemi kude,
nabafazi ababelandelene naye, bevela kwelaseGalili, bezikhangela ezi
zinto.

<span id="an_23:50">23:50</span> Kwaye ke kukho indoda egama
linguYosefu, engumphakathi, indoda elungileyo, elilungisa

<span id="an_23:51">23:51</span> (yona yayingavumelananga necebo labo,
nesenzo sabo), eyaseArimatiya, umzi wamaYuda, eyayibulindile nayo
ubukumkani bukaThixo;

<span id="an_23:52">23:52</span> eyathi yona yeza kuPilato, yawucela
umzimba kaYesu.

<span id="an_23:53">23:53</span> Yawuthula, yawusongela kwilinen entle;
yawubeka engcwabeni elixholwe etyeni, ekungazanga kulale bani kulo.

<span id="an_23:54">23:54</span> Loo mhla wawungowokulungiselela,
nesabatha ibisondele.

<span id="an_23:55">23:55</span> Ke kaloku nabafazi abalandelayo, abeza
naye bephuma kwelaseGalili, balikhangela ingcwaba, nokubekwa komzimba
wakhe.

<span id="an_23:56">23:56</span> Babuya ke, balungisa ubulawu namafutha
aqholiweyo. Bathi ngesabatha baphumla ngokomthetho.

<span id="an_24:1">24:1</span> Ke kaloku, ngolokuqala usuku lweveki,
ngesifingo sokusa, beza engcwabeni, bephethe ubulawu ababebulungisile,
kukho nabanye abafazi nabo.

<span id="an_24:2">24:2</span> Balifumana ke ilitye liqengqiwe, lesuka
engcwabeni.

<span id="an_24:3">24:3</span> Bakuba bengenile, abawufumananga umzimba
weNkosi uYesu.

<span id="an_24:4">24:4</span> Kwathi, ekukhohlweni kwabo yile nto,
kwabonakala amadoda amabini, ebafikela, eneengubo ezibengezelayo.

<span id="an_24:5">24:5</span> Ke kaloku, bakubon’ ukuba bangenelwe
kukoyika, beqondele emhlabeni, athi kubo, Yini na ukuba ophilileyo
nimfune phakathi kwabafileyo?

<span id="an_24:6">24:6</span> Akakho apha, uvukile; khumbulani
ukuthetha kwakhe kuni, oko ebesekwelaseGalili,

<span id="an_24:7">24:7</span> esithi, UNyana woMntu umelwe kukuthi
anikelwe ezandleni zabantu abangaboni, abethelelwe emnqamlezweni, athi
ngomhla wesithathu abuye avuke.

<span id="an_24:8">24:8</span> Bawakhumbula ke amazwi akhe;

<span id="an_24:9">24:9</span> bebuyile engcwabeni, bazibika zonke ezo
zinto kwabalishumi elinamnye, nakubo bonke abanye.

<span id="an_24:10">24:10</span> Baye ke bengooMariya waseMagadala,
noYohana, noMariya kaYakobi, nabanye ababenabo, abazixelayo ezo zinto
kubapostile.

<span id="an_24:11">24:11</span> Amazwi abo abonakala emehlweni abo
engathi kukulavuza; abakholwa ngabo.

<span id="an_24:12">24:12</span> Esukile ke uPetros, wagidima waya
engcwabeni; athi eqondele, azibone iilinen abesongelwe kuzo, zilele
zodwa; wagoduka, emangalisiwe koko kuhlileyo.

<span id="an_24:13">24:13</span> Kwabonakala kusiya babini bakubo,
kwangaloo mini, kumzana ozitadiya zimashumi mathandathu, umgama wawo
neYerusalem, ogama liyiEmawusi.

<span id="an_24:14">24:14</span> Baye bona bexoxa bodwa ngazo zonke
izinto ezibe zihlile.

<span id="an_24:15">24:15</span> Kwathi, ekuxoxeni kwabo, nasekubuzaneni
kwabo, uYesu ngokwakhe wasondela wahamba nabo.

<span id="an_24:16">24:16</span> Kuloko amehlo abo ayebanjiwe, ukuba
bangamazi.

<span id="an_24:17">24:17</span> Wathi ke kubo, Ziindawo zini na ezi
nincokola ngazo, nihamba nibe nithe matshamatsha?

<span id="an_24:18">24:18</span> Uphendule ke omnye, lo ugama
linguKleyopa, wathi kuye, Umhambi eYerusalem apha nguwe wedwa na, ukuba
ungazazi nje izinto ezihle khona ngazo ezi mini?

<span id="an_24:19">24:19</span> Wathi kubo, Ziphi na? Bathi ke bona
kuye, EzingoYesu waseNazarete, obeyindoda engumprofeti, enobunkunkqele
ekwenzeni nasekuthetheni, phambi koThixo nabo bonke abantu;

<span id="an_24:20">24:20</span> ukuba bathini na ababingeleli abakhulu
nabaphathi bethu ukumnikela ukuba agwetywe afe, bambethelela
nasemnqamlezweni.

<span id="an_24:21">24:21</span> Ke kaloku, thina besithembe ukuba nguye
oza kukhulula uSirayeli ngentlawulelo; kunjalonje ke, namhla lusuku
lwesithathu zenzekile ezo zinto.

<span id="an_24:22">24:22</span> Kananjalo abafazi abathile bethu,
ababesengcwabeni kwakusasa, babethe sathi nqa.

<span id="an_24:23">24:23</span> Bathe bengawufumani umzimba wakhe, beza
besithi, babone nombono wezithunywa zezulu, ezithi zona, uhleli.

<span id="an_24:24">24:24</span> Basuka nabathile ababenathi, baya
engcwabeni, bafika kunjengoko babetshilo abafazi; ke yena abambonanga.

<span id="an_24:25">24:25</span> Waza yena wathi kubo, Oyi!
basweli-kuqonda, bantliziyo zizeka kade ukukholwa kuko konke
abakuthethayo abaprofeti!

<span id="an_24:26">24:26</span> UKristu ubengamelwe na kukuthi abuve
obu bunzima, aze angene eluzukweni lwakhe?

<span id="an_24:27">24:27</span> Uqalele ke kuMoses nakubo bonke
abaprofeti, wabachazela kuzo zonke izibhalo iindawo ezingaye.

<span id="an_24:28">24:28</span> Basondela kuloo mzana babesiya kuwo;
wanga yena uyegqitha.

<span id="an_24:29">24:29</span> Besuka bamzama, besithi, Hlala nathi;
ngokuba kuza kuhlwa, nemini iseyisangene. Wangena ukuba ahlale nabo.

<span id="an_24:30">24:30</span> Kwathi, ekungqengqeni kwakhe
ngasesithebeni ndawonye nabo, wasithabatha isonka, wasikelela,
waqhekeza, wabanika.

<span id="an_24:31">24:31</span> Avulwa ke amehlo abo, bamazi; wathi
shwaka yena kubo.

<span id="an_24:32">24:32</span> Batshono ukuthi, Intliziyo yethu
ibingavuthi na ngaphakathi kwethu, xa ebethetha nathi endleleni, naxa
ebesityhilela izibhalo?

<span id="an_24:33">24:33</span> Besuka kwangelo lixa, babuyela
eYerusalem, babafumana abalishumi elinamnye, bequkene ndawonye nabo
babenabo,

<span id="an_24:34">24:34</span> besithi, INkosi inene ivukile,
yabonakala kuSimon.

<span id="an_24:35">24:35</span> Baye nabo bezichankcisa izinto
zendlela, nokwazeka kwayo kubo ekuqhekezeni isonka.

<span id="an_24:36">24:36</span> Ke kaloku, bakubon’ ukuba bayazithetha
ezo zinto, uYesu ngokwakhe wema phakathi kwabo, wathi kubo, Uxolo malube
nani.

<span id="an_24:37">24:37</span> Besuka ke bankwantya, bangenelwa
kukoyika, beba babone umshologu.

<span id="an_24:38">24:38</span> Wathi kubo, Yini na ukuba nikhathazeke?
Kungani na ke ukuba kunyuke izicamango ezintliziyweni zenu?

<span id="an_24:39">24:39</span> Khangelani izandla zam neenyawo zam,
ngokuba ndim kanye; ndicofeni, nikhangele; ngokuba umshologu awunanyama
namathambo, njengokuba nindibona ndinawo mna.

<span id="an_24:40">24:40</span> Utshilo, wababonisa izandla neenyawo
zakhe.

<span id="an_24:41">24:41</span> Ke kaloku, bakubon’ ukuba abakakholwa,
ngenxa yovuyo, bemangalisiwe, wathi kubo, Ninanto na idliwayo apha?

<span id="an_24:42">24:42</span> Bamnika ke intwana yentlanzi eyosiweyo,
neyenqatha lobusi;

<span id="an_24:43">24:43</span> wathabatha, wadla emehlweni abo.

<span id="an_24:44">24:44</span> Uthe ke kubo, Ngawo la amazwi
endawathethayo kuni ndisenani, okokuba zimelwe kukuzaliseka zonke izinto
ezibhaliweyo ngam emthethweni kaMoses, nasebaprofetini,
nasezindumisweni.

<span id="an_24:45">24:45</span> Wandula wayivula ingqiqo yabo, ukuze
baziqonde izibhalo;

<span id="an_24:46">24:46</span> wathi kubo, Kubhaliwe ngokunjalo,
umelwe ngokunjalo uKristu kukuthi eve ubunzima, abuye avuke kwabafileyo
ngomhla wesithathu;

<span id="an_24:47">24:47</span> nokuba kuvakaliswe egameni lakhe
inguquko noxolelo lwezono kuzo zonke iintlanga, kuqalelwa eYerusalem.

<span id="an_24:48">24:48</span> Nina ke ningamangqina ezi zinto.

<span id="an_24:49">24:49</span> Yabonani, mna ndilithumela kuni idinga
likaBawo; ke nina hlalani kuwo umzi oyiYerusalem, nide nambathiswe
amandla aphuma enyangweni.

<span id="an_24:50">24:50</span> Ke kaloku wabarholela ngaphandle, kwada
kwaya eBhetani; waziphakamisa izandla zakhe, wabasikelela.

<span id="an_24:51">24:51</span> Kwathi, ekubasikeleleni kwakhe, wahluka
kubo, wenyuswa wasiwa emazulwini.

<span id="an_24:52">24:52</span> Baza bona, bakuba bequbudile kuye,
babuyela eYerusalem benovuyo olukhulu.

<span id="an_24:53">24:53</span> Bamana behleli etempileni, bedumisa,
bebonga uThixo. Amen.

------------------------------------------------------------------------

[Next: John](joh)
