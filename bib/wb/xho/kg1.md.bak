[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](sa2)  [Next](kg2.md) 

------------------------------------------------------------------------

### Xhosa Bible: 1 Kings

<span id="an_1:1">1:1</span> Ke kaloku ukumkani uDavide ubeseleyindoda
enkulu, ehambisekile ebudaleni; bamgubungela ngeengubo, akaba
nakufudumala noko.

<span id="an_1:2">1:2</span> Bathi abakhonzi bakhe kuye, Inkosi yethu
ukumkani mayifunelwe inkakazana eseyintombi, ime phambi kokumkani,
imonge, ilale esifubeni sakhe, ifudumale inkosi yethu ukumkani.

<span id="an_1:3">1:3</span> Bafuna ke intombi eyinzwakazi emideni yonke
yakwaSirayeli, bafumana uAbhishagi waseShunem, bamzisa kukumkani.

<span id="an_1:4">1:4</span> Inkakazana leyo yayiyinzwakazi
encamisileyo, yamonga ukumkani, yamlungiselela; ukumkani akayazi.

<span id="an_1:5">1:5</span> Waza uAdoniya unyana kaHagiti
waziphakamisa, wathi, Ndiya kuba ngukumkani. Wazenzela iinqwelo zokulwa,
nabamahashe, namadoda angamashumi omahlanu okutshayelela phambi kwakhe.

<span id="an_1:6">1:6</span> Uyise ebengamenzanga buhlungu nemini enye
ngokuthi, Yini na ukuba wenjenje? Kananjalo ubengumfo osiqu sihle; unina
wamzala emva koAbhisalom.

<span id="an_1:7">1:7</span> Wacebisana noYowabhi, unyana kaTseruya,
noAbhiyatare umbingeleli; bancedisa, balandela uAdoniya.

<span id="an_1:8">1:8</span> Ke bona ooTsadoki umbingeleli, noBhenaya
unyana kaYehoyada, noNatan umprofeti, noShimehi, noRehi, namagorha abe
kuDavide, ababanga ngakuAdoniya.

<span id="an_1:9">1:9</span> UAdoniya wabingelela impahla emfutshane
neenkomo ezityetyisiweyo ngasetyeni laseZohelete, elisecaleni
le-En-rogele; wamema bonke abazalwana bakhe, oonyana bokumkani, namadoda
onke akwaYuda, abakhonzi bokumkani.

<span id="an_1:10">1:10</span> Ke bona ooNatan umprofeti, noBhenaya,
namagorha, noSolomon umkhuluwa wakhe, akabamema.

<span id="an_1:11">1:11</span> Wathetha uNatan kuBhatshebha, unina
kaSolomon, wathi, Akuvanga na ukuba uAdoniya, unyana kaHagiti,
ungukumkani; ukanti inkosi yethu uDavide ayiyazi loo nto?

<span id="an_1:12">1:12</span> Yiza ke ngoko, ndikuphe iqhinga, usize
umphefumlo wakho, nomphefumlo wonyana wakho uSolomon.

<span id="an_1:13">1:13</span> Hamba uye kukumkani uDavide, uthi kuye,
Wawungamfungelanga na umkhonzazana wakho, wena nkosi yam, kumkani,
wathi, USolomon unyana wakho uya kuba ngukumkani emveni kwam, kuhlale
yena etroneni yam? Kungani na ke ukuba abe ngukumkani uAdoniya?

<span id="an_1:14">1:14</span> Uyabona, ndothi, usathetha apho
nokumkani, ndingene nam emva kwakho, ndiwazalise amazwi akho.

<span id="an_1:15">1:15</span> Waya ke uBhatshebha kukumkani egumbini;
ke ukumkani ubeseleyindoda enkulu kunene: uAbhishagi waseShunem
ubelungiselela ukumkani.

<span id="an_1:16">1:16</span> Wathoba uBhatshebha, waqubuda kukumkani.
Wathi ukumkani, Unga ntoni na?

<span id="an_1:17">1:17</span> Wathi yena kuye, Nkosi yam, wena
wamfungela uYehova uThixo wakho umkhonzazana wakho, wathi, USolomon
unyana wakho uya kuba ngukumkani emveni kwam, kuhlale yena etroneni yam.

<span id="an_1:18">1:18</span> Kaloku nanku inguAdoniya ukumkani; kanti
akwazi wena, nkosi yam kumkani.

<span id="an_1:19">1:19</span> Ubingelele iinkomo nezinto
ezityetyisiweyo, nempahla emfutshane yaninzi, wamema bonke oonyana
bokumkani, noAbhiyatare umbingeleli, noYowabhi umthetheli-mkhosi;
akammema ke yena uSolomon umkhonzi wakho.

<span id="an_1:20">1:20</span> Wena, nkosi yam kumkani, amehlo
amaSirayeli onke akuwe, ukuba uwaxelele, ukuba kuhlale bani na etroneni
yenkosi yam ukumkani emveni kwayo.

<span id="an_1:21">1:21</span> Kothi, xa ithe yalala kooyise inkosi yam
ukumkani, sibe ngaboni, thina noSolomon unyana wam.

<span id="an_1:22">1:22</span> Uthe esathetha nokumkani, nanko kufika
uNatan umprofeti.

<span id="an_1:23">1:23</span> Waxelelwa ukumkani, kwathiwa, Nanku
uNatan umprofeti. Wafika ke phambi kokumkani, waqubuda kukumkani ngobuso
emhlabeni;

<span id="an_1:24">1:24</span> wathi uNatan, Nkosi yam kumkani, utshilo
na wena ukuthi, UAdoniya uya kuba ngukumkani emveni kwam, kuhlale yena
etroneni yam?

<span id="an_1:25">1:25</span> Ngokuba uhlile namhlanje, wabingelela
iinkomo nezinto ezityetyisiweyo, nempahla emfutshane yaninzi, wamema
bonke oonyana bokumkani, nabathetheli-mkhosi, noAbhiyatare umbingeleli;
nabo ke besidla besela phambi kwakhe, besithi, Makadle ubomi ukumkani
uAdoniya.

<span id="an_1:26">1:26</span> Ke akandimemanga mna mkhonzi wakho,
noTsadoki umbingeleli, noBhenyana unyana kaYehoyada, noSolomon umkhonzi
wakho.

<span id="an_1:27">1:27</span> Ingaba ivela kwinkosi yam ukumkani na le
nto, waza akwabazisa abakhonzi bakho oya kuhlala etroneni yenkosi yam
ukumkani emveni kwayo?

<span id="an_1:28">1:28</span> Waphendula ukumkani uDavide, wathi,
Bizani uBhatshebha eze kum. Weza ke phambi kokumkani, wema phambi
kokumkani.

<span id="an_1:29">1:29</span> Wafunga ukumkani, wathi, Ehleli nje
uYehova, owawukhululayo umphefumlo wam ekubandezelekeni konke;

<span id="an_1:30">1:30</span> inene, njengoko ndakufungela uYehova
uThixo kaSirayeli, ndisithi, USolomon unyana wakho uya kuba ngukumkani
emveni kwam, kuhlale yena etroneni yam esikhundleni sam: inene, ndiya
kwenjenjalo namhla.

<span id="an_1:31">1:31</span> Wathoba ke uBhatshebha ngobuso emhlabeni,
waqubuda kukumkani, wathi, Mayidle ubomi inkosi yam, ukumkani uDavide,
ngonaphakade.

<span id="an_1:32">1:32</span> Wathi ukumkani uDavide, Babizeni beze kum
apha uTsadoki umbingeleli, noNatan umprofeti, noBhenaya unyana
kaYehoyada. Beza ke phambi kokumkani.

<span id="an_1:33">1:33</span> Wathi ukumkani kubo, Thabathani abakhonzi
benkosi yenu, bahambe nani, nikhwelise uSolomon unyana wam kowam
undlebende, nihle naye niye eGihon;

<span id="an_1:34">1:34</span> bamthambisele khona ooTsadoki umbingeleli
noNatan umprofeti, abe ngukumkani kumaSirayeli; nivuthele izigodlo,
nithi, Makadle ubomi ukumkani uSolomon.

<span id="an_1:35">1:35</span> Nize ninyuke, nimlandele; eze ahlale
etroneni yam; abe ngukumkani yena esikhundleni sam. Ndimmisile ukuba abe
yinganga kumaSirayeli nakumaYuda.

<span id="an_1:36">1:36</span> Waphendula uBhenaya unyana kaYehoyada,
wathi kukumkani, Amen; makatsho uYehova uThixo wenkosi yam ukumkani.

<span id="an_1:37">1:37</span> Njengokuba uYehova wayenenkosi yam
ukumkani, ngokunjalo uya kuba noSolomon, ayikhulise itrone yakhe
ngaphezu kwetrone yenkosi yam ukumkani uDavide.

<span id="an_1:38">1:38</span> Wehla ke uTsadoki umbingeleli, noNatan
umprofeti, noBhenaya unyana kaYehoyada, nabancinithi, nezigidimi;
bamkhwelisa uSolomon kundlebende wokumkani uDavide, baya naye eGihon.

<span id="an_1:39">1:39</span> UTsadoki umbingeleli wathabatha isigodlo
seoli ententeni, wamthambisa uSolomon, wavuthela izigodlo, bathi bonke
abantu, Makadle ubomi ukumkani uSolomon!

<span id="an_1:40">1:40</span> Benyuka bonke abantu, bamlandela, abantu
bebetha ugwali, bevuya ngemivuyo emikhulu; wathi ndi umhlaba ngesandi
sabo.

<span id="an_1:41">1:41</span> Beva ooAdoniya nabamenywa bakhe bonke,
bakukhova ukudla. Wasiva uYowabhi isandi sesigodlo, wathi, Sesani na esi
sandi sizamazamisa isixeko?

<span id="an_1:42">1:42</span> Uthe esathetha, nanko kufika uYonatan
unyana ka-Abhiyatare umbingeleli. Wathi uAdoniya, Ngena, ngokuba ungumfo
onesidima, uza neendaba ezilungileyo.

<span id="an_1:43">1:43</span> Waphendula uYonatan, wathi kuAdoniya,
Hayi, inkosi yethu ukumkani uDavide imenze ukumkani uSolomon.

<span id="an_1:44">1:44</span> Ukumkani umkhuphe noTsadoki umbingeleli,
noNatan umprofeti, noBhenaya unyana kaYehoyada, nabancinithi,
nezigidimi, bamkhwelisa kundlebende wokumkani;

<span id="an_1:45">1:45</span> ooTsadoki umbingeleli noNatan umprofeti
bamthambisa ukuba abe ngukumkani eGihon. Benyuka, besuka apho bevuya,
sazamazama ke isixeko. Siso ke eso esi sandi nisivayo.

<span id="an_1:46">1:46</span> Kananjalo uSolomon uselehleli etroneni
yobukumkani.

<span id="an_1:47">1:47</span> Kananjalo bafikile abakhonzi bokumkani,
beza kubonga inkosi yethu, ukumkani uDavide, bathi, UThixo wakho
makalilungise igama likaSolomon ngaphezu kwegama lakho, ayikhulise
itrone yakhe ngaphezu kwetrone yakho; waqubuda ukumkani esililini.

<span id="an_1:48">1:48</span> Kananjalo wenjenje ukumkani ukuthetha,
wathi, Makabongwe uYehova, uThixo kaSirayeli, ondinikileyo namhla
owokuhlala etroneni yam, esabona nje amehlo am.

<span id="an_1:49">1:49</span> Bothuka ke bonke abamenywa baka-Adoniya,
besuka, bahamba elowo indlela yakhe.

<span id="an_1:50">1:50</span> Woyika uAdoniya ebusweni bukaSolomon,
wesuka, waya wabambelela ezimpondweni zesibingelelo.

<span id="an_1:51">1:51</span> Waxelelwa uSolomon, kwathiwa, Nanko
uAdoniya esoyika ukumkani uSolomon; nanko ebambelele ezimpondweni
zesibingelelo, esithi, Makandifungele namhlanje ukumkani uSolomon, athi,
akayi kumbulala ngekrele umkhonzi wakhe.

<span id="an_1:52">1:52</span> Wathi ke uSolomon, Ukuba uthe wangumfo
onesidima, akusayi kuwa lunwele lwakhe emhlabeni; ke ukuba kuthe
kwafunyanwa ububi kuye, uya kufa.

<span id="an_1:53">1:53</span> Wathumela ukumkani uSolomon, bamhlisa
esibingelelweni; waya waqubuda kukumkani uSolomon. Wathi uSolomon kuye,
Hamba ugoduke.

<span id="an_2:1">2:1</span> Yasondela imihla kaDavide yokuba afe;
wamwisela umthetho uSolomon unyana wakhe, wathi,

<span id="an_2:2">2:2</span> Ndihamba indlela yehlabathi lonke; yomelela
ke ube yindoda,

<span id="an_2:3">2:3</span> ugcine isigxina sikaYehova uThixo wakho,
uhambe ngeendlela zakhe, ugcine imimiselo yakhe, nemithetho yakhe,
namasiko akhe, nezingqino zakhe, njengoko kubhaliweyo emyalelweni
kaMoses, ukuze ube nengqiqo ezintweni zonke othe wazenza, nasezintweni
zonke othe wasinga kuzo;

<span id="an_2:4">2:4</span> ukuze alimise uYehova ilizwi lakhe
awalithethayo ngam, esithi, Ukuba bathe oonyana bakho bayigcina indlela
yabo, ukuba bahambe phambi kwam enyanisweni ngentliziyo yabo yonke,
nangomphefumlo wabo wonke, (esithi) akuyi kunqunyukelwa ndoda etroneni
yakwaSirayeli.

<span id="an_2:5">2:5</span> Kananjalo wena uya kwazi awakwenzayo kum
uYowabhi unyana kaTseruya, awakwenzayo kubathetheli ababini bemikhosi
yakwaSirayeli, kuAbhinere unyana kaNere, nakuAmasa unyana kaYetere,
awababulalayo, waphalaza amagazi emfazwe, lixolile, wabeka amagazi
emfazwe embhinqweni wakhe obusesinqeni sakhe, nasezimbadadeni zakhe
ezisezinyaweni.

<span id="an_2:6">2:6</span> Yenza ngokobulumko bakho, zingehli izimvi
zakhe ziye kwelabafileyo enoxolo.

<span id="an_2:7">2:7</span> Ke koonyana bakaBharzilayi waseGiliyadi,
uze wenze ngenceba, babe kwabadla etafileni yakho; ngokuba benjenjalo
ukuza kum ekusabeni kwam ebusweni buka-Abhisalom, umkhuluwa wakho.

<span id="an_2:8">2:8</span> Uyabona, unawe uShimehi unyana kaGera,
umBhenjamin, waseBhahurim; yena wanditshabhisa ngotshabhiso olukhulu,
mini ndaya eMahanayim. Yena ke wehla weza kundikhawulela eYordan,
ndamfungela uYehova, ndathi, Andiyi kukubulala ngekrele.

<span id="an_2:9">2:9</span> Ngoko uze ungamenzi omsulwa, ngokuba
uyindoda elumkileyo wena; uze ukwazi oko uya kukwenza kuye; uzihlisele
kwelabafileyo zinegazi izimvi zakhe.

<span id="an_2:10">2:10</span> Walala ke uDavide kooyise, wangcwatyelwa
emzini kaDavide.

<span id="an_2:11">2:11</span> Ke imihla abengukumkani kumaSirayeli
uDavide ibingamashumi omane eminyaka; eHebron wayengukumkani iminyaka
esixhenxe; eYerusalem wayengukumkani iminyaka emashumi mathathu
anamithathu.

<span id="an_2:12">2:12</span> Wahlala ke uSolomon etroneni kaDavide
uyise; baqiniseka kunene ubukumkani bakhe.

<span id="an_2:13">2:13</span> Ke kaloku waya uAdoniya, unyana kaHagiti,
kuBhatshebha unina kaSolomon. Wathi yena, Uza ngoxolo na? Wathi,
Ngoxolo.

<span id="an_2:14">2:14</span> Wathi, Ndinelizwi nawe. Wathi, Thetha.

<span id="an_2:15">2:15</span> Wathi, Uyazi wena ukuba bebubobam
ubukumkani, abe ebubhekise kum ubuso bawo onke amaSirayeli, ukuba ndibe
ngukumkani. Bathi guququ ubukumkani, baba bobomninawa wam; ngokuba baba
bobakhe, buphuma kuYehova.

<span id="an_2:16">2:16</span> Kungokunje ndicela nto-nye kuwe, uze
ungandilanduleli.

<span id="an_2:17">2:17</span> Wathi kuye, Thetha. Wathi ke, Khawuthethe
noSolomon ukumkani, ngokuba akayi kukulandulela, andinike uAbhishagi
waseShunem, abe ngumkam.

<span id="an_2:18">2:18</span> Wathi uBhatshebha, Kulungile,
ndokuthethelela kukumkani.

<span id="an_2:19">2:19</span> Waya ke uBhatshebha kukumkani uSolomon,
ukuba athethe naye ngoAdoniya. Wesuka ukumkani waya kumkhawulela,
waqubuda kuye, wahlala etroneni yakhe, wammisela itrone unina wokumkani,
wahlala ke ngasekunene kwakhe.

<span id="an_2:20">2:20</span> Wathi, Ndicela nto-nye kuwe; uze
ungandilanduleli. Wathi ke ukumkani kuye, Cela, ma, ngokuba andiyi
kukulandulela.

<span id="an_2:21">2:21</span> Wathi yena, UAbhishagi waseShunem
makanikwe uAdoniya, umkhuluwa wakho, abe ngumkakhe.

<span id="an_2:22">2:22</span> Waphendula ukumkani uSolomon, wathi
kunina, Yini na ukuba uAdoniya umcelele uAbhishagi waseShunem?
Sewumcelela nobukumkani, ngokuba ungumkhuluwa wam; ucelele yena,
noAbhiyatare umbingeleli, noYowabhi unyana kaTseruya.

<span id="an_2:23">2:23</span> Ukumkani uSolomon wafunga uYehova, wathi,
Makenjenje uThixo kum, aqokele ukwenjenje, ukuba uAdoniya akalithethanga
elo lizwi elahla umphefumlo wakhe.

<span id="an_2:24">2:24</span> Ngoko, ehleli nje uYehova,
ondiqinisileyo, wandihlalisa etroneni kaDavide ubawo, wandenzela indlu
njengoko wakuthethayo, uya kubulawa namhlanje uAdoniya.

<span id="an_2:25">2:25</span> Ukumkani uSolomon wathumela ke ngoBhenaya
unyana kaYehoyada; wamgwaza, wafa.

<span id="an_2:26">2:26</span> NakuAbhiyatare umbingeleli wathi
ukumkani, Hamba uye eAnatoti, emhlabeni wakho; ngokuba ungumfo wokufa;
ke andiyi kukubulala ngale mini; ngokuba wayithwala ityeya yeNkosi
uYehova phambi koDavide ubawo, nangokuba ubucinezelwe kuko konke
abecinezelwe kuko ubawo.

<span id="an_2:27">2:27</span> USolomon wamgxotha uAbhiyatare ekubeni
ngumbingeleli kaYehova; ukuze alizalise ilizwi likaYehova, awalithethayo
ngendlu kaEli eShilo.

<span id="an_2:28">2:28</span> Lwafika olu daba kuYowabhi; ngokuba
uYowabhi wayethelele kuAdoniya, noko wayengathelelanga kuAbhisalom.
UYowabhi wasabela ententeni kaYehova, wabambelela ezimpondweni
zesibingelelo.

<span id="an_2:29">2:29</span> Waxelelwa ukumkani uSolomon, ukuba
uYowabhi usabele ententeni kaYehova; nanko ecaleni lesibingelelo.
USolomon wathuma uBhenaya unyana kaYehoyada, wathi, Yiya umgwaze.

<span id="an_2:30">2:30</span> Waya uBhenaya ententeni kaYehova, wathi
kuye, Uthi ukumkani, Phuma. Wathi yena, Hayi; ndiya kufela apha.
UBhenaya wambuyisela ukumkani ilizwi, esithi, Wenjenje ukuthetha
uYowabhi, wenjenje ukundiphendula.

<span id="an_2:31">2:31</span> Wathi ukumkani kuye, Yenza njengoko
athethe ngako, umgwaze, umngcwabe, uwasuse kum nakwindlu kabawo amagazi
amsulwa, awawaphalazayo uYowabhi.

<span id="an_2:32">2:32</span> UYehova wolibuyisela entlokweni yakhe
igazi lakhe, owawela amadoda amabini angamalungisa, alungileyo kunaye,
wawabulala ngekrele, engazi ubawo uDavide, angooAbhinere unyana kaNere,
umthetheli-mkhosi wakwaSirayeli, noAmasa unyana kaYetere,
umthetheli-mkhosi wakwaYuda.

<span id="an_2:33">2:33</span> Obuyela amagazi awo entlokweni kaYowabhi,
nasentlokweni yembewu yakhe ngonaphakade; kuDavide, nakwimbewu yakhe,
nakwindlu yakhe, nakwitrone yakhe, ibe luxolo olungunaphakade, luvela
kuYehova.

<span id="an_2:34">2:34</span> Wenyuka ke uBhenaya unyana kaYehoyada,
wamgwaza, wambulala; wangcwatyelwa endlwini yakhe entlango.

<span id="an_2:35">2:35</span> Ukumkani wamisa uBhenaya, unyana
kaYehoyada, esikhundleni sakhe phezu komkhosi; ukumkani wamisa uTsadoki
umbingeleli esikhundleni sika-Abhiyatare.

<span id="an_2:36">2:36</span> Wathumela ukumkani, wabiza uShimehi,
wathi kuye, Zakhele indlu eYerusalem, uhlale khona, ungaphumi khona, uye
phi naphi;

<span id="an_2:37">2:37</span> kothi, mini uthe waphuma, wawela
umlanjana oyiKidron, wazi inene ukuba uya kufa; igazi lakho loba phezu
kwentloko yakho.

<span id="an_2:38">2:38</span> Wathi uShimehi kukumkani, Lilungile elo
lizwi; njengoko ithethe ngako inkosi yam ukumkani, uya kwenjenjalo
umkhonzi wakho. Wahlala ke uShimehi eYerusalem imihla emininzi.

<span id="an_2:39">2:39</span> Kwathi ekupheleni kweminyaka emithathu,
kwazimela izicaka ezibini zikaShimehi, zaya kuAkishe unyana kaMahaka,
ukumkani waseGati. Waxelelwa uShimehi, kwathiwa, Yabona, izicaka zakho
ziseGati.

<span id="an_2:40">2:40</span> Wesuka uShimehi, wabopha iesile lakhe,
waya eGati kuAkishe, efuna izicaka zakhe ezo; uShimehi waya eGati, weza
nazo izicaka zakhe.

<span id="an_2:41">2:41</span> Waxelelwa uSolomon, ukuba uShimehi
uphumile eYerusalem, waya eGati wabuya.

<span id="an_2:42">2:42</span> Wathumela ke ukumkani, wambiza uShimehi,
wathi kuye, Bendingakufungise uYehova yini na, ndakuqononondisa,
ndisithi, Mini uthe waphuma waya phi naphi, yazi inene ukuba uya kufa?
Wathi ke wena kum, Lilungile elo lizwi, ndilivile.

<span id="an_2:43">2:43</span> Kungani na ke ukuba ungasigcini isifungo
sikaYehova, nomthetho endakuwiselayo?

<span id="an_2:44">2:44</span> Wathi ukumkani kuShimehi, Uyabazi wena
bonke ububi obaziwa yintliziyo yakho, owabenzayo kuDavide ubawo; uya
bubuyisela uYehova ububi bakho kwasentlokweni yakho;

<span id="an_2:45">2:45</span> asikelelwe ukumkani uSolomon, iqiniseke
itrone kaDavide phambi koYehova, kude kuse ephakadeni.

<span id="an_2:46">2:46</span> Ukumkani wamwisela ke umthetho uBhenaya
unyana kaYehoyada; waphuma wamgwaza, wafa. Ubukumkani baqiniseka
esandleni sikaSolomon.

<span id="an_3:1">3:1</span> USolomon ke wakha ubuhlobo noFaro ukumkani
wamaYiputa; wazeka intombi kaFaro, wayizisa emzini kaDavide, wada
wayigqiba ukuyakha indlu yakhe, nendlu kaYehova, nodonga lwaseYerusalem
ngeenxa zonke.

<span id="an_3:2">3:2</span> Kodwa ke abantu babebingelela ezigangeni;
ngokuba belingekakhelwa ndlu igama likaYehova, kwada kwayiloo mihla.

<span id="an_3:3">3:3</span> USolomon ubemthanda uYehova, ehamba
emimiselweni kaDavide uyise; kodwa ke ubebingelela eqhumisela ezigangeni
yena.

<span id="an_3:4">3:4</span> Ukumkani ubesiya eGibheyon, ukuba
abingelele khona; ngokuba ibisiso isiganga esikhulu; uSolomon wenyusa
iwaka lamadini anyukayo kweso sibingelelo.

<span id="an_3:5">3:5</span> UYehova wabonakala kuSolomon eGibheyon apho
ngephupha ebusuku, wathi uThixo, Cela into, ndikuphe.

<span id="an_3:6">3:6</span> Wathi uSolomon, Wena wenza inceba enkulu
kumkhonzi wakho uDavide ubawo, njengoko abehamba phambi kwakho
enyanisweni, nasebulungiseni, nangokuthi tye kwentliziyo kuwe,
wamgcinela le nceba inkulu, wamnika unyana ohleli etroneni yakhe,
njengokuba kunjalo namhla.

<span id="an_3:7">3:7</span> Kaloku, Yehova Thixo wam, wena umenze
umkhonzi wakho lo wangukumkani esikhundleni sikaDavide ubawo;
ndingumntwana omncinane; andikwazi ukuphuma nokungena.

<span id="an_3:8">3:8</span> Umkhonzi wakho lo uphakathi kwabantu bakho
obanyulileyo, abantu abaninzi, abangenakubalwa, abangenakuxelwa ukuba
baninzi.

<span id="an_3:9">3:9</span> Mnike umkhonzi wakho intliziyo evayo,
yokubalawula abantu bakho, ahlule phakathi kokulungileyo nokungendawo;
ngokuba ngubani na onako ukubalawula abantu bakho aba bangaka?

<span id="an_3:10">3:10</span> Lalunga elo lizwi emehlweni eNkosi ukuba
uSolomon acele loo nto.

<span id="an_3:11">3:11</span> Wathi ke uThixo kuye, Ngenxa enokuba
ucele le nto, akwazicelela imihla emininzi, akwazicelela ubutyebi,
akwazicelela ubomi beentshaba zakho, wazicelela ukuqonda ukuba uwathethe
amatyala: uya bona, ndenze ngokwelizwi lakho.

<span id="an_3:12">3:12</span> Uyabona, ndikunikile intliziyo enobulumko
enokuqonda, ekungabangakho unjengawe phambi kwakho, ekungayi kuvela
unjengawe emva kwakho.

<span id="an_3:13">3:13</span> Kananjalo oko ungakucelanga ndikunikile
nako, kwaubutyebi nozuko, ukuba kungabikho mntu unjengawe phakathi
kookumkani yonke imihla yakho.

<span id="an_3:14">3:14</span> Ke ukuba uthe wahamba ngeendlela zam,
ngokuyigcina imimiselo yam nemithetho yam, njengoko wahamba ngako
uDavide uyihlo, ndoyolula imihla yakho.

<span id="an_3:15">3:15</span> Wavuka uSolomon, O! liphupha. Waya ke
eYerusalem, wema phambi kwetyeya yomnqophiso kaYehova, wenyusa amadini
anyukayo, wenza imibingelelo yokubulela, wabenzela isidlo abakhonzi
bakhe bonke.

<span id="an_3:16">3:16</span> Ngelo xesha kweza kukumkani amankazana
amabini angamahenyukazi, ema phambi kwakhe.

<span id="an_3:17">3:17</span> Yathi enye inkazana, Camagu, nkosi yam!
Thina nale nkazana sihlala ndlwini-nye; ndazala, ndinayo kuloo ndlu.

<span id="an_3:18">3:18</span> Kwathi ngosuku lwesithathu ndizele,
yazala nayo le nkazana, sindawonye ke; kwaye kungekho mntu wasemzini
unathi kuloo ndlu, sisodwa thina sobabini kuloo ndlu.

<span id="an_3:19">3:19</span> Wafa unyana wale nkazana ebusuku,
ngokusuka ilale phezu kwakhe.

<span id="an_3:20">3:20</span> Yavuka phakathi kobusuku, yamthabatha
unyana wam ecaleni lam, elele umkhonzazana wakho lo, yamlalisa esifubeni
sayo, yathi unyana wayo ofileyo yamlalisa esifubeni sam.

<span id="an_3:21">3:21</span> Ndavuka kusasa, ukuba ndimanyise unyana
wam, O! ufile; ndaza ndamgqala kusasa, yini le, asingunyana wam
endamzalayo.

<span id="an_3:22">3:22</span> Yathi enye inkazana, Hayi, ngunyana wam
lo uhleliyo, unyana wakho ngulowa ufileyo. Yathi le, Hayi; unyana wakho
ngulowa ufileyo, unyana wam ngulo uhleliyo. Benjenjalo ukuthetha phambi
kokumkani.

<span id="an_3:23">3:23</span> Wathi ukumkani, Le ithi, Ngunyana wam lo
uhleliyo, unyana wakho ngulowa ufileyo; leya ithi, Hayi, unyana wakho
ngulowa ufileyo, ngunyana wam lo uhleliyo.

<span id="an_3:24">3:24</span> Wathi ukumkani, Ndithabatheleni ikrele.
Balizisa ke ikrele phambi kokumkani.

<span id="an_3:25">3:25</span> Wathi ukumkani, Mcandeni kubini lo
mntwana uhleliyo, niyinike isahlulo enye, niyinike isahlulo enye.

<span id="an_3:26">3:26</span> Yathetha le nkazana, ungowayo unyana
ohleliyo, kukumkani (ngokuba ibisikwayimfesane ngonyana wayo), yathi,
Camagu, nkosi yam, seniyinika lo mntwana uhleliyo; musani ukumbulala
afe. Ke enye le yathi, Makangabi ngowam, makangabi ngowakhe; mcandeni.

<span id="an_3:27">3:27</span> Waphendula ukumkani, wathi, Mnikeni leya
umntwana ohleliyo, ningambulali; nguye unina.

<span id="an_3:28">3:28</span> Asiva onke amaSirayeli isigwebo agwebe
ngaso ukumkani; amoyika ukumkani; ngokuba ayebona ukuba ubulumko
bukaThixo buphakathi kwakhe, ukuba enze isigwebo.

<span id="an_4:1">4:1</span> Ukumkani uSolomon waba ngukumkani
wamaSirayeli onke.

<span id="an_4:2">4:2</span> Ngabo aba ke abathetheli abenabo:
nguAzariya, unyana kaTsadoki, umbingeleli;

<span id="an_4:3">4:3</span> ngooElihorefe noAhiya, oonyana bakaShisha,
ababhali; nguYehoshafati, unyana ka-Ahiludi, umkhumbuzi wezinto
zakomkhulu;

<span id="an_4:4">4:4</span> nguBhenaya, unyana kaYehoyada, obephethe
umkhosi; ngooTsadoki noAbhiyatare ababingeleli;

<span id="an_4:5">4:5</span> nguAzariya, unyana kaNatan, obephethe
abongameli; nguZabhudi, unyana kaNatan, umbingeleli, obengumhlobo
wokumkani;

<span id="an_4:6">4:6</span> nguAhishare obephethe indlu; nguAdoniram
unyana ka-Abheda, obephethe abafakwa uviko.

<span id="an_4:7">4:7</span> USolomon ubenabongameli abalishumi
elinababini phezu kwamaSirayeli onke, ababemxhasa ukumkani nendlu yakhe:
elowo ubexhasa ngenyanga yakhe ngomnyaka.

<span id="an_4:8">4:8</span> Ngawo ke la amagama abo: nguBhen-hure,
wakweleentaba lakwaEfrayim;

<span id="an_4:9">4:9</span> nguBhen-dekere eMakatse, naseShahalebhim,
naseBhete-shemeshe, nase-Elon-bhete-hanan;

<span id="an_4:10">4:10</span> nguBhen-hesede eArubhoti; yayikuye iSoko,
nelizwe lonke lakwaHefere;

<span id="an_4:11">4:11</span> nguBhen-abhinadabhi ezindulini zonke
zaseDore: uTafati intombi kaSolomon ibingumkakhe;

<span id="an_4:12">4:12</span> nguBhahana unyana ka-Ahiludi eTahanaki
naseMegido, naseBhete-shehan yonke esecaleni laseTsaretan, ezantsi
kweYizereli, kwathabathela eBhete-shehan, kwesa eAbhele-mehola, kwesa
ele kowakwaYokemeham;

<span id="an_4:13">4:13</span> nguBhen-gebhere eRamoti yaseGiliyadi,
enamagxamesi akwaYahire unyana kaManase aseGiliyadi, enommandla
waseArgobhi oseBhashan: amashumi amathandathu emizi emikhulu eneendonga
nemivalo yobhedu;

<span id="an_4:14">4:14</span> nguAhinadabhi unyana kaIdo, eMahanayim;

<span id="an_4:15">4:15</span> nguAhimahatse kwaNafetali: yena kananjalo
wazeka uBhasemati, intombi kaSolomon, yangumkakhe;

<span id="an_4:16">4:16</span> nguBhahana unyana kaHushayi, kwa-Ashere
naseAloti;

<span id="an_4:17">4:17</span> nguYehoshafati unyana kaParuwa,
kwaIsakare;

<span id="an_4:18">4:18</span> nguShimehi unyana kaEla, kwaBhenjamin;
nguGebhere unyana kaUri,

<span id="an_4:19">4:19</span> elizweni laseGiliyadi, ezweni lakwaSihon
ukumkani wama-Amori, nelakwaOgi ukumkani waseBhashan; ekuphela
komongameli obekwelo zwe.

<span id="an_4:20">4:20</span> AmaYuda namaSirayeli ebemaninzi,
enjengentlabathi engaselwandle ukuba maninzi, esidla, esela, evuya.

<span id="an_4:21">4:21</span> USolomon ubelawula ezikumkanini zonke,
ethabathela kuwo uMlambo, naselizweni lamaFilisti, wesa nasemdeni
weYiputa, zizisa iminikelo, zimkhonza uSolomon yonke imihla yobomi
bakhe.

<span id="an_4:22">4:22</span> Ke ukudla kukaSolomon kwamini-nye
bekungamashumi omathathu eekore zomgubo ocoliweyo, namashumi
omathandathu eekore zomgubo,

<span id="an_4:23">4:23</span> ishumi leenkomo ezityetyisiweyo,
namashumi omabini eenkomo zasemadlelweni, nekhulu lempahla emfutshane,
ewodwa amaxhama, namabhadi, namanqa, neenkuku ezityetyisiweyo.

<span id="an_4:24">4:24</span> Ngokuba ubenobukhosi kulo lonke
eliphesheya kwawo uMlambo, lithabathela eTifesa lesa eGaza, kookumkani
bonke abaphesheya koMlambo. Wayenoxolo ngeenxa zonke kuye.

<span id="an_4:25">4:25</span> Ahlala amaYuda namaSirayeli ekholosile,
elowo ehleli phantsi komdiliya wakhe naphantsi komkhiwane wakhe,
ethabathela kwaDan esa eBher-shebha, yonke imihla kaSolomon.

<span id="an_4:26">4:26</span> USolomon wayenamawaka amane emikhumbi
yezitali zamahashe eenqwelo zakhe, neshumi elinamabini lamawaka amahashe
akhwelwayo.

<span id="an_4:27">4:27</span> Abo bongameli babemxhasa ukumkani
uSolomon, nabo bonke abasondela etafileni yokumkani uSolomon, elowo
exhasa ngenyanga yakhe; bekungasweleki nto.

<span id="an_4:28">4:28</span> Irhasi nomququ wamahashe, nowamahashe
aziimbaleki, babeyizisa endaweni apho ibifanele ukuba khona, elowo
njengokumiselwa kwakhe.

<span id="an_4:29">4:29</span> UThixo wamnika ke uSolomon ubulumko
nengqondo ngokuninzi kunene, nobubanzi bentliziyo, njengentlabathi
eselunxwemeni lolwandle.

<span id="an_4:30">4:30</span> Ubulumko bukaSolomon bebubuninzi ngaphezu
kobulumko boonyana bonke basempumalanga, naphezu kobulumko bonke
bamaYiputa.

<span id="an_4:31">4:31</span> Ubelumkile ngaphezu kwabantu bonke,
ngaphezu koEtan umEzera, noHeman, noKalekole, noDarda, oonyana
bakaMaholi. Igama lakhe belisezintlangeni zonke ngeenxa zonke.

<span id="an_4:32">4:32</span> Wathetha amawaka amathathu emizekeliso;
zathi neengoma zakhe zaliwaka elinantlanu.

<span id="an_4:33">4:33</span> Wathetha ngemithi, ethabathela kumsedare
waseLebhanon, ase nakwihisope ephuma eludongeni; wathetha nangeenkomo,
nangeentaka, nangezinambuzane, nangeentlanzi.

<span id="an_4:34">4:34</span> Baye bevela ezintlangeni zonke, besiza
kuva ubulumko bukaSolomon bevela kookumkani bonke bomhlaba, ababebuvile
ubulumko bakhe.

<span id="an_5:1">5:1</span> Wathuma ke uHiram, ukumkani waseTire,
abakhonzi bakhe kuSolomon; kuba ubevile ukuba uthanjisiwe ukuba abe
ngukumkani, esikhundleni sikayise; ngokuba uHiram ubehleli emthanda
uDavide yonke imihla.

<span id="an_5:2">5:2</span> Wathumela uSolomon kuHiram, esithi,

<span id="an_5:3">5:3</span> Uyazi wena ukuba uDavide ubawo ubengenako
ukulakhela igama likaYehova uThixo wakhe indlu, ngenxa yeentshaba ezibe
zimjikelezile, wada uYehova wazibeka ngaphantsi kweentende zeenyawo
zakhe.

<span id="an_5:4">5:4</span> Kaloku ke undiphumzile uYehova, uThixo wam,
ngeenxa zonke; akukho lutshaba, akukho sihlo sibi.

<span id="an_5:5">5:5</span> Uyabona, ndithi ndiza kulakhela indlu igama
likaYehova uThixo wam, njengoko wakuthethayo uYehova kuDavide ubawo,
esithi, Unyana wakho, endiya kumbeka esikhundleni sakho etroneni yakho,
nguye oya kulakhela indlu igama lam.

<span id="an_5:6">5:6</span> Ngoko ke wisa umthetho, bandigawulele
imisedare eLebhanon; abakhonzi bam babe nabakhonzi bakho; ndikunike
umvuzo wabakhonzi bakho, njengako konke owokuthetha; ngokuba uyazi wena,
ukuba kuthi apha akukho ndoda ikwaziyo ukugawula imithi njengamaTsidon.

<span id="an_5:7">5:7</span> Kwathi, akuweva uHiram amazwi kaSolomon,
wavuya kunene, wathi, Makabongwe uYehova namhla, omnikileyo uDavide
unyana olumkileyo, wokubaphatha aba bantu baninzi kangaka.

<span id="an_5:8">5:8</span> Wathumela uHiram kuSolomon, esithi,
Ndikuvile oko undithumele khona; ndokwenza konke ukuthanda kwakho mna
ngemisedare nangemisipres.

<span id="an_5:9">5:9</span> Abakhonzi bam boyihlisa eLebhanon, bayise
elwandle; ndiyihlanganise ndiyidadise elwandle, ndiyise kuloo ndawo
wondimisela yona, ndiyikhulule khona, uyithabathe khona; ke wena wenze
ukuthanda kwam, ngokuyinika ukudla indlu yam.

<span id="an_5:10">5:10</span> Waye ke uHiram emnika uSolomon imisedare
nemisipres ngangokuthanda kwakhe konke.

<span id="an_5:11">5:11</span> USolomon wamnika uHiram amashumi amabini
amawaka eekore zengqolowa, ukuba idle indlu yakhe; namashumi omabini
eekore zeoli engqushiweyo; wenjenjalo ke uSolomon ukumnika uHiram
iminyaka ngeminyaka.

<span id="an_5:12">5:12</span> UYehova wamnika ubulumko uSolomon,
njengoko wayekuthethile kuye; lwaba luxolo phakathi koHiram noSolomon:
benza umnqophiso bobabini.

<span id="an_5:13">5:13</span> Ukumkani uSolomon wahlahla abafakwa uviko
kumaSirayeli onke; abo bafakwa uviko babengamashumi omathathu amawaka
amadoda.

<span id="an_5:14">5:14</span> Wabathuma eLebhanon, ishumi lamawaka
ngenyanga, bekhululana; inyanga enye babe seLebhanon, iinyanga ezimbini
babe sekhaya; ke uAdoniram ubephethe abo bafakwa uviko.

<span id="an_5:15">5:15</span> USolomon ebenamashumi asixhenxe amawaka
athwala imithwalo, namashumi osibhozo amawaka abeqingqa amatye
ezintabeni;

<span id="an_5:16">5:16</span> bebodwa abathetheli abangabongameli
bakaSolomon, ababewuphethe umsebenzi, bengamawaka amathathu anamakhulu
mathathu, ababenobukhosi ebantwini ababewusebenza loo msebenzi.

<span id="an_5:17">5:17</span> Wawisa umthetho ukumkani, bemba amatye
amakhulu, amatye anqabileyo, amatye aqingqiweyo okuseka indlu.

<span id="an_5:18">5:18</span> Baqingqa ke abakhi bakaSolomon, nabakhi
bakaHiram, nabaseGebhali, balungisa imithi namatye okuyakha indlu.

<span id="an_6:1">6:1</span> Kwathi, ngomnyaka wamakhulu omane anamanci
asibhozo bephumile oonyana bakaSirayeli ezweni lamaYiputa, ngomnyaka
wesine uSolomon engukumkani kumaSirayeli, ngenyanga enguZivi, eyinyanga
yesibini, wamakhela uYehova indlu leyo.

<span id="an_6:2">6:2</span> Loo ndlu ukumkani uSolomon wamakhelayo
uYehova ibiziikubhite ezimashumi mathandathu ubude bayo, iziikubhite
ezimashumi mabini ububanzi bayo, iziikubhite ezimashumi mathathu
ukuphakama kwayo.

<span id="an_6:3">6:3</span> Ivaranda, ebiphambi kwebhotwe lendlu,
ibiziikubhite ezimashumi mabini ubude bayo bungangobubanzi bendlu;
ibiziikubhite ezilishumi ububanzi bayo phambi kwendlu.

<span id="an_6:4">6:4</span> Ke indlu wayenzela iifestile
ezinamanqwanqwa athe nkqi.

<span id="an_6:5">6:5</span> Wakha eludongeni lwendlu umayamo ngeenxa
zonke; ezindongeni zendlu ngeenxa zonke, ezo zebhotwe nezendawo
yezihlabo, wenza amagumbi emacaleni ngeenxa zonke;

<span id="an_6:6">6:6</span> udidi oluphantsi beluziikubhite ezintlanu
ububanzi balo; oluphakathi beluziikubhite ezintandathu ububanzi balo;
olwesithathu beluziikubhite ezisixhenxe ububanzi balo; ngokuba wenza
iingqameko endlwini ngaphandle, wajikelezisa, ukuze imiqadi ingafakwa
ezindongeni zendlu.

<span id="an_6:7">6:7</span> Indlu ekwakhiweni kwayo yakhiwa ngamatye
aselegqityiwe ukulungiswa endaweni ambiwa kuyo; izando nezixholo, zonke
iimpahla zesinyithi, azivakalanga kuloo ndlu ekwakhiweni kwayo.

<span id="an_6:8">6:8</span> Umnyango wegumbi eliphakathi ubusecaleni
lasekunene lendlu; kwenyukwa ngezinyuko ezizungulezayo ukuya
kweloluphakathi udidi, nokusuka kulo kuyiwe kwelolwesithathu.

<span id="an_6:9">6:9</span> Wayakha ke indlu, wayigqiba, wayifulela
ngemiqadi neeplanga zemisedare.

<span id="an_6:10">6:10</span> Wakha ke umayamo endlwini yonke,
waziikubhite ezintlanu ukuphakama kwawo; wabambelela endlwini
ngemisedare.

<span id="an_6:11">6:11</span> Lafika ilizwi likaYehova kuSolomon,
lisithi,

<span id="an_6:12">6:12</span> Ngale ndlu uyakhayo wena, ukuba uthe
wahamba ngemimiselo yam, wawenza amasiko am, wayigcina yonke imithetho
ngokuhamba ngayo: ndolimisa kuwe ilizwi lam, endalithethayo kuDavide
uyihlo;

<span id="an_6:13">6:13</span> ndihlale phakathi koonyana bakaSirayeli,
ndingabashiyi abantu bam amaSirayeli.

<span id="an_6:14">6:14</span> Wayakha ke uSolomon indlu, wayigqiba.

<span id="an_6:15">6:15</span> Wazakha iindonga zendlu ngaphakathi
ngeeplanga zemisedare, ethabathela emgangathweni wesa emiqadini
yophahla; waleka ngemithi ngaphakathi, wawaleka umgangatho wendlu
ngeeplanga zemisipres.

<span id="an_6:16">6:16</span> Wakha iikubhite ezimashumi mabini,
ethabathela emaphundwini endlu, ngeeplanga zemisedare, ethabathela
emgangathweni wesa emiqadini; wazakhela yona ngaphakathi indawo
yezihlabo, ingcwele kangcwele.

<span id="an_6:17">6:17</span> Yayingamashumi amane eekubhite indlu leyo
ilibhotwe elingaphambili.

<span id="an_6:18">6:18</span> Yayimisedare kule ndlu ngaphakathi,
ilukrolo lwamathangazana neentyantyambo ezithe bhenqe; yangumsedare
yonke; akwabonakala litye.

<span id="an_6:19">6:19</span> Walungisa indawo yezihlabo endlwini
ngaphakathi, ukuba ibekwe khona ityeya yomnqophiso kaYehova.

<span id="an_6:20">6:20</span> Umphakathi wendawo yezihlabo
ubuziikubhite ezimashumi mabini ubude bawo, uziikubhite ezimashumi
mabini ububanzi bawo, uziikubhite ezimashumi mabini ukuphakama kwawo;
wawaleka ngegolide ethe shinyi, wasaleka nesibingelelo ngomsedare.

<span id="an_6:21">6:21</span> Wayaleka ke uSolomon indlu ngaphakathi
ngegolide ethe shinyi, wavala ngemixokelelwane yegolide ngaphambi
kwendawo yezihlabo, wasaleka ngegolide.

<span id="an_6:22">6:22</span> Wayaleka ngegolide yonke ke indlu, wada
wayigqiba yonke indlu; nesibingelelo sonke esibe sisendaweni yezihlabo
wasaleka ngegolide.

<span id="an_6:23">6:23</span> Endaweni yezihlabo wenza iikerubhi
zambini ngeminquma yasendle: zalishumi leekubhite ukuphakama kwazo.

<span id="an_6:24">6:24</span> Libe liziikubhite ezintlanu elinye iphiko
lekerubhi, libe liziikubhite ezintlanu elesibini iphiko lekerubhi: zaba
ziikubhite ezilishumi, zithabathela encamini yelinye iphiko layo, zise
encamini yelinye iphiko layo.

<span id="an_6:25">6:25</span> Ibiziikubhite ezilishumi neyesibini
ikerubhi: ubumnye umlinganiso, kukunye ukubonakala kweekerubhi zombini.

<span id="an_6:26">6:26</span> Ukuphakama kwenye ikerubhi bekuziikubhite
ezilishumi, bekunjalo nakweyesibini ikerubhi.

<span id="an_6:27">6:27</span> Wazibeka iikerubhi ezo ngaphakathi
kwengaphakathi indlu; oluka amaphiko eekerubhi: lafikelela iphiko lenye
eludongeni, lathi iphiko lekerubhi yesibini lafikelela kolunye udonga;
aza amaphiko azo afikelelana esazulwini sendlu: elinye iphiko lafikelela
kwelinye iphiko.

<span id="an_6:28">6:28</span> Wazaleka iikerubhi ezo ngegolide.

<span id="an_6:29">6:29</span> Wathi zonke iindonga zendlu ngeenxa zonke
wazikrola imikrolo, zaba nemikrolo yeekerubhi, namasundu, neentyantyambo
ezithe bhenqe, ngaphakathi nangaphandle.

<span id="an_6:30">6:30</span> Umgangatho wendlu wawaleka ngegolide
ngapha nangapha.

<span id="an_6:31">6:31</span> Umnyango wendawo yezihlabo wawenzela
iingcango ngeminquma; ulungqu lwemigubasi belusisahlulo sesihlanu
sodonga.

<span id="an_6:32">6:32</span> Iingcango zombini bezizezomnquma;
wazikrola ngemikrolo yeekerubhi, namasundu, neentyantyambo ezithe
bhenqe, wazaleka ngegolide; eyihambisa igolide phezu kweekerubhi
namasundu.

<span id="an_6:33">6:33</span> Wenjenje ukuwenzela umnyango webhotwe
imigubasi ngeminquma, esisahlulo sesine sodonga.

<span id="an_6:34">6:34</span> Iingcango zombini wazenza ngemisipres;
amaphiko omabini olunye ucango aba ngajingayo, amaphiko omabini
olwesibini ucango aba ngajingayo.

<span id="an_6:35">6:35</span> Wakrola kuwo iikerubhi, namasundu,
neentyantyambo ezithe bhenqe, waleka ngegolide, yagudiswa emikrolweni.

<span id="an_6:36">6:36</span> Wakha intendelezo engaphakathi
ngeengcamba ezintathu zamatye aqingqiweyo, nangeengcamba zemisedare
echweliweyo.

<span id="an_6:37">6:37</span> Yasekwa ngomnyaka wesine, ngenyanga
enguZivi, indlu kaYehova;

<span id="an_6:38">6:38</span> ngomnyaka weshumi elinamnye, ngenyanga
enguBhuli, eyinyanga yesibhozo leyo, yagqitywa loo ndlu ezintweni zayo
zonke, nasezimfanelekweni zayo zonke. Wayakha ngeminyaka esixhenxe.

<span id="an_7:1">7:1</span> Eyakhe indlu uSolomon wayakha iminyaka
elishumi elinamithathu, wayigqiba indlu yakhe yonke.

<span id="an_7:2">7:2</span> Kuba wakha nendlu yehlathi laseLebhanon:
yalikhulu leekubhite ubude bayo, yangamashumi amahlanu eekubhite
ububanzi bayo, yangamashumi amathathu eekubhite ukuphakama kwayo, phezu
kwemikrozo emine yeentsika zomsedare, ezinemiqadi echweliweyo yemisedare
phezu kweentsika ezo.

<span id="an_7:3">7:3</span> Yafulelwa ngemisedare phezulu, phezu
kwamagumbi abe ephezu kweentsika ezingamashumi amane anantlanu; aba
lishumi elinantlanu lukrozweni lunye.

<span id="an_7:4">7:4</span> Imiqadi ibiyimikrozo emithathu, ikroba
likhangelene nekroba kathathu.

<span id="an_7:5">7:5</span> Zonke iingcango nemigubasi yayimbombo-ne,
iyimithi; ikroba lilunge nekroba kathathu.

<span id="an_7:6">7:6</span> Wenza ivaranda yeentsika: yaziikubhite
ezimashumi mahlanu ubude bayo, neekubhite ezimashumi mathathu ububanzi
bayo, zinevaranda engaphambi kwazo, neentsika nezinyuko phambi kwazo.

<span id="an_7:7">7:7</span> Wenza nevaranda yetrone, apho abethetha
khona amatyala, iyivaranda yamatyala, wayifulela ngemisedare,
ethabathela komnye umgangatho wesa komnye umgangatho.

<span id="an_7:8">7:8</span> Indlu yakhe abehlala kuyo, ekwenye
intendelezo phakathi ngasevarandeni, yasetyenzwa kwangokunjalo.
Wayenzela indlu intombi kaFaro, awayizekayo uSolomon, yanjengaloo
varanda.

<span id="an_7:9">7:9</span> Zonke ezo zinto bezizezamatye anqabileyo,
aqingqwe ngokomlinganiso, asarhiweyo ngeesarha, ngaphakathi
nangaphandle; ethabathela esisekweni esa elungqwini, ethabathela
nangaphandle esa entendelezweni enkulu.

<span id="an_7:10">7:10</span> Useko lwalungamatye anqabileyo, amatye
amakhulu, amatye eekubhite ezilishumi, amatye eekubhite ezisibhozo.

<span id="an_7:11">7:11</span> Ngaphezulu yabe ingamatye anqabileyo,
aqingqwe ngokomlinganiso, nemisedare.

<span id="an_7:12">7:12</span> Intendelezo enkulu ejikelezayo
yayineengcamba ezintathu zamatye aqingqiweyo, nocamba lwemisedare
echweliweyo; njengentendelezo engaphakathi yendlu kaYehova, nevaranda
yendlu layo.

<span id="an_7:13">7:13</span> Wathumela ukumkani uSolomon, wathabatha
uHuram eTire.

<span id="an_7:14">7:14</span> Yena ebengunyana womhlolokazi wesizwe
sakwaNafetali, uyise ebengumTire, ingcibi yobhedu; wayezele bubulumko
nayingqondo, nakukwazi ukwenza yonke imisebenzi yobhedu. Weza ke
kukumkani, kuSolomon, wayenza yonke imisebenzi yakhe.

<span id="an_7:15">7:15</span> Wayila iintsika zambini zobhedu:
zalishumi elinesibhozo iikubhite ukuphakama kwentsika inye, nomtya
oziikubhite ezilishumi elinambini ukuthandela intsika inye.

<span id="an_7:16">7:16</span> Wenza iingqukuva zambini ngobhedu
olutyhidiweyo, zokubekwa emantloko eentsika ezo: ukuphakama kwengqukuva
enye kuziikubhite ezintlanu, ukuphakama kwengqukuva yesibini
kuziikubhite ezintlanu.

<span id="an_7:17">7:17</span> Wenza iminatha, umsebenzi
onguphinyephinye, nezidanga, umsebenzi osontelwe ezingqukuveni,
ezisemantloko eentsika ezo: yasixhenxe kwenye ingqukuva, yasixhenxe
kweyesibini ingqukuva.

<span id="an_7:18">7:18</span> Wenza ke iirharnate, imikrozo emibini
yokuwujikeleza omnye umnatha, yokugubungela iingqukuva ezisemantloko
eentsika, wenjenjalo nakweyesibini ingqukuva.

<span id="an_7:19">7:19</span> Iingqukuva ezisemantloko eentsika ezo
zibe zingumsebenzi oyinyibiba, ngokwevaranda, ziziikubhite ezine;

<span id="an_7:20">7:20</span> iingqukuva ezisezintsikeni ezo zombini
wazenza nangaphezulu, kufuphi nesisu esalekwe ngomnatha, neerharnate
ezimakhulu mabini, zikrozile zajikeleza engqukuveni yesibini.

<span id="an_7:21">7:21</span> Wazimisa iintsika evarandeni yetempile,
wayimisa intsika yasekunene, wathi igama layo nguZinzisayo; wayimisa
intsika yasekhohlo, wathi igama layo nguMandlakuye.

<span id="an_7:22">7:22</span> Phezu kweentloko zeentsika ezo bekukho
umsebenzi weenyibiba. Wagqitywa ke umsebenzi weentsika.

<span id="an_7:23">7:23</span> Wenza ulwandle olutyhidiweyo:
lwaziikubhite ezilishumi ukusuka kolunye udini lwalo, kuyiwe kolunye
udini lwalo, luyinqila ngeenxa zonke, lwaziikubhite ezintlanu ukuphakama
kwalo; kwajikeleza kulo umtya oziikubhite ezimashumi mathathu ngeenxa
zonke.

<span id="an_7:24">7:24</span> Ngaphantsi kodini lwalo ngeenxa zonke
yangamathangazana alishumi kubhitini-nye, azunguleza ulwandle olo
ngeenxa zonke; eyimikrozo emibini amathangazana, athyidwa nalo
ekutyhidweni kwalo.

<span id="an_7:25">7:25</span> Lwema phezu kweenkomo ezilishumi
elinambini: ezintathu zibheke entla, ezintathu zibheke entshonalanga,
ezintathu zibheke ezantsi, ezintathu zibheke empumalanga; ulwandle
lubekwe kuzo ngaphezulu, imiva yazo zonke isinge phakathi.

<span id="an_7:26">7:26</span> Ubungqingqwa balo bebungangobubanzi
besandla; udini lwalo belwenziwe lwanjengodini lwendebe,
lwaneentyantyambo zeenyibiba; lulingene amawaka amabini eebhate.

<span id="an_7:27">7:27</span> Wenza iingqwelwana zalishumi ngobhedu;
baziikubhite ezine ubude benqwelwana inye, baziikubhite ezine ububanzi
bayo, kwaziikubhite ezintathu ukuphakama kwayo.

<span id="an_7:28">7:28</span> Kwakunje ukwenziwa kwenqwelwana:
zazineepanele phakathi kwemiqhele;

<span id="an_7:29">7:29</span> naphezu kweepanele eziphakathi kwemiqhele
ibiziingonyama neenkomo neekerubhi; naphezu kwemiqhele bekukho useko
ngaphezulu; ngaphantsi kweengonyama neenkomo bekukho izidanga, umsebenzi
ojingayo.

<span id="an_7:30">7:30</span> Inqwelwana inye yabe ineevili ezine
zobhedu, neeasi zobhedu; iinyawo zazo zozine zazinamagxa; ngaphantsi
kwezitya zokuhlambela ingamagxa lawo atyhidiweyo, ngaphaya kwelinye
ibizizidanga.

<span id="an_7:31">7:31</span> Umlomo wayo ubusesazulwini sesiciko,
uyikubhite ukuphakama kwawo; umlomo wesiciko uyinqila, senziwe
ngokwenziwa koseko; siyikubhite enesiqingatha sekubhite ububanzi;
nasemlonyeni waso kwakukho imikrolo; iipanele zaso zazimbombo-ne, azaba
zinqila.

<span id="an_7:32">7:32</span> Ngaphantsi kweepanele yabe iziivili
ezine, iiasi zeevili ezo bezimi enqwelwaneni; ukuphakama kwevili
kwakuyikubhite nesiqingatha sekubhite.

<span id="an_7:33">7:33</span> Ukwenziwa kweevili bekunjengokwenziwa
kweevili zeenqwelo zonke; iiasi zazo, neefeleni zazo, nezipeki zazo,
neenafu zazo, zibe zityhidiwe zonke.

<span id="an_7:34">7:34</span> Amagxa omane abesezimbombeni zone
zenqwelwana, emilile enqwelwaneni amagxa lawo.

<span id="an_7:35">7:35</span> Emphezulwini wenqwelwana kwakukho inqila
ngeenxa zonke; ukuphakama kwawo kusisiqingatha sekubhite; phezu
komphezulu wenqwelwana kwaphuma izinto zokubamba neepanele.

<span id="an_7:36">7:36</span> Emacebeni azo okubamba, nasezipaneleni
zawo, wakrola iikerubhi neengonyama namasundu, ngangebala lalo elinye,
nezidanga ngeenxa zonke.

<span id="an_7:37">7:37</span> Wenjenjalo ukuzenza iinqwelwana
ezilishumi: waba mnye umtyhido, waba mnye umlinganiso, kwaba kunye
ukubonakala kwazo zonke.

<span id="an_7:38">7:38</span> Wenza ke izitya zokuhlambela zalishumi
ngobhedu; sisinye isitya sokuhlambela salingana amashumi amane eebhate:
sisinye isitya sokuhlambela siziikubhite ezine; sasisitya sokuhlambela
enqwelwaneni kuzo zoshumi.

<span id="an_7:39">7:39</span> Wabeka iinqwelwana zantlanu ngecala
lokunene layo indlu, wabeka zantlanu ngecala lasekhohlo layo indlu;
walubeka ulwandle ngecala lokunene layo indlu, lwabheka empumalanga
malunga ezantsi.

<span id="an_7:40">7:40</span> UHuram wazenza nezitya zokuhlambela,
nemihlakulwana, nezitya zokutshiza. UHuram wagqiba ke ukuwenza wonke
umsebenzi abewenzela ukumkani uSolomon, wendlu kaYehova:

<span id="an_7:41">7:41</span> iintsika zombini, neembumba zeengqukuva
ebezisemantloko eentsika ezo zombini, neminatha yomibini yokuzunguleza
iimbumba zombini zeengqukuva ebezisemantloko eentsika;

<span id="an_7:42">7:42</span> neerharnate ezimakhulu mane zeminatha
yomibini: imikrozo emibini yeerharnate kumnatha umnye yokuzunguleza
iimbumba ezimbini zeengqukuva, ezibe zisezintsikeni;

<span id="an_7:43">7:43</span> neenqwelwana ezilishumi, nezitya
zokuhlambela ezilishumi ezinqwelwaneni;

<span id="an_7:44">7:44</span> nolwandle olunye, neenkomo ezilishumi
elinambini ngaphantsi kolwandle olo;

<span id="an_7:45">7:45</span> neembiza, nemihlakulwana, nezitya
zokutshiza, neempahla zonke. Zizo ezo izinto uHuram awazenzela ukumkani
uSolomon, zendlu kaYehova; bezizezo bhedu olubengezelayo.

<span id="an_7:46">7:46</span> Ukumkani wazityhidela emmandleni
weYordan, emhlabeni oludongwe, phakathi kweSukoti neTsaretan.

<span id="an_7:47">7:47</span> Waziyeka uSolomon zonke iimpahla
zingalinganiswanga, ngokuba bezizininzi kakhulu kunene; abafumaneka
ubunzima bobhedu olo.

<span id="an_7:48">7:48</span> Wazenza ke uSolomon zonke iimpahla zendlu
kaYehova: isibingelelo segolide, netafile yegolide ebezikuyo izonka
zokubonisa;

<span id="an_7:49">7:49</span> neziphatho zezibane zegolide ethe shinyi:
zazihlanu ngasekunene, zazihlanu ngasekhohlo, phambi kwendawo yezihlabo;
neentyantyambo, nezibane, nezifinyiso zegolide,

<span id="an_7:50">7:50</span> nezitya, nezitshetshe, nezitya
zokutshiza, neenkamba, neengcedevu zegolide ethe shinyi, neehinjizi
zegolide zeengcango zendlu engaphakathi, eyingcwele kangcwele,
nezeengcango zendlu elibhotwe.

<span id="an_7:51">7:51</span> Wagqitywa ke wonke umsebenzi, abewenzela
indlu kaYehova ukumkani uSolomon. Wazingenisa uSolomon zonke Izinto,
abezingcwalisile uDavide uyise, isilivere negolide, wazibeka iimpahla
ezo endaweni yobuncwane bendlu kaYehova.

<span id="an_8:1">8:1</span> Waza uSolomon wawabizela ndawonye amadoda
amakhulu akwaSirayeli, neentloko zonke zezizwe, izikhulu zezindlu
zooyise zoonyana bakaSirayeli, kukumkani uSolomon eYerusalem, ukuba
bayinyuse ityeya yomnqophiso kaYehova, iphume emzini kaDavide: yiZiyon
ke leyo.

<span id="an_8:2">8:2</span> Abizelwa ndawonye kukumkani uSolomon onke
amadoda akwaSirayeli emthendelekweni ngenyanga enguEtanim: yinyanga
yesixhenxe ke leyo.

<span id="an_8:3">8:3</span> Eza ke onke amadoda amakhulu akwaSirayeli;
bayithwala ababingeleli ityeya leyo.

<span id="an_8:4">8:4</span> Benyuka nayo ityeya kaYehova, nentente
yokuhlangana, neempahla zonke zengcwele ezibe zisententeni; benyuka nazo
ababingeleli nabaLevi.

<span id="an_8:5">8:5</span> Ke ukumkani uSolomon nebandla lonke
lamaSirayeli, elibe lihlanganiselene kuye, linaye phambi kwetyeya,
babingelela impahla emfutshane neenkomo ezingenakubalwa,
ezingenakulinganiswa ukuba zininzi kwazo.

<span id="an_8:6">8:6</span> Bayingenisa ababingeleli ityeya yomnqophiso
kaYehova endaweni yayo, endaweni yezihlabo endlwini, engcweleni
kangcwele, phantsi kwamaphiko eekerubhi.

<span id="an_8:7">8:7</span> Ngokuba iikerubhi zaye ziwolulele amaphiko
phezu kwendawo yetyeya, iikerubhi zayisithelisa ityeya nezibonda zayo
ngaphezulu.

<span id="an_8:8">8:8</span> Zazizide izibonda, zibonakala iincam
zezibonda engcweleni phambi kwendawo yezihlabo, azabonakala ngaphandle;
zisekhona unanamhla.

<span id="an_8:9">8:9</span> Kwakungekho nto etyeyeni, yayingamacwecwe
amabini amatye kuphela, awawabeka khona uMoses eHorebhe, oko uYehova
wanqophisana noonyana bakaSirayeli, ekuphumeni kwabo ezweni laseYiputa.

<span id="an_8:10">8:10</span> Kwathi, ekuphumeni kwababingeleli
engcweleni, lasuka ilifu layizalisa indlu kaYehova.

<span id="an_8:11">8:11</span> Ababingeleli ababa nakuma balungiselele
ngenxa yelifu; ngokuba ubuqaqawuli bukaYehova bayizalisa indlu kaYehova.

<span id="an_8:12">8:12</span> Waza wathi uSolomon, UYehova wathi, uya
kuhlala esithokothokweni.

<span id="an_8:13">8:13</span> Ukukwakhela, ndikwakhele indlu, ukuba ibe
yeyokuhlala wena, indawo yokuhlala wena ngonaphakade.

<span id="an_8:14">8:14</span> Wee guququ ukumkani walisikelela lonke
ibandla lakwaSirayeli (laye ke limi lonke ibandla lakwaSirayeli).

<span id="an_8:15">8:15</span> Wathi yena, Makabongwe uYehova, uThixo
kaSirayeli, owathetha ngomlomo wakhe kuDavide ubawo, wakuzalisa
ngesandla sakhe, esithi,

<span id="an_8:16">8:16</span> Kususela kwimini yokubakhupha kwam abantu
bam amaSirayeli eYiputa, andinyulanga mzi ezizweni zonke zakwaSirayeli
wokwakha indlu, yokuba libe khona igama lam; ndanyula uDavide ukuba abe
phezu kwabantu bam amaSirayeli.

<span id="an_8:17">8:17</span> Kwaye kukho entliziyweni kaDavide ubawo
ukuthi alakhele indlu igama likaYehova uThixo kaSirayeli.

<span id="an_8:18">8:18</span> Wathi uYehova kuDavide ubawo, Ngenxa
enokuba kwakukho entliziyweni yakho ukuthi ulakhele indlu igama lam,
walungisa ngokuthi kubekho oko entliziyweni yakho;

<span id="an_8:19">8:19</span> noko ke akusayi kuyakha indlu wena:
unyana wakho ophuma esinqeni sakho, nguye oya kulakhela indlu igama lam.

<span id="an_8:20">8:20</span> Ulimisile ke uYehova ilizwi lakhe
awalithethayo; ndivelile endaweni kaDavide ubawo, ndahlala etroneni
yakwaSirayeli, njengoko wakuthethayo uYehova; ndalakhela indlu igama
likaYehova uThixo kaSirayeli.

<span id="an_8:21">8:21</span> Ndayimisela khona indawo yetyeya, apho
ukhona umnqophiso kaYehova, awawenzayo nobawo bethu ekubakhupheni kwakhe
ezweni laseYiputa.

<span id="an_8:22">8:22</span> Wema ke uSolomon phambi kwesibingelelo
sikaYehova, ebusweni bebandla lonke lamaSirayeli, wazolulela ezulwini
izandla zakhe.

<span id="an_8:23">8:23</span> Wathi: Yehova Thixo kaSirayeli, akukho
unjengawe, ezulwini phezulu nasemhlabeni phantsi, ubagcinelayo
umnqophiso nenceba abakhonzi bakho abahamba phambi kwakho ngentliziyo
yabo yonke;

<span id="an_8:24">8:24</span> umgcineleyo umkhonzi wakho uDavide ubawo
oko wakuthethayo kuye; wakuthetha ngomlomo wakho, wakuzalisa ngesandla
sakho, njengoko kunjalo namhla.

<span id="an_8:25">8:25</span> Kaloku, Yehova, Thixo kaSirayeli,
mgcinele umkhonzi wakho uDavide ubawo oko wakuthethayo kuye, usithi,
Ebusweni bam akuyi kunqunyukelwa ndoda yakuhlala etroneni yakwaSirayeli;
ukuba kodwa bathe oonyana bakho bayigcina indlela yabo, bahamba phambi
kwam, njengoko uhambe phambi kwam wena.

<span id="an_8:26">8:26</span> Kaloku, Thixo kaSirayeli, makanyaniseke
amazwi akho, owawathethayo kumkhonzi wakho uDavide ubawo.

<span id="an_8:27">8:27</span> Gxebe uThixo angade ahlale emhlabeni na?
Yabona, amazulu, amazulu awo amazulu, akakulingene; hina ke, yona le
ndlu ndiyakhileyo!

<span id="an_8:28">8:28</span> Noko ke kunonelele ukuthandaza komkhonzi
wakho, nokutarhuzisa kwakhe, Yehova Thixo wam, ukuphulaphule ukumemelela
nokuthandaza, athandaza ngako umkhonzi wakho phambi kwakho namhla;

<span id="an_8:29">8:29</span> ukuba amehlo akho akhangele kule ndlu
ubusuku nemini, kwindawo othe, Liya kuba kuyo igama lam; uphulaphule
umthandazo athandaza ngawo umkhonzi wakho kule ndawo.

<span id="an_8:30">8:30</span> Phulaphula ukutarhuzisa komkhonzi wakho,
nabantu bakho amaSirayeli, abaya kuthandaza ngako kule ndawo; uve ke
wena endaweni ohlala kuyo emazulwini; uve ke uxolele.

<span id="an_8:31">8:31</span> Xa athe umntu wona ummelwane wakhe,
wathwaliswa isifungo, wafungiswa, weza wafunga phambi kwesibingelelo
sakho kule ndlu:

<span id="an_8:32">8:32</span> yiva ke wena emazulwini, wenze, ugwebe
kubakhonzi bakho; umgwebe ongendawo, uyibeke indlela yakhe phezu
kwentloko yakhe; umgwebele olilungisa, umnike ngokobulungisa bakhe.

<span id="an_8:33">8:33</span> Xa bathe abantu bakho, amaSirayeli,
boyiswa ziintshaba zabo, kuba bekonile, baza babuyela kuwe, balivuma
igama lakho, bathandaza batarhuzisa kuwe bekule ndlu:

<span id="an_8:34">8:34</span> yiva ke wena emazulwini, usixolele isono
sabantu bakho amaSirayeli, ubabuyisele emhlabeni owawunika ooyise.

<span id="an_8:35">8:35</span> Xa lithe izulu lavalwa, akwabakho mvula,
kuba bekonile, baza bathandaza bekule ndawo, balivuma igama lakho,
babuya esonweni sabo, ngokuba ubacinezele:

<span id="an_8:36">8:36</span> yiva ke wena emazulwini, usixolele isono
sabakhonzi bakho, abantu bakho amaSirayeli, ngokuba ubafundisa indlela
elungileyo abaya kuhamba ngayo, unise imvula ezweni lakho, olinike
abantu bakho ukuba libe lilifa.

<span id="an_8:37">8:37</span> Xa kuthe kwakho indlala elizweni, xa
kuthe kwakho indyikitya yokufa, xa kuthe kwakho imbabala, nexoshomba,
neenkumbi ezinqunquthayo; xa zithe iintshaba zabangqinga elizweni,
emizini yabo; nokuba sisiphi isibetho, nokuba sisiphi isifo esithe
sakho:

<span id="an_8:38">8:38</span> ukuthandaza, nokutarhuzisa nokuba
kukuphi, okuthe kwenziwa ngubani, nokuba ngabantu bakho bonke
amaSirayeli, abathe besazi elowo isibetho sentliziyo yakhe, bazolulela
kule ndlu izandla zabo:

<span id="an_8:39">8:39</span> yiva ke wena emazulwini, endaweni ohlala
kuyo, uxolele; wenze, umnike elowo ngokweendlela zakhe zonke, ngokuyazi
kwakho intliziyo yakhe (ngokuba nguwe wedwa ozaziyo iintliziyo zoonyana
bonke babantu);

<span id="an_8:40">8:40</span> ukuze bakoyike yonke imihla abahleli
ngayo emhlabeni owawunika oobawo.

<span id="an_8:41">8:41</span> Kananjalo owolunye uhlanga,
ongengowabantu bakho amaSirayeli, xa athe wavela ezweni elikude ngenxa
yegama lakho

<span id="an_8:42">8:42</span> (ngokuba baya kuliva igama lakho
elikhulu, nesandla sakho esithe nkqi, nengalo yakho eyolukileyo); weza
ke lowo, wathandaza ekule ndlu:

<span id="an_8:43">8:43</span> yiva ke wena emazulwini, endaweni ohlala
kuyo, wenze ngako konke athe wakunqula owolunye uhlanga, ukuze zonke
izizwe zomhlaba zilazi igama lakho, zikoyike njengabantu bakho
amaSirayeli, zazi ukuba ibizwe ngegama lakho le ndlu ndiyakhileyo.

<span id="an_8:44">8:44</span> Xa bathe abantu bakho baphuma, baya kulwa
notshaba lwabo, ngendlela obathume ngayo, bathandaza kuYehova, bebhekisa
kulo mzi uwunyulileyo, nakule ndlu ndiyakhele igama lakho:

<span id="an_8:45">8:45</span> yiva ke emazulwini ukuthandaza kwabo
nokutarhuzisa kwabo, ubagwebele.

<span id="an_8:46">8:46</span> Xa bathe bakona (ngokuba akukho mntu
ungoniyo), waba nomsindo, wabanikela elutshabeni, bathi abathimbi
babathimba, babasa ezweni lotshaba olo, nokuba likude nokuba likufuphi;

<span id="an_8:47">8:47</span> baza bakunyamekela oko ngentliziyo kwelo
zwe bathinjelwe kulo, babuya, batarhuzisa kuwe ezweni lababathimbileyo,
besithi, Sonile, senza ubugwenxa, senza okungendawo;

<span id="an_8:48">8:48</span> babuyela kuwe ngentliziyo yabo yonke,
nangomphefumlo wabo wonke, bekwelo zwe leentshaba zabo ezibathimbileyo,
bathandaza kuwe, bebhekisa elizweni labo owalinika ooyise, kulo mzi
uwunyulileyo, kule ndlu ndiyakhele igama lakho:

<span id="an_8:49">8:49</span> yiva ke emazulwini, endaweni ohlala kuyo,
ukuthandaza kwabo nokutarhuzisa kwabo, ubagwebele,

<span id="an_8:50">8:50</span> ubaxolele abantu bakho ngoko kona,
nokukreqa kwabo konke abakreqe ngako kuwe, ubenzele imfesane phambi
kwababathimbileyo, basikwe bona yimfesane ngabo.

<span id="an_8:51">8:51</span> Ngokuba ngabantu bakho, nelifa lakho,
owabakhuphayo eYiputa ezikweni lesinyiti;

<span id="an_8:52">8:52</span> ukuba amehlo akho akhangele
ekutarhuziseni komkhonzi wakho, nasekutarhuziseni kwabantu bakho
amaSirayeli, ukuba ubeve ekukunquleni kwabo konke.

<span id="an_8:53">8:53</span> Ngokuba wabahlula wena ezizweni zonke
zomhlaba, ukuba babe lilifa lakho, njengoko wakuthetha ngoMoses umkhonzi
wakho, ekubakhupheni kwakho oobawo eYiputa, Nkosi Yehova.

<span id="an_8:54">8:54</span> Kwathi xa agqibileyo ukuthandaza uSolomon
kuYehova konke oko kuthandaza nokutarhuzisa, wesuka phambi
kwesibingelelo sikaYehova ekuguqeni ngamadolo akhe, ezolulele ezulwini
izandla zakhe.

<span id="an_8:55">8:55</span> Wema, walisikelela lonke ibandla
lakwaSirayeli ngezwi elikhulu, wathi,

<span id="an_8:56">8:56</span> Makabongwe uYehova, obanike ukuphumla
abantu bakhe amaSirayeli, njengoko konke wakuthethayo; akwaphalala
nalinye ilizwi kuwo onke amazwi akhe alungileyo, awawathethayo ngoMoses
umkhonzi wakhe.

<span id="an_8:57">8:57</span> UYehova uThixo wethu makabenathi,
njengokuba wayenoobawo bethu; angasishiyi, angasilahli;

<span id="an_8:58">8:58</span> ukuze ayithobele kuye intliziyo yethu,
sihambe ngeendlela zakhe zonke, sigcine imithetho yakhe, nemimiselo
yakhe, namasiko akhe, njengoko abebawisele umthetho ngako oobawo.

<span id="an_8:59">8:59</span> Makathi nala mazwi am, nditarhuzisileyo
ngawo phambi koYehova, asondele kuYehova uThixo wethu, imini nobusuku,
ukuba amgwebele umkhonzi wakhe, abagwebele abantu bakhe amaSirayeli,
into yemini ngemini yayo;

<span id="an_8:60">8:60</span> ukuze zazi zonke izizwe zomhlaba, ukuba
uYehova nguye uThixo, akukho wumbi.

<span id="an_8:61">8:61</span> Mayiphelele intliziyo yenu kuYehova
uThixo wethu, ukuba nihambe ngemimiselo yakhe, niyigcine imithetho
yakhe, njengoko kunjalo namhla.

<span id="an_8:62">8:62</span> Waye ke ukumkani, namaSirayeli onke kunye
naye, ebingelela imibingelelo phambi koYehova.

<span id="an_8:63">8:63</span> Wabingelela ke uSolomon imibingelelo
yokubulela, awayibingelelayo kuYehova; amashumi amabini anesibini
amawaka eenkomo, ikhulu elinamanci amabini lamawaka empalula emfutshane.
Bayisungula ke indlu kaYehova, ukumkani lowo noonyana bonke
bakaSirayeli.

<span id="an_8:64">8:64</span> Ngaloo mini ukumkani wawungcwalisa
umphakathi wentendelezo ephambi kwendlu kaYehova. Ngokuba wenza khona
idini elinyukayo, nomnikelo wokudla, namanqatha emibingelelo yokubulela;
kuba isibingelelo sobhedu esiphambi koYehova besisincinane,
singenakulamkela idini lonke elinyukayo, nomnikelo wokudla, namanqatha
emibingelelo yokubulela.

<span id="an_8:65">8:65</span> Ngelo xesha uSolomon wenza umthendeleko,
enamaSirayeli onke, ibandla elikhulu, elithabathele ekungeneni
kweHamati, lesa emlanjeni waseYiputa, phambi koYehova uThixo wethu,
iintsuku ezisixhenxe neentsuku ezisixhenxe, zaziintsuku ezilishumi
elinesine.

<span id="an_8:66">8:66</span> Ngosuku lwesibhozo wabandulula abantu.
Bambonga ukumkani, baya ke ezintenteni zabo, bevuya, bechwayithile
ngenxa yokulunga konke awakwenzayo uYehova kuDavide umkhonzi wakhe,
nakumaSirayeli abantu bakhe.

<span id="an_9:1">9:1</span> Kwathi, akugqiba uSolomon ukuyakha indlu
kaYehova, nendlu yokumkani, nako konke abekulangazelele uSolomon,
abenqwenela ukwenza kona,

<span id="an_9:2">9:2</span> wabonakala uYehova kuSolomon okwesibini,
njengoko wayebonakele kuye eGibheyon.

<span id="an_9:3">9:3</span> Wathi uYehova kuye, Ndikuvile ukuthandaza
kwakho nokutarhuzisa kwakho otarhuzise ngako phambi kwam.
Ndiyingcwalisile ke le ndlu uyakhileyo, ukuba libekwe khona igama lam
kude kuse ephakadeni; aya kuba khona amehlo am nentliziyo yam imihla
yonke.

<span id="an_9:4">9:4</span> Wena ke, ukuba uthe wahamba phambi kwam,
njengoko wahamba ngako uDavide uyihlo, ngentliziyo egqibeleleyo,
nangokuthe tye, ukuba ukwenze konke endikumisileyo, ugcine imimiselo yam
namasiko am:

<span id="an_9:5">9:5</span> ndoyimisa itrone yobukumkani bakho phezu
kwamaSirayeli ngonaphakade, njengoko ndakuthethayo kuDavide uyihlo,
ndisithi, Akuyi kunqunyukelwa ndoda etroneni yakwaSirayeli.

<span id="an_9:6">9:6</span> Ukuba ke nithe nabuya nabuya
ekundilandeleni, nina noonyana benu, anayigcina imithetho yam nemimiselo
yam, endiyibeke phambi kwenu, naya nakhonza thixo bambi, naqubuda kubo:

<span id="an_9:7">9:7</span> ndowanqamla amaSirayeli emhlabeni
endiwanikileyo; nale ndlu, ndiyingcwalisele igama lam, ndoyilahla
ebusweni bam, amaSirayeli abe ngumzekeliso nento yentsini ezizweni
zonke.

<span id="an_9:8">9:8</span> Nale ndlu noko iphezulu nje, bomangaliswa
benze umsondlo bonke abadlulayo kuyo, bathi, Yini na ukuba uYehova
enjenje kweli lizwe, nakule ndlu?

<span id="an_9:9">9:9</span> Bathi ke, Kungenxa yokuba bamshiyayo
uYehova uThixo wabo, owakhupha ooyise ezweni lamaYiputa; babambelela
thixweni bambi, babanqula, babakhonza; kungenxa yoko abuzisileyo bonke
obu bubi phezu kwabo uYehova.

<span id="an_9:10">9:10</span> Kwathi ekupheleni kweminyaka emashumi
mabini, awazakha ngayo uSolomon izindlu zombini, indlu kaYehova nendlu
kakumkani

<span id="an_9:11">9:11</span> (uHiram ukumkani waseTire ebemncedile
uSolomon ngemisedare nangemisipres, nangegolide, ngangoko
abekunqwenele), ukumkani uSolomon wamnika uHiram amashumi amabini emizi
ezweni leGalili.

<span id="an_9:12">9:12</span> Waphuma uHiram eTire, eya kuyibona imizi
uSolomon abemnike yona: ayalunga emehlweni akhe.

<span id="an_9:13">9:13</span> Wathi, Yimizi mini na le undinikileyo,
mzalwana wam? Wathi, Lilizwe laseKabhuli unanamhla.

<span id="an_9:14">9:14</span> UHiram wayethumele kukumkani ikhulu
elinamanci mabini eetalente zegolide.

<span id="an_9:15">9:15</span> Siso esi isizathu sokufakwa uviko
awasimisayo ukumkani uSolomon, ukuba akhe indlu kaYehova, nendlu yakhe,
neMilo, nodonga lweYerusalem, neHatsore, neMegido, neGezere.

<span id="an_9:16">9:16</span> Kwakunyuke uFaro ukumkani waseYiputa,
wayithimba iGezere, wayitshisa ngomlilo, wawabulala amaKanan abehleli
kuloo mzi, wayinika intombi yakhe, umkaSolomon, yaba yinqakwe.

<span id="an_9:17">9:17</span> USolomon wayakha ke iGezere,
neBhete-horon yasezantsi;

<span id="an_9:18">9:18</span> neBhahalati, neTademore esentlango kwelo
zwe;

<span id="an_9:19">9:19</span> nemizi engoovimba abenayo uSolomon,
nemizi yeenqwelo, nemizi yabamahashe, nokulangazelela kukaSolomon
awakulangazelelayo ukwakha eYerusalem, naseLebhanon, nasezweni lonke
lolawulo lwakhe.

<span id="an_9:20">9:20</span> Bonke abantu abaseleyo kuma-Amori,
namaHeti, namaPerizi, namaHivi, namaYebhusi, ababengengabo abakoonyana
bakaSirayeli,

<span id="an_9:21">9:21</span> oonyana babo abasala emva kwabo ezweni,
ababengenako oonyana bakaSirayeli ukubasingela phantsi, wabahlahla
uSolomon, ukuba babe ngamakhoboka afakwa uviko unanamhla.

<span id="an_9:22">9:22</span> Ke koonyana bakaSirayeli uSolomon
akenzanga khoboka; kuba bona baba ngamadoda akhe okulwa, nabakhonzi
bakhe, nabathetheli bakhe, nabaphathi-mikhosi bakhe, nabathetheli
beenqwelo zakhe zokulwa, nabamahashe bakhe.

<span id="an_9:23">9:23</span> Abo bathetheli babengabongameli abaphezu
komsebenzi kaSolomon; babengamakhulu amahlanu anamanci mahlanu,
ababenobukhosi ebantwini abenza loo msebenzi.

<span id="an_9:24">9:24</span> Yathi yakuthi ukunyuka intombi kaFaro,
iphuma emzini kaDavide, isiza endlwini yayo abeyakhele, waqala wayakha
iMilo.

<span id="an_9:25">9:25</span> USolomon ubenyusa kathathu ngomnyaka
amadini anyukayo, nemibingelelo yokubulela, esibingelelweni abesakhele
uYehova, aqhumisele kweso siphambi koYehova. Wayigqiba indlu.

<span id="an_9:26">9:26</span> Ukumkani uSolomon wenza isinqanawa
e-Etsiyon-gebhere, ese-Eloti, elunxwemeni loLwandle oluBomvu, ezweni
lakwaEdom.

<span id="an_9:27">9:27</span> UHiram wathuma ke ngesinqanawa eso
abakhonzi bakhe, amadoda eenqanawa, alwaziyo ulwandle, ndawonye
nabakhonzi bakaSolomon.

<span id="an_9:28">9:28</span> Baya kwaOfire, bathabatha khona igolide,
amakhulu amane anamanci mabini eetalente, bazisa kukumkani uSolomon.

<span id="an_10:1">10:1</span> Ke kaloku ukumkanikazi waseShebha waluva
udaba lukaSolomon, olusingisele kwigama likaYehova, weza ukumlinga
ngemibuzo elukhuni.

<span id="an_10:2">10:2</span> Wafika eYerusalem enesihlwele esinzima
kunene, esineenkamela ezithwele ubulawu, negolide eninzi kunene, namatye
anqabileyo. Weza kuSolomon, wathetha naye konke okube kusentliziyweni
yakhe.

<span id="an_10:3">10:3</span> USolomon wamtyhilela onke amazwi akhe;
akubangakho lizwi lifihlakeleyo kukumkani, angabanga nakumtyhilela lona.

<span id="an_10:4">10:4</span> Wabubona ukumkanikazi waseShebha bonke
ubulumko bukaSolomon, nendlu abeyakhile,

<span id="an_10:5">10:5</span> nokudla kwetafile yakhe, nokuhlala
kwabakhonzi bakhe, nokuma kwabalungiseleli bakhe, nezambatho zabo,
nabangcamli bakhe, nezinyuko zakhe abenyuka ngazo ukuya endlwini
kaYehova; akwaba sabakho kuqina kwamxhelo kuye.

<span id="an_10:6">10:6</span> Wathi kukumkani, Libe liyinene ilizwi
endaliva, ezweni lam, lezinto zakho nobulumko bakho.

<span id="an_10:7">10:7</span> Andikholwanga ngamazwi lawo, ndada ndeza,
abona amehlo am; uyabona, bendingaxelelwanga nesiqingatha esi.
Ulugqithile ngobulumko nangokulunga udada ebendiluvile.

<span id="an_10:8">10:8</span> Anoyolo amadoda akho, banoyolo aba
bakhonzi bakho bemiyo phambi kwakho amaxesha onke, bebuva ubulumko
bakho.

<span id="an_10:9">10:9</span> Makabongwe uYehova uThixo wakho,
okunoneleleyo, wakubeka etroneni yakwaSirayeli ngokuwathanda kwakhe
amaSirayeli ngonaphakade, wakumisa waba ngukumkani, ukuba wenze
okusesikweni nobulungisa.

<span id="an_10:10">10:10</span> Ukumkanikazi wamnika ukumkani ikhulu
elinamanci amabini eetalente zegolide, nasebulawini into eninzi kunene,
namatye anqabileyo; akuzanga kube saziswa bulawu bungangobo ukuba
buninzi kwabo, obo ukumkanikazi waseShebha wabunika ukumkani uSolomon.

<span id="an_10:11">10:11</span> Kananjalo isinqanawa sikaHiram,
esathutha igolide kwaOfire, savela kwaOfire nemialmugi emininzi kunene,
namatye anqabileyo.

<span id="an_10:12">10:12</span> Imialmugi leyo ukumkani wayenza
iintsika zendlu kaYehova, nezeyendlu yokumkani, neehadi nemirhubhe
yeemvumi; akuzanga kube saziswa mialmugi injalo, akubonwanga injalo
unanamhla.

<span id="an_10:13">10:13</span> Ke ukumkani uSolomon wamnika
ukumkanikazi waseShebha konke akunanzileyo, awakucelayo; kukodwa khona
awamnikayo ngokwamandla okuba engukumkani uSolomon. Wajika ke, waya
ezweni lakhe, yena nabakhonzi bakhe.

<span id="an_10:14">10:14</span> Ke kaloku ukulinganiswa kwegolide,
eyeza kuSolomon ngamnyaka mnye, kwaba ngamakhulu mathandathu anamanci
mathandathu anesithandathu iitalente zegolide.

<span id="an_10:15">10:15</span> Iyodwa eyabarhwebi, neyentengiso
yabathengisi, neyookumkani bonke bomxukuxela, neyamabamba elizwe.

<span id="an_10:16">10:16</span> Ukumkani uSolomon wenza amakhulu
amabini amakhaka egolide engumkhando: zangamakhulu amathandathu
iishekele zegolide, awaleka ngazo khaka linye.

<span id="an_10:17">10:17</span> Wenza amakhulu amathathu
eengweletshetshe zegolide engumkhando; zaba ntathu iimina zegolide,
awaleka ngazo ngweletshetshe-nye. Ukumkani wazibeka endlwini yehlathi
laseLebhanon.

<span id="an_10:18">10:18</span> Ukumkani wenza itrone enkulu ngeempondo
zeendlovu, wayaleka ngegolide engcwengiweyo.

<span id="an_10:19">10:19</span> Itrone leyo ibinezinyuko ezithandathu;
itrone leyo ibinomphezulu oyinqila ngasemva. Kukho iingalo ngapha
nangapha kwendawo yokuhlala; kumi iingonyama ezimbini ecaleni leengalo
ezo.

<span id="an_10:20">10:20</span> Kumi iingonyama ezilishumi elinambini
khona ezinyukweni ezithandathu, ngapha nangapha; akuzanga kwenziwe nto
injalo ezikumkanini zonke.

<span id="an_10:21">10:21</span> Yonke impahla yokusela yokumkani
uSolomon yabe iyeyegolide, nempahla yonke yendlu yehlathi laseLebhanon
yabe iyeyegolide ecikizekileyo; bekungekho yasilivere; ibingento yakonto
yona ngemihla kaSolomon.

<span id="an_10:22">10:22</span> Ngokuba ukumkani ubenesinqanawa
saseTarshishe elwandle, ndawonye nesinqanawa sikaHiram; seza kanye
ngeminyaka emithathu isinqanawa eso saseTarshishe, sithwele igolide,
nesilivere, neempondo zeendlovu, neentsimango, neepikoko.

<span id="an_10:23">10:23</span> Waba mkhulu ke ukumkani uSolomon,
ngaphezu kookumkani bonke behlabathi, ngobutyebi nangobulumko.

<span id="an_10:24">10:24</span> Lonke ihlabathi laye lifuna ubuso
bukaSolomon, ukuba live ubulumko bakhe, awayebubeke entliziyweni yakhe
uThixo.

<span id="an_10:25">10:25</span> Bazisa elowo umnikelo wakhe; iimpahla
zesilivere, neempahla zegolide, nezambatho, nezikrweqe, nobulawu,
namahashe, noondlebende, into yeminyaka ngeminyaka.

<span id="an_10:26">10:26</span> USolomon wahlanganisa iinqwelo zokulwa
namahashe akhwelwayo, waba newaka elinamakhulu amane eenqwelo zokulwa,
namawaka alishumi elinamabini amahashe akhwelwayo; wazibeka ezo zinto
emizini yeenqwelo zokulwa, nakukumkani eYerusalem.

<span id="an_10:27">10:27</span> Ukumkani wayenza isilivere
yanjengamatye eYerusalem, nemisedare wayenza yanjengemithombe
esesihlanjeni, ukuba mininzi.

<span id="an_10:28">10:28</span> Amahashe abenawo uSolomon avela
eYiputa; laza iqela labathengela ukumkani lalithabatha iqela ngalinye
ngenani elithile.

<span id="an_10:29">10:29</span> Kwenyuka kwaphuma inqwelo yokulwa
eYiputa ngamakhulu amathandathu eeshekele zesilivere, nehashe ngekhulu
elinamanci mahlanu; benjenjalo bona ngokwabo ukubathuthela ookumkani
bonke bamaHeti, nookumkani bama-Aram.

<span id="an_11:1">11:1</span> Ke kaloku ukumkani uSolomon wathanda
abafazi abaninzi bezinye iintlanga, ndawonye nentombi kaFaro:
amaMowabhikazi, nama-Amonikazi, namaEdomikazi, namaTsidonikazi,
namaHetikazi;

<span id="an_11:2">11:2</span> ezintlangeni, abethe uYehova koonyana
bakaSirayeli, Ize ningangeni kuzo, nazo zingangeni kuni; inene,
zozitsalela koothixo bazo iintliziyo zenu. Wanamathela kubo abo uSolomon
ngothando.

<span id="an_11:3">11:3</span> Wayenabafazi abamakhulu asixhenxe,
amakhosikazi; namakhulu amathathu amashweshwe; abafazi bakhe bayityekisa
ke intliziyo yakhe.

<span id="an_11:4">11:4</span> Kwathi, ngexesha lobudala bukaSolomon,
abafazi bakhe bayityekisela intliziyo yakhe ekulandeleni thixo bambi;
intliziyo yakhe ayaphelela kuYehova uThixo wakhe, njengentliziyo
kaDavide uyise.

<span id="an_11:5">11:5</span> USolomon walandela uAshtoreti, uthixo
wamaTsidon; walandela uMoleki, izothe lama-Amon.

<span id="an_11:6">11:6</span> Wenza okubi emehlweni kaYehova;
akamlandela uYehova ngokukholisekileyo, njengoDavide uyise.

<span id="an_11:7">11:7</span> Waza uSolomon wamakhela isiganga
uKemoshe, izothe lamaMowabhi, entabeni ekhangelene neYerusalem,
noMoleki, izothe loonyana baka-Amon.

<span id="an_11:8">11:8</span> Wabenjela njalo bonke abafazi bakhe
bezinye iintlanga, ababeqhumisela bebingelela koothixo babo.

<span id="an_11:9">11:9</span> UYehova ke waba nomsindo kuSolomon,
ngokuba ibityekile intliziyo yakhe, yemka kuYehova uThixo kaSirayeli,
owayebonakele kuye izihlandlo ezibini;

<span id="an_11:10">11:10</span> emwisele umthetho ngaloo nto, ukuba
angalandeli thixo bambi; akawugcina umthetho abemwisele wona uYehova.

<span id="an_11:11">11:11</span> Wathi ke uYehova kuSolomon, Ngenxa
enokuba unaloo nto, akwawugcina umnqophiso wam, nemimiselo yam
endikumiseleyo, okwenene, ndiya kubukrazula ubukumkani kuwe, ndibunike
umkhonzi wakho.

<span id="an_11:12">11:12</span> Kodwa ke andiyi kukwenza oko ngemihla
yakho, ngenxa kaDavide uyihlo; ndiya kubukrazula esandleni sonyana
wakho.

<span id="an_11:13">11:13</span> Kodwa andiyi kubukrazula bonke
ubukumkani; ndomnika isizwe esinye unyana wakho, ngenxa kaDavide
umkhonzi wam, nangenxa yeYerusalem endiyinyulileyo.

<span id="an_11:14">11:14</span> Ke uYehova wamvelisela uSolomon utshaba
olunguHadade umEdom; yena ubengowembewu yokumkani kwaEdom.

<span id="an_11:15">11:15</span> Kwakuthe, oko uDavide ebekwaEdom,
ekunyukeni kukaYowabhi umthetheli-mkhosi eye kungcwaba abahlatyiweyo,
waxabela yonke into engamadoda kwaEdom

<span id="an_11:16">11:16</span> (ngokuba wahlala iinyanga zantandathu
khona uYowabhi namaSirayeli onke, wada wayinqumla yonke into engamadoda
kwaEdom);

<span id="an_11:17">11:17</span> wabaleka uHadade, yena namaEdom
akubakhonzi boyise kunye naye, baya eYiputa; ke uHadade waye
eyinkwenkwana oko.

<span id="an_11:18">11:18</span> Besuka kwaMidiyan, beza eParan;
bathabatha amadoda eParan, ahamba nabo; beza eYiputa kuFaro, ukumkani
waseYiputa. Yena ke wamnika indlu, wathi makazuze ukudla, wamnika
ilizwe.

<span id="an_11:19">11:19</span> UHadade wababalwa kakhulu nguFaro;
wamnika umfazi, umsakwabo bomkakhe, umsakwabo boTapenes inkosikazi.

<span id="an_11:20">11:20</span> Ke umsakwabo boTapenes wamzalela
uGenubhati, unyana wakhe; uTapenes wamlumlela endlwini kaFaro,
uGenubhati waba ngowendlu kaFaro phakathi koonyana bakaFaro.

<span id="an_11:21">11:21</span> UHadade eseYiputa, weva ukuba uDavide
ulele kooyise, ufile noYowabhi umthetheli-mkhosi; wathi uHadade kuFaro,
Ndindulule ndiye ezweni lakowethu.

<span id="an_11:22">11:22</span> Wathi uFaro kuye, Uswele ntoni na kum,
le nto ufuna ukuya ezweni lakowenu? Wathi, yena, Nento le; noko ke
ndindulule.

<span id="an_11:23">11:23</span> UThixo wamvelisela omnye umchasi
onguRezon, unyana kaEliyada, owabalekayo kuHadadezere, ukumkani
waseTsobha, inkosi yakhe.

<span id="an_11:24">11:24</span> Wabuthela kuye amadoda, waba
ngumthetheli wempi, ekubabulaleni kukaDavide abo. Baya ke eDamasko,
bahlala khona, baba nobukumkani eDamasko.

<span id="an_11:25">11:25</span> Waba lutshaba lwamaSirayeli yonke
imihla kaSolomon; ke ngobu bubi wabenzayo uHadade, wakruquka
ngamaSirayeli; waye engukumkani kwa-Aram.

<span id="an_11:26">11:26</span> NoYarobheham, unyana kaNebhati,
umEfrayim waseTsereda, umkhonzi kaSolomon, ogama lonina belinguTseruya,
umhlolokazi, wasiphakamisa isandla kukumkani.

<span id="an_11:27">11:27</span> Nantsi ke imbangi yokuba amphakamisele
isandla ukumkani. USolomon wayesakha iMilo, wavala ithuba lomzi kaDavide
uyise.

<span id="an_11:28">11:28</span> Ke le ndoda inguYarobheham ibiligorha
elinobukroti. Wayibona uSolomon le ndodana, ukuba iyasebenza, wayenza
umphathi womthwalo wonke wendlu kaYosefu.

<span id="an_11:29">11:29</span> Kwathi ngelo xesha, uYarobheham waphuma
eYerusalem; wathi uAhiya waseShilo, umprofeti, wamfumana endleleni;
wayambethe ke ingubo entsha; baye bobabini bebodwa endle.

<span id="an_11:30">11:30</span> Wesuka uAhiya, wayibamba loo ngubo
intsha abenayo, wayiqwenga; yaziziqwenga ezilishumi elinazibini.

<span id="an_11:31">11:31</span> Wathi uAhiya kuYarobheham, Zithabathele
iziqwenga zibe lishumi: ngokuba utsho uYehova uThixo kaSirayeli, ukuthi,
Yabona, ndiya kubukrazula ubukumkani esandleni sikaSolomon, ndikunike
izizwe zibe lishumi;

<span id="an_11:32">11:32</span> esinye isizwe sibe kuye ngenxa
yomkhonzi wam uDavide, nangenxa yeYerusalem, umzi endiwunyulileyo
ezizweni zonke zakwaSirayeli.

<span id="an_11:33">11:33</span> Ndibukrazula ngenxa enokuba
bendishiyile mna, baqubuda kuAshtoreti, uthixo wamaMowabhi, nakuMilikom,
uthixo woonyana baka-Amon; abahamba ngeendlela zam, ukuba benze okuthe
tye ngeendlela zam, ukuba benze okuthe tye emehlweni am, nemimiselo yam,
namasiko am, njengoDavide uyise.

<span id="an_11:34">11:34</span> Andiyi kubuthabatha bonke ubukumkani
esandleni sakhe; ndomenza abe sisikhulu yonke imihla yobomi bakhe,
ngenxa kaDavide umkhonzi wam endamnyulayo, owayigcinayo imithetho yam
nemimiselo yam.

<span id="an_11:35">11:35</span> Ndobuthabatha ubukumkani esandleni
sonyana wakhe, ndinike wena izizwe ezilishumi ke;

<span id="an_11:36">11:36</span> unyana wakhe ndimnike isizwe esinye,
ukuze kubekho isibane kuDavide, umkhonzi wam, yonke imihla phambi kwam
eYerusalem, umzi endiwunyulileyo ukuba ndibeke khona igama lam.

<span id="an_11:37">11:37</span> Ndokuthabatha, ube ngukumkani kuko
konke othe wakunqwenela umphefumlo wakho, ube ngukumkani kumaSirayeli.

<span id="an_11:38">11:38</span> Kothi, ukuba uthe wakuphulaphula konke
endikuwisela umthetho ngako, wahamba ngeendlela zam, wenza okuthe tye
emehlweni am, ukuba ugcine imimiselo yam nemithetho yam, njengoko wenza
ngako uDavide umkhonzi wam: ndibe nawe, ndikwakhele indlu esimakade,
njengoko ndamakhelayo uDavide, ndikunike amaSirayeli;

<span id="an_11:39">11:39</span> ndiyibandezele imbewu kaDavide ngenxa
yoku; kodwa kungade kube ngonaphakade.

<span id="an_11:40">11:40</span> USolomon wafuna ukumbulala uYarobheham;
wesuka uYarobheham wabalekela eYiputa kuShishaki, ukumkani weYiputa.
Waba seYiputa wada wafa uSolomon.

<span id="an_11:41">11:41</span> Ezinye izinto zikaSolomon, nako konke
awakwenzayo, nobulumko bakhe, azibhalwanga na encwadini yemicimbi
kaSolomon?

<span id="an_11:42">11:42</span> Ke imihla abengukumkani ngayo uSolomon
eYerusalem kumaSirayeli onke, yaba yiminyaka emashumi mane.

<span id="an_11:43">11:43</span> USolomon walala kooyise, wangcwatyelwa
emzini kaDavide uyise; uRehabheham, unyana wakhe, waba ngukumkani
esikhundleni sakhe.

<span id="an_12:1">12:1</span> URehabheham waya kwaShekem; ngokuba
amaSirayeli onke abeye kumenza ukumkani kwaShekem.

<span id="an_12:2">12:2</span> Kwathi akuva uYarobheham, unyana
kaNebhati (eseYiputa, apho wayebalekele khona ebusweni bukaSolomon
ukumkani; ehleli uYarobheham eYiputa, bathumela bambiza),

<span id="an_12:3">12:3</span> weza uYarobheham nebandla lonke
lakwaSirayeli, bathetha noRehabheham, besithi,

<span id="an_12:4">12:4</span> Uyihlo wayenza nzima idyokhwe yethu; ke
wena yenze lula inkonzo elukhuni kayihlo, nedyokhwe yakhe enzima
awayibeka phezu kwethu, ukuze sikukhonze.

<span id="an_12:5">12:5</span> Wathi kubo, Khanindikhwelele iintsuku
zibe ntathu, nibuye nize kum. Bemka ke abantu.

<span id="an_12:6">12:6</span> Ukumkani uRehabheham wacebisana namadoda
amakhulu, abesakuma phambi koSolomon uyise oko abesahleli, wathi, Ninika
cebo lini na nina, ukuze ndibanike ilizwi aba bantu?

<span id="an_12:7">12:7</span> Athetha ke kuye, esithi, Ukuba uthe
namhla waba ngumkhonzi kwaba bantu, wabakhonza, wabaphendula, wathetha
amazwi amahle kubo, boba ngabakhonzi bakho yonke imihla.

<span id="an_12:8">12:8</span> Walishiya icebo lamadoda amakhulu
abemnike lona, wacebisana namadodana aziintanga zakhe, abemi phambi
kwakhe;

<span id="an_12:9">12:9</span> wathi kuwo, Ninika cebo lini na nina,
ukuze sibanike ilizwi aba bantu bathethileyo kum, besithi, Yenze lula
idyokhwe awayibeka phezu kwethu uyihlo?

<span id="an_12:10">12:10</span> Athetha ke kuye amadodana aziintanga
zakhe, esithi, Yithi kwaba bantu bathethe kuwe, besithi, Uyihlo wayenza
nzima idyokhwe yethu, yenze lula kuthi wena; yithi kubo, Ucikicane wam
uya kuba nesibili kunesinqe sikabawo.

<span id="an_12:11">12:11</span> Ke, ekubeni ubawo ebenithwalise
idyokhwe enzima, mna ke ndiya kongeza edyokhweni yenu; ubawo ubenibetha
ngeentsontelo, mna ke ndiya kunibetha ngeekatsi.

<span id="an_12:12">12:12</span> Baya ke ooYarobheham nabantu bonke
kuRehabheham ngomhla wesithathu, njengoko wayethethe ngako ukumkani,
esithi, Nobuya nize kum ngomhla wesithathu.

<span id="an_12:13">12:13</span> Ukumkani wabaphendula abantu kalukhuni,
walishiya icebo lamadoda amakhulu abemnike lona.

<span id="an_12:14">12:14</span> Wathetha kubo ngokwecebo lamadodana,
esithi, Ubawo wayenza nzima idyokhwe yenu, mna ke ndiya kongeza
edyokhweni yenu; ubawo wanibetha ngeentsontelo, mna ke ndiya kunibetha
ngeekatsi.

<span id="an_12:15">12:15</span> Akabaphulaphulanga ke abantu ukumkani;
ngokuba esi siphendu sibe siphuma kuYehova, ukuze alimise izwi lakhe,
abelithethile uYehova ngoAhiya waseShilo kuYarobheham, unyana kaNebhati.

<span id="an_12:16">12:16</span> Akubona ke onke amaSirayeli ukuba
ukumkani akawaphulaphuli, abantu bambuyisela ukumkani ilizwi elithi,
Sinasabelo sini na kuDavide? Asinalifa kunyana kaYese. Ezintenteni zenu,
maSirayeli! Zikhangelele ngoku ngokwakho indlu yakho, Davide! Aya
ezintenteni zawo ke amaSirayeli.

<span id="an_12:17">12:17</span> Ke oonyana bakaSirayeli ababehleli
emizini yakwaYuda, uRehabheham waba ngukumkani kubo.

<span id="an_12:18">12:18</span> Ukumkani uRehabheham wathuma uAdoram,
obephethe abafakwa uviko. Esuka onke amaSirayeli, amxuluba ngamatye;
wafa. Ukumkani uRehabheham wakhawuleza waya kukhwela enqwelweni yakhe,
ukuba asabele eYerusalem.

<span id="an_12:19">12:19</span> Akreqa ke amaSirayeli endlwini kaDavide
unanamhla.

<span id="an_12:20">12:20</span> Kwathi, akuva onke amaSirayeli ukuba
uYarobheham ubuyile, athumela ambizela ebandleni, amenza ukumkani
wamaSirayeli onke; akwabakho ulandela indlu kaDavide, saba sisizwe
sakwaYuda sodwa.

<span id="an_12:21">12:21</span> Weza uRehabheham eYerusalem, wabizela
ndawonye yonke indlu yakwaYuda, kwanesizwe sakwaBhenjamin, ikhulu
elinamanci asibhozo lamawaka amadodana okulwa imfazwe, ukuba aye kulwa
nendlu kaSirayeli, bubuyiselwe ubukumkani kuRehabheham unyana kaSolomon.

<span id="an_12:22">12:22</span> Lafika ilizwi likaThixo kuShemaya, umfo
wakwaThixo, lisithi,

<span id="an_12:23">12:23</span> Yitsho kuRehabheham unyana kaSolomon,
ukumkani wakwaYuda, nakwindlu yonke yakwaYuda, nakuBhenjamin, nakubantu
abaseleyo, ukuthi,

<span id="an_12:24">12:24</span> Utsho uYehova ukuthi, Ize ninganyuki;
ize ningalwi nabazalwana benu oonyana bakaSirayeli. Buyani, aye elowo
endlwini yakhe; ngokuba iphuma kum le nto. Baliphulaphula ilizwi
likaYehova, babuya, bahamba ngokwelizwi likaYehova.

<span id="an_12:25">12:25</span> Ke uYarobheham wawakha umzi wakwaShekem
kweleentaba lakwaEfrayim, wahlala khona; waphuma apho wakha iPenuweli.

<span id="an_12:26">12:26</span> Wathi uYarobheham entliziyweni yakhe,
Kaloku ubukumkani buya kubuyela endlwini kaDavide.

<span id="an_12:27">12:27</span> Ukuba bathe benyuka aba bantu, baya
kubingelela endlwini kaYehova eYerusalem, yobuya intliziyo yaba bantu
iye enkosini yabo, kuRehabheham, ukumkani wakwaYuda; bandibulale mna,
babuyele kuRehabheham ukumkani wakwaYuda.

<span id="an_12:28">12:28</span> Waceba ke ukumkani, wenza amathole
egolide amabini; wathi kubo, Niyaxhamleka kukunyuka niye eYerusalem.
Nanku uThixo wakho, Sirayeli, owakukhuphayo ezweni laseYiputa!

<span id="an_12:29">12:29</span> Walimisa ke elinye eBhetele, walimisa
elinye kwaDan.

<span id="an_12:30">12:30</span> Yathi loo nto yaba sisono; bahamba
abantu baya phambi kwelo likwaDan.

<span id="an_12:31">12:31</span> Wenza indlu yasezigangeni, wenza
ababingeleli eluntwini lonke, ababengengabo abakoonyana bakaLevi.

<span id="an_12:32">12:32</span> UYarobheham wenza umthendeleko
ngenyanga yesibhozo, ngoweshumi elinesihlanu umhla kuloo nyanga,
onjengomthendeleko wakwaYuda; wenyusa amadini esibingelelweni.

<span id="an_12:33">12:33</span> Wenjenjalo eBheteli, ebingelela
kumathole lawo abewenzile; wamisa eBheteli ababingeleli beziganga
awazenzayo. Wenyusa amadini esibingelelweni awasenzayo eBheteli,
ngoweshumi elinesihlanu umhla wenyanga yesibhozo, ngenyanga leyo
abeyicamangile kweyakhe intliziyo; wabenzela umthendeleko oonyana
bakaSirayeli, wenyusa amadini esibingelelweni, ukuba kuqhunyiselwe.

<span id="an_13:1">13:1</span> Nanko, kuvela umfo wakwaThixo kwaYuda
ngokwelizwi likaYehova, weza eBheteli; uYarobheham wayemi
ugasesibingelelweni eqhumisela.

<span id="an_13:2">13:2</span> Wankqangaza esibingelelweni ngokwelizwi
likaYehova, wathi, Sibingelelo, sibingelelo! Utsho uYehova ukuthi,
Uyabona, kuya kuzalwa unyana kwindlu kaDavide, ogama linguYosiya; oya
kubabingelela phezu kwakho lo ababingeleli beziganga, abaqhumisela phezu
kwakho, kutshiswe amathambo abantu phezu kwakho.

<span id="an_13:3">13:3</span> Kwangaloo mini wabaxelela isimanga esiya
kuhla, esithi, Siso esi isimanga asithethileyo uYehova: Yabona,
isibingelelo esi siya kukrazuka, luphalale uthuthu oluphezu kwaso.

<span id="an_13:4">13:4</span> Kwathi, akuliva ukumkani ilizwi lomfo
wakwaThixo, owankqangazayo esibingelelweni eBheteli, wasolula
uYarobheham isandla sakhe esesibingelelweni, wathi, Mbambeni. Sesuka
soma isandla sakhe abesolulele kuye, akaba nako ukusibuyisela kwakuye.

<span id="an_13:5">13:5</span> Sakrazuka isibingelelo, lwaphalala
uthuthu esibingelelweni, ngokwesimanga abesixelile umfo wakwaThixo
ngelizwi likaYehova.

<span id="an_13:6">13:6</span> Waphendula ukumkani, wathi kumfo
wakwaThixo, Khawumbongoze uYehova uThixo wakho, undithandazele,
sibuyiselwe kum isandla sam. Umfo wakwaThixo wambongoza ke uYehova,
sabuyiselwa kuye isandla sokumkani, saba njengokwangaphambili.

<span id="an_13:7">13:7</span> Wathetha ke ukumkani kumfo wakwaThixo,
wathi, Hamba siye ekhaya, uzixhase, ndikunike isipho.

<span id="an_13:8">13:8</span> Wathi umfo wakwaThixo kukumkani,
Ungafanelana uthe wandinika isiqingatha sendlu yakho, andingekhe ndiye
nawe, andingekhe ndidle sonka, andingekhe ndisele manzi kule ndawo.

<span id="an_13:9">13:9</span> Ngokuba kwenjiwa nje ukumiselwa kwam
lilizwi likaYehova, kwathiwa, Uze ungadli sonka, ungaseli manzi,
ungabuyi ngendlela obuze ngayo.

<span id="an_13:10">13:10</span> Waza wahamba ngandlela yimbi, akabuya
ngendlela abeze ngayo eBheteli.

<span id="an_13:11">13:11</span> Ke kaloku kwakuhleli eBheteli umprofeti
othile, obeseleyindoda enkulu; weza unyana wakhe, wamcacisela konke
awakwenzayo umfo wakwaThixo loo mini eBheteli; namazwi awawathethayo
kukumkani, wawacacisa kuyise.

<span id="an_13:12">13:12</span> Wathi uyise kubo, Uhambe ngayiphi na
indlela? Babeyibonile ke indlela oonyana bakhe, ahambe ngayo umfo
wakwaThixo, owayevele kwaYuda.

<span id="an_13:13">13:13</span> Wathi koonyana bakhe, Ndibopheleni
iesile. Bambophela ke iesile, wakhwela kulo.

<span id="an_13:14">13:14</span> Walandela umfo wakwaThixo, wamfumana
ehleli phantsi komterebhinti, wathi kuye, Unguye na umfo wakwaThixo lo
ubevela kwaYuda? Wathi yena, Ndinguye.

<span id="an_13:15">13:15</span> Wathi kuye, Hamba siye ekhaya, udle
isonka.

<span id="an_13:16">13:16</span> Wathi yena, Andinakubuya nawe;
andinakungena nawe; andiyi kudla sonka, andiyi kusela manzi nawe kule
ndawo;

<span id="an_13:17">13:17</span> kuba kuthiwe kum lilizwi likaYehova,
Uze ungadli sonka, ungaseli manzi khona, ungabuyi uhambe ngendlela obuze
ngayo.

<span id="an_13:18">13:18</span> Wathi kuye, Ndingumprofeti nam
njengawe; kuthethe isithunywa sezulu kum ngelizwi likaYehova, sisithi,
Mbuyise, eze nawe endlwini yakho, adle isonka, asele amanzi. Watsho
emxokisa.

<span id="an_13:19">13:19</span> Wabuya ke naye, wadla isonka endlwini
yakhe, wasela amanzi.

<span id="an_13:20">13:20</span> Kwathi, behleli etafileni apho, kwafika
ilizwi likaYehova kuloo mprofeti ubembuyisile;

<span id="an_13:21">13:21</span> wankqangaza kuloo mfo wakwaThixo
ubevele kwaYuda, esithi, Utsho uYehova ukuthi, Ngenxa enokuba
uwuphikisile umlomo kaYehova, akwawugcina umthetho abekuwisele uYehova
uThixo wakho,

<span id="an_13:22">13:22</span> wesuka wabuya, wadla isonka, wasela
amanzi kule ndawo awathetha ngayo kuwe, esithi, Uze ungadli sonka,
ungaseli manzi: isidumbu sakho asiyi kungena engcwabeni looyihlo.

<span id="an_13:23">13:23</span> Kwathi emveni kokudla kwakhe isonka,
emveni kokusela kwakhe, wambophela iesile umprofeti lowo abembuyisile.

<span id="an_13:24">13:24</span> Wahamba, wafunyanwa yingonyama
endleleni, yambulala; sathi isidumbu sakhe saqungquluza endleleni; lema
ecaleni laso iesile, nengonyama yema ecaleni lesidumbu eso.

<span id="an_13:25">13:25</span> Kwabonakala kudlula amadoda; asibona
isidumbu eso siqungquluzile endleleni, imi ingonyama leyo ecaleni
lesidumbu; afika axela kuloo mzi, abehleli kuwo umprofeti obeseleyindoda
enkulu.

<span id="an_13:26">13:26</span> Weva umprofeti obembuyise endleleni,
wathi, Ngulaa mfo wakwaThixo uwuphikisileyo umlomo kaYehova. UYehova
umnikele engonyameni; yamqoba, yambulala ngokwelizwi likaYehova,
abelithethe kuye.

<span id="an_13:27">13:27</span> Wathetha koonyana bakhe, esithi,
Ndibopheleni iesile. Balibopha.

<span id="an_13:28">13:28</span> Wahamba ke, wasifumana isidumbu sakhe
siqungquluzile endleleni, limi iesile nengonyama ecaleni lesidumbu,
ingonyama ingasidlanga isidumbu, ingaliqobanga ne-esile.

<span id="an_13:29">13:29</span> Wasifunqula umprofeti isidumbu somfo
wakwaThixo, wasibeka e-esileni, wabuya naso. Weza ekhaya umprofeti lowo
useleyindoda enkulu, ukuba ammbambazelele, amngcwabe.

<span id="an_13:30">13:30</span> Wasibeka isidumbu engcwabeni lakhe,
bammbambazelela besithi, Yoo! Mzalwana wam!

<span id="an_13:31">13:31</span> Kwathi, emveni kokumngcwaba kwabo,
wathetha koonyana bakhe, esithi, Ndakufa, ndingcwabeleni engcwabeni
angcwatyelwe kulo umfo wakwaThixo; walaliseni ngasemathanjeni akhe
amathambo am.

<span id="an_13:32">13:32</span> Ngokuba, inene, liya kwenzeka ilizwi,
alinkqangazileyo ngelizwi likaYehova esibingelelweni esiseBheteli,
nasezindlwini zonke zasezigangeni, ezisemizini yakwaSamari.

<span id="an_13:33">13:33</span> Emva koko uYarobheham akabuyanga
endleleni yakhe embi; wabuya wenza ababingeleli beziganga eluntwini
lonke; wathi athe wamthanda, wammisela, waba ngowababingeleli beziganga.

<span id="an_13:34">13:34</span> Yathi loo nto yaba sisono sendlu
kaYarobheham, ukuba itshone itshabalale, ingabikho phezu komhlaba.

<span id="an_14:1">14:1</span> Ngelo xesha wahliwa sisifo uAbhiya,
unyana kaYarobheham.

<span id="an_14:2">14:2</span> Wathi uYarobheham kumkakhe, Khawusuke
uzenze mntu wumbi, bangakwazi ukuba ungumkaYarobheham; uhambe uye
eShilo; nanko apho uAhiya umprofeti, owandixelelayo ukuba ndiya kuba
ngukumkani waba bantu;

<span id="an_14:3">14:3</span> uphathe esandleni sakho izonka
ezilishumi, nemiqhathane, neselwa lobusi, uye kuye: wokuxelela okuya
kubakho kulo mntwana.

<span id="an_14:4">14:4</span> Wenjenjalo umkaYarobheham, wesuka waya
eShilo, wangena endlwini ka-Ahiya. Ke kaloku uAhiya ebengenakubona,
ngokuba amehlo akhe abenorhatyazo ngobudala bakhe.

<span id="an_14:5">14:5</span> Wathi uYehova kuAhiya, Nanko
umkaYarobheham eza kubuza into kuwe ngonyana wakhe; ngokuba esifa. Uze
uthi, uthi, ukuthetha kuye; kuba wothi ekungeneni kwakhe, azenze mntu
wumbi.

<span id="an_14:6">14:6</span> Kwathi, akusiva uAhiya isingqi seenyawo
zakhe, engena emnyango, wathi, Ngena, mkaYarobheham, yini na ukuba
uzenze mntu wumbi? Ndithunywe kuwe udaba olubi.

<span id="an_14:7">14:7</span> Yiya, uthi kuYarobheham, Utsho uYehova
uThixo kaSirayeli, ukuthi, Ngenxa enokuba ndakuphakamisayo phakathi
kwabantu, ndakwenza inganga kubantu bam amaSirayeli,

<span id="an_14:8">14:8</span> ndabukrazula ubukumkani endlwini
kaDavide, ndakunika; wesuka akwafuza umkhonzi wam uDavide, owayigcinayo
imithetho yam, owandilandelayo ngentliziyo yakhe yonke, ukuba enze
okuthe tye kodwa emehlweni am;

<span id="an_14:9">14:9</span> wesuka wena wenza okubi ngaphezu kwabo
bonke ababekho ngaphambi kwakho, waya wazenzela thixo bambi,
nemifanekiso etyhidiweyo, ukuba undiqumbise, wandiphosa emva komhlana
wakho:

<span id="an_14:10">14:10</span> ngako oko, yabona, ndiya kuyizisela
ububi indlu kaYarobheham, ndiyinqamle kwaYarobheham yonke into eyindoda,
ovalelweyo novulelweyo kwaSirayeli, ndiwatshayele amavela-mva endlu
kaYarobheham, njengokutshayelwa kwelindle, kude kuthi tu.

<span id="an_14:11">14:11</span> OkaYarobheham ofela phakathi komzi, uya
kudliwa zizinja; ofela endle, uya kudliwa ziintaka zezulu; ngokuba
uYehova ethethile.

<span id="an_14:12">14:12</span> Suk’ ume ke wena, uhambe uye endlwini
yakho; ekungeneni kweenyawo zakho kuwo umzi, uya kufa umntwana.

<span id="an_14:13">14:13</span> Ommbambazelela onke amaSirayeli,
amngcwabe; ngokuba nguye yedwa kwaYarobheham, oya kungena engcwabeni;
ngenxa yokuba kufunyenwe kuye kukho into elungileyo, ebhekisele
kuYehova, uThixo kaSirayeli, endlwini kaYarobheham.

<span id="an_14:14">14:14</span> UYehova uya kuzivelisela ukumkani
kwaSirayeli, oya kuyinqamla indlu kaYarobheham loo mini, Ndisathetha
ntoni na, sekunjalo nje?

<span id="an_14:15">14:15</span> UYehova uya kubetha kumaSirayeli,
njengengcongolo izanyazanyiswa ema nzini, awanyothule amaSirayeli
emhlabeni olungileyo, awawunika ooyise, awachithachithele phesheya
koMlambo, ngenxa enokuba enze ooAshera bawo, amqumbisa uYehova;

<span id="an_14:16">14:16</span> awanikele amaSirayeli ngenxa yesono
sikaYarobheham, owonayo, wawonisa ngaso amaSirayeli.

<span id="an_14:17">14:17</span> Wesuka ke umkaYarobheham, wahamba,
wafika eTirtsa, wathi akuthi ukunyathela embundwini womnyango wendlu,
wafa umntwana.

<span id="an_14:18">14:18</span> Amngcwaba, ammbambazelela amaSirayeli
onke ngokwelizwi likaYehova, awalithethayo ngomkhonzi wakhe, uAhiya
umprofeti.

<span id="an_14:19">14:19</span> Ezinye izinto zikaYarobheham, ukulwa
kwakhe, nokulawula kwakhe, nanko kubhaliwe encwadini yemicimbi yemihla
yookumkani bakwaSirayeli.

<span id="an_14:20">14:20</span> Imihla awayengukumkani ngayo
uYarobheham ngamashumi amabini anesibini iminyaka; walala kooyise.
UNadabhi, unyana wakhe, waba ngukumkani esikhundleni sakhe.

<span id="an_14:21">14:21</span> Ke uRehabheham, unyana kaSolomon, waye
engukumkani kwaYuda. URehabheham ubeminyaka imashumi mane anamnye ezelwe
ukuba ngukumkani kwakhe; waba neminyaka elishumi elinesixhenxe
engukumkani eYerusalem, umzi awawunyulayo uYehova ezizweni zonke
zakwaSirayeli, ukuba alibeke khona igama lakhe. Igama lonina
belinguNahama, umAmonikazi.

<span id="an_14:22">14:22</span> AmaYuda enza ububi emehlweni kaYehova,
amkhweletisa ngaphezu kwako konke ababekwenzile ooyise ngezono zabo,
ababesona ngazo.

<span id="an_14:23">14:23</span> Azakhela nazo izinganga, nezimiso
zamatye, nooAshera, ezindulini zonke eziphakamileyo, naphantsi kwemithi
yonke eluhlaza.

<span id="an_14:24">14:24</span> Kananjalo bekukho amang’awu elizweni,
enza ngokwamasikizi onke eentlanga, awazigqogqayo uYehova phambi
koonyana bakaSirayeli.

<span id="an_14:25">14:25</span> Kwathi ngomnyaka wesihlanu wokumkani
uRehabheham, kwenyuka uShishaki, ukumkani waseYiputa, wayifikela
iYerusalem.

<span id="an_14:26">14:26</span> Wabuthabatha ubuncwane bendlu kaYehova
nobuncwane bendlu yokumkani; wabuthabatha bonke; wazithabatha zonke
iingweletshetshe zegolide awazenzayo uSolomon.

<span id="an_14:27">14:27</span> Ukumkani uRehabheham wenza
iingweletshetshe zobhedu esikhundleni sazo, waziphathisa abathetheli
bezigidimi ezibe zigcina umnyango wendlu yokumkani.

<span id="an_14:28">14:28</span> Ubesakuthi, akuya ukumkani endlwini
kaYehova, ziziphathe izigidimi ezo, zize zizibuyisele egumbini logcino
lwezigidimi.

<span id="an_14:29">14:29</span> Ezinye izinto zikaRehabheham, nako
konke awakwenzayo, azibhalwanga na encwadini yemicimbi yemihla
yookumkani bakwaYuda?

<span id="an_14:30">14:30</span> Yaye iyimfazwe phakathi koRehabheham
noYarobheham yonke imihla.

<span id="an_14:31">14:31</span> URehabheham walala kooyise,
wangcwatyelwa kooyise emzini kaDavide. Igama lonina belinguNahama,
umAmonikazi. UAbhiyam, unyana wakhe, waba ngukumkani esikhundleni sakhe.

<span id="an_15:1">15:1</span> Ngomnyaka weshumi elinesibhozo wokumkani
uYarobheham unyana kaNebhati, waba ngukumkani uAbhiyam kwaYuda.

<span id="an_15:2">15:2</span> Waba neminyaka emithathu engukumkani
eYerusalem. Igama lonina belinguMahaka, intombi ka-Abhisalom.

<span id="an_15:3">15:3</span> Wahamba ezonweni zonke zikayise, awa
zenzayo ngaphambi kwakhe; yayingaphelele intliziyo yakhe kuYehova uThixo
wakhe, njengentliziyo kaDavide uyise.

<span id="an_15:4">15:4</span> Noko wathi uYehova uThixo wakhe, ngenxa
kaDavide, wamnika isibane eYerusalem, sokumisa unyana wakhe emva kwakhe,
sokumisa iYerusalem;

<span id="an_15:5">15:5</span> ekubeni uDavide wakwenzayo okuthe tye
emehlweni kaYehova, akatyeka kuko konke awawisayo ngako umthetho, yonke
imihla yobomi bakhe, kwaba semcimbini kaUriya umHeti wodwa.

<span id="an_15:6">15:6</span> Yaye iyimfazwe phakathi koRehabheham
noYarobheham yonke imihla yobomi bakhe.

<span id="an_15:7">15:7</span> Ezinye izinto zika-Abhiyam, nako konke
awakwenzayo, azibhalwanga na encwadini yemicimbi yemihla yookumkani
bakwaYuda? Yaye iyimfazwe ke phakathi koAbhiyam noYarobheham.

<span id="an_15:8">15:8</span> UAbhiyam walala kooyise, bamngcwabela
emzini kaDavide. UAsa, unyana wakhe, waba ngukumkani esikhundleni sakhe.

<span id="an_15:9">15:9</span> Ngomnyaka wamashumi amabini kaYarobheham
ukumkani wakwaSirayeli, uAsa waba ngukumkani kwaYuda.

<span id="an_15:10">15:10</span> Waba neminyaka emashumi mane anamnye
engukumkani eYerusalem. Igama lonina belinguMahaka, intombi
ka-Abhisalom.

<span id="an_15:11">15:11</span> UAsa wenza okuthe tye emehlweni
kaYehova, njengoDavide uyise.

<span id="an_15:12">15:12</span> Wawakhwelelisa amang’awu, akabakho
ezweni, wazisusa zoruke izigodo ezizizithixo, ababezenzile ooyise.

<span id="an_15:13">15:13</span> KwanoMahaka unina wamguzula, akaba
yinkosikazi; ngokuba wamenzela uAshera isithixo esilisikizi. Waza uAsa
wasigawula isithixo sakhe esilisikizi, wasitshisa emlanjaneni oyiKidron.

<span id="an_15:14">15:14</span> Ke iziganga azisuswanga; kodwa yona
intliziyo ka-Asa yabe iphelele kuYehova yonke imihla yakhe.

<span id="an_15:15">15:15</span> Wazingenisa izinto ezingcwele zikayise,
nezakhe izinto ezingcwele, endlwini kaYehova, isilivere negolide
nempahla.

<span id="an_15:16">15:16</span> Yaye iyimfazwe phakathi koAsa
noBhahesha, ukumkani wakwaSirayeli, yonke imihla yabo.

<span id="an_15:17">15:17</span> Wenyuka uBhahesha ukumkani
wakwaSirayeli, esiza kulwa namaYuda; wakha iRama, ukuba angavumi ukuba
kuphume bani aye kuAsa ukumkani wakwaYuda.

<span id="an_15:18">15:18</span> Wayithabatha uAsa yonke isilivere
negolide ebisele ebuncwaneni bendlu kaYehova, nasebuncwaneni bendlu
yokumkani, wayinikela ezandleni zabakhonzi bakhe. UAsa ukumkani
wayithumela kuBhen-hadade, unyana kaTabrimon, unyana kaHeziyon, ukumkani
wakwa-Aram, ohleli eDamasko, esithi,

<span id="an_15:19">15:19</span> Kukho umnqophiso phakathi kwam nawe,
phakathi kobawo noyihlo; nanko, ndikuthumele isipho sokukucenga
sesilivere negolide; yiza, uwaphule umnqophiso wakho noBhahesha ukumkani
wamaSirayeli, ukuba emke kum.

<span id="an_15:20">15:20</span> UBhen-hadade wamphulaphula ukumkani
uAsa, wathumela abathetheli bempi abenabo emizini yakwaSirayeli,
waxabela i-Iyon, nowakwaDan, neAbhele-bhete-mahaka, neKineroti yonke,
kunye nelizwe lonke lakwaNafetali.

<span id="an_15:21">15:21</span> Wathi, akuva uBhahesha, wayiyeka
ukuyakha iRama, wahlala eTirtsa.

<span id="an_15:22">15:22</span> Ukumkani uAsa wawahlabela umkhosi
amaYuda onke, akwabakho namnye ukhululekileyo. Bawasusa amatye eRama,
kwanemithi yayo abesakha ngayo uBhahesha ukumkani; uAsa wakha ke ngayo
iGebha yakwaBhenjamin, neMizpa.

<span id="an_15:23">15:23</span> Zonke ezinye izinto zika-Asa, nobugorha
bakhe bonke, nako konke awakwenzayo, nemizi awayakhayo, ayibhalwanga na
encwadini yemicimbi yemihla yookumkani bakwaYuda? Uthe ke akuba yindoda
enkulu, wabulawa ziinyawo.

<span id="an_15:24">15:24</span> UAsa walala kooyise, wangcwatyelwa
kooyise, emzini kaDavide uyise. UYehoshafati, unyana wakhe, waba
ngukumkani esikhundleni sakhe.

<span id="an_15:25">15:25</span> UNadabhi, unyana kaYarobheham, waba
ngukumkani kwaSirayeli ngomnyaka wesibini ka-Asa, ukumkani wakwaYuda;
waba neminyaka emibini engukumkani kwaSirayeli.

<span id="an_15:26">15:26</span> Wenza okubi emehlweni kaYehova, wahamba
ngendlela kayise, nangesono sakhe awawonisa ngaso amaSirayeli.

<span id="an_15:27">15:27</span> Waza uBhahesha, unyana ka-Ahiya, wendlu
kaIsakare, wamceba. UBhahesha wamxabela eGibheton yakumaFilisti,
beyingqinga iGibheton uNadabhi namaSirayeli onke.

<span id="an_15:28">15:28</span> UBhahesha wambulala ke ngomnyaka
wesithathu ka-Asa ukumkani wakwaYuda, waba ngukumkani esikhundleni
sakhe.

<span id="an_15:29">15:29</span> Kwathi, xa angukumkani, wayibulala
yonke indlu kaYarobheham; akasalisa namnye uphefumlayo kwaYarobheham,
wada wamtshabalalisa, ngokwelizwi likaYehova, abelithethile ngomkhonzi
wakhe uAhiya waseShilo:

<span id="an_15:30">15:30</span> ngenxa yezono zikaYarobheham awona
ngazo, awawonisa ngazo amaSirayeli; ngokumqumbisa kwakhe awamqumbisa
ngako uYehova uThixo kaSirayeli.

<span id="an_15:31">15:31</span> Ezinye izinto zikaNadabhi, nako konke
awakwenzayo, azibhalwanga na encwadini yemicimbi yemihla yookumkani
bakwaSirayeli?

<span id="an_15:32">15:32</span> Yaye iyimfazwe phakathi koAsa
noBhahesha, ukumkani wakwaSirayeli, yonke imihla yabo.

<span id="an_15:33">15:33</span> Ngomnyaka wesithathu ka-Asa ukumkani
wakwaYuda, uBhahesha, unyana ka-Ahiya, waba ngukumkani kumaSirayeli onke
eTirtsa; iminyaka yaba ngamashumi amabini anamine.

<span id="an_15:34">15:34</span> Wenza okubi emehlweni kaYehova, wahamba
ngendlela kaYarobheham, nangesono sakhe awawonisa ngaso amaSirayeli.

<span id="an_16:1">16:1</span> Lafika ke ilizwi likaYehova kuYehu,
unyana kaHanani, ngenxa kaBhahesha, lisithi,

<span id="an_16:2">16:2</span> Ngenxa enokuba ndakuphakamisayo
eluthulini, ndakwenza inganga yabantu bam amaSirayeli, wesuka wena
wahamba ngendlela kaYarobheham, abantu bam amaSirayeli wabonisa ukuba
bandiqumbise ngezono zabo:

<span id="an_16:3">16:3</span> yabona, ndiyawatshayela amavela-mva
kaBhahesha, namavela-mva endlu yakhe, ndiyenze indlu yakho ibe
njengendlu kaYarobheham, unyana kaNebhati.

<span id="an_16:4">16:4</span> OkaBhahesha ofela phakathi komzi, uya
kudliwa zizinja; owakhe ofela endle, uya kudliwa ziintaka zezulu.

<span id="an_16:5">16:5</span> Ezinye izinto zikaBhahesha, nawakwenzayo,
nobugorha bakhe, azibhalwanga na encwadini yemicimbi yemihla yookumkani
bakwaSirayeli?

<span id="an_16:6">16:6</span> UBhahesha walala kooyise, wangcwatyelwa
eTirtsa. UEla, unyana wakhe, waba ngukumkani esikhundleni sakhe.

<span id="an_16:7">16:7</span> Kananjalo ngesandla sikaYehu, unyana
kaHanani, umprofeti, lafika ilizwi likaYehova kuBhahesha nakwindlu
yakhe, nangenxa yobubi bonke awabenzayo emehlweni kaYehova, ukumqumbisa
ngezenzo zezandla zakhe, ukuba ibe njengendlu kaYarobheham, nangenxa
yokuba wamxabelayo.

<span id="an_16:8">16:8</span> Ngomnyaka wamashumi omabini
anamithandathu ka-Asa, ukumkani wakwaYuda, waba ngukumkani uEla unyana
kaBhahesha, kwaSirayeli eTirtsa; yaba yiminyaka emibini.

<span id="an_16:9">16:9</span> Wamceba umkhonzi wakhe uZimri, umthetheli
wesiqingatha seenqwelo zakhe zokulwa, eseTirtsa, esela enxila endlwini
ka-Arza, owayephethe indlu yakhe eTirtsa.

<span id="an_16:10">16:10</span> Wangena ke uZimri, wamxabela,
wambulala, ngomnyaka wamashumi amabini anesixhenxe ka-Asa ukumkani
wakwaYuda; waba ngukumkani esikhundleni sakhe.

<span id="an_16:11">16:11</span> Kwathi, akuba ngukumkani, kwaesaqala
ukuhlala etroneni yakhe, wayixabela yonke indlu kaBhahesha, akamsalisela
nanye into eyindoda, nongumzalwana wakhe, nongumhlobo wakhe.

<span id="an_16:12">16:12</span> Wayitshabalalisa uZimri yonke indlu
kaBhahesha ngokwelizwi likaYehova, awalithethayo kuBhahesha ngoYehu
umprofeti;

<span id="an_16:13">16:13</span> ngenxa yezono zonke zikaBhahesha,
nezono zikaEla unyana wakhe, abona ngazo, abawonisa ngazo amaSirayeli,
ukumqumbisa uYehova uThixo kaSirayeli ngeento zabo ezingento.

<span id="an_16:14">16:14</span> Ezinye izinto zikaEla, nako konke
awakwenzayo, azibhalwanga na encwadini yemicimbi yemihla yookumkani
bakwaSirayeli?

<span id="an_16:15">16:15</span> Ngomnyaka wamashumi omabini anesixhenxe
ka-Asa, ukumkani wakwaYuda, uZimri waba nemihla esixhenxe engukumkani
eTirtsa. Abantu babemise iintente eGibheton eyeyamaFilisti.

<span id="an_16:16">16:16</span> Beva abantu ababemise khona, kusithiwa,
UZimri umcebile, kananjalo umbulele ukumkani. Onke amaSirayeli amenza
ukumkani kumaSirayeli uOmri, umthetheli-mkhosi, kwangaloo mini
emkhosini.

<span id="an_16:17">16:17</span> Wenyuka ke uOmri enamaSirayeli onke
esuka eGibheton, ayingqinga iTirtsa.

<span id="an_16:18">16:18</span> Kwathi, akubona uZimri ukuba uza
kuthinjwa umzi, wangena enqabeni yendlu yokumkani, wayitshisa ngomlilo
phezu kwakhe indlu yokumkani, wafa;

<span id="an_16:19">16:19</span> ngenxa yezono zakhe awona ngazo, wenza
okubi emehlweni kaYehova, wahamba ngendlela kaYarobheham, nangezono
zakhe awazenzayo wawonisa ngazo amaSirayeli.

<span id="an_16:20">16:20</span> Ezinye izinto zikaZimri, nokuceba
kwakhe awaceba ngako, azibhalwanga na encwadini yemicimbi yemihla
yookumkani bakwaSirayeli?

<span id="an_16:21">16:21</span> Baza bahluka kubini abantu
bakwaSirayeli: esinye isahlulo sabantu salandela uTibheni, unyana
kaGinati, ukuba simenze ukumkani; esinye isahlulo salandela uOmri.

<span id="an_16:22">16:22</span> Abantu ababelandela uOmri baboyisa abo
bantu babelandela uTibheni, unyana kaGinati; wafa uTibheni; waba
ngukumkani uOmri.

<span id="an_16:23">16:23</span> Ngomnyaka wamashumi amathathu anamnye
ka-Asa ukumkani wakwaYuda, uOmri waba ngukumkani wamaSirayeli, iminyaka
yaba lishumi elinamibini; waba ngukumkani eTirtsa iminyaka emithandathu.

<span id="an_16:24">16:24</span> Waza wathenga intaba yakwaSamari
kuSamari ngeetalente ezimbini zesilivere, wakha kuloo ntaba, wathi igama
laloo mzi wawakhayo yiSamari, ngegama likaSamari umninintaba.

<span id="an_16:25">16:25</span> UOmri wenza okubi emehlweni kaYehova;
wenza okubi ngaphezu kwabo bonke ababengaphambi kwakhe.

<span id="an_16:26">16:26</span> Wahamba ngendlela yonke kaYarobheham
unyana kaNebhati, nangezono zakhe awawonisa ngazo amaSirayeli,
ukumqumbisa uYehova uThixo kaSirayeli ngezinto zabo ezingento.

<span id="an_16:27">16:27</span> Ezinye izinto zikaOmri awazenzayo,
nobugorha bakhe awabenzayo, azibhalwanga na encwadini yemicimbi yemihla
yookumkani bakwaSirayeli?

<span id="an_16:28">16:28</span> UOmri walala kooyise, wangcwatyelwa
kwaSamari, uAhabhi unyana wakhe waba ngukumkani esikhundleni sakhe.

<span id="an_16:29">16:29</span> UAhabhi, unyana kaOmri, waba ngukumkani
kumaSirayeli ngomnyaka wamashumi omathathu anesibhozo ka-Asa, ukumkani
wakwaYuda; uAhabhi unyana kaOmri waba neminyaka emashumi mabini
anamibini engukumkani kumaSirayeli kwaSamari.

<span id="an_16:30">16:30</span> UAhabhi unyana kaOmri wenza okubi
emehlweni kaYehova ngaphezu kwabo bonke ababengaphambi kwakhe.

<span id="an_16:31">16:31</span> Ke, ngokungathi kulula kuye ukuhamba
ngezono zikaYarobheham unyana kaNebhati, wesuka wazeka uIzebhele,
intombi kaEtebhahali ukumkani wamaTsidon, wangumkakhe; waya wakhonza
uBhahali, wamnqula.

<span id="an_16:32">16:32</span> Wammisela uBhahali isibingelelo,
endlwini kaBhahali, abemakhele yona kwaSamari.

<span id="an_16:33">16:33</span> UAhabhi wenza uAshera; uAhabhi waqokela
ukumqumbisa uYehova uThixo wakwaSirayeli, ngaphezu kwabo bonke ookumkani
bakwaSirayeli ababengaphambi kwakhe.

<span id="an_16:34">16:34</span> Ngeemini zakhe wayakha uHiyeli
waseBheteli iYeriko; wayiseka ngoAbhiram, amazibulo akhe, wawamisa
amasango ayo ngoSegubhi, owamathumbu akhe, ngokwelizwi likaYehova,
awalithethayo ngoYoshuwa unyana kaNun.

<span id="an_17:1">17:1</span> Wathi uEliya waseTishbhi,
wasezindwendweni zaseGiliyadi, kuAhabhi, Ehleli nje uYehova uThixo
wakwaSirayeli, endimi phambi kwakhe, akuyi kukha kubekho mbethe namvula
le minyaka, kungengalo ilizwi lam.

<span id="an_17:2">17:2</span> Lafika ilizwi likaYehova kuye, lisithi,

<span id="an_17:3">17:3</span> Hamba umke apha, ubheke empumalanga,
uzimele emlanjaneni oyiKeriti, okhangelene neYordan.

<span id="an_17:4">17:4</span> Wothi usele emlanjaneni apho; ndiwawisele
umthetho amahlungulu ukuba akuxhase khona.

<span id="an_17:5">17:5</span> Wahamba ke wenza ngokwelizwi likaYehova,
waya wahlala emlanjaneni oyiKeriti, okhangelene neYordan.

<span id="an_17:6">17:6</span> Amahlungulu amzisela isonka nenyama
kusasa, isonka nenyama ngokuhlwa, wasela emlanjaneni apho.

<span id="an_17:7">17:7</span> Kuthe, kwakuhamba ixesha, watsha
umlanjana, ngokuba bekungabangakho mvula ezweni.

<span id="an_17:8">17:8</span> Lafika ilizwi likaYehova kuye, lisithi,

<span id="an_17:9">17:9</span> Suka uye eTsarfati yaseTsidon, uhlale
khona; uyabona, ndimwisele umthetho khona umfazi ongumhlolokazi, ukuba
akuxhase.

<span id="an_17:10">17:10</span> Wesuka ke waya eTsarfati, wafika
esangweni lomzi; nanko kukho apho umfazi ongumhlolokazi echola iinkuni;
wambiza, wathi, Khawundikhelele intwana yamanzi ngesitya, ndisele.

<span id="an_17:11">17:11</span> Waya kuwakha; wambiza, wathi,
Khawundiphathele neqhekeza lesonka ngesandla.

<span id="an_17:12">17:12</span> Wathi, Ehleli nje uYehova, uThixo
wakho, andinasonka; ngumgubo ongazalisa isandla emphandeni, nentwana
yeoli eselweni; uyabona ke, ndichola iinkuni ezimbini, ukuba ndiye
ndenzele mna nonyana wam, sidle, sife.

<span id="an_17:13">17:13</span> Wathi uEliya kuye, Musa ukoyika; yiya,
wenze ngokwelizwi lakho; kodwa ke ndenzele isonkana ngawo ukuqala,
undizisele, uzenzele ke wena nonyana wakho emveni koko.

<span id="an_17:14">17:14</span> Ngokuba utsho uYehova, uThixo
wakwaSirayeli, ukuthi, Umphanda womgubo awuyi kuphela, neselwa leoli
aliyi kuminyelelwa, ide ifike imini aya kuyinisa ngayo imvula uYehova
phezu komhlaba.

<span id="an_17:15">17:15</span> Waya ke, wenza ngokwelizwi likaEliya,
wadla yena, naye, nendlu yakhe, zaziintsuku.

<span id="an_17:16">17:16</span> Umphanda womgubo awuphelanga, iselwa
leoli alaminyelelwa, ngokwelizwi likaYehova, awalithethayo ngoEliya.

<span id="an_17:17">17:17</span> Kwathi emveni kwezo zinto, wahliwa
sisifo unyana waloo mfazi ungumnikazindlu; sathi isifo sakhe saba nzima
kakhulu, kwada akwabakho kuphefumla kuye.

<span id="an_17:18">17:18</span> Wathi kuEliya, Yintoni na enam nawe,
mfo wakwaThixo? Uze kum, ukuba undikhumbuze ubugwenxa bam, umbulale
unyana wam?

<span id="an_17:19">17:19</span> Wathi kuye, Ndinike unyana wakho.
Wamthabatha ke esifubeni sakhe, wenyuka naye, waya egumbini eliphezulu
abehlala kulo, wamlalisa phezu kwesingqengqelo sakhe.

<span id="an_17:20">17:20</span> Wanqula uYehova, wathi, Yehova Thixo
wam, umenzele ububi nomhlolokazi lo na ndiphambukele kuye, ngokubulala
unyana wakhe?

<span id="an_17:21">17:21</span> Wazolula phezu komntwana izihlandlo
zazithathu, wanqula uYehova, wathi, Yehova Thixo wam, mawukhe ubuyele
phakathi kwakhe umphefumlo walo mntwana.

<span id="an_17:22">17:22</span> Waliva uYehova ilizwi likaEliya;
wabuyela phakathi kwakhe umphefumlo waloo mntwana, waphila.

<span id="an_17:23">17:23</span> Wamthabatha uEliya umntwana, wehla naye
egumbini eliphezulu, waya endlwini, wamnika unina; wathi uEliya,
Uyabona, uphilile unyana wakho.

<span id="an_17:24">17:24</span> Wathi loo mfazi kuEliya, Kaloku ke
ndiyazi ukuba ungumfo wakwaThixo wena, nelizwi likaYehova elisemlonyeni
wakho liyinyaniso.

<span id="an_18:1">18:1</span> Kwathi kwakuba mzuzu, lafika ilizwi
likaYehova kuEliya ngomnyaka wesithathu, lathi, Hamba uye kubonana
noAhabhi, ndinise imvula phezu komhlaba.

<span id="an_18:2">18:2</span> Wahamba waya kubonana uEliya noAhabhi.
Indlala ke yayinzima kwaSamari.

<span id="an_18:3">18:3</span> UAhabhi wayebize uObhadiya, obephethe
indlu yakhe (uObhadiya ke wayemoyika uYehova kunene:

<span id="an_18:4">18:4</span> wayethe yena ekubanqamleni kukaIzebhele
abaprofeti bakaYehova, uObhadiya wathabatha ikhulu labaprofeti,
wabazimeza ngamashumi ngamahlanu, ngamashumi ngamahlanu, emqolombeni,
wabondla ngesonka namanzi).

<span id="an_18:5">18:5</span> Wathi ke uAhabhi kuObhadiya, Hamba uye
ezweni, emithonjeni yonke yamanzi nasemilanjaneni yonke; mhlawumbi
sofumana utyani, siphilise amahashe noondlebende, zingabuthisi zonke
iinkomo.

<span id="an_18:6">18:6</span> Balahlula ilizwe phakathi kwabo, ukuba
bacande kulo; uAhabhi wahamba ngenye indlela yedwa, uObhadiya wahamba
ngenye indlela yedwa.

<span id="an_18:7">18:7</span> Kwathi ke, esendleleni uObhadiya,
wabonakala uEliya emkhawulela, wamazi, wawa ngobuso, wathi, Nguwe na lo,
nkosi yam Eliya?

<span id="an_18:8">18:8</span> Wathi yena kuye, Ndim. Hamba uye kuthi
enkosini yakho, Nanku elapha uEliya.

<span id="an_18:9">18:9</span> Wathi, Ndenze sono sini na, ukuba
umnikele umkhonzi wakho esandleni sika-Ahabhi ukuba andibulale?

<span id="an_18:10">18:10</span> Ehleli nje uYehova uThixo wakho, akukho
luhlanga nabukumkani, apho ingathumelanga khona inkosi yam, ikufuna;
bakuthi, Akakho, yabafungisa ubukumkani nohlanga olo, ukuthi
akufumanekanga.

<span id="an_18:11">18:11</span> Kaloku ke uthi, Hamba uye kuthi
enkosini yakho, Nanku elapha uEliya.

<span id="an_18:12">18:12</span> Kothi, ndithe ndemka kuwe, uMoya
kaYehova akuthwalele apho ndingaziyo; ndiye ndixelele uAhabhi,
angakufumani, andibulale; umkhonzi wakho lo umoyike uYehova
kwasebuncinaneni bam.

<span id="an_18:13">18:13</span> Bekungaxelwanga na enkosini yam
endakwenzayo ekubabulaleni kukaIzebhele abaprofeti bakaYehova, ndazimeza
ikhulu lamadoda kubaprofeti bakaYehova, ngamashumi ngamahlanu,
ngamashumi ngamahlanu, emqolombeni, ndabondla ngesonka nangamanzi?

<span id="an_18:14">18:14</span> Kaloku ke uthi, Hamba uye kuthi
enkosini yakho, Nanku elapha uEliya; ukuze indibulale.

<span id="an_18:15">18:15</span> Wathi uEliya, Ehleli nje uYehova
wemikhosi, endimiyo phambi kwakhe, inene, namhlanje ndiya kubonana naye.

<span id="an_18:16">18:16</span> UObhadiya waya kumkhawulela ke uAhabhi,
wamxelela; wahamba uAhabhi, waya kumkhawulela uEliya.

<span id="an_18:17">18:17</span> Kwathi, uAhabhi akumbona uEliya, wathi
uAhabhi kuye, Ulapha na wena, uwahlisele intlekele amaSirayeli?

<span id="an_18:18">18:18</span> Wathi yena, Andiwahliselanga ntlekele
amaSirayeli; nguwe nendlu kayihlo, ngokuyishiya kwenu imithetho
kaYehova, walandela ooBhahali.

<span id="an_18:19">18:19</span> Ke ngoko, thumela uwahlanganisele kum
amaSirayeli onke entabeni yeKarmele, nabaprofeti bakaBhahali
abangamakhulu amane anamanci mahlanu, nabaprofeti baka-Ashera
abangamakhulu amane, abadla etafileni kaIzebhele.

<span id="an_18:20">18:20</span> Wathumela ke uAhabhi koonyana bonke
bakaSirayeli, wabahlanganisela abaprofeti entabeni yeKarmele.

<span id="an_18:21">18:21</span> Wafika uEliya ebantwini abo bonke,
wathi, Koda kube nini na nimbaxa? Ukuba uYehova nguThixo, landelani
yena; ke ukuba nguBhahali uThixo, landelani yena. Abamphendula nezwi
abantu.

<span id="an_18:22">18:22</span> Wathi uEliya ebantwini, Kusele mna
ndodwa umprofeti kaYehova; ke abakaBhahali abaprofeti ngamakhulu amane
anamanci amahlanu amadoda.

<span id="an_18:23">18:23</span> Masinikwe iinkunzi ezintsha zibe mbini,
bazinyulele ke enye inkunzi entsha, bayityatye, bayibeke phezu
kweenkuni, bangafaki mlilo; nam ndiyilungise enye inkunzi entsha,
ndiyibeke phezu kweenkuni, ndingafaki mlilo.

<span id="an_18:24">18:24</span> Nize ninqule igama lothixo wenu, mna
ndinqule igama likaYehova; athi, uThixo othe waphendula ngomlilo, abe
nguye uThixo. Baphendula bonke abantu bathi, Lihle elo lizwi.

<span id="an_18:25">18:25</span> Wathi ke uEliya kubaprofeti
bakaBhahali, Zinyuleleni inkunzi entsha ibe nye, nizenzele kuqala;
ngokuba nibaninzi nina; ninqule igama lothixo wenu, ningafaki mlilo.

<span id="an_18:26">18:26</span> Bayithabatha ke inkunzi entsha
ababeyinikiwe, bayilungisa, banqula igama likaBhahali, beqale kusasa
kwada kwaba semini enkulu, besithi, Bhahali, siphendule. Akwabakho zwi,
akwabakho uphendulayo. Baxhentsa ngasesibingelelweni esasenziwe.

<span id="an_18:27">18:27</span> Kwathi emini enkulu, uEliya wadlala
ngabo, esithi, Nqulani ngezwi elikhulu, ngokuba enguthixo; ingabi
usacinga, ingabi uthe gu bucala, ingabi useluhambeni; ingabi mhlawumbi
ulele, unokuba avuswe.

<span id="an_18:28">18:28</span> Banqula ngezwi elikhulu ke, bazicenta
ngokwesiko labo ngamakrele nangezikhali, lada latsaza igazi kubo.

<span id="an_18:29">18:29</span> Kwathi emveni kwemini enkulu, baprofeta
kwada kwesa ekunyusweni komnikelo wokudla wangokuhlwa; akwabakho lizwi,
akwabakho uphendulayo, akwabakho ubeke indlebe.

<span id="an_18:30">18:30</span> Wathi uEliya ebantwini bonke, Sondelani
kum apha. Basondela ke abantu bonke kuye. Wabuya wasakha isibingelelo
sikaYehova esibe sidiliziwe.

<span id="an_18:31">18:31</span> UEliya wathabatha amatye alishumi
elinamabini, ngokwenani lezizwe zoonyana bakaYakobi, eleza kuye ilizwi
likaYehova lisithi, Liya kuba nguSirayeli igama lakho.

<span id="an_18:32">18:32</span> Wakha ngamatye lawo isibingelelo
egameni likaYehova, wenza umsele olingene iiseha ezimbini zembewu,
ngeenxa zonke esibingelelweni.

<span id="an_18:33">18:33</span> Wazilungisa iinkuni, wayityatya inkunzi
entsha, wayibeka phezu kweenkuni.

<span id="an_18:34">18:34</span> Wathi, Zalisani imiphanda ibe mine
ngamanzi, niwagalele phezu kwedini elinyukayo, naphezu kweenkuni; wathi,
Phindani okwesibini; baphinda okwesibini. Wathi, Phindani okwesithathu;
baphinda okwesithathu.

<span id="an_18:35">18:35</span> Ahamba amanzi ngeenxa zonke
esibingelelweni; wawuzalisa nomsele ngamanzi.

<span id="an_18:36">18:36</span> Kwathi ekunyusweni komnikelo wokudla
wangokuhlwa, wasondela uEliya umprofeti, wathi, Yehova, Thixo
ka-Abraham, kaIsake, kaSirayeli, namhla makwaziwe ukuba nguwe uThixo
kwaSirayeli; ukuba ndingumkhonzi wakho mna; ukuba ndizenze zonke ezi
zinto ngelizwi lakho.

<span id="an_18:37">18:37</span> Ndiphendule, Yehova, ndiphendule, bazi
aba bantu ukuba wena Yehova unguThixo, ukuba uyiguqulele kuwe intliziyo
yabo.

<span id="an_18:38">18:38</span> Wawa ke umlilo kaYehova, walidla idini
elinyukayo, kwaneenkuni, kwanamatye, kwanomhlaba; namanzi abe esemseleni
wawakhotha.

<span id="an_18:39">18:39</span> Babona bonke abantu, bawa ngobuso,
bathi, UYehova nguye uThixo, uYehova nguye uThixo.

<span id="an_18:40">18:40</span> Wathi uEliya kubo, Babambeni abaprofeti
bakaBhahali; makungasindi namnye kubo. Bababamba ke; uEliya wabahlisela
emlanjaneni oyiKishon, wababulalela khona.

<span id="an_18:41">18:41</span> Wathi uEliya kuAhabhi, Nyuka uye kudla,
usele; ngokuba kuvakala ulwandile lwemvula enkulu.

<span id="an_18:42">18:42</span> Wenyuka ke uAhabhi, waya kudla, waya
kusela. Ke uEliya wenyuka waya encotsheni yeKarmele, waqondela
emhlabeni, wabufaka ubuso bakhe phakathi kwamadolo akhe.

<span id="an_18:43">18:43</span> Wathi kwindodana yakwakhe, Khawunyuke,
ukhangele ngeli cala laselwandle. Yenyuka, yakhangela, yathi, Akukho
nto. Wathi, Buya uye, izihlandlo zibe sixhenxe.

<span id="an_18:44">18:44</span> Kwathi ke ngesesixhenxe, yathi, Ndibona
ilifana elingangesandla somntu, liphuma elwandle. Wathi, Nyuka uye uthi
kuAhabhi, Bopha, uhle, ingakuvingceli imvula.

<span id="an_18:45">18:45</span> Kwathi ke kwakamsinya lasuka izulu
lamnyama ngamafu nomoya; kwabakho imvula enkulu. Wakhwela uAhabhi, waya
eYizereli.

<span id="an_18:46">18:46</span> Safika ke isandla sikaYehova kuEliya;
wazibhinqisa, wagidima phambi koAhabhi, kwada kwaba sekungeneni
eYizereli.

<span id="an_19:1">19:1</span> UAhabhi wamxelela uIzebhele konke
awakwenzayo uEliya, nokubabulala kwakhe abaprofeti bonke ngekrele.

<span id="an_19:2">19:2</span> UIzebhele wathuma umthunywa kuEliya,
esithi, Mabenjenje oothixo kum baqokele ukwenjenje, ukuba andithanga,
mayela ngeli xa ngomso, ndiwenze umphefumlo wakho ube njengomphefumlo
womnye kubo.

<span id="an_19:3">19:3</span> Wabona, wesuka wabambela ukusindisa
umphefumlo wakhe. Waya eBher-shebha, eyeyakwaYuda, wayishiya khona
indodana yakwakhe.

<span id="an_19:4">19:4</span> Wahamba entlango uhambo lwemini enye,
waya wahlala phantsi konwele, wazicelela ukuba afe, wathi, Kwanele
ngoku, Yehova; wuthabathe umphefumlo wam, ngokuba ndingalungile ngaphezu
koobawo.

<span id="an_19:5">19:5</span> Wangqengqa ke, wozela, walala phantsi
konwele. Kwabonakala khona isithunywa sezulu simshukumisa, sathi kuye,
Vuka udle.

<span id="an_19:6">19:6</span> Wakhangela, nanko kukho ngasentlokweni
yakhe iqebengwana elosiweyo lesonka, neselwa lamanzi. Wadla ke, wasela,
wabuya walala.

<span id="an_19:7">19:7</span> Sabuya isithunywa sikaYehova okwesibini,
samshukumisa, sathi, Vuka udle, ngokuba uhambo lukhulu kuwe.

<span id="an_19:8">19:8</span> Wavuka ke, wadla wasela, wahamba
ngamandla oku kudla iimini ezimashumi mane nobusuku obumashumi mane,
wada wafika entabeni kaThixo eHorebhe.

<span id="an_19:9">19:9</span> Waya emqolombeni apho, walala khona. Nalo
ilizwi likaYehova lifika kuye. Wathi kuye, Uyintoni na apha, Eliya?

<span id="an_19:10">19:10</span> Wathi yena, Ndenziwe likhwele ngenxa
kaYehova, uThixo wemikhosi; ngokuba bawushiyile umnqophiso wakho oonyana
bakaSirayeli, izibingelelo zakho bazigungxula, abaprofeti bakho
bababulala ngekrele; ndasala ndedwa; bafuna umphefumlo wam ke, ukuba
bawukhuphe.

<span id="an_19:11">19:11</span> Wathi, Phuma, ume entabeni phambi
koYehova. Nanko uYehova edlula, nomoya omkhulu onamandla uzikrazula
iintaba, uziqhekeza iingxondorha phambi koYehova, engekho uYehova
emoyeni lowo. Emveni komoya kwakho inyikima, akabakho uYehova
enyikimeni.

<span id="an_19:12">19:12</span> Emveni kwenyikima kwabakho umlilo.
Akabakho uYehova emlilweni; emveni komlilo kwabakho ulwandile
lokuphephezela okuhle.

<span id="an_19:13">19:13</span> Kwathi, akuva uEliya, wabugqubuthela
ubuso bakhe ngengubo yakhe enkulu, waphuma wema esangweni lomqolomba;
nanko kufika kuye ilizwi, lisithi, Uyintoni na apha, Eliya?

<span id="an_19:14">19:14</span> Wathi, Ndenziwe likhwele ngenxa
kaYehova, uThixo wemikhosi; ngokuba bawushiyile umnqophiso wakho oonyana
bakaSirayeli, izibingelelo zakho bazigungxula, abaprofeti bakho
bababulala ngekrele; ndisele ndedwa; bafuna umphefumlo wam ke, ukuba
bawukhuphe.

<span id="an_19:15">19:15</span> Wathi uYehova kuye, Hamba ubuye
ngendlela yakho, uye entlango yaseDamasko, uye uthambise uHazayeli, abe
ngukumkani kuma-Aram;

<span id="an_19:16">19:16</span> uthambise uYehu, unyana kaNimshi, abe
ngukumkani kumaSirayeli; uthambise uElisha, unyana kaShafati
waseAbhele-mehola, abe ngumprofeti esikhundleni sakho.

<span id="an_19:17">19:17</span> Kothi ke, athi osinde ekreleni
likaHazayeli, abulawe nguYehu; athi osinde ekreleni likaYehu, abulawe
nguElisha.

<span id="an_19:18">19:18</span> Ke ndozishiyela kwaSirayeli isixhenxe
samawaka, amadolo onke angaguqanga kuBhahali, imilomo yonke
engamanganga.

<span id="an_19:19">19:19</span> Wemka ke apho, wafumana uElisha, unyana
kaShafati, elima; kukho ishumi elinesibini leedyokhwe phambi kwakhe;
yena ke elunge neyeshumi elinesibini. UEliya wegqitha kuye, waphosa
ingubo yakhe enkulu kuye.

<span id="an_19:20">19:20</span> Wazishiya iinkabi, wabaleka emva
koEliya, wathi, Makhe ndiye kwanga ubawo noma, ndikulandele ke. Wathi
kuye, Hamba ubuye; ndikwenze ntoni na?

<span id="an_19:21">19:21</span> Wabuya ke ekumlandeleni, wazithabatha
iinkabi zedyokhwe enye, wabingelela ngazo, wayipheka inyama ngeempahla
zeenkabi ezo, wanika abantu, badla. Wesuka ke, walandela uEliya,
wamlungiselela.

<span id="an_20:1">20:1</span> Ke kaloku uBhen-hadade, ukumkani
wama-Aram, wayibutha yonke impi yakhe; enokumkani abangamashumi
amathathu anababini, namahashe, neenqwelo zokulwa; wenyuka, wawungqinga
umzi wakwaSamari, walwa nawo.

<span id="an_20:2">20:2</span> Wathumela abathunywa kuAhabhi, ukumkani
wakwaSirayeli, kuloo mzi, wathi kuye,

<span id="an_20:3">20:3</span> Utsho uBhen-hadade ukuthi, Isilivere
yakho negolide yakho yeyam, nabafazi bakho nabantwana bakho abo bahle
ngabam.

<span id="an_20:4">20:4</span> Waphendula ukumkani wakwaSirayeli, wathi,
Ngokwelizwi lakho, nkosi yam, kumkani, ndingowakho, nako konke endinako.

<span id="an_20:5">20:5</span> Baphinda abathunywa, bathi, Utsho
uBhen-hadade ukuthi, Ndathumela kuwe, ndisithi, ndinike isilivere yakho,
negolide yakho, nabafazi bakho, nabantwana bakho;

<span id="an_20:6">20:6</span> ukuba ndithe, mayela neli xa ngomso,
ndabathumela kuwe abakhonzi bam, bayigquthagqutha indlu yakho, nezindlu
zabakhonzi bakho: bothi, konke okuthandekayo emehlweni akho bakuthabathe
ngesandla sabo, bemke nako.

<span id="an_20:7">20:7</span> Ukumkani wakwaSirayeli wabiza onke
amadoda amakhulu elizwe, wathi, Qondani ke nibone, ukuba lo ungxamele
ububi; ngokuba ubethumele kum, ebiza abafazi bam, nabantwana bam,
nesilivere yam, negolide yam; andamangala.

<span id="an_20:8">20:8</span> Athi kuye onke amadoda amakhulu nabantu
bonke, Musa ukuphulaphula, uze ungavumi.

<span id="an_20:9">20:9</span> Wathi ke kubathunywa bakaBhen-hadade,
Nothi enkosini yam ukumkani, Yonke into obumthume yona umkhonzi wakho
ngokokuqala, ndoyenza; le nto yona andinakuyenza. Bemka ke abathunywa,
babuya nelo lizwi.

<span id="an_20:10">20:10</span> Wathumela uBhen-hadade kuye, wathi,
Mabenjenje oothixo kum, baqokele ukwenjenje, ukuba luthe uthuli
lwakwaSamari lwalingana ukuzalisa izandla zabantu bonke abandilandelayo.

<span id="an_20:11">20:11</span> Waphendula ukumkani wakwaSirayeli,
wathi, Yithini, Makangaqhayisi osabhinqa ikrele, njengoselelikhulula.

<span id="an_20:12">20:12</span> Kwathi, akuliva elo zwi uBhen-hadade,
akubon’ ukuba uyasela, yena nokumkani abo eminqubeni, wathi kubakhonzi
bakhe, Yakhani uluhlu. Balwakha ke uluhlu kuloo mzi.

<span id="an_20:13">20:13</span> Kwabonakala mprofeti uthile, wafika
kuAhabhi ukumkani wakwaSirayeli, wathi, Utsho uYehova ukuthi, Uyibonile
na yonke le ngxokolo ingakanana? Yabona ndiyinikele esandleni sakho
namhla; wazi ukuba ndinguYehova.

<span id="an_20:14">20:14</span> Wathi ke uAhabhi, Ngabani na? Wathi
yena, Utsho uYehova ukuthi, Ngamadodana abathetheli bamazwe. Wathi,
Ngubani na oya kuqala ukulwa? Wathi, Nguwe lo.

<span id="an_20:15">20:15</span> Wawabala ke amadodana abathetheli
bamazwe, aba ngamakhulu amabini anamanci mathathu anamabini; emva kwawo
wababala bonke abantu; bonke oonyana bakaSirayeli baba ngamawaka
asixhenxe.

<span id="an_20:16">20:16</span> Baphuma emini enkulu. Ke kaloku
uBhen-hadade ubesela, enxila eminqubeni, yena nookumkani abamashumi
mathathu anababini, ookumkani abo bamncedisayo.

<span id="an_20:17">20:17</span> Aphuma kuqala amadodana abathetheli
bamazwe. Wathumela uBhen-hadade, bamxelela, besithi, Kuphume amadoda
kwaSamari.

<span id="an_20:18">20:18</span> Wathi, Nokuba aphumele uxolo, wabambeni
ehleli; nokuba aphumele ukulwa, wabambeni ehleli.

<span id="an_20:19">20:19</span> Aphuma ke la madodana abathetheli
bamazwe kuwo umzi, nempi ebiwalandela.

<span id="an_20:20">20:20</span> Yaba ngulowo wabulala umntu; asaba ke
ama-Aram; amaSirayeli awasukela. Wasinda uBhen-hadade ukumkani
wakwa-Aram ngehashe, enabamahashe.

<span id="an_20:21">20:21</span> Waphuma ukumkani wakwaSirayeli,
wawaxabela amahashe neenqwelo zokulwa; waxabela phakathi kwama-Aram
ngoxabelo olukhulu.

<span id="an_20:22">20:22</span> Wafika umprofeti lowa kukumkani
wakwaSirayeli, wathi kuye, Hamba uye kuzomeleza, ukuqonde ukubone
okwenzayo; ngokuba ukuvela komnyaka, ukumkani wakwa-Aram uya kunyuka
alwe nawe.

<span id="an_20:23">20:23</span> Ke kaloku abakhonzi bokumkani
bakwa-Aram bathi kuye, Ngoothixo basezintabeni oothixo babo, kuko le nto
bomeleleyo kunathi; masilwe nabo ke emathafeni, ukuba asisayi komelela
na kunabo.

<span id="an_20:24">20:24</span> Yenza le nto: bashenxise ookumkani aba,
elowo endaweni yakhe, umise amabamba ezikhundleni zabo;

<span id="an_20:25">20:25</span> uzibalele impi engangempi le iwileyo
kuwe, amahashe abe ngangaloo mahashe, iinqwelo zokulwa zibe ngangezo
nqwelo zokulwa, silwe nabo ke emathafeni, ukuba asisayi komelela na
kunabo. Waliphulaphula izwi labo, wenjenjalo.

<span id="an_20:26">20:26</span> Kwathi, ekuveleni komnyaka, wawabala
uBhen-hadade ama-Aram, wenyuka waya kulwa namaSirayeli eAfeki.

<span id="an_20:27">20:27</span> Babalwa oonyana bakaSirayeli,
baxhotyiswa baya kubahlangabeza. Bamisa oonyana bakaSirayeli phambi
kwabo, benjengemihlanjana emibini yeebhokhwe; ama-Aram alizalisa ilizwe.

<span id="an_20:28">20:28</span> Wafika umfo wakwaThixo, wathi kukumkani
wamaSirayeli, Utsho uYehova ukuthi, Ngenxa enokuba ethe ama-Aram,
Nguthixo wasezintabeni uYehova, akanguthixo wasezintilini, ndiya
kuyinikela esandleni sakho yonke le ngxokolo ingaka, nazi ukuba
ndinguYehova.

<span id="an_20:29">20:29</span> Yamisa ke, ikhangelene, imihla
esixhenxe. Kwathi ngomhla wesixhenxe, yadibana. Oonyana bakaSirayeli
babulala kuma-Aram ikhulu lamawaka kumqikela ngamini-nye.

<span id="an_20:30">20:30</span> Aseleyo asabela eAfeki, ela phakathi
komzi. Kwawa udonga phezu kwamawaka angamashumi amabini anamawaka
asixhenxe amadoda aseleyo. Wasaba uBhen-hadade, wangena kuloo mzi,
wathungela amagumbi.

<span id="an_20:31">20:31</span> Bathi kuye abakhonzi bakhe,
Khawukhangele, sivile ukuba ookumkani bendlu yakwaSirayeli ngookumkani
abanenceba. Makhe sibeke iingubo ezirhwexayo emanqeni, neentambo
ezintlokweni zethu, siphume siye kukumkani wamaSirayeli; mhlawumbi
wowusindisa umphefumlo wakho.

<span id="an_20:32">20:32</span> Babhinqa ke iingubo ezirhwexayo
emanqeni, babeka iintambo ezintlokweni zabo, baya kukumkani
wakwaSirayeli, bathi, Umkhonzi wakho uBhen-hadade uthi, Khawusindise
umphefumlo wam. Wathi yena, Usaphilile na? Ngumzalwana wam.

<span id="an_20:33">20:33</span> Loo madoda ke athi lithamsanqa,
angxamisa ukumrhwebesha, ukuba elo lelakhe na, athi, Ngumzalwana wakho
uBhen-hadade. Wathi yena, Yiyani kumthabatha.

<span id="an_20:34">20:34</span> Waphuma uBhen-hadade weza kuye;
wamkhwelisa enqwelweni. Wathi uBhen-hadade, kuye, Imizi awayithabathayo
ubawo kuyihlo ndiya kuyibuyisa; uzenzele izitrato eDamasko, njengoko
wazenzayo ubawo kwaSamari. Wathi uAhabhi, Ndiya kukundulula nalo
mnqophiso. Wamenzela ke umnqophiso, wamndulula.

<span id="an_20:35">20:35</span> Ke kaloku indoda ethile yakoonyana
babaprofeti yathi kummelwane wayo ngelizwi likaYehova, Khawundibethe.
Akavuma loo mntu ukuyibetha.

<span id="an_20:36">20:36</span> Yathi kuye, Ngenxa yokuba
ungaliphulaphulanga ilizwi likaYehova, uyabona, ekumkeni kwakho kum uya
kubulawa yingonyama. Wemka kuyo; yamfumana ingonyama, yambulala.

<span id="an_20:37">20:37</span> Yafumana mntu wumbi, yathi,
Khawundibethe, Wayibetha ke loo mntu, wayibetha wayilimaza.

<span id="an_20:38">20:38</span> Wahamba umprofeti lowo, wamlinda
ukumkani endleleni, wazenza mntu wumbi ngokubopha iqhiya emehlweni.

<span id="an_20:39">20:39</span> Kwathi, akubona ukuba uyadlula
ukumkani, wamemeza kukumkani, wathi, Umkhonzi wakho lo waphuma waya
emfazweni phakathi; nanko kutyeka indoda, yeza nomntu kum, yathi, Gcina
lo mntu; ukuba uthe akabakho, umphefumlo wakho woba sesikhundleni
somphefumlo wakhe, okanye wohlawula ngetalente yesilivere.

<span id="an_20:40">20:40</span> Akuba esebenza umkhonzi wakho lo apha
naphaya, wesuka wathi shwaka. Wathi ke ukumkani wakwaSirayeli kuye,
Sinjalo isigwebo sakho; umise wagqiba.

<span id="an_20:41">20:41</span> Wakhawuleza, wayisusa iqhiya emehlweni
akhe. Wamazi ukumkani wakwaSirayeli, ukuba ungowasebaprofetini.

<span id="an_20:42">20:42</span> Wathi kuye, Utsho uYehova ukuthi,
Ngenxa yokundulula kwakho esandleni indoda endayisingela phantsi,
umphefumlo wakho uya kuba sesikhundleni somphefumlo wayo, nabantu bakho
babe sesikhundleni sabantu bayo.

<span id="an_20:43">20:43</span> Waya ukumkani wakwaSirayeli endlwini
yakhe, ubuso ebuthe nkwa, ejalile, wafika kwaSamari.

<span id="an_21:1">21:1</span> Kwathi emveni kwezo zinto, uNabhoti
waseYizereli enesidiliya esiseYizereli, ngasebhotweni lika-Ahabhi
ukumkani wakwaSamari,

<span id="an_21:2">21:2</span> wathetha uAhabhi kuNabhoti, wathi,
Ndinike isidiliya sakho, ukuba sibe ngumyezo wemifuno; ngokuba
sisondelelene nendlu yam; ndokunika isidiliya esilungileyo kuneso
esikhundleni saso; ke ukuba kuthe kwalunga emehlweni akho, ndokunika
imali esilingeneyo.

<span id="an_21:3">21:3</span> Wathi uNabhoti kuAhabhi, Makube lee kum
ngenxa kaYehova, ukuba ndikunike ilifa loobawo.

<span id="an_21:4">21:4</span> UAhabhi waya endlwini yakhe ebuthe nkwa
ubuso, ejalile, lilizwi abelithethile kuye uNabhoti waseYizereli, wathi,
Andiyi kukunika ilifa loobawo. Waya walala esingqengqelweni, wabheka
phaya; akadla nokudla.

<span id="an_21:5">21:5</span> Wafika uIzebhele umkakhe kuye, wathi
kuye, Yini na ukuba usangane kangaka, ungadli nokudla?

<span id="an_21:6">21:6</span> Wathi kuye, Kungokuba ndithethe kuNabhoti
waseYizereli, ndathi kuye, Ndinike isidiliya sakho ngemali; okanye ukuba
uyavuma, ndokunika esinye isidiliya esikhundleni saso; wathi, Andiyi
kukunika isidiliya sam.

<span id="an_21:7">21:7</span> Wathi uIzebhele umkakhe kuye, Wena,
abuphethwe nguwe na ngoku ubukumkani bakwaSirayeli? Vuka udle ukudla,
ichwayithe intliziyo yakho; ndokunika mna isidiliya sikaNabhoti
waseYizereli.

<span id="an_21:8">21:8</span> Wabhala iincwadi egameni lika-Ahabhi,
wazitywina ngomsesane wakhe, wazithumela ezo ncwadi kumadoda amakhulu
nakubanumzana ababekuloo mzi wakhe, ababehleli noNabhoti.

<span id="an_21:9">21:9</span> Wabhala kwezo ncwadi, wathi, Memani uzilo
lokudla, nimbeke uNabhoti phambi kwabantu;

<span id="an_21:10">21:10</span> nibeke amadoda amabini angamatshijolo
phambi kwakhe, angqine ngaye, athi, Wena uthuke uThixo nokumkani. Nize
nimkhuphele phandle, nimgibisele ngamatye, afe.

<span id="an_21:11">21:11</span> Amadoda omzi wakhe, amadoda amakhulu
nabanumzana ababehleli kuloo mzi wakhe, benza njengoko abebathumele
ngako uIzebhele, njengoko kwakubhaliwe ezincwadini abezithumele kubo.

<span id="an_21:12">21:12</span> Bamema uzilo lokudla, bambeka uNabhoti
phambi kwabantu.

<span id="an_21:13">21:13</span> Kwafika loo madoda mabini
angamatshijolo, ahlala phambi kwakhe. Amadoda lawo angamatshijolo
angqina ngaye uNabhoti phambi kwabantu, athi, UNabhoti uthuke uThixo
nokumkani. Bamkhuphela ngaphandle komzi, bamgibisela ngamatye, wafa.

<span id="an_21:14">21:14</span> Bathumela ke kuIzebhele, bathi,
UNabhoti ugityiselwe ngamatye, wafa.

<span id="an_21:15">21:15</span> Kwathi, akuva uIzebhele ukuba uNabhoti
ugityiselwe ngamatye, wafa, wathi uIzebhele kuAhabhi, Suka, usithabathe
isidiliya sikaNabhoti waseYizereli, abengavumi ukukunika ngemali;
ngokuba uNabhoti akasekho, ufile.

<span id="an_21:16">21:16</span> Kwathi, akuva uAhabhi ukuba uNabhoti
ufile, wesuka uAhabhi, wehla, waya kusithabatha isidiliya sikaNabhoti
waseYizereli.

<span id="an_21:17">21:17</span> Lafika ilizwi likaYehova kuEliya
waseTishbhi, lisithi,

<span id="an_21:18">21:18</span> Suka uhle, uye kukhawulela uAhabhi
ukumkani wakwaSirayeli okwaSamari; nanko esesidiliyeni sikaNabhoti, ehle
waya kusithabatha.

<span id="an_21:19">21:19</span> Uze uthethe kuye, uthi, Utsho uYehova
ukuthi, Ubulele na, wathabatha na? Uthethe kuye, uthi, Utsho uYehova
ukuthi, Endaweni ezixhaphele kuyo izinja igazi likaNabhoti, ziya
kulixhaphela khona izinja igazi lakho, wena lo.

<span id="an_21:20">21:20</span> Wathi uAhabhi kuEliya, Undifumene na,
lutshaba lwam? Wathi yena, Ndikufumene; ngenxa enokuba uzithengisele
ukwenza okubi emehlweni kaYehova,

<span id="an_21:21">21:21</span> uyabona, ndikuzisela ububi,
ndiwatshayele amavela-mva akho, ndiyinqamle kwa-Ahabhi yonke into
eyindoda, ovalelweyo novulelweyo kwaSirayeli.

<span id="an_21:22">21:22</span> Ndoyenza indlu yakho ibe njengendlu
kaYarobheham unyana kaNebhati, nanjengendlu kaBhahesha unyana ka-Ahiya,
ngenxa yokuqumbisa ondiqumbise ngako, wawonisa amaSirayeli.

<span id="an_21:23">21:23</span> Kananjalo wathetha uYehova ngoIzebhele,
wathi, UIzebhele uya kudliwa zizinja emseleni wongqameko lwaseYizereli.

<span id="an_21:24">21:24</span> Owakwa-Ahabhi ofela phakathi komzi, uya
kudliwa zizinja; ofela endle, uya kudliwa ziintaka zezulu.

<span id="an_21:25">21:25</span> (Kodwa bekungekho unjengoAhabhi,
owazithengisela ukwenza okubi emehlweni kaYehova, owaxhokonxwayo
nguIzebhele umkakhe.

<span id="an_21:26">21:26</span> Wenza ngokwamasikizi kunene,
ngokulandela izithixo ezizizigodo, njengoko enza ngako ama-Amori,
awawagqogqayo uYehova phambi koonyana bakaSirayeli.)

<span id="an_21:27">21:27</span> Kwathi, akuweva uAhabhi loo mazwi
kaEliya, wazikrazula iingubo zakhe, wabeka iingubo ezirhwexayo enyameni
yakhe, wazila ukudla, walala ngeengubo ezirhwexayo, wahamba kuhle.

<span id="an_21:28">21:28</span> Lafika ilizwi likaYehova kuEliya
waseTishbhi, lisithi, Uyakubona na, ukuzithoba kwakhe uAhabhi ebusweni
bam?

<span id="an_21:29">21:29</span> Ngenxa enokuba ezithobile ebusweni bam,
andiyi kubuzisa ububi emihleni yakhe; ndiya kuyizisela ububi indlu yakhe
ngemihla yonyana wakhe.

<span id="an_22:1">22:1</span> Kwahlalwa iminyaka yamithathu, kungekho
mfazwe phakathi kwama-Aram namaSirayeli.

<span id="an_22:2">22:2</span> Kwathi ngomnyaka wesithathu wehla
uYehoshafati, ukumkani wakwaYuda, waya kukumkani wakwaSirayeli.

<span id="an_22:3">22:3</span> Wathi ukumkani wakwaSirayeli kubakhonzi
bakhe, Anazi na ukuba iRamoti yaseGiliyadi yeyethu, ukanti sithe cwaka
thina; asiyihluthi esandleni sokumkani wakwa-Aram?

<span id="an_22:4">22:4</span> Wathi kuYehoshafati, Wohamba na nam,
silwe neRamoti yaseGiliyadi? Wathi uYehoshafati kukumkani wakwaSirayeli,
Ndinjengawe; abantu bam banjengabantu bakho, amahashe am anjengamahashe
akho.

<span id="an_22:5">22:5</span> Wathi uYehoshafati kukumkani
wakwaSirayeli, Khawubuze ilizwi likaYehova namhla.

<span id="an_22:6">22:6</span> Wabahlanganisa ke ukumkani wakwaSirayeli
abaprofeti, bekumakhulu amane amadoda, wathi kubo, Ndiye kulwa na
neRamoti yaseGiliyadi, ndiyeke, kusini na? Bathi, Nyuka; iNkosi
yoyinikela esandleni sokumkani.

<span id="an_22:7">22:7</span> Wathi uYehoshafati, Akusekho mprofeti
kaYehova na apha, sibuzise kuye?

<span id="an_22:8">22:8</span> Wathi ukumkani wakwaSirayeli
kuYehoshafati, Kusekho indoda enye, esingabuzisa ngayo kuYehova; ke mna
ndiyithiyile; ngokuba ayiprofeti okulungileyo ngam, iprofeta okubi:
nguMikaya, unyana kaImla. Wathi uYehoshafati, Makangatsho ukumkani.

<span id="an_22:9">22:9</span> Waza ukumkani wakwaSirayeli wabiza
umbusi, wathi, Khawulezisa uMikaya unyana kaImla, eze apha.

<span id="an_22:10">22:10</span> Ke ukumkani wakwaSirayeli
noYehoshafati, ukumkani wakwaYuda, wahlala elowo etroneni yakhe, evethe
iingubo zakhe, esandeni, ekungeneni esangweni lakwaSamari; bonke
abaprofeti beprofeta phambi kwabo.

<span id="an_22:11">22:11</span> UZedekiya, unyana kaKenahana, wazenzela
iimpondo zesinyithi, wathi, Utsho uYehova ukuthi, Uya kuwangqula ngazo
ezi ama-Aram, ude uwagqibe.

<span id="an_22:12">22:12</span> Bonke abaprofeti benjenjalo ukuprofeta,
besithi, Nyuka, uye eRamoti yaseGiliyadi, ube nempumelelo; uYehova uya
kuyinikela esandleni sokumkani.

<span id="an_22:13">22:13</span> Ke umthunywa, obeye kubiza uMikaya,
wathetha kuye esithi, Khawubone, amazwi abaprofeti athetha okuhle
ngamlomo mnye kukumkani; izwi lakho makhe libe njengelizwi labo, uthethe
okuhle.

<span id="an_22:14">22:14</span> Wathi uMikaya, Ehleli nje uYehova, athe
wakuthetha kum uYehova, ndothetha khona.

<span id="an_22:15">22:15</span> Wafika kukumkani. Wathi ukumkani kuye,
Mikaya, siye na eRamoti yaseGiliyadi ukuba silwe, siyeke, kusini na?
Wathi kuye, Nyuka, ube nempumelelo; uYehova uya kuyinikela esandleni
sokumkani.

<span id="an_22:16">22:16</span> Wathi ukumkani kuye, Makube zizihlandlo
ezingaphi na ndikufungisa, ukuba ungandixeleli into engeyiyo inyaniso
egameni likaYehova?

<span id="an_22:17">22:17</span> Wathi yena, Ndibone amaSirayeli onke
elusali ezintabeni, njengempahla emfutshane engenamalusi. Wathi uYehova,
Aba abanankosi; mababuyele elowo endlwini yakhe enoxolo.

<span id="an_22:18">22:18</span> Wathi ukumkani wakwaSirayeli
kuYehoshafati, Ndibe ndingatshongo na, ukuthi kuwe, akayi kuprofeta
okuhle ngam, woprofeta ububi bodwa?

<span id="an_22:19">22:19</span> Wathi yena, Ngako oko, live ilizwi
likaYehova: Ndimbonile uYehova ehleli etroneni yakhe, umi wonke umkhosi
wasemazulwini ngakuye, ngasekunene kwakhe nangasekhohlo kwakhe;

<span id="an_22:20">22:20</span> wathi uYehova, Ngubani na oya kulukuhla
uAhabhi, enyuke aye awe eRamoti yaseGiliyadi? Wenjenje lo ukuthetha,
wenjenje lo ukuthetha.

<span id="an_22:21">22:21</span> Waphuma ke umoya, wema phambi koYehova,
wathi, Ndomlukuhla mna. Wathi uYehova kuwo, Ngantoni na?

<span id="an_22:22">22:22</span> Wathi wona, Ndophuma ndiye, ndibe
ngumoya wobuxoki emlonyeni wabaprofeti bakhe bonke. Wathi yena, Uya
kumlukuhla, ufeze; phuma uye, wenjenjalo.

<span id="an_22:23">22:23</span> Uyabona kaloku, uYehova ungenise umoya
wobuxoki emlonyeni wabo baprofeti bakho bonke; uYehova uthethe okubi
ngawe.

<span id="an_22:24">22:24</span> Wesuka uZedekiya unyana kaKenahana,
wafika wambetha uMikaya esidleleni, wathi, Ugqithe phi na kum uMoya
kaYehova, ukuba aye kuthetha kuwe?

<span id="an_22:25">22:25</span> Wathi uMikaya, Khangela, uya kubona
ngaloo mini, uya kuza uthungele amagumbi, uzimela.

<span id="an_22:26">22:26</span> Wathi ukumkani wakwaSirayeli, Mthabathe
uMikaya, ubuye naye, umse kuAmon umphathi womzi, nakuYowashe unyana
wokumkani;

<span id="an_22:27">22:27</span> uthi, Utsho ukumkani ukuthi, Mfakeni
entolongweni lo, nimdlise isonka soxiniweyo, namanzi oxiniweyo, ndide
ndibuye ndinoxolo.

<span id="an_22:28">22:28</span> Wathi uMikaya, Ukuba ubuye wabuya
unoxolo, woba uYehova akathethanga ngam. Wathi, Yivani, nonke zizwe
ziphela.

<span id="an_22:29">22:29</span> Wenyuka ke ukumkani wakwaSirayeli
noYehoshafati, ukumkani wakwaYuda, baya eRamoti yaseGiliyadi.

<span id="an_22:30">22:30</span> Wathi ukumkani wakwaSirayeli
kuYehoshafati, Ndiya kuzenza mntu wumbi, ndingene ekulweni; yambatha
iingubo zakho wena. Wazenza mntu wumbi ukumkani wakwaSirayeli, wangena
ekulweni.

<span id="an_22:31">22:31</span> Ke ukumkani wakwa-Aram wabawisela
umthetho abathetheli bakhe beenqwelo zokulwa abamashumi mathathu
anababini, wathi, Ize ningalwi nomnci nane nomkhulu; yilwani nokumkani
wakwaSirayeli yedwa.

<span id="an_22:32">22:32</span> Kwathi, bakumbona uYehoshafati
abathetheli beenqwelo zokulwa, bathi bona, Inene, ngukumkani
wakwaSirayeli; batyeka ke, beza kulwa naye. Wakhala uYehoshafati.

<span id="an_22:33">22:33</span> Kwathi, bakubona abathetheli beenqwelo
zokulwa ukuba asinguye ukumkani wakwaSirayeli, babuya ekumsukeleni.

<span id="an_22:34">22:34</span> Wathi umntu watyeda isaphetha,
efunisela, watsho kukumkani wakwaSirayeli ekuhlanganeni kwengubo
yentsimbi namasondo ayo. Wathi yena kumqhubi wenqwelo yakhe yokulwa,
Jika izandla zakho, undise ngaphandle komkhosi, ngokuba ndingxwelerhiwe.

<span id="an_22:35">22:35</span> Ukulwa kwenyuka loo mini. Ukumkani
wazimisa enqwelweni phambi kwama-Aram, wafa ngokuhlwa; igazi lenxeba
lakhe lankcenkceza, laya esiswini senqwelo.

<span id="an_22:36">22:36</span> Kwavakala kukhwazwa emkhosini ukutshona
kwelanga, kusithiwa, Elowo emzini wakhe! Elowo ezweni lakhe!

<span id="an_22:37">22:37</span> Wafa ke ukumkani, waziswa kwaSamari.
Bamngcwabela ukumkani kwaSamari.

<span id="an_22:38">22:38</span> Yahlanjwa inqwelo yokulwa echibini
lakwaSamari; izinja zalixhapha igazi lakhe (ehlamba apho amahenyukazi),
ngokwelizwi likaYehova abelithethile.

<span id="an_22:39">22:39</span> Ezinye izinto zika-Ahabhi, nako konke
awakwenzayo, nendlu awayakhayo ngeempondo zeendlovu, nemizi yonke
awayakhayo, azibhalwanga na encwadini yemicimbi yemihla yookumkani
bakwaSirayeli? Walala uAhabhi kooyise;

<span id="an_22:40">22:40</span> uAhaziya, unyana wakhe, waba ngukumkani
esikhundleni sakhe.

<span id="an_22:41">22:41</span> UYehoshafati, unyana ka-Asa, waba
ngukumkani kwaYuda ngomnyaka wesine ka-Ahabhi ukumkani wakwaSirayeli.

<span id="an_22:42">22:42</span> UYehoshafati ube minyaka imashumi
mathathu anamihlanu ezelwe, ukuba ngukumkani kwakhe. Waba neminyaka
emashumi mabini anamihlanu engukumkani eYerusalem. Igama lonina
lalinguAzubha, intombi kaShilehi.

<span id="an_22:43">22:43</span> Wahamba ngeendlela zonke zika-Asa
uyise, akatyeka kuzo; esenza okuthe tye emehlweni kaYehova; kodwa
iziganga azisuswanga; abantu babesabingelela beqhumisela ezigangeni.

<span id="an_22:44">22:44</span> UYehoshafati wahlalelana ngoxolo
nokumkani wakwaSirayeli.

<span id="an_22:45">22:45</span> Ezinye izinto zikaYehoshafati,
nobugorha bakhe awabenzayo, nokulwa kwakhe, azibhalwanga na encwadini
yemicimbi yemihla yookumkani bakwaYuda?

<span id="an_22:46">22:46</span> Amasalela amang’awu, awasalayo ngemihla
kayise uAsa, wawatshayela ezweni.

<span id="an_22:47">22:47</span> Bekungekho kumkani oko kwaEdom.
Bekulawula ibamba.

<span id="an_22:48">22:48</span> UYehoshafati wenza iinqanawa
zaseTarshishe zokuya kuthabatha igolide kwaOfire. Azaya, ngokuba
iinqanawa ezo zaphuka e-Etsiyon-gebhere.

<span id="an_22:49">22:49</span> Waza wathi uAhaziya, unyana ka-Ahabhi,
kuYehoshafati, Abakhonzi bam mabahambe nabakhonzi bakho ngeenqanawa.
Akavuma uYehoshafati.

<span id="an_22:50">22:50</span> UYehoshafati walala kooyise,
wangcwatyelwa kooyise emzini kaDavide uyise. UYehoram unyana wakhe waba
ngukumkani esikhundleni sakhe.

<span id="an_22:51">22:51</span> UAhaziya, unyana ka-Ahabhi, waba
ngukumkani kumaSirayeli kwaSamari ngomnyaka weshumi elinesixhenxe
kaYehoshafati, ukumkani wakwaYuda, waba neminyaka emibini engukumkani
kwaSirayeli.

<span id="an_22:52">22:52</span> Wenza okubi emehlweni kaYehova, wahamba
ngendlela kayise, nangendlela yonina, nangendlela kaYarobheham unyana
kaNebhati, owawonisayo amaSirayeli.

<span id="an_22:53">22:53</span> Wakhonza uBhahali, waqubuda kuye,
wamqumbisa uYehova uThixo kaSirayeli, njengako konke awakwenzayo uyise.

------------------------------------------------------------------------

[Next: 2 Kings](kg2.md)
