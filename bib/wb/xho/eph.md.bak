[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](gal)  [Next](phi.md) 

------------------------------------------------------------------------

### Xhosa Bible: Ephesians

<span id="an_1:1">1:1</span> UPawulos, umpostile kaYesu Kristu
ngokuthanda kukaThixo, ubhalela abangcwele abase-Efese, abakholwayo
kuKristu Yesu;

<span id="an_1:2">1:2</span> athi, Makube lubabalo kuni, noxolo oluvela
kuThixo uBawo wethu, neNkosi yethu uYesu Kristu.

<span id="an_1:3">1:3</span> Makabongwe uThixo, uYise weNkosi yethu
uYesu Kristu, lowo wasisikelelayo ngeentsikelelo zonke zoMoya
kwezasemazulwini iindawo, sikuKristu;

<span id="an_1:4">1:4</span> njengokuba wathi, ngaphambi kokusekwa
kwehlabathi, wasinyulela kuye, ukuba sibe ngcwele, singabi nasiphako
phambi kwakhe;

<span id="an_1:5">1:5</span> othe ngokusithanda wasimisela ngenxa
engaphambili, ukuba senziwe oonyana kuye ngokwakhe ngoYesu Kristu,
ngokwenkolelo yokuthanda kwakhe,

<span id="an_1:6">1:6</span> ukuze kudunyiswe uzuko lobabalo lwakhe,
awasibabala ngalo sikuye Othandiweyo;

<span id="an_1:7">1:7</span> esinayo sikuye inkululeko ngokuhlawulelwa
ngegazi lakhe, ukuxolelwa ke kweziphoso zethu, ngokobutyebi bobabalo
lwakhe;

<span id="an_1:8">1:8</span> awaluphuphumisela kuthi, lunabo bonke
ubulumko nokuqonda;

<span id="an_1:9">1:9</span> esazisile imfihlelo yokuthanda kwakhe
ngokwenkolelo yakhe, awayimisayo ngokwakhe,

<span id="an_1:10">1:10</span> ebhekise ekuhleleni aya kuhlela ngako,
akuzaliseka amaxesha, ukuba azihlanganisele zonke izinto kuye uKristu,
ezisemazulwini kwanezisemhlabeni;

<span id="an_1:11">1:11</span> ewe, kuye lo sithe sikuye sadla ilifa;
simisiwe ngenxa engaphambili ngokwengqibo yozisebenzayo zonke ezo nto
ngokwecebo lokuthanda kwakhe;

<span id="an_1:12">1:12</span> ukuze sibe ngabokudumisa uzuko lwakhe,
thina aba sathi ngenxa engaphambili sathembela kuye uKristu;

<span id="an_1:13">1:13</span> enithe, nikuye nani, nakuliva ilizwi
lenyaniso, iindaba ezi zilungileyo zokusindiswa kwenu-enithe, nakukholwa
nokukholwa kuye, natywinwa naqiniselwa ngaye uMoya oyiNgcwele wedinga,

<span id="an_1:14">1:14</span> osisinyaniso selifa lethu, ukude
kugqibelele ukukhululeka ngentlawulelo kwabo baziinqobo kuye, ukuba
kudunyiswe uzuko lwakhe.

<span id="an_1:15">1:15</span> Ngenxa yoko nam, ndakuba ndikuvile okwenu
ukukholwa yiNkosi uYesu, nokubathanda kwenu bonke abangcwele,

<span id="an_1:16">1:16</span> andiphezi ukubulela ngenxa yenu,
ndinikhumbula emithandazweni yam,

<span id="an_1:17">1:17</span> ukuba uThixo weNkosi yethu uYesu Kristu,
uYise wozuko, aninike umoya wobulumko wokunityhilela, nimazi kakuhle;

<span id="an_1:18">1:18</span> nikhanyiselwe amehlo engqondo, ukuze
nilazi into eliyiyo ithemba lobizo lwakhe, nento obuyiyo ubutyebi
bobuqaqawuli belifa lakhe phakathi kwabo abangcwele;

<span id="an_1:19">1:19</span> nento obuyiyo ubukhulu obuncamisileyo
bamandla akhe abhekisele kuthi, thina bakholwayo, angokokusebenza
kokuqinisela kokomelela kwakhe,

<span id="an_1:20">1:20</span> awakusebenza kuye uKristu, ekumvuseni
kwakhe kwabafileyo; waza wamhlalisa ngasekunene kwakhe kwezasemazulwini
iindawo,

<span id="an_1:21">1:21</span> ngaphezu kwalo lonke ulawulo, negunya,
namandla, nobukhosi, nalo lonke igama elikhankanywayo, kungekhona kweli
phakade lodwa, kunakwelo lizayo.

<span id="an_1:22">1:22</span> Waza izinto zonke wazithobela phantsi
kweenyawo zakhe, wammisa ukuba abe yintloko phezu kweento zonke kulo
ibandla,

<span id="an_1:23">1:23</span> lona lingumzimba wakhe, ukuzala ke oko
kozizalisayo izinto zonke ngako konke.

<span id="an_2:1">2:1</span> Nani unidlise ubomi, nifile nje ziziphoso
na zizono;

<span id="an_2:2">2:2</span> enanifudula nihamba kuzo ngokwesimo seli
hlabathi, ngokomphathi wegunya lesibhakabhaka, womoya lo usebenzayo
ngoku kubo abangevayo;

<span id="an_2:3">2:3</span> esasifudula nathi sonke sihleli phakathi
kwabo ezinkanukweni zenyama yethu, sisenza ukuthanda kwenyama
nokwengcinga, saye ngemvelo sikwangabantwana bengqumbo, njengabanye abo.

<span id="an_2:4">2:4</span> Ke uThixo, esisityebi nje ngenceba, uthe
ngenxa yothando lwakhe olukhulu, awasithanda ngalo,

<span id="an_2:5">2:5</span> thina sifile nje ziziphoso, wasidlisa ubomi
ndawonye noKristu (nisindiswe ngokubabalwa),

<span id="an_2:6">2:6</span> wasivusa naye, wasihlalisa naye
kwezasemazulwini iindawo, sikuKristu Yesu;

<span id="an_2:7">2:7</span> ukuze ubutyebi obuncamisileyo bobabalo
lwakhe abubonakalalise emaphakadeni azayo, ngokusenzela ububele
ngoKristu Yesu.

<span id="an_2:8">2:8</span> Kuba nisindiswe ngokubabalwa nangalo
ukholo; nako oko kungaphumi kuni, kusisipho sikaThixo;

<span id="an_2:9">2:9</span> akuphumi misebenzini, hleze kubekho bani
uqhayisayo.

<span id="an_2:10">2:10</span> Kuba thina singumsebenzi wakhe, sidalelwe
kuKristu Yesu, ukuze senze imisebenzi elungileyo, awayilungisayo uThixo
ngenxa engaphambili, ukuze sihambe kuyo.

<span id="an_2:11">2:11</span> Ngoko ndithi, Khumbulani ukuba nina,
enibe nifudule niziintlanga ngokwenyama, kusithiwa ningabangalukileyo,
ngabo kuthiwa ngabolwaluko olwenziwe ngezandla enyameni:

<span id="an_2:12">2:12</span> okokuba ngelo xesha nibe ningenaKristu,
ningazani nawo umzi wakwaSirayeli, ningabasemzini kuyo iminqophiso yalo
idinga, ningenathemba, ningenaThixo ehlabathini.

<span id="an_2:13">2:13</span> Ke ngoku ngoKristu Yesu, nina, enibe
nifudula nikude, nithe naba kufuphi ngalo igazi likaKristu.

<span id="an_2:14">2:14</span> Kuba nguye oluxolo lwethu, yena uthe
izinto zombini wazenza zaba nye, waluchitha ke udonga lothango
oluphakathi, ubumpi ke obo,

<span id="an_2:15">2:15</span> akuba ewubhangisile, esenyameni yakhe,
umyalelo wemithetho esemimiselweni; ukuze abo babini abadalele kuye
ngokwakhe, babe mntu mnye, mtsha, esenza ke uxolo;

<span id="an_2:16">2:16</span> nokuze abaxolelanise noThixo abo babini,
babe mzimba mnye ngawo umnqamlezo, ebubulalele kuwo ubumpi obo.

<span id="an_2:17">2:17</span> Weza ke washumayela iindaba ezilungileyo
zoxolo kuni abo bakude, nakwabakufuphi;

<span id="an_2:18">2:18</span> ngokuba kungaye ukungeniswa kwethu
sobabini, siMoya mnye kuye uYise.

<span id="an_2:19">2:19</span> Ngoko ke anisengabasemzini
nabaphambukeli; ningamakhaya kubo abangcwele, ningabendlu kaThixo,

<span id="an_2:20">2:20</span> nakhelwe phezu kwelitye lesiseko
sabapostile nabaprofeti, inguYesu Kristu ngokwakhe ilitye lembombo;

<span id="an_2:21">2:21</span> esithi kuye sonke isakhiwo, sihlangene
kakuhle, sikhule, sibe yitempile engcwele eNkosini;

<span id="an_2:22">2:22</span> enithi nani nakhelwe ndawonye kuye, ukuze
nibe yindawo yokuhlala kaThixo ngaye uMoya.

<span id="an_3:1">3:1</span> Ngenxa yoko, mna Pawulos, mbanjwa kaKristu
Yesu ngenxa yenu zintlanga—

<span id="an_3:2">3:2</span> ukuba ke nikuvile ukugosisa kobabalo
lukaThixo endanibabalelwa ngalo;

<span id="an_3:3">3:3</span> okokuba wandazisa imfihlelo leyo
ngokotyhilelo, njengoko sendibhale kade ngokufutshane;

<span id="an_3:4">3:4</span> enothi ngoko, nakulesa, nibe nokuqiqa okwam
ukuyiqonda imfihlelo kaKristu;

<span id="an_3:5">3:5</span> ababengathanga kuzimbi izizukulwana
bayaziswe oonyana babantu, njengoko bayityhilelweyo ngoku abapostile
bakhe abangcwele, nabaprofeti bakhe, ngaye uMoya;

<span id="an_3:6">3:6</span> eyokuba iintlanga ziziindlalifa nathi,
zikwamzimba mnye nathi, zingamahlulelana nathi ngedinga lakhe, sikuye
nje uKristu ngazo iindaba ezilungileyo,

<span id="an_3:7">3:7</span> endaba ngumlungiseleli wazo ngokwesipho
sobabalo lukaThixo, endababalwa ngaso ngokokusebenza kwamandla akhe.

<span id="an_3:8">3:8</span> Mna lo, unguyena mncinanana kubo bonke
abangcwele, ndababalwa ngolo lubabalo, lokuba ndishumayele phakathi
kweentlanga iindaba ezilungileyo zobutyebi obungalandekiyo bukaKristu;

<span id="an_3:9">3:9</span> ndibakhanyisele bonke, bayibone into
obuyiyo ubudlelane bemfihlelo ebifihliwe kwasemaphakadeni, ikuye uThixo
owazidalayo zonke izinto ngoYesu Kristu;

<span id="an_3:10">3:10</span> ukuze ngoku oozilawuli noomagunya,
abakwezasemazulwini iindawo, babaziswe ngalo ibandla ubulumko bukaThixo,
obuziintlobo ezininzi,

<span id="an_3:11">3:11</span> ngokokwengqibo yakhe yasemaphakadeni,
awayenzayo kuKristu Yesu, iNkosi yethu;

<span id="an_3:12">3:12</span> esinako sikuye ukungafihlisi kwethu,
nokungeniswa kuye sikholosile, ngokukholwa kuye.

<span id="an_3:13">3:13</span> Kungoko ndicelayo ukuba ningethi amandla
ziimbandezelo zam, ezingenxa yenu, zona ezi ziluzuko lwenu.

<span id="an_3:14">3:14</span> Ngenxa yoko ndiyawagoba amadolo am kuye
uYise weNkosi yethu uYesu Kristu,

<span id="an_3:15">3:15</span> ebizwe ngaye yonke imizalwane
esemazulwini nesemhlabeni,

<span id="an_3:16">3:16</span> ukuba aninike, ngokobutyebi bozuko
lwakhe, ukomelezwa ngamandla ngaye uMoya wakhe, ngokusingisele emntwini
ongaphakathi;

<span id="an_3:17">3:17</span> ukuba uKristu ahlale ngalo ukholo
ezintliziyweni zenu, nendele nisekelwe eluthandweni,

<span id="an_3:18">3:18</span> ukuze nithi, ndawonye nabo bonke
abangcwele, nibe nako kanye ukubuqiqa into obuyiyo ububanzi, nobude,
nobunzulu, nokuphakama kwalo,

<span id="an_3:19">3:19</span> kwanokulwazi uthando lukaKristu
oluncamise ukwazi; ukuze niye nizala ngako konke ukuzala kukaThixo.

<span id="an_3:20">3:20</span> Kuye ke onako ukwenza okungaphezu kweento
zonke ngokugqithiseleyo kakhulu, ngaphezu kwesikucelayo nesinokukuqiqa,
ngokokwamandla asebenzayo ngaphakathi kwethu,

<span id="an_3:21">3:21</span> kuye malubekho uzuko ebandleni
elikuKristu Yesu, kuse kuzo zonke izizukulwana zalo iphakade
lasemaphakadeni. Amen.

<span id="an_4:1">4:1</span> Ndiyanivuselela ngoko, mna mbanjwa
waseNkosini, ukuba nihambe ngokulufaneleyo ubizo enabizwa ngalo,

<span id="an_4:2">4:2</span> ninako konke ukuthobeka kwentliziyo
nobulali, ninokuzeka kade umsindo, ninyamezelana, nisenziwa luthando,

<span id="an_4:3">4:3</span> nikhuthalele ukubugcina ubunye boMoya
ngentambo yoxolo.

<span id="an_4:4">4:4</span> Mnye umzimba, mnye noMoya, njengokuba
nabizwayo nokubizwa, naba nathemba linye lobizo lwenu.

<span id="an_4:5">4:5</span> Inye iNkosi, lunye ukholo, lunye ubhaptizo,

<span id="an_4:6">4:6</span> mnye uThixo, uYise wabo bonke, ophezu kwabo
bonke, okubo bonke, ophakathi kwenu nonke.

<span id="an_4:7">4:7</span> Ke elowo kuthi wababalwa ngokomlinganiso
wokupha kukaKristu.

<span id="an_4:8">4:8</span> Kungoko athi, Enyuke waya enyangweni,
wathimba intimbo, Wabapha izipho abantu.

<span id="an_4:9">4:9</span> Oko ke kuthi, wenyuka, kuyintoni na,
kungekwakukuthi, wehla nokuhla kuqala, waya kwezona ziseza ntsi iindawo
zomhlaba?

<span id="an_4:10">4:10</span> Owehlayo ikwangulowo wenyukayo, waya
ngaphezu kwawo onke amazulu, ukuze azalise zonke izinto.

<span id="an_4:11">4:11</span> Waza kwayena wabapha abanye ukuba babe
ngabapostile, abanye babe ngabaprofeti, abanye babe ngabashumayeli
beendaba ezilungileyo, abanye babe ngabalusi nabafundisi,

<span id="an_4:12">4:12</span> ukuze abangcwele basulungekiselwe
umsebenzi wolungiselelo, ukwakhiwa ke komzimba kaKristu;

<span id="an_4:13">4:13</span> side thina sonke sifike kubo ubunye
benkolo, nobokumazi okuzeleyo uNyana kaThixo, ebudodeni obupheleleyo,
emlinganisweni wobukhulu bokuzala kukaKristu;

<span id="an_4:14">4:14</span> ukuze singabi saba ziintsana, silatyuzwa,
siphetshethwa ngumoya wonke wemfundiso, ngokunyanga kwabantu,
ngobuqhetseba obusemaqhingeni olahlekiso;

<span id="an_4:15">4:15</span> sithi ke, sinyanisekile eluthandweni,
sikhulele, ngeendawo zonke, kuye lo uyintloko, uKristu;

<span id="an_4:16">4:16</span> ekuphuma kuye ukuthi, umzimba wonke
uhlangane kakuhle, ubandakanywe ngako konke ukuxhomekelelana kwamalungu
okuluncedo, okusebenza ngomlinganiso weendawo zonke ngazinye, ukhulise
umzimba, use ekuzakheni ngothando.

<span id="an_4:17">4:17</span> Ke ngoko, oku ndiyakuthetha ndikungqine
ndiseNkosini, ukuthi, maningabi sahamba njengoko zihamba ngako nezinye
iintlanga, ngamampunge engqiqo yazo,

<span id="an_4:18">4:18</span> zenziwe mnyama iingqondo, zingazani
nobomi bukaThixo ngenxa yokungazi okukuzo, ngenxa yokuqaqadeka
kwentliziyo yazo;

<span id="an_4:19">4:19</span> abathe bona, bengasaziva, bazinikela
eburheletyweni, ukuze basebenze ukungcola konke, bebawa.

<span id="an_4:20">4:20</span> Ke nina animfundanga ngokunjalo uKristu,

<span id="an_4:21">4:21</span> ukuba kambe ningaba nimvile, nafundiswa
nikuye, njengoko inyaniso ikuye uYesu;

<span id="an_4:22">4:22</span> yokuba nithi ngakwihambo yangaphambili
nimlahle umntu omdala, owonakaliswayo ngokokweenkanuko zokulukuhla;

<span id="an_4:23">4:23</span> nihlaziywe ke kuwo umoya wengqiqo yenu,

<span id="an_4:24">4:24</span> nimambathe umntu omtsha, othe
ngokukaThixo wadalelwa ebulungiseni, nasebungcweleni benyaniso.

<span id="an_4:25">4:25</span> Kungoko ke ndithi, lahlani ubuxoki,
thethani inyaniso elowo nommelwane wakhe; ngokuba singamalungu, omnye
elelomnye.

<span id="an_4:26">4:26</span> Qumbani, ningoni; ilanga malingade
litshone nicaphukile;

<span id="an_4:27">4:27</span> kananjalo musani ukumkhwelela indawo
uMtyholi lo.

<span id="an_4:28">4:28</span> Lowo ubayo makangabi seba; kanye ke
makabulaleke esebenza okulungileyo ngezandla zakhe, ukuze abe nako
ukwabela osweleyo.

<span id="an_4:29">4:29</span> Makungaphumi nanye intetho ebolileyo
emlonyeni wenu; mayibe yesukuba ilungele ukuxuma oko kuluncedo, ukuze
ibabale abevayo.

<span id="an_4:30">4:30</span> Kanjalo musani ukumenza buhlungu uMoya
oyiNgcwele kaThixo, enathi kuye natywinwa, naqiniselelwa imini
yentlawulelo.

<span id="an_4:31">4:31</span> Mabukhweleliswe kuni bonke ubukrakra,
nomsindo, nengqumbo, nengcolo, nonyeliso, ndawonye nolunya lonke.

<span id="an_4:32">4:32</span> Ke nina yibani nobubele omnye komnye,
nibe nemfesane kakhulu, nixolelane, njengokuba naye uThixo wanixolelayo
ekuKristu.

<span id="an_5:1">5:1</span> Ngoko yibani ngabaxelisa uThixo,
ngokwabantwana abaziintanda;

<span id="an_5:2">5:2</span> nihambe eluthandweni, kwanjengokuba naye
uKristu wasithandayo, wazinikela ngenxa yethu, ukuba abe ngumnikelo
nedini kuye uThixo, ukuba abe livumba elimnandi.

<span id="an_5:3">5:3</span> Ke umbulo, nako konke ukungcola, nokubawa,
makungakhe kukhankanywe phakathi kwenu, njengoko kubafaneleyo
abangcwele;

<span id="an_5:4">5:4</span> kwanamanyala, nentetho yobuyatha, nobuhiba,
izinto ezo ezingafanelekileyo. Makube kokukhona ninemibulelo.

<span id="an_5:5">5:5</span> Kuba oku nikwazi, ukuba wonke umenzi
wombulo, nomntu ongcolileyo, nolibawa, engumkhonzi wezithixo, akanalifa
ebukumkanini bukaKristu noThixo.

<span id="an_5:6">5:6</span> Makungabikho namnye unilukuhlayo ngamazwi
alambathayo; kuba iza ngenxa yezo zinto ingqumbo kaThixo phezu
kwabangevayo.

<span id="an_5:7">5:7</span> Ngoko musani ukuba ngamahlulelana nabo.

<span id="an_5:8">5:8</span> Kuba nina naye nifudula nibubumnyama, ke
ngoku nikukukhanya, niseNkosini nje; hambani ke ngokwabantwana
bokukhanya.

<span id="an_5:9">5:9</span> Kuba sona isiqhamo soMoya sikuko konke
ukulunga, nobulungisa, nenyaniso;

<span id="an_5:10">5:10</span> nicikida ukuba yintoni na ekholekileyo
kakuhle kwiNkosi.

<span id="an_5:11">5:11</span> Kanjalo musani ukuba nabudlelane
ngemisebenzi yobumnyama engenasiqhamo; makube kukhona niyohlwayayo.

<span id="an_5:12">5:12</span> Kuba izinto ezenziwa ngabo emfihlekweni
kulihlazo nokuzithetha.

<span id="an_5:13">5:13</span> Ke zonke ezi zinto, zakohlwaywa,
ziyabonakalaliswa kukukhanya; kuba konke okubonakalaliswayo kukukhanya.

<span id="an_5:14">5:14</span> Kungoko athi, Vuka wena uleleyo, uvuke
kwabafileyo; uKristu wokukhanyisela.

<span id="an_5:15">5:15</span> Khangelani ngoko, ukuba ningathini na,
ukuze kucokiseke ukuhamba kwenu; ningabi njengabaswele ubulumko, yibani
njengezilumko;

<span id="an_5:16">5:16</span> nizongela ixesha eli, ngokuba le mihla
ayindawo.

<span id="an_5:17">5:17</span> Ngenxa yoko musani ukuba
ziintsweli-kuqonda; yibani ngabakuqondayo into okuyiyo ukuthanda
kweNkosi.

<span id="an_5:18">5:18</span> Kanjalo musani ukunxila yiwayini,
ekukhoyo kuloo nto ukuzibhubhisa; manizaliswe nguMoya;

<span id="an_5:19">5:19</span> nithetha omnye nomnye ngeendumiso,
neengoma, nezango ezizezomoya, nivuma, nibetha uhadi entliziyweni yenu
kuyo iNkosi,

<span id="an_5:20">5:20</span> nimana nibulela ngenxa yeento zonke,
egameni leNkosi yethu uYesu Kristu, kuye uThixo uYise;

<span id="an_5:21">5:21</span> nilulamelana ngokoyika uThixo.

<span id="an_5:22">5:22</span> Nina bafazi, walulameleni awenu amadoda,
ngokokululamela iNkosi;

<span id="an_5:23">5:23</span> ngokuba indoda le iyintloko yomfazi,
njengokuba naye uKristu eyintloko yebandla, eli; waye yena ngokwakhe
enguMsindisi wawo umzimba.

<span id="an_5:24">5:24</span> Ke, kwanjengokuba ibandla eli limlulamela
uKristu, mabathi ngokunjalo nabafazi bawalulamele awabo amadoda
ezintweni zonke.

<span id="an_5:25">5:25</span> Nina madoda, bathandeni abafazi benu,
njengokuba naye uKristu walithandayo ibandla, wazinikela ngenxa yalo;

<span id="an_5:26">5:26</span> ukuze alingcwalise, elihlambulule
ngokuhlamba kwamanzi ngelizwi;

<span id="an_5:27">5:27</span> ukuze alimise phambi kwakhe
linobuqaqawuli, lilibandla elingenabala, elingenamibimbi nanye into
enjalo, ukuze libe ngcwele, lingabi nasiphako.

<span id="an_5:28">5:28</span> Ngoko amelwe amadoda ukubathanda abawo
abafazi, njengokuba beyimizimba yawo. Lowo umthandayo umkakhe,
uyazithanda;

<span id="an_5:29">5:29</span> kuba akukho namnye wakha wayithiya eyakhe
inyama; usuka ayondle, ayigcine, njengokuba nayo iNkosi ilenjenjalo
ibandla.

<span id="an_5:30">5:30</span> Ngokuba singamalungu omzimba wayo,
singabenyama yayo, singabamathambo ayo.

<span id="an_5:31">5:31</span> Ngenxa yoko ke, umntu womshiya uyise
nonina, anamathele kuye umkakhe, baze abo babini babe nyama-nye.

<span id="an_5:32">5:32</span> Loo mfihlelo inkulu; ke mna ndithetha
ndisingisele kuKristu, ndisingisele nakulo ibandla.

<span id="an_5:33">5:33</span> Kodwa ke manithi nani ngabanye, elowo
amthande umkakhe, njengoko azithanda ngako; umfazi ke makayoyike indoda.

<span id="an_6:1">6:1</span> Nina bantwana, baveni abazali benu
ngokwabaseNkosini; kuba oko kububulungisa.

<span id="an_6:2">6:2</span> Beka uyihlo nonyoko; wona lowo ngumthetho
wokuqala onedinga;

<span id="an_6:3">6:3</span> ukuze kulunge kuwe, ube nexesha elide
emhlabeni.

<span id="an_6:4">6:4</span> Nani boyise, musani ukubacaphukisa
abantwana benu; bondleleni ekuqeqesheni nasekululekeni kweNkosi.

<span id="an_6:5">6:5</span> Nina bakhonzi, baveni abaziinkosi zenu
ngokwenyama, ninokuzoyikela nokugubha, ningenakumbi ezintliziyweni zenu,
ninge niva uKristu ngokwakhe.

<span id="an_6:6">6:6</span> Ukukhonza kwenu makungabi ngokweliso,
ngathi nithomalalisa abantu; makube ngokwabakhonzi bakaKristu, nikwenza
ukuthanda kukaThixo ngokwasemphefumlweni,

<span id="an_6:7">6:7</span> nikhonza ngentumekelelo, kukuyo iNkosi,
kungekubo abantu;

<span id="an_6:8">6:8</span> nisazi nje ukuba into esukuba ilungile,
athe ulowo wayenza, uya kwamkeliswa kwayona yiNkosi, nokuba uNonzi
nokuba ungokhululekileyo.

<span id="an_6:9">6:9</span> Nani baziinkosi zabo, yenzani kwaezo zinto
kubo, nikuyeke ukusongela; nisazi nje ukuba kwaeyabo neyenu iNkosi
isemazulwini, nokuba akukho kukhetha buso kuyo.

<span id="an_6:10">6:10</span> Elokugqiba, bazalwana bam, ndithi,
Yomelelani eNkosini, nasekuqineni kokomelela kwayo.

<span id="an_6:11">6:11</span> Xhobani sonke isikrweqe sikaThixo, ukuze
nibe nako ukumisa nibuchase ubuqhinga boMtyholi.

<span id="an_6:12">6:12</span> Ngokuba umzamo wethu asingowokuzamana
negazi nenyama; ngowokuzamana nazo izilawuli, nawo amagunya, nazo
iziphatha-hlabathi zobumnyama balo eli phakade, nayo imikhosi yomoya
abakhohlakeleyo kwezasezulwini iindawo.

<span id="an_6:13">6:13</span> Ngenxa yoko, qubulani sonke isikrweqe
sikaThixo; ukuze nibe nako ukuchasa ngomhla ombi, nithi nikufezile
konke, nime nimi.

<span id="an_6:14">6:14</span> Misani ke ngoko, nibhinqe inyaniso
esinqeni senu, ninxibe isigcina-sifuba sobulungisa,

<span id="an_6:15">6:15</span> nibophe ezinyaweni zenu ulungiselelo
lweendaba ezilungileyo zoxolo.

<span id="an_6:16">6:16</span> Ngaphezu kwezo zinto zonke, qubulani
ikhaka lokholo, lona nothi ngalo nibe nako ukuzicima zonke iintolo
ezinomlilo zakhe ongendawo.

<span id="an_6:17">6:17</span> Yamkelani isigcina-ntloko sosindiso, nalo
ikrele loMoya, elililizwi likaThixo;

<span id="an_6:18">6:18</span> ngako konke ukuthandaza nokukhunga,
nithandaza amaxesha onke nikuye uMoya; niyiphaphamele loo nto ngako
konke ukuzingisa nokukhunga, ngenxa yabo bonke abangcwele;

<span id="an_6:19">6:19</span> nangenxa yam, ukuba ndiphiwe ilizwi
ekuwuvuleni umlomo wam, ndize ndazise ngokungafihlisiyo imfihlelo
yeendaba ezi zilungileyo,

<span id="an_6:20">6:20</span> ekungenxa yazo endisisigidimi
esisezintanjeni; ukuze ndingafihlisi ukuthetha kuzo, njengoko ndimelwe
kukuthetha ngako.

<span id="an_6:21">6:21</span> Ke kaloku, ukuze nani nikwazi okukokwam,
ukuba ndinjani na, wonazisa konke uTikiko, umzalwana oyintanda,
umlungiseleli othembekileyo ngokwaseNkosini;

<span id="an_6:22">6:22</span> endimthume le nto kuni, ukuze nizazi
iindaba zethu, nokuze azithuthuzele iintliziyo zenu.

<span id="an_6:23">6:23</span> Makube luxolo kubo abazalwana, nothando,
ndawonye nokholo oluvela kuThixo uYise, neNkosi yethu uYesu Kristu.

<span id="an_6:24">6:24</span> Ubabalo malube nabo bonke abayithandayo
iNkosi yethu uYesu Kristu ngokungenakonakala. Amen.

------------------------------------------------------------------------

[Next: Philippians](phi.md)
