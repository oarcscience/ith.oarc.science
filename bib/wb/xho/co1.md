[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](rom)  [Next](co2.md) 

------------------------------------------------------------------------

### Xhosa Bible: 1 Corinthians

<span id="an_1:1">1:1</span> UPawulos, umpostile kaYesu Kristu, obizwe
ngokuthanda kukaThixo, noSostenes umzalwana,

<span id="an_1:2">1:2</span> ubhalela ibandla likaThixo eliseKorinte,
abangcwaliselwe kuKristu Yesu, ababizwe ukuba babe ngcwele, kunye nabo
bonke abalinqulayo igama leNkosi yethu uYesu Kristu ezindaweni zonke,
ezabo kwanezethu:

<span id="an_1:3">1:3</span> uthi, Makube lubabalo kuni, noxolo oluvela
kuThixo uBawo wethu, neNkosi yethu uYesu Kristu.

<span id="an_1:4">1:4</span> Ndihlala ndibulela kuye uThixo wam ngani,
ngenxa yobabalo lukaThixo, awanibabala ngalo nikuKristu Yesu;

<span id="an_1:5">1:5</span> kuba natyetyiswa kuye ngezinto zonke,
ngokuthetha konke, nangokwazi konke;

<span id="an_1:6">1:6</span> njengokuba ubungqina bukaKristu baqiniswayo
kuni;

<span id="an_1:7">1:7</span> ngokokude ningasileli nakwesinye isipho
enisibabalweyo; nilinde kakhulu ukutyhileka kweNkosi yethu uYesu Kristu;

<span id="an_1:8">1:8</span> oya kuniqinisa nokuniqinisa ase ekupheleni,
ukuze ningabi nakumangaleleka ngemini yeNkosi yethu uYesu Kristu.

<span id="an_1:9">1:9</span> Uthembekile uThixo, enabizelwa nguye
ebudlelaneni boNyana wakhe, uYesu Kristu iNkosi yethu.

<span id="an_1:10">1:10</span> Ke kaloku, ndiyaniyala, bazalwana, ngalo
igama leNkosi yethu, uYesu Kristu, ukuba nithethe nto-nye nonke, nokuba
kungabikho zahlukahlukano kuni; ke nibe ngabalungisiweyo, nigqibelele
ngqiqweni-nye, nasicamangweni sinye.

<span id="an_1:11">1:11</span> Kuba ndazisiwe ngani, bazalwana bam,
ngabakuloKlowe, ukuba kukho iimpikiswano phakathi kwenu.

<span id="an_1:12">1:12</span> Ukutsho ke ndithi kuthiwa, ulowo kuni
uthi, Mna ndingokaPawulos; omnye ke athi, Mna ndingoka-Apolo; omnye ke
athi, Mna ndingokaKefas; omnye ke athi, Mna ndingokaKristu.

<span id="an_1:13">1:13</span> Wahlukahlukene na uKristu? Kwabethelelwa
uPawulos yini na emnqamlezweni ngenxa yenu? Nabhaptizelwa egameni
likaPawulos, kusini na?

<span id="an_1:14">1:14</span> Ndiyabulela kuThixo, ukuba
ndingabhaptizanga namnye kuni, ingenguKrispo noGayo;

<span id="an_1:15">1:15</span> ukuze kungabikho mntu uthi, ndabhaptizela
egameni lam.

<span id="an_1:16">1:16</span> Ndabhaptiza ke nendlu kaStefana;
ngaphandle kwabo, andazi ukuba ndabhaptiza wumbi.

<span id="an_1:17">1:17</span> Kuba uKristu akandithumanga kubhaptiza;
wandithuma ukushumayela iindaba ezilungileyo, kungabi ngabulumko
bakuthetha, ukuze umnqamlezo kaKristu ungalanjathiswa.

<span id="an_1:18">1:18</span> Kuba ilizwi lomnqamlezo libubudenge
okunene kwabatshabalalayo; kodwa ke kwabasindiswayo, thina aba,
lingamandla kaThixo.

<span id="an_1:19">1:19</span> Kuba kubhaliwe kwathiwa, Ndiya
kubutshabalalisa ubulumko bezilumko, Ingqondo yeengqondi
ndiyitshitshise.

<span id="an_1:20">1:20</span> Siphi na ke isilumko? Uphi na ke umbhali?
Uphi na ke umphiki weli phakade? UThixo akabenzanga baba bubudenge na
ubulumko beli hlabathi?

<span id="an_1:21">1:21</span> Ekubeni ke kuthe, ebulumkweni bukaThixo,
ihlabathi alamazi uThixo ngobulumko balo, kwakholeka kuThixo ukusindisa
abo bakholwayo, ngabo ubudenge bokuvakalisa iindaba ezilungileyo.

<span id="an_1:22">1:22</span> Ekubeni ke amaYuda ecela umqondiso,
amaGrike efuna ubulumko, thina okwethu sivakalisa uKristu,

<span id="an_1:23">1:23</span> ebethelelwe emnqamlezweni; isikhubekiso
ke eso kumaYuda, ubudenge kumaGrike;

<span id="an_1:24">1:24</span> ke kwabo babiziweyo, amaYuda
kwanamaGrike, sivakalisa uKristu ongamandla kaThixo, nobulumko
bukaThixo.

<span id="an_1:25">1:25</span> Ngokuba into kaThixo ebubudenge ilumkile
kunabantu, nento kaThixo engenamandla yomelele kunabantu.

<span id="an_1:26">1:26</span> Kuba luboneni ubizo lwenu, bazalwana,
ukuba azizininzi izilumko ngokwenyama, ababaninzi abanamandla,
akamaninzi amanene.

<span id="an_1:27">1:27</span> UThixo usuke wanyula izinto ezibubudenge
zehlabathi, ukuze azidanise izilumko; nezinto ezingenamandla zehlabathi
usuke uThixo wazinyula, ukuze azidanise izinto ezomeleleyo;

<span id="an_1:28">1:28</span> nezinto zehlabathi ezingenabuntu,
nezingento yanto, wazinyula uThixo, nezingathi azikho, ukuze aziphuthise
izinto ezikhoyo;

<span id="an_1:29">1:29</span> ukuze kungaqhayisi namnye umntu emehlweni
akhe.

<span id="an_1:30">1:30</span> Ke niphuma kuye, nina bakuKristu Yesu,
owathi ngenxa yethu waba bubulumko obuvela kuThixo, nobulungisa
kwanobungcwalisa nentlawulelo;

<span id="an_1:31">1:31</span> ukuze, njengoko kubhaliweyo, Oqhayisayo
aqhayise ngeNkosi.

<span id="an_2:1">2:1</span> Mna ke, ndakuba ndizile kuni, bazalwana,
andizanga ngabugcisa bakuthetha nabulumko, ndinazisa ubungqina
bukaThixo.

<span id="an_2:2">2:2</span> Kuba ndagqiba kwelokuba ndingazi nto
phakathi kwenu, ingenguYesu Kristu, naye ke ebethelelwe emnqamlezweni.

<span id="an_2:3">2:3</span> Mna kuni ndafika ndaba ngothambileyo,
onokoyika, onokugubha okukhulu.

<span id="an_2:4">2:4</span> Nokuthetha kwam, nokuvakalisa kwam uKristu
kube kungengamazwi oyisa ngabulumko babantu; bekungokuqondakalisa koMoya
nokwamandla,

<span id="an_2:5">2:5</span> ukuze ukholo lwenu lungabi sebulumkweni
babantu, lube semandleni kaThixo.

<span id="an_2:6">2:6</span> Ke sithetha ubulumko phakathi
kwabagqibeleleyo, ubulumko ke obungebubo obeli phakade, nobabaphathi
beli phakade ababhangayo.

<span id="an_2:7">2:7</span> Sithetha ubulumko bukaThixo
obusemfihlekweni, obo ke bufihlakeleyo, awathi uThixo ngenxa
engaphambili, kwangaphambi kwawo amaphakade, wabumisela uzuko lwethu;

<span id="an_2:8">2:8</span> ekungabangakho namnye wabaphathi beli
phakade ubaziyo (kuba, ukuba babebazi, ngebengayibethelelanga
emnqamlezweni iNkosi yozuko),

<span id="an_2:9">2:9</span> njengoko ke kubhaliweyo, kwathiwa, Izinto
ezingabonwanga liso, nezingaviwanga ndlebe, Nezingathanga qatha
entliziyweni yomntu, Zizo uThixo awazilungisela abo bamthandayo.

<span id="an_2:10">2:10</span> UThixo wazityhila kuthi ke ngoMoya wakhe;
kuba uMoya uphengulula zonke izinto, neenzulu zikaThixo.

<span id="an_2:11">2:11</span> Kuba nguwuphi na kubantu ozaziyo izinto
zomntu, ingenguwo umoya womntu okuye? Ngokunjalo nezinto zikaThixo
akukho namnye uzaziyo, ingenguye uMoya kaThixo.

<span id="an_2:12">2:12</span> Ke thina asamkelanga moya wehlabathi;
samkele uMoya ophuma kuye uThixo, ukuze sizazi izinto esazibabalwa
nguThixo;

<span id="an_2:13">2:13</span> esizithethayo nokuzithetha, kungengamazwi
anokufundiswa bubulumko babantu, kungawo anokufundiswa nguMoya
oyiNgcwele: izinto ezizezomoya sizilungelelanisa namazwi la angawomoya.

<span id="an_2:14">2:14</span> Owemvelo ke umntu akazamkeli izinto
zoMoya kaThixo; kuba zibubudenge kuye; kanjalo akanakuzazi, ngokuba
ziphicothwa ngokoMoya.

<span id="an_2:15">2:15</span> Ke ongowoMoya okunene uphicotha zonke
izinto, kodwa yena ngokwakhe akaphicothwa mntu.

<span id="an_2:16">2:16</span> Kuba ngubani na oyaziyo ingqiqo yeNkosi,
oya kuthi ayifundise? Thina ke sinengqiqo kaKristu.

<span id="an_3:1">3:1</span> Nam ke, bazalwana, bendingenakuthetha kuni
njengakwaboMoya; bendinokuthetha njengakwabenyama, njengakwabaziintsana
kuKristu.

<span id="an_3:2">3:2</span> Ndaniseza amasi, andaninika kudla
kuqinileyo; kuba nibe ningekabi nakomelela, unangoku anikabi nako.

<span id="an_3:3">3:3</span> Kuba nisengabenyama; oku nje kukhoyo
phakathi kwenu umona, neenkani, neembambaniso, aningabenyama na?
Anihambi ngokwabantu na?

<span id="an_3:4">3:4</span> Kuba xa uthile athi, Mna ndingokaPawulos,
athi wumbi, Mna ndingoka-Apolo, aningabenyama na ke?

<span id="an_3:5">3:5</span> Ungubani na yena uPawulos? engubani na yena
uApolo? Ingabalungiseleli nje kuphela, enakholwa ngabo, njengokuba
iNkosi yamnikayo ulowo nalowo.

<span id="an_3:6">3:6</span> Mna ndatyala, uApolo wankcenkcesha, ke
nguThixo owahlumisayo.

<span id="an_3:7">3:7</span> Ngoko ke lowo utyalayo akalutho, nalowo
unkcenkceshayo akalutho; oyinto nguThixo lo uhlumisayo.

<span id="an_3:8">3:8</span> Lowo utyalayo ke, nalowo unkcenkceshayo,
banto-nye; kodwa elowo uya kwamkela owakhe umvuzo ngokukokwakhe
ukubulaleka.

<span id="an_3:9">3:9</span> Kuba thina singabasebenzisi bakaThixo; nina
niyintsimi kaThixo, nisisakhiwo sikaThixo.

<span id="an_3:10">3:10</span> Ngokobabalo lukaThixo endababalwa ngalo,
ndithi, ngokomakhi osisilumko, ndibeke ilitye lesiseko, athi ke omnye
akhe phezu kwalo; ke elowo makakhangele ukuba uthini na ukwakha kwakhe
phezu kwalo.

<span id="an_3:11">3:11</span> Kuba akukho namnye unako ukubeka litye
limbi lesiseko, nxamnye nelo libekwe kade, linguYesu onguKristu.

<span id="an_3:12">3:12</span> Ukuba ke umntu ukhe wakha phezu kweli
litye lesiseko igolide, isilivere, amatye anqabileyo, imithi, ingca,
iindiza,

<span id="an_3:13">3:13</span> umsebenzi walowo nalowo wobonakalaliswa;
kuba loo mini iya kuwazisa, ngokuba iya kuvela inomlilo; nomsebenzi
walowo nalowo, umlilo uya kuwucikida ubunjani bawo.

<span id="an_3:14">3:14</span> Ukuba umsebenzi awawakhayo umntu phezu
kwalo, uthe wahlala uhleli, wowamkela umvuzo.

<span id="an_3:15">3:15</span> Ukuba umsebenzi womntu uthe watshiswa,
wolahlekelwa ngumvuzo wakhe; ke yena okwakhe wosindiswa, kodwa ke ange
ucande emlilweni.

<span id="an_3:16">3:16</span> Anazi na ukuba niyitempile kaThixo? Anazi
na ukuba uMoya kaThixo umi ngaphakathi kwenu?

<span id="an_3:17">3:17</span> Ukuba umntu uyayonakalisa itempile
kaThixo, uThixo womonakalisa lowo; kuba itempile kaThixo ingcwele;
ninjalo ke.

<span id="an_3:18">3:18</span> Makungabikho namnye uzikhohlisayo. Ukuba
umntu uba usisilumko phakathi kwenu kweli phakade, makabe sisidenge,
ukuze abe sisilumko.

<span id="an_3:19">3:19</span> Kuba ubulumko beli hlabathi bubudenge
kuye uThixo; kuba kubhaliwe kwathiwa, Yena uyazibambisa izilumko
kubuqhetseba bazo;

<span id="an_3:20">3:20</span> kwathiwa kananjalo, INkosi iyazazi
izicamango zezilumko, ukuba azinto.

<span id="an_3:21">3:21</span> Ngoko ke makungabikho namnye uqhayisa
ngabantu: kuba izinto zonke zezenu;

<span id="an_3:22">3:22</span> nokuba nguPawulos, nokuba nguApolo,
nokuba nguKefas, nokuba lihlabathi, nokuba bubomi, nokuba kukufa, nokuba
zizinto ezingeneyo, nokuba zezizayo: zonke zezenu.

<span id="an_3:23">3:23</span> Nina ke ningabakaKristu, uKristu ke
ngokaThixo.

<span id="an_4:1">4:1</span> Makenjenjalo ke umntu ukucinga ngathi, athi
singabakhonzi bakaKristu, athi singamagosa eemfihlelo zikaThixo.

<span id="an_4:2">4:2</span> Ke kaloku ke, kufuneka kuwo amagosa, ukuba
ulowo kuwo afumaneke ethembekile.

<span id="an_4:3">4:3</span> Kum ke yeyona nto incinanana, ukuba
ndincinwe nini, nayimini yamatyala yabantu; ke andizincini nam ngokwam,

<span id="an_4:4">4:4</span> kuba andizazeleli, nto; noko andigwetyelwe,
koko; ondincinayo ke yiNkosi.

<span id="an_4:5">4:5</span> Ngoko ke, musani ukugweba nto phambi
kwelona xesha, ide ifike iNkosi, eya kuthi izikhanyise nokuzikhanyisa
izinto ezifihlakeleyo zobumnyama, iwabonakalalise amacebo entliziyo;
andule ke ulowo nalowo abe nodumo oluvela kuThixo.

<span id="an_4:6">4:6</span> Ezi zinto ke, bazalwana, ndizilinganisele
ngam noApolo, ngenxa yenu; ukuze nifunde kuthi aba, ukuba ningazicingeli
ngaphezu koko kubhaliweyo, ukuze kungabikho namnye uzikhukhumalisa
ngakomnye ngenxa yomnye.

<span id="an_4:7">4:7</span> Kuba ngubani na okubalulayo kwabanye?
Yintoni na ke onayo ongayamkeliswanga? Phofu ke, ukuba wamkelisiwe,
uqhayiselani na, ngathi akwamkeliswanga?

<span id="an_4:8">4:8</span> Senihluthi, senizizityebi, nalawula
ningenathi; akwaba ke kambe beningabalawuli, ukuze nathi silawule kunye
nani.

<span id="an_4:9">4:9</span> Kuba ngathi mna, uThixo thina bapostile
usivelise mva, sanga singabamiselwe ukufa; kuba sanekwe senziwa
intlekisa kulo ihlabathi, nakwizithunywa zezulu, nakubantu.

<span id="an_4:10">4:10</span> Thina siziziyatha ngenxa kaKristu, ke
nina niziingqondi kuKristu; thina siswele amandla, ke nina nomelele;
nina nizukile, ke thina siswele imbeko.

<span id="an_4:11">4:11</span> Kude kwaleli lixa langoku silamba,
sinxanwa, sihamba ze, sintlithwa, singenasikhundla, sibulaleka,

<span id="an_4:12">4:12</span> sisebenza ngezethu izandla; sithi,
sitshabhiswa, sibe sisikelela; sithi sitshutshiwa, sibe sinyamezela;

<span id="an_4:13">4:13</span> sithi sinyeliswa, sibe siyala; sixeliswa
inkunkuma yehlabathi, inkuthu yezinto zonke, kude kube ngoku.

<span id="an_4:14">4:14</span> Ezo nto andizibhaleli ukuba nidane;
ndiyaniluleka njengabantwana bam abathandekayo.

<span id="an_4:15">4:15</span> Kuba ningafanelana ninabakhaphi bemawaka
alishumi kuKristu, ababaninzi bona ooyihlo; kuba kuKristu Yesu nizelwe
ndim lo, ngazo iindaba ezilungileyo.

<span id="an_4:16">4:16</span> Ndiyaniyala ngoko, yibani ngabaxelisa
mna.

<span id="an_4:17">4:17</span> Ngenxa yoko ndinithumele uTimoti,
ongumntwana wam oyintanda, othembekileyo, waseNkosini, oya kunikhumbuza
iindlela zam ezikuKristu, njengoko ndifundisayo ezindaweni zonke, kuwo
onke amabandla.

<span id="an_4:18">4:18</span> Ke kaloku inxenye ithe yakhukhumala,
ngathi andiyi kuza kuni.

<span id="an_4:19">4:19</span> Ndiya kuza ke kuni kamsinya, ukuba iNkosi
ithe yavuma, ukuze ndinganeli kukwazi ukuthetha kwabakhukhumeleyo, ndazi
amandla abo.

<span id="an_4:20">4:20</span> Kuba ubukumkani bukaThixo
abusekuthetheni, busemandleni.

<span id="an_4:21">4:21</span> Nithanda kuphi na, kuko ukuza kuni
ndinoswazi, kuko ukuza ndinothando, nomoya wobulali?

<span id="an_5:1">5:1</span> Kwandile ukuvakala ukuba kukho umbulo
phakathi kwenu; ngumbulo ke lowo ongazanga ukhankanywe naphakathi
kweentlanga, owokuba uthile abe nomfazi kayise.

<span id="an_5:2">5:2</span> Nibe ke nikhukhumele; ningabi kanye
nikhedamile, ukuze anyothulwe phakathi kwenu lowo wenze loo ntlondi.

<span id="an_5:3">5:3</span> Kuba mna, ndingekho nje okunene ngesiqu,
ndikho ngomoya; sendide ndamgweba oyenzileyo loo nto, njengokungathi
ndikho;

<span id="an_5:4">5:4</span> ndathi, egameni leNkosi yethu uYesu Kristu
(nakubon’ ukuba nihlanganisene nomoya wam, kunye nawo amandla eNkosi
yethu uYesu Kristu),

<span id="an_5:5">5:5</span> makanikelwe onjalo kuSathana, ukuba inyama
itshatyalaliswe, ukuze wona umoya usindiswe ngomhla weNkosi uYesu.

<span id="an_5:6">5:6</span> Iqhayiya lenu alilihle! Anazi na ukuba
igwele elincinane libilisa intlama iphela?

<span id="an_5:7">5:7</span> Likhupheni ngoko kuthi tu igwele elidala,
ukuze nibe yintlama entsha, ekubeni ningabangenagwele. Kuba nathi
siyibingelelwe neyethu ipasika, enguKristu.

<span id="an_5:8">5:8</span> Ngoko ke ukwenza umthendeleko, masingawenzi
sinegwele elidala, negwele lobubi, nelokungendawo; masiwenze sinezonka
ezingenagwele, ezingenasibhidi, ezinenyaniso.

<span id="an_5:9">5:9</span> Ndanibhalela encwadini apho ukuthi,
maningazidibanisi nabenza umbulo;

<span id="an_5:10">5:10</span> kodwa ningasenizahlula kanye kwabeli
hlabathi abenza umbulo, nakumabawa, nabaphangi, nabakhonzi bezithixo;
okanye beniya kumelwa kukuphuma ehlabathini.

<span id="an_5:11">5:11</span> Kungoku ke, ndinibhalela ukuba
maningazidibanisi nosukuba enegama lokuba ngumzalwana, ukanti wenza
umbulo, nokuba ulibawa, nokuba ungumkhonzi wezithixo, nokuba
ungumtshabhisi, nokuba ulinxila, nokuba ungumphangi; ningakhe nidle
nokudla nonjalo.

<span id="an_5:12">5:12</span> Ndinamsebenzi mni na ukuba ndigwebe
nabangaphandle? Anigwebi abangaphakathi bodwa, yini na, nina?

<span id="an_5:13">5:13</span> Ke abangaphandle bagwetywa nguThixo. Ize
nimnyothule kuni nina lowo ungendawo.

<span id="an_6:1">6:1</span> Kukho na umntu kuni, enendawo ngakomnye,
onobuganga bokummangalela phambi kwabangemalungisa, angammangaleli
phambi kwabangcwele?

<span id="an_6:2">6:2</span> Anazi na, ukuba abangcwele aba baya
kuligweba ihlabathi? Ukuba ke ihlabathi ligwetywa phambi kwenu,
anikufanele na ukuwathetha awona mancinanana amatyala?

<span id="an_6:3">6:3</span> Anazi na, ukuba siya kugweba izithunywa
zezulu? Kobeka phi na ke kwizinto zobu bomi?

<span id="an_6:4">6:4</span> Xa sukuba ke ngoko nisiya ematyaleni
ngezinto zobu bomi, nimisa abo bangento kulo ibandla, ukuba kugwebe bona
na?

<span id="an_6:5">6:5</span> Nditsho ukuze nidane. Kude akwabakho noko
sisinye na isilumko phakathi kwenu, esingaba nako ukulamla phakathi
kwabo abazalwana?

<span id="an_6:6">6:6</span> Usuka umzalwana amangalelane nomzalwana,
athi noko akwenze phambi kwabangakholiweyo.

<span id="an_6:7">6:7</span> Seninciphile ke kanye ngokokuthi
nimangalelane. Yini na ukuba ningathi kanye nivume ukoniwa? Yini na
ukuba ningathi kanye nivume ukulunyukiswa?

<span id="an_6:8">6:8</span> Nisuka nina none abanye, nilumkise, nako
oko nibe nikwenza kubazalwana.

<span id="an_6:9">6:9</span> Anazi na, ukuba abangemalungisa abayi
kubudla ilifa ubukumkani bukaThixo? Musani ukulahlekiswa; abenza umbulo,
nabakhonzi bezithixo, nabakrexezi, nezifebe, namadoda alalanayo,

<span id="an_6:10">6:10</span> namasela, namabawa, namanxila,
nabatshabhisi, nabaphangi, abayi kubudla ilifa ubukumkani bukaThixo.

<span id="an_6:11">6:11</span> Naye ninjalo ke inxenye yenu; kuloko
nahlanjululwayo, kuloko nangcwaliswayo, kuloko nagwetyelwayo egameni
leNkosi uYesu, nangoMoya kaThixo wethu.

<span id="an_6:12">6:12</span> Zonke izinto zivumelekile kum, noko
azindilungele zonke. Zonke izinto zivumelekile kum, noko asindim oya
kubekwa phantsi kwagunya lelayiphi;

<span id="an_6:13">6:13</span> izidlo zezesisu, nesisu sesezidlo; kodwa
uThixo uya kubhangisa kokubini, sona nazo. Ke wona umzimba
asingowombulo, ngoweNkosi; nayo iNkosi yeyomzimba.

<span id="an_6:14">6:14</span> UThixo ke wayivusa iNkosi leyo; uya
kusivusa nathi ngamandla akhe.

<span id="an_6:15">6:15</span> Anazi na ukuba imizimba yenu ngamalungu
kaKristu? Ndiya kuthi na ke, ndiwathabathe amalungu kaKristu lowo,
ndiwenze amalungu ehenyukazi? Nakanye!

<span id="an_6:16">6:16</span> Anazi na, ukuba onamathele kulo
ihenyukazi, umzimba mnye nalo? Kuba kuthiwa, Abo babini boba nyama-nye.

<span id="an_6:17">6:17</span> Ke onamathele eNkosini, umoya mnye nayo.

<span id="an_6:18">6:18</span> Wubalekeni umbulo. Zonke izono athe umntu
wazenza, zingaphandle komzimba; ke lowo wenza umbulo, wona owakhe
umzimba.

<span id="an_6:19">6:19</span> Anazi na, ukuba umzimba wenu uyitempile
yoMoya oyiNgcwele ongaphakathi kwenu, eninaye evela kuThixo; nokuba ke
aningabenu?

<span id="an_6:20">6:20</span> Kuba nathengwa ngexabiso. Mzukiseni ke
uThixo ngomzimba wenu nangomoya wenu, izinto ezizezikaThixo ezo.

<span id="an_7:1">7:1</span> Ke kaloku, ngokubhekisele kwiindawo
enandibhalela ngazo, ndithi, Kumlungele umntu ukuba angamchukumisi umntu
oyinkazana.

<span id="an_7:2">7:2</span> Kodwa ke, ngenxa yoomibulo, elowo makabe
nowakhe umfazi, athi elowo abe neyakhe indoda.

<span id="an_7:3">7:3</span> Indoda mayimenzele okumfaneleyo umfazi
wayo; enjenjalo ke nomfazi endodeni yakhe.

<span id="an_7:4">7:4</span> Umfazi akanagunya kowakhe umzimba, yindoda
enalo; kwangokunjalo ke, nendoda ayinagunya kowayo umzimba, ngumfazi
onalo.

<span id="an_7:5">7:5</span> Musani ukwala ukuhlangana, ningathanga nibe
nivumelene okomzuzwana, ukuze ke nibe nethuba lokuzila ukudla
nelokuthandaza; nibuye nihlangane ndawonye, ukuze anganihendi uSathana
ngenxa yentswela-kuzeyisa kwenu.

<span id="an_7:6">7:6</span> Ndisitsho nje, ndiyabonisa; anidithumi
mntu.

<span id="an_7:7">7:7</span> Kuba ndinga bonke abantu bangaba njengam
nje; kodwa ke elowo unesakhe isipho, asibabalwe nguThixo; omnye uba naso
ngokunje, omnye abe naso ngokunjeya.

<span id="an_7:8">7:8</span> Ndithi ke kwabangazekanga nabangendanga,
nakubahlolokazi, kubalungele ukuba bathe bahlala njengam nje.

<span id="an_7:9">7:9</span> Kodwa ke, ukuba abanakuzeyisa, mabazeke,
mabende, kuba kukhona kulungileyo ukuba kuzekwe, kwendiwe,
kunokutshiseka.

<span id="an_7:10">7:10</span> Ke kaloku abazekileyo nabendileyo
ndiyabathethela, phofu ingendim, iyiNkosi; ndithi, Umfazi makangahlukani
nendoda

<span id="an_7:11">7:11</span> (ke ukuba uthe wahlukana nayo, makahlale
angendi, okanye makaxolelaniswe nendoda yakhe); indoda mayingamali
umfazi wayo.

<span id="an_7:12">7:12</span> Ke kaloku kwabanye ndithi mna, akutsho
iNkosi, Ukuba kukho mzalwana uthile unomfazi ongakholiweyo, aze umfazi
lowo athande ukuhlala naye, makangamali.

<span id="an_7:13">7:13</span> Nomfazi onendoda engakholiweyo, ize yona
ithande ukuhlala naye, makangayali.

<span id="an_7:14">7:14</span> Kuba indoda leyo ingakholiweyo
ingcwalisiwe nguye umfazi, nomfazi lowo ungakholiweyo ungcwalisiwe yiyo
indoda; okanye abantwana benu ngebeba baziinqambi; kungoku ke bangcwele.

<span id="an_7:15">7:15</span> Kodwa ke ukuba lowo ungakholiweyo
uyahluka, makahluke; umzalwana nokuba ngudade akabotshelelwe, xa
kunjalo; ke uThixo usibizele eluxolweni.

<span id="an_7:16">7:16</span> Kuba, wazi ngani na, mfazi, ukuba
woyisindisa indoda yakho? Wazi ngani na, ndoda, ukuba womsindisa umfazi
wakho?

<span id="an_7:17">7:17</span> Ke, njengoko uThixo wamabelayo ulowo,
njengoko iNkosi imbizileyo ulowo, makahambe ngokunjalo. Ndimisa
ngokunjalo ke kuwo onke amabandla.

<span id="an_7:18">7:18</span> Kukho mntu wabizwa engowalukileyo na?
Makangazenzi ongalukileyo. Kukho mntu wabizwa engalukanga na?
Makangaluki.

<span id="an_7:19">7:19</span> Ukwaluka oku akunto, nokungaluki oku
akunto; okuyinto kukubamba imithetho kaThixo.

<span id="an_7:20">7:20</span> Elowo makahlale elubizweni abizwe ekulo.

<span id="an_7:21">7:21</span> Wabizwa ulikhoboka na? Ungakhathali koko;
nokuba ke unokukhululeka, nyula kanye oko.

<span id="an_7:22">7:22</span> Ukuba lowo wabizwayo waba seNkosini
elikhoboka, ungumkhululwa weNkosi; ngokunjalo nalowo wabizwayo
engokhululekileyo, ulikhoboka likaKristu.

<span id="an_7:23">7:23</span> Nathengwa ngexabiso; musani ukuba
ngamakhoboka abantu.

<span id="an_7:24">7:24</span> Bazalwana, elowo ekubizweni awabizwa
ekuko, makahlale kuko ekuThixo.

<span id="an_7:25">7:25</span> Ke kaloku, ngazo iintombi andinammiselo
weNkosi; ndibona oku mna, njengowenzelwe inceba yiNkosi ukuba athembeke.

<span id="an_7:26">7:26</span> Ndiba ngoko, kulungile oku ngenxa
yengxakeko engeneyo, kulungile emntwini ukuthi aselehlala njengoko
anjalo.

<span id="an_7:27">7:27</span> Ubotshelelwe na emfazini? Musa ukufuna
ukukhululwa kuye. Ukhululekile na emfazini? Musa ukufuna umfazi.

<span id="an_7:28">7:28</span> Kodwa ke ukuba uthe wazeka, akonanga;
nokuba intombi ithe yenda, ayonanga. Ke abanjalo boba nembandezelo
enyameni. Ke mna, ngokwenjenje, ndiconga nina.

<span id="an_7:29">7:29</span> Nditsho ke, bazalwana, ukuthi, ixesha
lifinyele, ukuze kwelisaseleyo bathi nabo banabafazi, babe
njengabangenabo;

<span id="an_7:30">7:30</span> bathi abalilayo, babe njengabangaliliyo;
bathi abavuyayo, babe njengabangavuyiyo; bathi abathengayo, babe
njengabangenanto;

<span id="an_7:31">7:31</span> bathi abasebenzayo ngeli hlabathi, babe
njengabangalixhamliyo; kuba ukumila kweli hlabathi kuyadlula.

<span id="an_7:32">7:32</span> Ndithanda ukuba ningabi naxhala.
Ongazekileyo uxhalela izinto zeNkosi, ukuba angathini na ukuyikholisa
iNkosi.

<span id="an_7:33">7:33</span> Ozekileyo ke uxhalela izinto zehlabathi,
ukuba angathini na ukumkholisa umkakhe.

<span id="an_7:34">7:34</span> Umfazi nentombi akufani. Ongendileyo
uxhalela izinto zeNkosi, ukuze abe ngcwele ngomzimba nangomoya;
owendileyo ke uxhalela izinto zehlabathi, ukuba angathini na
ukuyikholisa indoda yakhe.

<span id="an_7:35">7:35</span> Oku ke ndikuthetha ndisingisele
kokunilungeleyo, ndingenzeli kunirhintyela; ndikuthethela ukuba
nizibeke, nihlale nihleli kakuhle eNkosini, ningakruthakrutheki.

<span id="an_7:36">7:36</span> Kodwa ke ukuba umntu uba uhlaza intombi
yakhe, xa ithe yegqitha entlahleni yayo, emelwe kukwenjenjalo, makenze
akuthandayo; akoni; makuzekwe.

<span id="an_7:37">7:37</span> Noko ke omiyo eqinile entliziyweni,
engaxakwe nto, enegunya ke lokwenza ngokuthanda kwakhe, kananjalo
egqibile entliziyweni yakhe kwelokuba ayigcine intombi yakhe, uyatyapha
ukwenjenjalo.

<span id="an_7:38">7:38</span> Ngoko ke lowo wendisayo uyatyapha, kodwa
ke lowo ungendisiyo nguyena ukholisayo.

<span id="an_7:39">7:39</span> Umfazi ubotshiwe ngumthetho ngalo lonke
ixesha isaphilileyo indoda yakhe; ke ukuba indoda yakhe ithe yafa,
ukhululekile, angendiselwa kwayithandayo, kodwa ke ngokwaseNkosini.

<span id="an_7:40">7:40</span> Noko ke unoyolo ngakumbi, ukuba uthe
wahlala enjengoko anjalo, ngokwam mna ukubona; ndiba ke ndinaye nam
uMoya kaThixo.

<span id="an_8:1">8:1</span> Ke kaloku, ngeendawo zamadini enziwa
kwizithixo, ndithi, Siyazi ukuba sinokwazi sonke. Ukwazi oku
kuyakhukhumalisa, ke lona uthando luyakha.

<span id="an_8:2">8:2</span> Ukuba ke umntu uba wazi nto, akakazi nento
ngoko amelwe kukwazi ngako.

<span id="an_8:3">8:3</span> Ukuba ke umntu uyamthanda uThixo, lowo
uyaziwa nguye.

<span id="an_8:4">8:4</span> Ngako ke ukudliwa kwamadini enziwa
kwizithixo, siyazi ukuba akukho nto isisithixo ehlabathini; siyazi ukuba
mnye kwaphela uThixo, akukho wumbi.

<span id="an_8:5">8:5</span> Kuba kambe, nokuba kukho ekuthiwa
bangoothixo, nokuba kusezulwini, nokuba kuphezu komhlaba (kwanjengokuba
kukho oothixo abaninzi, neenkosi ezininzi),

<span id="an_8:6">8:6</span> kuthi thina mnye uThixo, uYise, eziphuma
kuye izinto zonke; nathi sikholo yena. Inye iNkosi, uYesu Kristu,
ezingayo zonke izinto; nathi singaye.

<span id="an_8:7">8:7</span> Ke ukwazi oko akubantwini bonke. Inxenye ke
ithi, isenesazela ngesithixo unangoku, idle ngokudliwa kwedini elenziwe
kwisithixo, size isazela sabo, siswele amandla nje, sidyobheke.

<span id="an_8:8">8:8</span> Ukudla akusithandisi kuye uThixo; kuba
nokuba sithe sadla, asigqithe nganto; nokuba asithanga sidle, asisilele
nganto.

<span id="an_8:9">8:9</span> Lumkani ke, hleze elo gunya lenu libe
sisiwiso kwabaswele amandla.

<span id="an_8:10">8:10</span> Kuba xa athe ubani wakubona, wena
ungonokwazi, uhleli esithebeni etempileni yezithixo, asisayi kuthi na
isazela sakhe, eswele amandla nje, somelezelwe ukudla amadini enzelwe
izithixo?

<span id="an_8:11">8:11</span> Aze ngokwazi kwakho oko atshabalale
umzalwana oswele amandla, awathi uKristu wamfela.

<span id="an_8:12">8:12</span> Nisenjenjalonje ke ukona kubo abazalwana,
nisidubule nje isazela sabo esiswele amandla, nona kuKristu.

<span id="an_8:13">8:13</span> Ngenxa yoko ndithi, Ukuba ukudla
kuyamkhubekisa umzalwana wam, andisayi kudla nyama naphakade, ukuze
ndingamkhubekisi umzalwana wam.

<span id="an_9:1">9:1</span> Andingumpostile na? Andingokhululekileyo
na? Andimbonanga na uYesu Kristu, iNkosi yethu? Aninguwo na nina
umsebenzi wam eNkosini?

<span id="an_9:2">9:2</span> Ukuba andimpostile kwabanye, kuni nina
ndinguye; kuba itywina lokuqinisa obam ubupostile linini aba
baseNkosini.

<span id="an_9:3">9:3</span> Okwam ukuziphendulela kwabandincinayo kuko
oku.

<span id="an_9:4">9:4</span> Asinagunya na lokudla nokusela?

<span id="an_9:5">9:5</span> Asinagunya na, njengabanye abapostile,
nabazalwana beNkosi, noKefas, ukuba siphelekwe ngabafazi bethu
bengamakholwa?

<span id="an_9:6">9:6</span> Sithi sedwa noBharnabhas lo na,
abangenagunya lokuba bangasebenzi?

<span id="an_9:7">9:7</span> Ngubani na okha aphume umkhosi ngeyakhe
indleko? Ngubani na otyala isidiliya, aze angadli siqhamo saso? Khona
ngubani na owalusa umhlambi, aze angawadli amasi omhlambi lowo?

<span id="an_9:8">9:8</span> Ndizithetha ngokomntu yini na ezo zinto?
Awuthethi kwaezo zinto nawo na umthetho?

<span id="an_9:9">9:9</span> Emthethweni kaMoses kubhaliwe kwathiwa, Uze
ungayibophi umlomo inkomo ibhula. Ziinkomo yini na into ayikhathaleleyo
uThixo?

<span id="an_9:10">9:10</span> Kanene akatsho ngenxa yethu na? Kakade
kwabhalwa ngenxa yethu; ngokuba lowo ulimayo ufanele ukulima ethembile;
lowo ubhulayo ufanele ukubhula enethemba lokuyaba loo nto athembe yona.

<span id="an_9:11">9:11</span> Ukuba ke thina sanihlwayelela izinto
ezizezoMoya, yinto enkulu na, ukuba siya kuvuna izinto zenu
ezizezenyama?

<span id="an_9:12">9:12</span> Ukuba abanye babelana ngokwenza ngeli
gunya kuni, asikukhona singenjenjalo na thina ngakumbi?
Asilisebenzisanga ke elo gunya; sisuka sithwale izinto zonke, ukuze
singazibambezeli ngani iindaba ezilungileyo zikaKristu.

<span id="an_9:13">9:13</span> Anazi na ukuba abo bazisebenzayo izinto
ezingcwele badla okwetempile, abo bahlala behleli esibingelelweni
bahlulelana nesibingelelo eso?

<span id="an_9:14">9:14</span> Ngokunjalo neNkosi le yabamisela
abazazisayo iindaba ezilungileyo, ukuba baphile ngeendaba ezilungileyo
ezi.

<span id="an_9:15">9:15</span> Ke mna andiphathanga nanye kwezo zinto.
Ezi ndawo andizibhaleli ukuze kwenjiwe njalo kum; kuba
bekungandilungelayo kanye ukuba ndife, kunokuba ubani alilambathise
iqhayiya lam.

<span id="an_9:16">9:16</span> Kuba xa ndithi ndizishumayele iindaba
ezilungileyo, andinaqhayiya; kuba ndimelwe kukuzishumayela. Yeha ke mna,
ukuba ndisuka ndingazishumayeli iindaba ezilungileyo!

<span id="an_9:17">9:17</span> Kuba xa ndikwenzayo oko
ndinokuzithandela, ndoba ndinomvuzo; ke xa ndikwenza
ndingenakuzithandela, ndoba ndingophathiswe ubugosa nje.

<span id="an_9:18">9:18</span> Uyintoni na ke ngoko umvuzo wam?
Ukukuthi, ndakuzishumayela iindaba ezilungileyo, ndizenze zingabi
nandleko iindaba ezilungileyo zikaKristu, ukuba ndingalisebenzisi igunya
lam ezindabeni ezilungileyo ezi.

<span id="an_9:19">9:19</span> Kuba ndikhululekile nje kubo bonke,
ndizikhonzisile kubo bonke, ukuze ndibazuze abona baninzi.

<span id="an_9:20">9:20</span> KumaYuda ndaba njengomYuda, ukuze
ndiwazuze amaYuda; kwabo baphantsi komthetho ndaba njengophantsi
komthetho, ukuze ndibazuze abaphantsi komthetho;

<span id="an_9:21">9:21</span> kwabo bangenamthetho, ndaba
njengongenamthetho (ndingenguye phofu ongenamthetho kuThixo,
ndingosemthethweni kuKristu), ukuze ndibazuze abangenamthetho;

<span id="an_9:22">9:22</span> kwabo bangenamandla, ndaba
njengongenamandla, ukuze ndibazuze abangenamandla; kubo bonke ndesuka
ndaba ziinto zonke, ukuze ngeendlela zonke ndisindise inxenye.

<span id="an_9:23">9:23</span> Oko ke ndakwenza ngenxa yeendaba
ezilungileyo, ukuze ndibe lidlelane nabo ngazo.

<span id="an_9:24">9:24</span> Anazi na, ukuba abo babalekayo
elugqatsweni, babaleka bonke okunene, kodwa ke mnye owamkelayo umvuzo?
Balekani ngokunjalo ke, ukuze nizuze.

<span id="an_9:25">9:25</span> Bonke ke abantu abazamayo, baba
ziingcathu ezintweni zonke. Bona abo ke okunene benzela ukuze bazuze
isithsaba esinokonakala; kodwa thina, esingenakonakala.

<span id="an_9:26">9:26</span> Mna ke ngoko ndenjenjalo ukubaleka,
ndingangi andiqondi; ndenjenjalo ukugalela ngenqindi, ndingangi ndibetha
umoya;

<span id="an_9:27">9:27</span> ndisuka ndiwuqobe umzimba wam,
ndiwuxinzelele phantsi, hleze ndithi, ndakuba ndizivakalisile iindaba
ezilungileyo kwabanye, ndibe mna ndingumlahlelwa phandle.

<span id="an_10:1">10:1</span> Ke andithandi ukuba ningazi, bazalwana,
ukuba oobawo babephantsi kwalo ilifu bonke; balucanda ulwandle bonke;

<span id="an_10:2">10:2</span> babhaptizelwa bonke kuye uMoses efini elo
naselwandle;

<span id="an_10:3">10:3</span> badla bonke oko kudla kunye kukokomoya;

<span id="an_10:4">10:4</span> basela bonke olo luselo lunye lulolomoya
(kuba babesela kwiliwa elilelomoya elibe libalandela, iliwa elo ke
lalinguye uKristu).

<span id="an_10:5">10:5</span> Kanti noko uThixo akakholiswanga ngabona
baninzi; kuba bathiwa waca entlango apho.

<span id="an_10:6">10:6</span> Ezo zinto ke zabe ziyimizekelo kuthi,
ukuze singabi ngabakhanuki bezinto ezimbi, njengokuba bakhanukayo bona
abo.

<span id="an_10:7">10:7</span> Kanjalo musani ukuba ngababusi bezithixo,
njengenxenye yabo; njengokuba kubhaliwe kwathiwa, Abantu bahlala phantsi
ukuba badle, basele, baza besuka bema ukuba badlale.

<span id="an_10:8">10:8</span> Kanjalo masingenzi mbulo, njengokuba
inxenye yabo yenza umbulo, kwawa ngamini-nye amawaka amashumi mabini
anamathathu.

<span id="an_10:9">10:9</span> Kanjalo masingamhendi uKristu, njengokuba
inxenye yabo yahendayo, yaza yatshabalala ziinyoka.

<span id="an_10:10">10:10</span> Kanjalo musani ukukrokra, njengokuba
inxenye yabo yakrokrayo, yaza yatshabalala ngumtshabalalisi.

<span id="an_10:11">10:11</span> Zonke ke ezo zinto, zabahlelayo bona,
beziyimifuziselo; zabhalelwa ke ukululeka thina aba, bafikelweyo
ziziphelo zawo amaphakade.

<span id="an_10:12">10:12</span> Ngoko ke lowo uba umi, makalumke
angawi.

<span id="an_10:13">10:13</span> Anibanjwanga silingo singesesabantu.
Uthembekile ke uThixo, ongayi kuvumela ukuba nilingwe ngaphezu
kweninako; owothi, kunye nesilingo eso, avelise ithuba lokuphuma kuso,
ukuba nibe nako ukuthwala.

<span id="an_10:14">10:14</span> Kungoko ndithi, zintanda zam,
kubalekeni ukubusa izithixo.

<span id="an_10:15">10:15</span> Ndithetha njengakwiingqondi; kucaluleni
nina endikuthethayo.

<span id="an_10:16">10:16</span> Indebe yentsikelelo le siyisikelelayo,
asibubudlelane na begazi likaKristu? Isonka esi sisiqhekezayo,
asibubudlelane na bomzimba kaKristu?

<span id="an_10:17">10:17</span> Ngokuba thina, sibaninzi nje, sisonka
sinye, simzimba mnye, kuba sonke sabelana ngeso sonka sinye.

<span id="an_10:18">10:18</span> Khangelani abangamaSirayeli
ngokwenyama. Abo bawadlayo amadini, abadlelani nesibingelelo eso, yini
na?

<span id="an_10:19">10:19</span> Ndithini na ke ngoko? Ndithi, isithixo
siyinto na? Ndithi, amadini enzelwa izithixo ayinto na?

<span id="an_10:20">10:20</span> Anditsho! Ndithi, Amadini eziwenzayo
iintlanga, ziwenzela iidemon, aziwenzeli uThixo. Andithandi ke ukuba
nibe ngamadlelane needemon nina.

<span id="an_10:21">10:21</span> Aninako ukusela indebe yeNkosi nendebe
yeedemon; aninako ukwabelana ngesithebe seNkosi nesithebe seedemon.

<span id="an_10:22">10:22</span> Siyayikhweletisa na iNkosi? Sinamandla
kunayo, yini na?

<span id="an_10:23">10:23</span> Zonke izinto zivumelekile kum, noko
azindilungele zonke; zonke izinto zivumelekile kum, noko azakhi zonke.

<span id="an_10:24">10:24</span> Makungabikho namnye ufuna okukokwakhe
ukulungelwa; elowo makafune nokomnye.

<span id="an_10:25">10:25</span> Yonke into ethengelwa endaweni
yokuthenga inyama, yidleni, ningaphicothi nto ngenxa yesazela;

<span id="an_10:26">10:26</span> kuba umhlaba lo ngoweNkosi, nenzaliseko
yawo.

<span id="an_10:27">10:27</span> Ukuba ke ubani wakubo abangakholwayo
uthi animeme, nithande ukuya, yonke into ebekwa phambi kwenu yidleni,
ningaphicothi nto ngenxa yesazela.

<span id="an_10:28">10:28</span> Kodwa ke ukuba ubani uthe kuni, Le nto
ilidini elenzelwe izithixo, musani ukudla, ngenxa ke yalowo uyithe
thupha loo ndawo, nangenxa yesazela; kuba umhlaba lo ngoweNkosi,
nenzaliseko yawo.

<span id="an_10:29">10:29</span> Ndithi, isazela ke, singesiso esakho
wena; sisesomnye lowo. Kuba yini na ukuba inkululeko yam igwetywe
sesinye isazela?

<span id="an_10:30">10:30</span> Ke ukuba mna ndidla ndibulela, yini na
ukuba ndinyeliswe ngenxa yoko ndikubulelayo mna?

<span id="an_10:31">10:31</span> Ke ngoko nokuba niyadla, nokuba
niyasela, nokuba nenza yiphi na into, zenzeleni uzuko lukaThixo izinto
zonke.

<span id="an_10:32">10:32</span> Yibani ngabangebawisi nakumaYuda,
nakumaGrike, nakulo ibandla likaThixo;

<span id="an_10:33">10:33</span> njengokuba nam ndikholisa bonke
ezintweni zonke, ndingafuni okwam ukulungelwa, ndifuna okwabaninzi,
ukuze basindiswe.

<span id="an_11:1">11:1</span> Yibani ngabaxelisa mna, njengokuba nam
ndixelisa uKristu.

<span id="an_11:2">11:2</span> Ke kaloku ndiyanidumisa, bazalwana, kuba
nindikhumbula ngeendawo zonke, nizibambile izithethe, njengoko
ndaninikelayo.

<span id="an_11:3">11:3</span> Kodwa ke ndithanda ukuba nazi, ukuba
intloko yomntu wonke oyindoda nguKristu, intloko ke yomfazi yindoda,
intloko ke kaKristu nguThixo.

<span id="an_11:4">11:4</span> Umntu wonke oyindoda, ethandaza,
mhlawumbi eprofeta, enento entloko, uya intloko yakhe.

<span id="an_11:5">11:5</span> Umntu wonke ke ongumfazi, ethandaza,
mhlawumbi eprofeta, engenasigqubuthelo entloko, uyayihlaza eyakhe
intloko; kuba oko kunto-nye nokuba uchetyiwe.

<span id="an_11:6">11:6</span> Kuba umfazi, ukuba akagqubuthele,
makaselenquthulwa nokunquthulwa. Ke ukuba kulihlazo kumfazi ukuba
anquthulwe, mhlawumbi achetywe, makabe nesigqubuthelo.

<span id="an_11:7">11:7</span> Kuba indoda okunene ayifanele ukuba
nesigqubuthelo entloko, ekubeni ingumfanekiselo nozuko lukaThixo; ke
yena umfazi luzuko lwendoda.

<span id="an_11:8">11:8</span> Kuba indoda ayiphume emfazini, ngumfazi
ophume endodeni;

<span id="an_11:9">11:9</span> kuba indoda ayidalwanga ngenxa yomfazi,
kwadalwa umfazi ngenxa yendoda.

<span id="an_11:10">11:10</span> Ngenxa yoko umfazi ufanele ukuba abe
nomqondiso wegunya phezu kwentloko, ngenxa yezithunywa zezulu.

<span id="an_11:11">11:11</span> Kodwa eNkosini apha indoda
ayingaphandle komfazi, nomfazi akangaphandle kwendoda;

<span id="an_11:12">11:12</span> kuba, njengokuba umfazi ephume
kwindoda, ngokunjalo nayo indoda ingaye umfazi; konke ke oko kuphume
kuThixo.

<span id="an_11:13">11:13</span> Yahlulani nina ngaphakathi kwenu;
kumfanele na umfazi ukuthandaza kuThixo, engagqubuthele?

<span id="an_11:14">11:14</span> Kananjalo imvelo ngokwayo ayinifundisi
na, ukuba indoda okunene ethi ibe neenwele ezinde, kulihlazo oko kuyo?

<span id="an_11:15">11:15</span> Ke yena umfazi, ukuba uthi abe neenwele
ezinde, kuluzuko oko kuye; ngokuba wazinikwa iinwele ezinde endaweni
yesigqubuthelo.

<span id="an_11:16">11:16</span> Ke ukuba ubani ubonakala ethanda
ukuphika, thina asinasiko linjalo, kwanawo amabandla kaThixo.

<span id="an_11:17">11:17</span> Ke kaloku, ndinithethela le ndawo nje,
andinincomi, ukuba ukuhlangana kwenu ndawonye akusingisi kokhona
kulungileyo; kusingisa kokhona kubi.

<span id="an_11:18">11:18</span> Kuba kuqalake, nakuhlangana ebandleni,
ndiyeva ukuba kubakho izahlukahlukano phakathi kwenu; ndithi ke kufanele
ukuba zikho.

<span id="an_11:19">11:19</span> Kuba kumele ukuba kubekho nezahlukano
phakathi kwenu, ukuze abacikidekileyo babonakale phakathi kwenu.

<span id="an_11:20">11:20</span> Xenikweni ngoko nithe nahlangana
ndawonye, asikuko ukuba nidle isidlo seNkosi;

<span id="an_11:21">11:21</span> kuba ekudleni kwenu elowo udla okwakhe
ukudla; uqala adle, bengekafiki abanye, aze omnye alambe, omnye anxile.

<span id="an_11:22">11:22</span> Kanene aninazindlu na zokudlela
nokusela? Okanye nidela ibandla likaThixo na, nibadanisa nje
abangenanto? Ndithini na kuni? Ndinidumise na kule nto? Andinidumisi.

<span id="an_11:23">11:23</span> Kuba mna ndakwamkela kuyo iNkosi oko
ndikunikeleyo nokukunikela kuni: Okokuba iNkosi uYesu, ngobusuku
eyanikelwa ngabo, yathabatha isonka;

<span id="an_11:24">11:24</span> yaza yakuba ibulele, yasiqhekeza,
yathi, Thabathani, nidle, ngumzimba wam lo, owaphulelwa nina; oku
kwenzeleni ukundikhumbula.

<span id="an_11:25">11:25</span> Kwangokunjalo yathabatha nayo indebe,
emva kokuba kudliwe, isithi, Le ndebe ingumnqophiso omtsha osegazini
lam; ngamaxesha onke enisukuba niyisela, oku kwenzeleni ukundikhumbula.

<span id="an_11:26">11:26</span> Kuba ngamaxesha onke enisukuba nisidla
eso sonka, niyisele loo ndebe, niyakwazisa ukufa kweNkosi, ide ifike.

<span id="an_11:27">11:27</span> Ngoko ke, osukuba esidla eso sonka,
ayisele indebe yeNkosi, ngokungafanelekileyo, woba netyala lomzimba
negazi leNkosi.

<span id="an_11:28">11:28</span> Makazicikide ke ngokwakhe umntu, aze
ngokunjalo adle kwisonka eso, asele kwindebe leyo;

<span id="an_11:29">11:29</span> kuba lowo udlayo, uselayo,
ngokungafanelekileyo, uzidlela aziselele ukugwetywa, engawucaluli nje
umzimba weNkosi.

<span id="an_11:30">11:30</span> Ngenxa yoku baninzi phakathi kwenu
abaswele amandla, nabayimilwelwe, banele nabalele ukufa.

<span id="an_11:31">11:31</span> Kuba xa besizicalula, ngesiba
asigwetywa.

<span id="an_11:32">11:32</span> Sigwetywa nje ke, siyaqeqeshwa yiNkosi,
ukuze singasingelwa phantsi ndawonye nehlabathi.

<span id="an_11:33">11:33</span> Ngoko ke, bazalwana bam, xa nihlangene
ndawonye ukuba nidle, lindanani.

<span id="an_11:34">11:34</span> Ukuba ke ubani ulambile, makadle
ekhaya, ukuze ningahlanganeli ukugwetywa. Eziseleyo ke iindawo
ndozilungisa, xa ndithe ndafika.

<span id="an_12:1">12:1</span> Ke ngezipho ezizezoMoya, bazalwana,
andithandi ukuba ningazi.

<span id="an_12:2">12:2</span> Niyazi ukuba nibe ningabeentlanga,
nikhukuliselwe ezithixweni ezingenakuthetha, njengoko nisakuthi
nikhokelwe ngako.

<span id="an_12:3">12:3</span> Kungoko ndinazisayo, okokuba akukho
namnye, ethetha ekuMoya kaThixo, unokuthi ungosingelwe phantsi uYesu;
kanjalo akukho namnye unako ukuthi uyiNkosi uYesu, engekuye uMoya
oyiNgcwele.

<span id="an_12:4">12:4</span> Ke kaloku kukho izabelo ngezabelo
zezibabalo, kodwa ke ikwanguloo Moya mnye.

<span id="an_12:5">12:5</span> Kukho nezabelo ngezabelo zezilungiselelo,
phofu ikwayiloo Nkosi inye.

<span id="an_12:6">12:6</span> Kukho nezabelo ngezabelo zeentsebenzo,
kodwa ke ikwanguloo Thixo mnye uzisebenzayo izinto zonke kubo bonke.

<span id="an_12:7">12:7</span> Elowo ke uphiwa ukubonakalalisa uMoya,
kuze kubekho okulungele bonke;

<span id="an_12:8">12:8</span> kuba omnye okunene uphiwa ngaye uMoya
ilizwi lobulumko; kodwa ke omnye, ilizwi lokwazi kwangokwaloo Moya;

<span id="an_12:9">12:9</span> wumbi ke uphiwa ukholo kwangaloo Moya;
omnye ke, izibabalo zeziphiliso kwangaloo Moya;

<span id="an_12:10">12:10</span> omnye ke uphiwa iintsebenzo zemisebenzi
yamandla; omnye ke iziprofeto; omnye ke, ukucalula oomoya; wumbi ke,
iintlobo zeelwimi; omnye ke, ukucaciswa kweelwimi.

<span id="an_12:11">12:11</span> Zonke ke ezo zinto zisetyenzwa
kwangaloo Moya mnye; umabela elowo ngokwakhe njengoko athandayo.

<span id="an_12:12">12:12</span> Kuba, kwanjengokuba umzimba umnye,
unamalungu amaninzi, abe ke onke amalungu aloo mzimba mnye, emaninzi
nje, emzimba mnye, ukwanjalo ke noKristu lo.

<span id="an_12:13">12:13</span> Kuba thina sonke sabhaptizelwa mzimbeni
mnye ngaMoya mnye, nokuba singamaYuda, nokuba singamaGrike; nokuba
singamakhoboka, nokuba singabakhululekileyo; sonke sasezwa Moyeni mnye;

<span id="an_12:14">12:14</span> kuba nomzimba lo ungelungu linye,
ungamaninzi.

<span id="an_12:15">12:15</span> Ukuba luthe unyawo, Ngokuba ndingesiso
isandla, andingowasemzimbeni, luthi, ngenxa yoko, lungabi
lolwasemzimbeni na?

<span id="an_12:16">12:16</span> Nokuba ithe indlebe, Ngokuba ndingelilo
iliso, andingowasemzimbeni, ithi, ngenxa yoko, ingabi yeyasemzimbeni na?

<span id="an_12:17">12:17</span> Ukuba umzimba lo uphela ubuliliso,
bekuya kuba phi na ukuva? Ukuba ubukukuva uphela, bekuya kuba phi na
ukusezela?

<span id="an_12:18">12:18</span> Kungoku ke uThixo wawamisa amalungu,
lalelo nelo emzimbeni, njengoko wathandayo.

<span id="an_12:19">12:19</span> Ukuba ke onke ebelungu linye, ubuya
kuba phi na umzimba?

<span id="an_12:20">12:20</span> Kungoku ke maninzi okunene amalungu,
kodwa mnye wona umzimba.

<span id="an_12:21">12:21</span> Alinako ke iliso ukuthi kwisandla,
Akufuneki kum; kanjalo intloko ayinakuthi kwiinyawo, Anifuneki kum.

<span id="an_12:22">12:22</span> Asuka amalungu omzimba angathi ngaswele
amandla kwamanye, abe ngawona afunekayo.

<span id="an_12:23">12:23</span> Namalungu omzimba esiba ngaswele imbeko
kunamanye, lawo ngawona siwabeka embekweni; aze amalungu ethu
ahloniphekayo, abe ngawona abekekileyo.

<span id="an_12:24">12:24</span> Amalungu ethu ke abekekileyo akufuneki
nto kuwo. Usuke uThixo wawumanya umzimba, wathi ilungu elingento
walibeka kweyona mbeko inkulu;

<span id="an_12:25">12:25</span> ukuze kungabikho kwahlukahlukana
emzimbeni, kubekho ukunyamekelana kwamalungu ngakunye;

<span id="an_12:26">12:26</span> kuthi, nokuba lilungu elinye eliva
ubunzima, avelane amalungu onke; nokuba lilungu elinye elizukiswayo,
avuyisane amalungu onke.

<span id="an_12:27">12:27</span> Nina ke ningumzimba kaKristu,
ningamalungu ngokwabelwa izabelo.

<span id="an_12:28">12:28</span> Wathi inxenye uThixo wayimisa
ebandleni, kuqala yangabapostile, okwesibini abaprofeti, okwesithathu
abafundisi; kwaza kwaba yimisebenzi yamandla, kwaba zizibabalo
zeziphiliso, iintsizo, izilawulo, iintlobo zeelwimi.

<span id="an_12:29">12:29</span> Bangabapostile bonke yini na?
Bangabaprofeti bonke yini na? Bangabafundisi bonke yini na? Bangabenzi
bemisebenzi yamandla bonke yini na?

<span id="an_12:30">12:30</span> Banezibabalo zeziphiliso bonke yini na?
Bathetha ngalwimi zimbi bonke yini na? Bacacisa intetho bonke yini na?

<span id="an_12:31">12:31</span> Zondelelani ke ezona zibabalo
zilungileyo; kanti ke ndisanibonisa eyona ndlela incamisileyo.

<span id="an_13:1">13:1</span> Ndingafanelana ndithetha ngeelwimi
zabantu nezezithunywa zezulu; uthando ke ndingenalo, ndisuke ndaba
yixina ehlokomayo, necangci elikhenkcezayo.

<span id="an_13:2">13:2</span> Ndingafanelana ndinabo nobuprofeto,
ndizazi iimfihlelo zonke, ndinako konke ukwazi; ndingafanelana ndinalo
lonke ukholo, ngokokude ndisuse iintaba, uthando ke ndingenalo, andinto
yanto.

<span id="an_13:3">13:3</span> Ndingafanelana ndisamkelisa amahlwempu
ngempahla yam yonke, nokuba ndithe umzimba wam ndawunikela ukuba
utshiswe, uthando ke ndingenalo, akundincedi lutho.

<span id="an_13:4">13:4</span> Uthando luzeka kade umsindo, lunobubele;
uthando alunamona; uthando alugwagwisi; alukhukhumali;

<span id="an_13:5">13:5</span> alwenzi okuziintloni; alufuni okukokwalo
kodwa; alucaphuki; alunanzondo;

<span id="an_13:6">13:6</span> aluvuyeli kungalungisi; luvuyisana
nenyaniso.

<span id="an_13:7">13:7</span> Luthwala iinto zonke; lukholwa ziinto
zonke; luthemba iinto zonke; lunyamezela iinto zonke.

<span id="an_13:8">13:8</span> Uthando aluze lutshitshe; nokuba ke
ziziprofeto, ziya kubhangiswa; nokuba ziilwimi, ziya kupheza; nokuba
kukwazi, kuya kuphuthiswa.

<span id="an_13:9">13:9</span> Kuba siyazi ngokuyinxenye, siprofeta
ngokuyinxenye.

<span id="an_13:10">13:10</span> Xa kuthe ke kwafika okuzalisekileyo,
kuya kwandula ukuphuthiswa okuyinxenye.

<span id="an_13:11">13:11</span> Oko bendingumntwana, bendithetha
ngokomntwana, bendiqonda ngokomntwana, bendicamanga ngokomntwana; ndithe
ke, ndakuba yindoda, ndazibhangisa izinto zobuntwana.

<span id="an_13:12">13:12</span> Kuba ngoku sikhangela esipilini
ngokwamanakanibe; oko ke, siya kukhangelana ebusweni. Ngoku ndazi
ngokuyinxenye; oko ke ndiya kwazi kakuhle, njengoko ndaziwayo nokwaziwa
nam.

<span id="an_13:13">13:13</span> Kungoku ke kuhleli ukholo, ithemba,
uthando, ezo zinto zontathu; eyona inkulu ke kuzo apho luthando.

<span id="an_14:1">14:1</span> Phuthumani uthando olo, nibe kodwa
nizizondelela izipho ezizezoMoya, ngokukodwa ke ukuba niprofete.

<span id="an_14:2">14:2</span> Kuba lowo uthetha ngalulwimi lumbi
akathethi bantwini, uthetha kuThixo; kuba akukho namnye umvayo, kodwa ke
ngomoya uthetha iimfihlelo.

<span id="an_14:3">14:3</span> Ke yena oprofetayo uthetha ebantwini
ulwakheko, noyalo, nokhuzo.

<span id="an_14:4">14:4</span> Lowo uthetha ngalulwimi lumbi uzakha
yena; ke lowo uprofetayo wakha ibandla.

<span id="an_14:5">14:5</span> Ndiyathanda ke ukuba nithethe ngalwimi
zimbi nonke, noko ke ndithanda ngokukodwa ukuba niprofete. Kuba yena
oprofetayo mkhulu kunalowo uthetha ngalwimi zimbi, xa lo angayicacisiyo
intetho, ukuze ibandla libe nokwakheka.

<span id="an_14:6">14:6</span> Kunjalonje ke, bazalwana, ukuba ndithe
ndeza kuni, ndithetha ngalwimi zimbi, bendiya kuninceda ntoni na, xa
ndingathanga ndithethe kuni ndinesityhilelo, ndinokwazi, ndinesiprofeto,
ndinemfundiso?

<span id="an_14:7">14:7</span> Khona kwizinto ezihlokomayo
ezingenamphefumlo, ezinjengembande, nohadi, ukuba azithanga zahlule
ukuhlokoma kwazo, bekungathiwani na ukwaziwa oko kubethwayo ngembande,
noko kubethwayo ngohadi?

<span id="an_14:8">14:8</span> Kuba kanjalo, xa ixilongo lithe lalila
ngezwi elingaqondakaliyo, ngubani na owoyixhobela imfazwe?

<span id="an_14:9">14:9</span> Ngokunjalo nani, ukuba anithanga nithethe
ngalo ulwimi intetho eqondeka kakuhle, yothiwani na ukwaziwa into
enithetha yona? Kuba noba nithethela emoyeni.

<span id="an_14:10">14:10</span> Nokuba zingaba sezingakanani na ukuba
zininzi kwazo iintlobo zeentetho ehlabathini, akukho nalunye kuzo
olungenanto luthetha yona.

<span id="an_14:11">14:11</span> Ukuba ngoko andithanga ndiyazi
intsingiselo yentetho, ndoba ngumbharbhari kothethayo, nothethayo woba
ngumbharbhari kum.

<span id="an_14:12">14:12</span> Ngokunjalo nani, ekubeni kaloku
nizondelela izipho ezizezoMoya, zifuneleni ukuba nibe nazo
ngokugqithiseleyo, ukuze lakheke ibandla.

<span id="an_14:13">14:13</span> Ngenxa yoko ndithi, othethayo ngalwimi
zimbi, makathandazele ukuba icace intetho yakhe.

<span id="an_14:14">14:14</span> Kuba xa ndithandaza ngalulwimi lumbi,
umoya wam uyathandaza okunene wona, ke yona ingqiqo yam ayinasiqhamo.

<span id="an_14:15">14:15</span> Kuthini na ke ngoko? Ndiya kuthandaza
ngomoya, ndithandaze nangengqiqo; ndiya kuvuma ngomoya, ndivume
nangengqiqo.

<span id="an_14:16">14:16</span> Okanye, ukuba uthe wasikelela ngomoya
wodwa, wothini na lowo uhleliyo endaweni yongenakwazi ukuthi, Amen,
ekubuleleni kwakho, ekubeni kaloku into oyithethayo engayazi?

<span id="an_14:17">14:17</span> Kuba okunene wena uyatyapha ukubulela,
kodwa onguwumbi akakheki.

<span id="an_14:18">14:18</span> Ndiyabulela kuThixo wam, kuba ndithetha
ngalwimi zimbi ngaphezu kwenu nonke;

<span id="an_14:19">14:19</span> kodwa ke ebandleni ndithanda ukuthetha
amazwi abe mahlanu ngayo ingqiqo yam, ukuze ndibafundise nabanye,
kunokuba ndithethe amazwi angamawaka alishumi, ngalulwimi lumbi.

<span id="an_14:20">14:20</span> Bazalwana, musani ukuba ngabantwana
engqondweni; ebubini yibani ziintsana, engqondweni ke yibani ngabantu
abakhulu.

<span id="an_14:21">14:21</span> Emthethweni kubhaliwe kwathiwa, Ndiya
kuthetha kwaba bantu ngalwimi zimbi nangamlomo wumbi; noko ndiya
kwenjenjalo, abayi kundiva, itsho iNkosi.

<span id="an_14:22">14:22</span> Ngoko ke iilwimi ezi zikho ukuba zibe
ngumqondiso kwabo bangakholwayo, kungekubo abakholwayo: ke sona
isiprofeto asisesabangakholwayo, sesabakholwayo.

<span id="an_14:23">14:23</span> Ukuba ngoko lithe lahlangana ndawonye
ibandla liphela, bathetha bonke ngalwimi zimbi, kwaza kwangena
abangenakwazi, nokuba ngabangakholwayo, abasayi kuthi na, niyageza?

<span id="an_14:24">14:24</span> Ke ukuba bathi bonke baprofete, kuze ke
kungene umntu ongakholwayo, nokuba ngongenakwazi, uyohlwaywa ngabo
bonke, adane; uyaphicothwa ngabo bonke;

<span id="an_14:25">14:25</span> zize ngokunjalo izinto ezifihlakeleyo
zentliziyo yakhe zibonakalaliswe; wothi ngokunjalo, esiwa ngobuso,
amnqule uThixo, exela ukuba uThixo uphakathi kwenu okwenyaniso.

<span id="an_14:26">14:26</span> Kuthini na ke ngoko, bazalwana? Xa
sukuba nihlangene, uthi elowo kuni abe nengoma, abe nemfundiso, abe
nalulwimi lumbi, abe nesityhilelo, abe nokuchaza intetho. Mazithi zonke
izinto zenzelwe ukuba lakheke ibandla.

<span id="an_14:27">14:27</span> Kanjalo ukuba umntu uthetha ngalulwimi
lumbi, makuthethe babini, mhlawumbi bathathu, bangegqithi, kube
ngokulandelelana, aze omnye acacise intetho.

<span id="an_14:28">14:28</span> Ke xa kungekho mchazi-ntetho, makathi
cwaka ebandleni; makathethe kuye ngokwakhe nakuThixo.

<span id="an_14:29">14:29</span> Abaprofeti ke, makuthethe babini,
mhlawumbi bathathu, abanye bacalule.

<span id="an_14:30">14:30</span> Ukuba ke kuthe watyhilelwa into omnye
ehleli khona, owokuqala makathi cwaka.

<span id="an_14:31">14:31</span> Kuba ninako ukuprofeta ngabanye nonke,
ukuze bafunde bonke, bavuselelwe bonke.

<span id="an_14:32">14:32</span> Kanjalo oomoya babaprofeti
bayabalulamela abaprofeti;

<span id="an_14:33">14:33</span> kuba uThixo akangowesiphithiphithi,
ngowoxolo; njengokuba kunjalo kuwo onke amabandla abangcwele.

<span id="an_14:34">14:34</span> Abafazi benu mabathi tu emabandleni;
kuba abavunyelwa bona ukuba bathethe. Kuthiwa mabalulame, njengokuba
usitsho nomthetho.

<span id="an_14:35">14:35</span> Ukuba ke banga bangaqonda into,
mabayibuze ekhaya kwawabo amadoda; kuba lihlazo kubafazi ukuthetha
ebandleni.

<span id="an_14:36">14:36</span> Kanene ilizwi likaThixo laphuma livela
kuni na? lafika kuni nedwa, kusini na?

<span id="an_14:37">14:37</span> Ukuba umntu uba ungumprofeti, nokuba
uba ungowoMoya, makazazi kakuhle izinto endinibhalela zona, ukuba
yimithetho yeNkosi.

<span id="an_14:38">14:38</span> Ke ukuba umntu akazi, makangazi.

<span id="an_14:39">14:39</span> Ngoko ke, bazalwana, kuzondeleleni
ukuprofeta, ningakwaleli ukuthetha ngalwimi zimbi.

<span id="an_14:40">14:40</span> Zonke izinto mazenziwe ngokubekekileyo,
nangolungelelwano.

<span id="an_15:1">15:1</span> Ke kaloku, bazalwana, ndiyanazisa iindaba
ezilungileyo, ezo ndazishumayela kuni, nazamkelayo nokuzamkela, nimiyo
nokuma kuzo,

<span id="an_15:2">15:2</span> nisindiswayo nokusindiswa ngazo, ukuba
nizibambile ngelizwi endazishumayela ngalo kuni; ukuba anithe nafumana
nakholwa.

<span id="an_15:3">15:3</span> Kuba ndaninikela kweziyintloko izinto oko
ndakwamkelayo nokukwamkela: okokuba uKristu wazifela izono zethu
ngokwezibhalo,

<span id="an_15:4">15:4</span> nokokuba wangcwatywa, nokokuba uvukile
ngomhla wesithathu ngokwezibhalo;

<span id="an_15:5">15:5</span> nokokuba wabonwa nguKefas, emva koko
ngabalishumi elinababini.

<span id="an_15:6">15:6</span> Emveni kuko wabonwa ngaxesha linye
ngabazalwana abangaphezu kwamakhulu amahlanu, abasahleliyo nangoku abona
baninzi kubo; inxenye ke yalala ukufa.

<span id="an_15:7">15:7</span> Emva koko wabonwa nguYakobi, kamva ngabo
bonke abapostile.

<span id="an_15:8">15:8</span> Ekugqibeleni ke kwabo bonke, kwanga
kukwinto ezelwe lingekabi lilixa layo, wabonwa nandim.

<span id="an_15:9">15:9</span> Kuba mna ndingoyena mncinanana
kubapostile, endingafanele kubizwa ngokuba ngumpostile, ngenxa enokuba
ndalitshutshisa ibandla likaThixo.

<span id="an_15:10">15:10</span> Ke ngobabalo lukaThixo ndiyinto
endiyiyo, nobabalo lwakhe kum alubanga nakulambatha; ndesuka ndabagqitha
bonke ngokubulaleka; ingendim ke, ilubabalo lukaThixo olunam.

<span id="an_15:11">15:11</span> Ke ngoko, nokuba ndim, nokuba ngabo,
senjenjalo thina ukushumayela; nenjenjalo ke nina ukukholwa.

<span id="an_15:12">15:12</span> Ke, ukuba uKristu uyashunyayelwa ukuba
uvukile kwabafileyo, batsho ngani na abathile phakathi kwenu ukuthi,
akukho luvuko lwabafileyo?

<span id="an_15:13">15:13</span> Ke, ukuba akukho luvuko lwabafileyo,
woba akavukanga noKristu;

<span id="an_15:14">15:14</span> ukuba ke uKristu akavukanga, koba
akunto ukushumayela kwethu, loba luyalambatha nokholo lwenu.

<span id="an_15:15">15:15</span> Sofunyanwa ke singawo namangqina
amxokayo uThixo, ngokuba sangqinayo ngoThixo ukuba wamvusa uKristu:
angamvusanga, ukuba ke kanti abafileyo abavuki.

<span id="an_15:16">15:16</span> Kuba, ukuba abafileyo abavuki, noKristu
woba akavukanga.

<span id="an_15:17">15:17</span> Ukuba ke uKristu akavukanga, loba
luyinto engeyanto ukholo lwenu, noba nisesezonweni zenu;

<span id="an_15:18">15:18</span> ngoko nabalele ukufa bekuKristu, boba
batshabalele.

<span id="an_15:19">15:19</span> Ukuba singabathembele kuKristu kobu
bomi bodwa, soba sizezona ntsizana kubantu bonke.

<span id="an_15:20">15:20</span> UKristu yena kunje uvukile kwabafileyo,
waba yintlahlela yabalele ukufa.

<span id="an_15:21">15:21</span> Kuba ekubeni kaloku kungomntu ukufa,
kukwangomntu ukuvuka kwabafileyo.

<span id="an_15:22">15:22</span> Kuba, njengokuba kuye uAdam bafa bonke,
ngokunjalo nakuye uKristu baya kudliswa ubomi bonke:

<span id="an_15:23">15:23</span> elowo ke kolwakhe uluhlu; intlahlela
inguKristu, kamva abakaKristu ekufikeni kwakhe;

<span id="an_15:24">15:24</span> kwandule ke ukubakho isiphelo, xa athe
wabunikela ubukumkani kuye uThixo uYise, xa athe wabubhangisa bonke
ubulawuli, nalo lonke igunya, namandla.

<span id="an_15:25">15:25</span> Kuba umelwe yena kukuthi alawule, ade
azibeke phantsi kweenyawo zakhe zonke iintshaba.

<span id="an_15:26">15:26</span> Olokugqibela utshaba oluya kubhangiswa
kukufa;

<span id="an_15:27">15:27</span> kuba izinto zonke wazithobela phantsi
kweenyawo zakhe. Ke xa athi, Izinto zonke zithotyiwe, kuyabonakala ukuba
akabalwa lowo wazithobela phantsi kwakhe zonke izinto.

<span id="an_15:28">15:28</span> Xa ke zithe zathotyelwa phantsi kwakhe
zonke izinto, uya kwandula noNyana ngokwakhe athotyelwe phantsi kwalowo
wazithobela phantsi kwakhe zonke izinto, ukuze uThixo abe zizinto zonke
kubo bonke.

<span id="an_15:29">15:29</span> Okanye baya kwenza ntoni na abo
babhaptizelwa abafileyo, ukuba abafileyo abaze bavuke? Yini na ukuba
babhaptizelwe nokubhaptizelwa abafileyo?

<span id="an_15:30">15:30</span> Nathi, yini na ukuba sibe
semngciphekweni amaxa onke?

<span id="an_15:31">15:31</span> Ndisekufeni imihla ngemihla; qondani
ngokuzingca kwam ngani, endinako ndikuKristu Yesu, iNkosi yethu.

<span id="an_15:32">15:32</span> Ukuba ndithe ngokwabantu ndalwa
namarhamncwa e-Efese, kundinceda ntoni na? Ukuba abafileyo abavuki,
masesisidla, sisela, kuba ngomso siya kufa.

<span id="an_15:33">15:33</span> Musani ukulahlekiswa. Incoko embi
yonakalisa izimilo ezilungileyo.

<span id="an_15:34">15:34</span> Qabukani kakuhle, ningoni; kuba inxenye
inentswela-kumazi uThixo; nditsho kuni ukuba nidane.

<span id="an_15:35">15:35</span> Wosuka ubani athi, Bathini na ukuvuka
abafileyo? Beza benamzimba unjani na?

<span id="an_15:36">15:36</span> Msweli-kuqonda wena, into oyihlwayelayo
ayenziwa iphile, ukuba ayikhanga ife.

<span id="an_15:37">15:37</span> Kanjalo loo nto uyihlwayelayo,
akuhlwayeli sona isiqu sento esiya kubakho; uhlwayela ukhozo nje,
lungathi lube lolwengqolowa, nokuba lolwezinye iintlobo;

<span id="an_15:38">15:38</span> uThixo ke ulunika isiqu, njengoko
athandileyo; iyileyo imbewu uyinika esisesayo isiqu.

<span id="an_15:39">15:39</span> Yonke inyama ayinyama-nye; enye yinyama
yabantu, enye yinyama yeenkomo, enye yeyeentlanzi, enye yeyeentaka.

<span id="an_15:40">15:40</span> Kukho iziqu ezisezulwini, neziqu
ezisemhlabeni; bubodwa ubuqaqawuli bezasezulwini, bubodwa
obezasemhlabeni.

<span id="an_15:41">15:41</span> Bubodwa ubuqaqawuli belanga, bubodwa
ubuqaqawuli benyanga, bubodwa ubuqaqawuli beenkwenkwezi; kuba
inkwenkwezi iyahluka kwenye inkwenkwezi ngobuqaqawuli.

<span id="an_15:42">15:42</span> Lunjalo ke kanye novuko lwabafileyo.
Umzimba uhlwayelwa unokonakala, uvuka ungenakonakala.

<span id="an_15:43">15:43</span> Uhlwayelwa uswele imbeko, uvuka
unobuqaqawuli; uhlwayelwa uswele amandla, uvuka unamandla;

<span id="an_15:44">15:44</span> kuhlwayelwa umzimba ongowemvelo, kuvuka
umzimba ongowomoya. Kukho umzimba ongowemvelo, kukho nomzimba
ongowomoya.

<span id="an_15:45">15:45</span> Ngokunjalo kubhaliwe kwathiwa,
Owokuqala umntu uAdam waba ngumphefumlo odla ubomi; owokugqibela uAdam
waba ngumoya odlisa ubomi.

<span id="an_15:46">15:46</span> Ke akuqali okomoya; kuqala okwemvelo,
kwandule ukuza okomoya.

<span id="an_15:47">15:47</span> Owokuqala umntu uphume emhlabeni,
ungowomhlaba; owesibini umntu, iNkosi, uphume emazulwini.

<span id="an_15:48">15:48</span> Into ayiyo owomhlaba, bakwayiyo
abomhlaba; kanjalo nento ayiyo osemazulwini, bakwayiyo abasemazulwini;

<span id="an_15:49">15:49</span> njengokuba sawambathayo umfanekiselo
wowomhlaba, siya kuwambatha nomfanekiselo wosemazulwini.

<span id="an_15:50">15:50</span> Ke, bazalwana, nditsho ukuthi, inyama
negazi azinako ukubudla ilifa ubukumkani bukaThixo; nokonakala
akunakukudla ilifa ukungonakali.

<span id="an_15:51">15:51</span> Yabonani, ndinixelela imfihlelo:
Okunene asiyi kulala ukufa sonke; kodwa siya kwenziwa ngakumbi sonke,

<span id="an_15:52">15:52</span> ngesiquphe, ngephanyazo, ngexilongo
lokugqibela. Kuba liya kulila ixilongo, bavuke abafileyo
bengenakonakala, senziwe ngakumbi ke thina.

<span id="an_15:53">15:53</span> Kuba kumele oku konakalayo ukwambatha
ukungonakali, noku kufayo ukwambatha ukungafi.

<span id="an_15:54">15:54</span> Xa ke oku konakalayo kuthe kwambatha
ukungonakali, noku kufayo kuthe kwambatha ukungafi, liya kwandula
ukwenzeka ilizwi elibhaliweyo lokuthi, Ukufa kufincelwe eloyisweni.

<span id="an_15:55">15:55</span> Luphi na, kufa, ulwamvila lwakho? Luphi
na, Hadesi, uloyiso lwakho?

<span id="an_15:56">15:56</span> Ulwamvila lokufa sisono; amandla esono
ngumthetho.

<span id="an_15:57">15:57</span> Makubulelwe ke kuThixo osinikayo
uloyiso olo, ngayo iNkosi yethu uYesu Kristu.

<span id="an_15:58">15:58</span> Ngoko ke, bazalwana bam abaziintanda,
qinani, ningabi nakushukuma; nihlale niphuphuma umsebenzi weNkosi,
nisazi nje ukuba ukubulaleka kwenu akulambathi eNkosini.

<span id="an_16:1">16:1</span> Ke kaloku, ngokubuthwa kwemali yokusiza
abangcwele, njengokuba ndawamiselayo amabandla kaThixo akwelaseGalati,
yenzani ngokunjalo nani.

<span id="an_16:2">16:2</span> Ngolokuqala usuku, iiveki ngeeveki, elowo
kuni makabeke ekhaya, eqweba, into asukuba esikelelwe ngayo; ukuze
kungathi, ndakuba ndifikile, kwandule ukubuthwa imali.

<span id="an_16:3">16:3</span> Ke ndakuba ndifikile, enisukuba
nibacikidile nakholwa ngabo, ndobathuma bona benencwadi, base isipho
senu esi eYerusalem.

<span id="an_16:4">16:4</span> Ke ukuba kuthe kwabonakala ukuba nam
ndiye, bohamba kunye nam.

<span id="an_16:5">16:5</span> Ndiya kuza ke kuni, xa ndithe ndacanda
kwelaseMakedoni, kuba ndiya kwanela ukucanda nje kwelaseMakedoni.

<span id="an_16:6">16:6</span> Ke kuni mhlawumbi ndingathi ndihlale
ndidlulise nobusika, ukuze nina nindiphelekelele apho ndisukuba ndisiya
khona.

<span id="an_16:7">16:7</span> Kuba andithandi ukuba ndinibone ngoku
ndidlulayo; kodwa ndithemba ukuba ndokha ndihlale kuni ixesha elithile,
ukuba iNkosi ithe yavuma.

<span id="an_16:8">16:8</span> Ndiya kuhlala ke e-Efese kude kubekho
ipentekoste;

<span id="an_16:9">16:9</span> kuba ndivulelwe umnyango omkhulu
onamandla, bebaninzi nabachasi.

<span id="an_16:10">16:10</span> Ke kaloku, ukuba uTimoti uthe wafika,
ize nikhangele ukuba angabi nakoyika phakathi kwenu; kuba uyawusebenza
umsebenzi weNkosi, kwanjengam,

<span id="an_16:11">16:11</span> Ize kungabikho bani ngoko umenza into
engento. Mphelekeleleni ke nixolile, ukuze eze kum; kuba ndimlindile
kunye nabazalwana.

<span id="an_16:12">16:12</span> Ke kaloku, ngaye nApolo umzalwana,
ndamvuselela kakhulu, ukuba eze kuni kunye nabazalwana. Kuye akubangakho
kanye ukuthanda ukuza okwakalokunje; woza ke, xa athe wanethuba
elilungileyo.

<span id="an_16:13">16:13</span> Phaphani, elukholweni; yibani
ngamadoda; yomelelani.

<span id="an_16:14">16:14</span> Zonke izinto zenu mazenziwe ninothando.

<span id="an_16:15">16:15</span> Ke kaloku ndiyanivuselela, bazalwana
(niyayazi indlu kaStefana, ukuba iyintlahlela yelaseAkaya, nokuba
bazimisele ukulungiselela abangcwele),

<span id="an_16:16">16:16</span> ukuze nani nibalulamele abanjalo, nabo
bonke abasebenzisana nathi emsebenzini, nababulalekayo.

<span id="an_16:17">16:17</span> Ndiyavuya ke ngokufika kukaStefana
noFortunato noAkayiko; ngokuba bakwenzelelele bona ukungabikho kwenu;

<span id="an_16:18">16:18</span> kuba bawuphumzile umoya wam nowenu.
Bazini kakuhle ngoko abanjalo.

<span id="an_16:19">16:19</span> Ayanibulisa amabandla kaThixo
akwelaseAsiya. Bayanibulisa kunene eNkosini uAkwila noPrisila, kunye
nebandla elisendlwini yabo.

<span id="an_16:20">16:20</span> Bayanibulisa abazalwana bonke.
Bulisanani ngolwango olungcwele.

<span id="an_16:21">16:21</span> Umbuliso ungesam isandla, mna Pawulos.

<span id="an_16:22">16:22</span> Ukuba ubani akayithandi iNkosi uYesu
Kristu, makasingelwe phantsi. INkosi iyeza.

<span id="an_16:23">16:23</span> Ubabalo lweNkosi uYesu Kristu malube
nani.

<span id="an_16:24">16:24</span> Uthando lwam malube nani nonke
bakuKristu Yesu. Amen.

------------------------------------------------------------------------

[Next: 2 Corinthians](co2.md)
