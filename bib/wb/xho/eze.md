[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](lam)  [Next](dan) 

------------------------------------------------------------------------

### Xhosa Bible: Ezekiel

<span id="an_1:1">1:1</span> Ke kaloku, ngomnyaka wamashumi omathathu,
ngenyanga yesine, ngolwesihlanu usuku enyangeni leyo, ndakubon’ ukuba
ndiphakathi kwabathinjiweyo ngasemlanjeni oyiKebhare, avuleka amazulu,
ndabona imibono kaThixo.

<span id="an_1:2">1:2</span> Ngolwesihlanu enyangeni leyo (ingumnyaka ke
wesihlanu wokuthinjwa kokumkani uYehoyakin lowo),

<span id="an_1:3">1:3</span> kwafika ilizwi likaYehova kuHezekile unyana
kaBhuzi, umbingeleli, ezweni lamaKaledi, ngasemlanjeni oyiKebhare; saba
phezu kwakhe apho isandla sikaYehova.

<span id="an_1:4">1:4</span> Ndabona ke, nanko kusiza umoya ovuthuzayo,
uvela ngasentla, unelifu elikhulu nomlilo obumbeneyo njengembumbulu,
nobumhlophe obungeenxa zonke kulo, obuphuma ngaphakathi kwawo,
bubonakala ngathi yigolide evuthiweyo emlilweni phakathi.

<span id="an_1:5">1:5</span> Ngaphakathi kwawo yimfano yezinto
eziphilileyo ezine. Nantsi ke imbonakalo yazo: zibe zinemfano yomntu;

<span id="an_1:6">1:6</span> inye ibinobuso obune, inye kuzo apho
ibinamaphiko amane.

<span id="an_1:7">1:7</span> Imilenze yazo ibiyimilenze ethe nkqo;
umphantsi weenyawo ubunjengomphantsi wenqina lethole; zidangazela
zibonakala ngathi lubhedu olubengezelisiweyo.

<span id="an_1:8">1:8</span> Zazinezandla zomntu ngaphantsi kwamaphiko
azo emacaleni azo omane; zone ke zinobuso namaphiko;

<span id="an_1:9">1:9</span> amaphiko azo abehlangene, elaleyo nelaleyo;
bezingajiki ekuhambeni kwazo, bezihamba, iyileyo iye kwicala
elikhangelene nobuso bayo.

<span id="an_1:10">1:10</span> Imfano yobuso bazo ibe ibubuso bomntu;
zinobuso bengonyama zone ngasekunene; zinobuso benkomo zone ngasekhohlo,
zinobuso bokhozi zone;

<span id="an_1:11">1:11</span> ubuso bazo namaphiko azo abe ahlukene
ngaphezulu; iyileyo inamabini ehlangene nawaleyo, namaphiko amabini ke
egubungele imizimba yazo.

<span id="an_1:12">1:12</span> Zahamba ke, iyileyo yaya kwicala
elikhangelene nobuso bayo; apho sukuba ubusiya khona umoya, zaya khona;
azajika ekuhambeni kwazo.

<span id="an_1:13">1:13</span> Imfano yezinto eziphilileyo ezo,
imbonakalo yazo, ibingathi ngamalahle omlilo abasiweyo; ibingathi
yimbonakalo yezikhuni ezitshangazayo; wona wahambahamba phakathi
kwezinto eziphilileyo ezo; umhlophe ke umlilo lowo, emlilweni kuphuma
imibane.

<span id="an_1:14">1:14</span> Izinto eziphilileyo bezigidima zibuye,
ngokokubonakala kokuphambaphamba kombane.

<span id="an_1:15">1:15</span> Ndazibona izinto eziphilileyo; nanko ke,
kukho iivili emhlabeni, ecaleni kwezinto eziphilileyo, zinganye iivili
kubuso ngobuso bazo obune.

<span id="an_1:16">1:16</span> Ukubonakala kweevili nokusetyenzwa kwazo
kwakunjengembonakalo yekrizolite, zimfani-nye zone; ukubonakala kwazo
nokusetyenzwa kwazo kungathi ivili ingaphakathi kwevili.

<span id="an_1:17">1:17</span> Ekuhambeni kwazo zaphambela kumacala azo
omane; azajika ekuhambeni kwazo.

<span id="an_1:18">1:18</span> Iifeleni zazo beziphakamile,
bezisoyikeka; iifeleni zazo bezizele ngamehlo ngeenxa zonke kuzo zone.

<span id="an_1:19">1:19</span> Zakuhamba izinto eziphilileyo, zahamba
nazo iivili ecaleni lazo; zakusuka izinto eziphilileyo emhlabeni, zasuka
nazo iivili.

<span id="an_1:20">1:20</span> Apho sukuba usiya khona umoya, zaya apho
sukuba umoya ubusiya khona; zasuka iivili kunye nazo; ngokokuba umoya
wezinto eziphilileyo ubukho ezivilini ezo.

<span id="an_1:21">1:21</span> Zakuhamba, zahamba nazo; zakuma, zema
nazo; zakusuka emhlabeni, zasuka iivili kunye nazo; ngokokuba umoya
wezinto eziphilileyo ubukho ezivilini ezo.

<span id="an_1:22">1:22</span> Naphezu kweentloko zezinto eziphilileyo
bekukho into efana nesibhakabhaka, ngathi ngembonakalo yikristale
eyoyikekayo, sanekiwe phezu kwentloko yazo ngaphezulu.

<span id="an_1:23">1:23</span> Ngaphantsi kwesibhakabhaka amaphiko
ayethe tye, elo lasinga kwelo; iyileyo inamabini ayigubungeleyo, iyileyo
inamabini ayigubungeleyo emzimbeni.

<span id="an_1:24">1:24</span> Ndeva ke isandi samaphiko azo,
sinjengesandi samanzi amaninzi, ngathi lilizwi loSomandla, ekuhambeni
kwazo; izwi elinengxolo ngathi sisandi somkhosi; zakuma, zawayeka ehla
amaphiko azo.

<span id="an_1:25">1:25</span> Kwabakho ke izwi liphuma ngaphaya
kwesibhakabhaka, esibe siphezu kweentloko zazo; zakuma, zawayeka ehla
amaphiko azo.

<span id="an_1:26">1:26</span> Ngaphezu kwesibhakabhaka esibe siphezu
kweentloko zazo, kwabonakala umfanekiselo wetrone, wanga lilitye
lesafire; ngaphezu komfanekiselo wetrone kwabakho umfanekiselo ongathi
yimbonakalo yomntu phezu kwayo ngaphezulu.

<span id="an_1:27">1:27</span> Ndabona ke, ngathi yimbonakalo yegolide
evuthiweyo, ngathi yimbonakalo yomlilo, ngaphakathi kwayo nangeenxa
zonke kuyo, kwathabathela embonakalweni yesinqe kwenyusa; kwathabathela
embonakalweni yesinqe kwehlisa, ndabona ke ngathi yimbonakalo yomlilo,
kumhlophe ke ngeenxa zonke.

<span id="an_1:28">1:28</span> Ngathi yimbonakalo yomnyama obakhoyo
efini mini ngemvula, yabe injalo imbonakalo yobumhlophe ngeenxa zonke.
Leyo yimbonakalo yomfanekiselo wobuqaqawuli bukaYehova. Ndabona ke,
ndawa ngobuso, ndaliva izwi lothethayo.

<span id="an_2:1">2:1</span> Wathi kum, Nyana womntu, yima ngeenyawo
zakho, ndithethe nawe.

<span id="an_2:2">2:2</span> Kwangena ke uMoya kum, xa abethetha nam,
wandimisa ngeenyawo zam, ndamva othetha kum.

<span id="an_2:3">2:3</span> Wathi kum, Nyana womntu, ndikuthuma
koonyana bakaSirayeli, kwiintlanga ezingabagwiliki, abagwilikileyo kum;
bona nooyise babo bakreqile kum, kwada kwayile mini.

<span id="an_2:4">2:4</span> Oonyana baziingwanyalala ubuso, balukhuni
intliziyo. Ndikuthuma kubo; uze uthi kubo, Itsho iNkosi uYehova.

<span id="an_2:5">2:5</span> Ke bona (nokuba bathe beva, nokuba bathe
bala, kuba beyindlu eneenkani) baya kwazi ukuba bekukho umprofeti
phakathi kwabo.

<span id="an_2:6">2:6</span> Wena ke, nyana womntu, musa ukuboyika,
ungawoyiki amazwi abo; nangani usemarhawini nasemeveni, uhleli phezu
koonomadudwane, musa ukuwoyika amazwi abo, ungaqhiphuki umbilini bubuso
babo, kuba bayindlu eneenkani.

<span id="an_2:7">2:7</span> Wathethe ke kubo amazwi am, nokuba bathe
beva, nokuba bathe bala; ngokuba baneenkani.

<span id="an_2:8">2:8</span> Wena ke, nyana womntu, yiva endikuthethayo
kuwe; ungabi nankani, njengale ndlu ineenkani; yakhamisa, udle
endikunikayo.

<span id="an_2:9">2:9</span> Ndabona, naso isandla solulelwe kum; nantso
kuso incwadi esongwayo.

<span id="an_2:10">2:10</span> Wayitwabulula phambi kwam; yaye ke
ibhaliwe ngaphakathi nangaphandle, kubhalwe kuyo izimbonono, nezikhwino,
nezimema.

<span id="an_3:1">3:1</span> Wathi ke kum, Nyana womtu, kudle
okufumanayo yidle le ncwadi isongwayo, uye uthethe kwindlu kaSirayeli.

<span id="an_3:2">3:2</span> Ndawuvula ke umlomo wam, wandidlisa loo
ncwadi isongwayo;

<span id="an_3:3">3:3</span> wathi kum, Nyana womntu, dlisa isisu sakho,
uzalise umbilini wakho ngaloo ncwadi isongwayo ndikunikayo. Ndayidla ke,
yaba nencasa emlonyeni wam, njengobusi.

<span id="an_3:4">3:4</span> Wathi kum, Nyana womntu, hamba uye kwindlu
kaSirayeli, uthethe kubo ngamazwi am.

<span id="an_3:5">3:5</span> Ngokuba akuthunyelwa kubantu abantetho
inzulu, abalulwimi lunzima; uthunyelwa kwindlu kaSirayeli.

<span id="an_3:6">3:6</span> Andikuthumeli kwizizwe ezininzi, ezintetho
inzulu, ezilulwimi lunzima, ezimazwi ungaweviyo; ndikuthumele kuzo ezi
zinokukuphulaphula zona.

<span id="an_3:7">3:7</span> Ke indlu kaSirayeli ayiyi kuvuma
ukukuphulaphula; ngokokuba abavumi ukundiphulaphula nam; kuba yonke
indlu kaSirayeli ilukhuni ibunzi, igogotyile ngentliziyo.

<span id="an_3:8">3:8</span> Yabona, ndibenza lukhuni ubuso bakho,
kwanjengobuso babo; ibunzi lakho libe lukhuni, Kwanjengebunzi labo;

<span id="an_3:9">3:9</span> ndilenza libe njengedayiman, elukhuni
ngaphezu kweqhwitha, ibunzi lakho. Uze ungaboyiki, ungaqhiphuki umbilini
phambi kwabo; ngokuba bayindlu eneenkani.

<span id="an_3:10">3:10</span> Wathi kum, Nyana womntu, onke amazwi am
endiya kuwathetha kuwe, wamkelele entliziyweni yakho, uweve ngeendlebe
zakho;

<span id="an_3:11">3:11</span> uhambe uye kubathinjwa, koonyana babantu
bakowenu, uthethe kubo uthi kubo, Itsho iNkosi uYehova; nokuba bathe
beva, nokuba bathe bala.

<span id="an_3:12">3:12</span> Wandifunqula uMoya, ndeva ngasemva kwam
isandi sendudumo enkulu, sisithi, Mabubongwe ubuqaqawuli bukaYehova,
endaweni yabo.

<span id="an_3:13">3:13</span> Kananjalo ndeva nesandi samaphiko ezinto
eziphililileyo, elo lifikelela kwelo, nesandi seevili ngakuzo, nesandi
sendudumo enkulu.

<span id="an_3:14">3:14</span> Wandifunqula uMoya, wandisusa; ndahamba
ndikrakra bubushushu bomoya wam. Saye ke isandla sikaYehova siphezu
kwam, siqinile.

<span id="an_3:15">3:15</span> Ndafika ke eTelabhibhi, kubathinjwa
ababehleli emlanjeni oyiKebhare, apho babehleli khona; ndahlala phantsi
khona iintsuku zasixhenxe, ndimangalisiwe, phakathi kwabo.

<span id="an_3:16">3:16</span> Kwathi ekupheleni kweentsuku ezisixhenxe,
kwafika ilizwi likaYehova kum, lisithi,

<span id="an_3:17">3:17</span> Nyana womntu, ndikwenze umboniseli
kwindlu kaSirayeli; live ke ilizwi emlonyeni wam, ubavuselele ngokuvela
kum.

<span id="an_3:18">3:18</span> Xa ndithi kongendawo, Inene, uya kufa;
usuke wena ungamvuseleli, ungathethi ukuze umvuselele ongendawo, ukuze
aphume endleleni yakhe engendawo, aphile; wofa ongendawo lowo
ngobugwenxa bakhe, kodwa lona igazi lakhe ndolibiza esandleni sakho.

<span id="an_3:19">3:19</span> Wena ke, xa uthe wamvuselela ongendawo,
akabuya endleleni yakhe, endleleni yakhe engendawo: wofa ngobugwenxa
bakhe, kodwa wena uwuhlangule umphefumlo wakho.

<span id="an_3:20">3:20</span> Ke, lakubuya ebulungiseni balo ilungisa,
lenze ngobugqwetha, ndibeke isikhubekiso phambi kwalo; lofa lona; xa
uthe akwalivuselela, lofa ngenxa yesono salo, bungakhunjulwa ubulungisa
balo elabenzayo; kodwa lona igazi lalo ndolibiza esandleni sakho.

<span id="an_3:21">3:21</span> Wena ke, xa uthe walivuselela ilungisa,
ukuba lingoni ilungisa, alona ke: lophila ngokuba livuselelwe, ke wena
uwuhlangule umphefumlo wakho.

<span id="an_3:22">3:22</span> Sabakho apho isandla sikaYehova phezu
kwam, wathi kum, Suk’ ume, phuma uye entilini, ndithethe nawe khona.

<span id="an_3:23">3:23</span> Ndesuka ndema, ndaphuma ndaya entilini;
nanko ke, kumi khona ubuqaqawuli bukaYehova obunjengobuqaqawuli obuya
ndabubonayo ngasemlanjeni oyiKebhare; ndawa ngobuso.

<span id="an_3:24">3:24</span> Kwafika uMoya kum, wandimisa ngeenyawo
zam, wathetha nam, wathi, Yiya uzivalele endlwini yakho.

<span id="an_3:25">3:25</span> Wena ke, nyana womntu, yabona, baya
kukufaka izintya, bakubophe ngazo, ukuze ungaphumi uye phakathi kwabo.

<span id="an_3:26">3:26</span> Ndiya kulunamathelisa ulwimi lwakho
ekhuhlangubeni lakho, ube sisidenge, ungabi yindoda eyohlwayayo kubo;
ngokuba bayindlu eneenkani.

<span id="an_3:27">3:27</span> Ndakuthetha nawe, ndowuvula umlomo wakho,
uthi ke kubo, Itsho iNkosi uYehova ukuthi, Ovayo makeve, owalayo makale;
ngokuba bayindlu eneenkani.

<span id="an_4:1">4:1</span> Wena ke, nyana womntu, thabatha isitena,
usibeke phambi kwakho, ukrole umzi kuso, iYerusalem;

<span id="an_4:2">4:2</span> uwungqinge, uwakhele iinqaba zokubonisela,
uwufumbele udonga lokungqinga; uwenzele iminquba, umisele izinto
zokutyhomfa iindonga ngeenxa zonke.

<span id="an_4:3">4:3</span> Wena ke, thabatha ipani yesinyithi, uyimise
ibe ludonga lwesinyithi phakathi kwakho nomzi lowo; ububhekise ubuso
bakho kuwo, ube selungqingweni wona, uwungqinge wena. Ngumqondiso lo
kwindlu kaSirayeli.

<span id="an_4:4">4:4</span> Wena ke, lala ngecala lakho lasekhohlo,
ububeke ubugwenxa bendlu kaSirayeli phezu kwalo: ngangenani leentsuku
oya kulala ngalo, uya kubuthwala ubugwenxa babo.

<span id="an_4:5">4:5</span> Kuba iminyaka yobugwenxa babo ndiyenza
ukuba kuwe ibe ngangenani leentsuku, iintsuku ezimakhulu mathathu
anamanci asithoba; uya kubuthwala ubugwenxa bendlu kaSirayeli.

<span id="an_4:6">4:6</span> Uya kuthi, wakuba uzifezile ezo, ulale
okwesibini ngecala lakho lasekunene, ubuthwale ubugwenxa bendlu kaYuda
iintsuku ezimashumi mane; ndikwenzela usuku lube ngumnyaka, usuku lube
ngumnyaka.

<span id="an_4:7">4:7</span> Uze ke ububhekise ubuso bakho elungqingweni
lweYerusalem, ingalo yakho ihlutyiwe, uprofetele kuyo.

<span id="an_4:8">4:8</span> Yabona, ndikufaka izintya, ukuze
ungaguqukeli kwelinye icala, ude uzigqibe iintsuku zokungqinga kwakho.

<span id="an_4:9">4:9</span> Wena ke, thabatha ingqolowa, nerhasi,
neembotyi, neentlumayo, namazimba, nespelete, uzigalele ezo zinto
sityeni sinye, uzenzele wena isonka; ngokwenani leentsuku olala ngecala
lakho, uya kusidla iintsuku ezimakhulu mathathu anamanci asithoba.

<span id="an_4:10">4:10</span> Ukudla kwakho oya kukudla koba
ngokomlinganiselo, iishekele ezimashumi mabini ngosuku; uya kusidla
amaxesha ngamaxesha.

<span id="an_4:11">4:11</span> Namanzi wowasela ngomlinganiselo,
isahlulo sesithandathu sehin; uya kusisela amaxesha ngamaxesha.

<span id="an_4:12">4:12</span> Uya kusidla ngokwesonka esiliqebengwana
serhasi, usoje emehlweni abo ngeengqatha eziphuma emntwini.

<span id="an_4:13">4:13</span> Wathi uYehova, Oonyana bakaSirayeli baya
kwenjenjalo ukusidla siyinqambi ezintlangeni, endiya kubagxothela kuzo.

<span id="an_4:14">4:14</span> Ndathi, Awu! Nkosi Yehova! Yabona,
umphefumlo wam awuzanga wenziwe inqambi; into ezifeleyo neqwengiweyo
andizanga ndiyidle, kwasebuncinaneni bam unanamhla; akufikanga nyama
iyimbozisa emlonyeni wam.

<span id="an_4:15">4:15</span> Wathi kum, Uyabona, ndikunika amalongo
enkomo esikhundleni seengqatha zomntu; soje kuwo isonka sakho.

<span id="an_4:16">4:16</span> Wathi kum, Nyana womntu, yabona, ndiya
kuwaphula umsimelelo osisonka eYerusalem, basidle isonka
ngomlinganiselo, benesithukuthezi; bawasele amanzi ngomlinganiselo,
bemangalisiwe;

<span id="an_4:17">4:17</span> ukuze baswele isonka namanzi,
bamangalisane, bangcungcutheke ebugwenxeni babo.

<span id="an_5:1">5:1</span> Wena ke, nyana womntu, thabatha ikrele
elibukhali, libe sisitshetshe sokuguya, ulihambise entlokweni yakho
nasesilevini sakho, uthabathe isikali sokulinganisela, uzahlule iinwele.

<span id="an_5:2">5:2</span> Esinye isahlulo sesithathu uze usitshise
ngomlilo esazulwini somzi, zakuzaliseka iintsuku zongqingo; uthabathe
nesinye isahlulo sesithathu, uxabele ngekrele ngeenxa zonke kuso;
nesinye isahlulo sesithathu usichithachithe emoyeni, ndirhole ikrele
emva kwazo.

<span id="an_5:3">5:3</span> Uze uthabathe kuzo zibe mbalwa, uzibophe
esondweni lengubo yakho;

<span id="an_5:4">5:4</span> ubuye uthabathe kuzo, uziphose emlilweni,
uzitshise ngomlilo. Khona apho kuyo kuphuma umlilo, uye kuyo yonke indlu
kaSirayeli.

<span id="an_5:5">5:5</span> Itsho iNkosi uYehova ukuthi, Le Yerusalem
ndiyimise esazulwini seentlanga, amazwe angeenxa zonke kuyo.

<span id="an_5:6">5:6</span> Ke iwaphikisile ngokungendawo amasiko am
ngaphezu kweentlanga, nemimiselo yam ngaphezu kwamazwe angeenxa zonke
kuyo; ngokuba bawacekisile amasiko am, abahamba ngemimiselo yam.

<span id="an_5:7">5:7</span> Ngako oko, itsho iNkosi uYehova ukuthi,
Ngenxa enokuba nangxola ngaphezu kweentlanga ebezingeenxa zonke kuni,
anahamba ngemimiselo yam, anawenza amasiko am, anenza nangolwamasiko
eentlanga ebezingeenxa zonke kuni:

<span id="an_5:8">5:8</span> ngako oko, itsho iNkosi uYehova ukuthi,
Yabona, mna, ewe mna, ndikuchasile; ndiya kwenza izigwebo esazulwini
sakho emehlweni eentlanga;

<span id="an_5:9">5:9</span> ndenze kuwe endingazanga ndikwenze,
endingayi kubuya ndikwenze okunjalo, ngenxa yamasikizi akho onke.

<span id="an_5:10">5:10</span> Ngako oko ooyise baya kudla oonyana
esazulwini sakho, oonyana badle ooyise; ndenze izigwebo,
ndiwachithachithe onke amasalela akho emimoyeni yonke.

<span id="an_5:11">5:11</span> Ngako oko, itsho iNkosi uYehova ukuthi,
Ndihleli nje, inyaniso, ngenxa enokuba ingcwele yam uyenze inqambi
ngeento zakho zonke ezinezothe, nangamasikizi akho onke, nam ndiya
kulisusa iliso lam, lingabi nanceba, ndingacongi nam.

<span id="an_5:12">5:12</span> Isahlulo sesithathu kuwe siya kufa
yindyikitya yokufa, siphele nayindlala esazulwini sakho; esinye isahlulo
sesithathu siwe likrele ngeenxa zonke kuwe; esinye isahlulo sesithathu
ndisichithachithe emimoyeni yonke, ndirhole ikrele emva kwabo.

<span id="an_5:13">5:13</span> Wophelela ke kubo umsindo wam,
ndibupholisele kubo ubushushu bam, ndithuthuzeleke; bazi ukuba mna
Yehova ndithethe ndinekhwele, ekubuphleleliseleni ubushushu bam kubo.

<span id="an_5:14">5:14</span> Phezu koko ndokwenza ube linxuwa
nesingcikivo ezintlangeni ezingeenxa zonke kuwe, emehlweni abo bonke
abadlulayo.

<span id="an_5:15">5:15</span> Uya kuba sisingcikivo nesinyeliso, ube
sisithethiso nommangaliso kwiintlanga ezingeenxa zonke kuwe, ekwenzeni
kwam izigwebo kuwe ngomsindo nangobushushu, nangezohlwayo zobushushu;
mna Yehova ndithethile:

<span id="an_5:16">5:16</span> nasekuzithumeni kwam kuwe iintolo ezimbi
zendlala, ezizezolonakaliso, endiya kuzithuma ukuze zinonakalise. Ndiya
kuyandisa indlala phezu kwenu, ndiwaphule umsimelelo asisonka kuni;

<span id="an_5:17">5:17</span> ndithume phezu kwenu indlala
namarhamncwa, akuhluthe abantwana, ifikelele kuwe indyikitya yokufa
negazi, ndikuzisele ikrele; mna Yehova ndithethile.

<span id="an_6:1">6:1</span> Kwafika ilizwi likaYehova kum, lisithi,

<span id="an_6:2">6:2</span> Nyana womntu, bhekisa ubuso bakho
ezintabeni zakwaSirayeli, uprofetele kuzo,

<span id="an_6:3">6:3</span> uthi, Yivani, nina zintaba zakwaSirayeli,
ilizwi leNkosi uYehova. Itsho iNkosi uYehova kwiintaba nakwiinduli,
kwizihlambo nakwimifula, ukuthi, Yabonani, ndinizisela ikrele,
ndizidilize iziganga zenu.

<span id="an_6:4">6:4</span> Ziya kuba ngamanxuwa izibingelelo zenu,
zaphulwe izithixo zenu zelanga; ndibakhahlele ababuleweyo benu phambi
kwezigogo zenu.

<span id="an_6:5">6:5</span> Ndozibeka izidumbu zoonyana bakaSirayeli
phambi kwezigodo zabo, ndiwachithachithe amathambo enu ngeenxa zonke
ezibingelelweni zenu.

<span id="an_6:6">6:6</span> Imizi yoba ngamanxuwa ezindaweni zonke
zokuhlala kwenu, zichithakale iziganga; ukuze zichithakale zibe
ngamanxuwa izibingelelo zenu, zaphulwe ziphele izigodo zenu, zigawulwe
izithixo zenu zelanga, icinywe imisebenzi yenu.

<span id="an_6:7">6:7</span> Uya kuwa obuleweyo esazulwini senu; nazi
ukuba ndinguYehova.

<span id="an_6:8">6:8</span> Ndiya kushiya amasalela, ngokuthi kubekho
kuni abasindileyo ekreleni phakathi kweentlanga, ekuchithwachithweni
kwenu emazweni.

<span id="an_6:9">6:9</span> Abasindileyo benu baya kundikhumbula
phakathi kweentlanga abathinjelwe kuzo, xa ndithe ndayaphula intliziyo
yabo ehenyuzayo, eyemkayo kum, namehlo abo abehenyuza ngokulandela
izigodo zabo; bakruquke bububi ababenzileyo ngokusingisele emasikizini
abo onke.

<span id="an_6:10">6:10</span> Baya kwazi ukuba ndinguYehova; andifumane
ndathetha ndathi, Ndiya kubenza obu bubi kubo.

<span id="an_6:11">6:11</span> Itsho iNkosi uYehova ukuthi, Betha
esandleni sakho, ungqishe ngonyawo lwakho, uthi, Yeha! ngenxa yawo onke
amasikizi amabi endlu kaSirayeli; kuba baya kuwa likrele, nayindlala,
nayindyikitya yokufa.

<span id="an_6:12">6:12</span> Okude uya kufa yindyikitya yokufa,
okufuphi awe likrele, nosale walondolozwa afe yindlala; ndibuphelelisele
kubo ubushushu bam.

<span id="an_6:13">6:13</span> Niya kwazi ukuba ndinguYehova, bakuba
ababuleweyo benu bephakathi kwezigodo zenu ngeenxa zonke ezibingelelweni
zenu, ezindulini zonke eziphakamileyo, ezincotsheni zonke zeentaba,
naphantsi kwemithi yonke eluhlaza, naphantsi kwemiterebhinti ethe
shinyi, ezindaweni ababenikela kuzo ivumba elithozamisayo kwizigodo zabo
zonke.

<span id="an_6:14">6:14</span> Ndosolula isandla sam phezu kwabo;
ndilenze ilizwe kube senkangala yakwankangala, ngaphezu kwentlango
yakwaDibhelata, ezindaweni zonke zokuhlala kwabo; bazi ukuba
ndinguYehova.

<span id="an_7:1">7:1</span> Kananjalo kwafika ilizwi likaYehova kum,
lisithi,

<span id="an_7:2">7:2</span> Wena, wena ke nyana womntu, itsho iNkosi
uYehova kumhlaba wakwaSirayeli ukuthi, Isiphelo, isiphelo siwafikele
amasondo omane elizwe.

<span id="an_7:3">7:3</span> Kaloku isiphelo sikufikele; ndiya
kuwukhuphela umsindo wam kuwe, ndikugwebe ngokweendlela zakho, ndiwabeke
phezu kwakho amasikizi akho onke.

<span id="an_7:4">7:4</span> Aliyi kuba nanceba kuwe iliso lam,
ndingakucongi; ke ndiya kukuzisela iindlela zakho, abe sesazulwini sakho
amasikizi akho; nazi ukuba ndinguYehova.

<span id="an_7:5">7:5</span> Itsho iNkosi uYehova ukuthi, Ububi, ububi
obubodwa; yabonani, buyeza.

<span id="an_7:6">7:6</span> Kuza isiphelo, isiphelo sona siyeza,
sikuvukele wena; yabona siyeza.

<span id="an_7:7">7:7</span> Uyakuzela umjojo, mmi welizwe eli; liyeza
ixesha, isondele imini; kusisaqunge, akungamayeyeye emihlali ezintabeni.

<span id="an_7:8">7:8</span> Ngoku kwakufuphi nje ndiya kuthulula phezu
kwakho ubushushu bam, ndiwuphelelisele kuwe umsindo wam, ndikugwebe
ngokweendlela zakho, ndiwabeke phezu kwakho onke amasikizi akho.

<span id="an_7:9">7:9</span> Aliyi kuba nanceba kuwe iliso lam,
ndingakucongi; ke ndiya kuwabeka phezu kwakho ngokweendlela zakho
amasikizi akho phakathi kwakho; nazi ukuba mna Yehova ndingobethayo.

<span id="an_7:10">7:10</span> Nantso imini! Nantso, ifikile! Uphuma
umjojo, luphuma amathupha uswazi, kuyatyatyamba ukukhukhumala.

<span id="an_7:11">7:11</span> Ugonyamelo luphakame lwaba luswazi
lokungendawo; akuyi kubakho namnye kubo osalayo, kungabikho nto
kwingxokolo yabo, kungabikho nto kwintabalala yabo; kungabikho njuze
isalayo kubo.

<span id="an_7:12">7:12</span> Lifikile ixesha, isondele imini;
othengayo makangavuyi, othengisayo makangenzi sijwili; ngokuba ukuvutha
komsindo kuyayizela yonke ingxokolo yakhona.

<span id="an_7:13">7:13</span> Ngokuba othengisayo akayi kubuyela
entweni abethengise ngayo, nokuba ubesadla ubomi phakathi kwabadla
ubomi; ngokuba umbono ongengxokolo yonke yakhona awuyi kubuya umva;
kungabikho bani ubomelezayo ubomi bakhe ebugwenxeni bakhe.

<span id="an_7:14">7:14</span> Bavuthela isigodlo, balungisa konke;
kodwa akukho namnye oya ekulweni; ngokuba ubushushu bam buyizele
ingxokolo yabo yonke.

<span id="an_7:15">7:15</span> Ngekrele ngaphandle, ngendyikitya yokufa
nangendlala ngaphakathi: osendle uya kufa likrele, ophakathi komzi
adliwe yindlala nayindyikitya yokufa.

<span id="an_7:16">7:16</span> Ke abasindileyo kubo bosinda, babe
sezintabeni njengamavukuthu asemifuleni, bedumzela bonke bephela, elowo
edumzela ngobugwenxa bakhe.

<span id="an_7:17">7:17</span> Zonke izandla ziya kuwa, onke amadolo aye
angabi namandla;

<span id="an_7:18">7:18</span> babhinqe ezirhwexayo, bagutyungelwe
kukududuzela, ebusweni bonke ibe kukudana, iintloko zabo zonke zibe
ziinkqayi.

<span id="an_7:19">7:19</span> Isilivere yabo baya kuyiphosa
ezitratweni, negolide yabo ibe yinto engcolileyo kubo. Isilivere yabo
negolide yabo ayiyi kuba nako ukubahlangula ngemini yokuphuphuma
komsindo kaYehova; abayi kuwuhluthisa ngayo umphefumlo wabo, nombilini
wabo bangawuzalisi ngayo; ngokuba yaba sisikhubekiso sokuba babe gwenxa.

<span id="an_7:20">7:20</span> Isivatho sabo esinobukhazikhazi
basimisela ikratshi, benza ngaso imifanekiso yabo engamasikizi,
enezothe; ngenxa yoko ndiyenze yayinto engcolileyo kubo.

<span id="an_7:21">7:21</span> Ndiya kuyinikela esandleni sabasemzini
ukuba iphangwe, nakwabangendawo behlabathi ibe lixhoba, bayihlambele;

<span id="an_7:22">7:22</span> ndibususe ubuso bam kubo, bayihlambele
ingqwebo yam; bafike abatyhobozi, bayihlambele.

<span id="an_7:23">7:23</span> Yenza umxokelelwane, ngokuba ilizwe
liliphalaza igazi elimsulwa, nomzi uzele lugonyamelo.

<span id="an_7:24">7:24</span> Ndozisa abanobubi basezintlangeni,
bazihluthe izindlu zabo, ndiliphelise ikratshi labanamandla, zihlanjelwe
iingcwele zabo.

<span id="an_7:25">7:25</span> Kuyafika ukuxhalaba; bafuna uxolo,
alukho.

<span id="an_7:26">7:26</span> Kuza umeyeliselo phezu komeyeliselo,
kubekho udaba phezu kodaba, bafune umbono kumprofeti, ke umyalelo
utshabalale ungabikho kumbingeleli, neqhinga kumadoda amakhulu.

<span id="an_7:27">7:27</span> Ukumkani uya kwenza isijwili, nesikhulu
sambathe ummangaliso, ziyekelele izandla zabantu belizwe eli. Ndiya
kwenza kubo ngokwendlela yabo, ndibagwebe ngokwezigwebo zabo; bazi ukuba
ndinguYehova.

<span id="an_8:1">8:1</span> Ke kaloku kwathi ngomnyaka wesithandathu,
ngenyanga yesithandathu, ngolwesihlanu enyangeni leyo, ndihleli endlwini
yam, namadoda amakhulu akwaYuda ehleli phambi kwam, sawa phezu kwam
khona isandla seNkosi uYehova.

<span id="an_8:2">8:2</span> Ndabona, nantso into efana nendoda
ukubonakala kwayo; kuthabathele esinqeni sayo kwehlisa, kubonakala
ingumlilo; kuthabathele esinqeni sayo kunyuse, ngathi kukubonakala
kokukhazimla, ngathi yimbonakalo yegolide evuthiweyo.

<span id="an_8:3">8:3</span> Wolula into emilise okwesandla, wandibamba
ngesihlwitha sentloko yam; umoya wandifunqula ndaba phakathi komhlaba
nezulu. Wandisa eYerusalem ngemibono kaThixo, ekungeneni kwesango
lentendelezo ephakathi, elibheke ngasentla, apho bekuhleli khona
umfanekiso wobukhwele okhweletisayo.

<span id="an_8:4">8:4</span> Nabo ke bukhona ubuqaqawuli bukaThixo
kaSirayeli, bunjengombono endawubonayo entilini leyo.

<span id="an_8:5">8:5</span> Wathi kum, Nyana womntu, khawuphakamise
amehlo akho, ukhangele ngasentla. Ndawaphakamisa ke amehlo am,
ndakhangela ngasentla: nanko ngasentla kwesango lesibingelelo kukho loo
mfanekiso wobukhwele usekungeneni kwalo.

<span id="an_8:6">8:6</span> Wathi kum, Nyana womntu, uyakubona na
abakwenzayo? Ngamasikizi amakhulu la, iwenzayo apha indlu kaSirayeli,
ukuze ndikhwelele kude nengcwele yam; usaya kubuya ubone amasikizi
amakhulu kunala.

<span id="an_8:7">8:7</span> Wandisa ke ekungeneni kwentendelezo;
ndabona, nango umngxuma eludongeni.

<span id="an_8:8">8:8</span> Wathi kum, Nyana womntu, khawugqobhoze
eludongeni. Ndagqobhoza ke eludongeni, nanko kukho umnyango.

<span id="an_8:9">8:9</span> Wathi kum, Yiza, ubone amasikizi amabi
abawenzayo apha.

<span id="an_8:10">8:10</span> Ndangena, ndabona: nanzo zonke izinto
ezimilise okwesinambuzane nenkomo, izinto ezinezothe, nezigodo zonke
zendlu kaSirayeli, zikroliwe eludongeni ngeenxa zonke.

<span id="an_8:11">8:11</span> Kumi phambi kwazo amadoda angamashumi
asixhenxe kumadoda amakhulu endlu kaSirayeli, noYazaniya unyana kaShafan
emi phakathi kwawo, iyileyo iphethe ngesandla isiqhumiselo, kunyuka
ivumba lelifu lokuqhumisela.

<span id="an_8:12">8:12</span> Wathi kum, Nyana womntu, ukubonile na
akwenzayo emnyameni amadoda amakhulu endlu kaSirayeli, iyileyo
ezingontsini zayo ezinemifanekiso? ngokuba esithi, uYehova akasiboni,
uYehova ulilahlile ilizwe.

<span id="an_8:13">8:13</span> Wathi kum, Usaya kubuya ubone amasikizi
awenzayo amakhulu kunala.

<span id="an_8:14">8:14</span> Wandisa ekungeneni kwesango lendlu
kaYehova elingasentla; nanko kuhleli abafazi apho, belilela uTamuzi.

<span id="an_8:15">8:15</span> Wathi kum, Ubonile na, nyana womntu?
Usaya kubuya ubone amasikizi awenzayo amakhulu kunala.

<span id="an_8:16">8:16</span> Wandisa entendelezweni ephakathi yendlu
kaYehova: nanko, ekungeneni etempileni kaYehova, phakathi kwevaranda
nesibingelelo, kukho amadoda angathi angamashumi amabini anamahlanu,
eyinikele umva itempile kaYehova, ubuso bawo bubheke empumalanga;
aqubuda kwilanga, ebheke empumalanga.

<span id="an_8:17">8:17</span> Wathi kum, Ubonile na, nyana womntu?
Kuncinane na kwindlu kaYuda ukuwenza la masikizi bawenzayo apha, ukuba
ke balizalise ilizwe nangogonyamelo, babuye bandiqumbise? Nabo, besisa
isebe lomdiliya emathatheni abo.

<span id="an_8:18">8:18</span> Nam ndiya kwenza ngobushushu; aliyi kuba
nanceba iliso lam, ndibaconge; nokuba badanduluke ezindlebeni zam ngezwi
elikhulu, andiyi kubeva.

<span id="an_9:1">9:1</span> Wabiza ngelizwi elikhulu ezindlebeni zam,
esithi, Sondelani, baveleli bomzi, elowo ephethe ngesandla izixhobo
zakhe zokutshabalalisa.

<span id="an_9:2">9:2</span> Nanko ke, kusiza amadoda amathandathu
ngendlela yesango eliphezulu, elikhangele entla, iyileyo iphethe
ngesandla izixhobo zayo zokuhlekeza; kukho indoda phakathi kwawo
eyambethe ilinen emhlophe, inezinto zokubhala ethangeni layo; eza ke ema
ecaleni kwesibingelelo sobhedu.

<span id="an_9:3">9:3</span> Ubuqaqawuli bukaThixo kaSirayeli baye
bunyuka, busuka ekerubhini obebuphezu kwayo, baya emnyango wendlu.
Wamemeza endodeni eyambethe ilinen emhlophe, enezinto zokubhala
ethangeni layo.

<span id="an_9:4">9:4</span> Wathi uYehova kuyo, Canda esazulwini somzi,
esazulwini seYerusalem, ubeke uphawu emabunzini amadoda agcunayo,
ancwinayo ngenxa yamasikizi onke awenzekayo esazulwini sayo.

<span id="an_9:5">9:5</span> Wathi kwamanye ezindlebeni zam, Candani
esazulwini somzi emva kwayo, nixabele; malingabi nanceba iliso lenu,
ningabacongi.

<span id="an_9:6">9:6</span> Amaxhego, amadodana nomthinjana, abantwana
nabafazi, babulaleni, ukuze batshabalale; ke bonke abantu abanophawu
olo, musani ukufika kubo; nize niqalele ke engcweleni yam. Aqala ke
ngamadoda amakhulu abephambi kwendlu.

<span id="an_9:7">9:7</span> Wathi ke kuwo, Yenzeni inqambi indlu le,
nizizalise iintendelezo ngababuleweyo; phumani niye. Aphuma ke abulala
kuwo umzi.

<span id="an_9:8">9:8</span> Kwathi, xa ababulalayo, ndisele mna, ndawa
ngobuso, ndakhala, ndathi, Awu! Nkosi Yehova, uya kuwatshabalalisa onke
na amasalela amaSirayeli ngokubuthulula ubushushu bakho phezu
kweYerusalem?

<span id="an_9:9">9:9</span> Wathi kum, Ubugwenxa bendlu kaSirayeli
nobendlu kaYuda bukhulu kakhulu kunene, nelizwe lizele ligazi, nomzi
uzele bubugqwetha; ngokuba besithi, UYehova ulilahlile ilizwe, uYehova
akaboni.

<span id="an_9:10">9:10</span> Ke nam aliyi kuba nanceba iliso lam,
ndibaconge; ndiya kubanika ngokwendlela yabo entlokweni yabo.

<span id="an_9:11">9:11</span> Nantso indoda eyayambethe ilinen
emhlophe, ebinezinto zokubhala ethangeni layo, ibuya nelizwi elithi,
Ndenze njengoko ubundiwisele umthetho ngako.

<span id="an_10:1">10:1</span> Ndabona, nanko, phezu kwesibhakabhaka
esibe siphezu kwentloko yeekerubhi, kunjengelitye lesafire, kubonakala
ngathi ngumfanekiso wetrone; wabonakala phezu kwazo uYehova.

<span id="an_10:2">10:2</span> Wathetha kwindoda eyambethe ilinen
emhlophe, wathi, Yiya phakathi kweevili ezijikelezayo ngaphantsi
kwekerubhi, uzalise izandla zakho ngamalahle omlilo, uwathabathe
phakathi kweekerubhi, uwasasaze phezu kwawo umzi. Yangena ndiyibona.

<span id="an_10:3">10:3</span> Ke iikerubhi bezimi ngasekunene kwendlu,
ekungeneni kwendoda leyo; ilifu layizalisa intendelezo ephakathi.

<span id="an_10:4">10:4</span> Benyuka ubuqaqawuli bukaYehova, besuka
ezikerubhini, baya emnyango wendlu. Yazala indlu lilifu, nentendelezo
yazala bubumhlophe bobuqaqawuli bukaYehova.

<span id="an_10:5">10:5</span> Savakala isandi samaphiko eekerubhi, sada
saya entendelezweni engaphandle, sinjengezwi loSomandla akuthetha.

<span id="an_10:6">10:6</span> Kwathi, akuyiwisela umthetho indoda
eyambethe ilinen emhlophe, esithi, Thabatha umlilo phakathi kweevili
ezijikelezayo, phakathi kweekerubhi, yasuka yangena yema ecaleni
kweevili.

<span id="an_10:7">10:7</span> Ibe isuka ke ikerubhi, isolule isandla
sayo phakathi kweekerubhi, isise emlilweni ophakathi kweekerubhi,
iwuthabathe, iwunikele esandleni sowambethe ilinen emhlophe;
ebewuthabatha ke aphume.

<span id="an_10:8">10:8</span> Kwabonakala ke ezikerubhini into efana
nesandla somntu, phantsi kwamaphiko azo.

<span id="an_10:9">10:9</span> Ndabona, nanzo iivili ezine zisecaleni
leekerubhi, ivili enye isecaleni lekerubhi enye, ivili enye isecaleni
lekerubhi enye, ukubonakala kweevili ngathi yimbonakalo yelitye
lekrizolite.

<span id="an_10:10">10:10</span> Ngokubonakala kwazo zone bezimfani-nye,
kwanga kukho ivili ngaphakathi kwevili.

<span id="an_10:11">10:11</span> Ekuhambeni kwazo zahamba zaya kumacala
azo omane; azajikeleza ekuhambeni kwazo; ngokuba apho sukuba leyo
iphambili ibe ibheka khona, zibe ziyilandela, zingajikelezi ekuhambeni
kwazo.

<span id="an_10:12">10:12</span> Ke umzimba wazo wonke, nomhlana wazo,
nezandla zazo, namaphiko azo, neevili, zibe zizele ngamehlo ngeenxa
zonke; zone bezineevili zazo.

<span id="an_10:13">10:13</span> Iivili ezo zabizwa ezindlebeni zam,
kwathiwa, ziivili ezijikelezayo.

<span id="an_10:14">10:14</span> Inye ibe inobuso obune: ubuso bokuqala
ibubuso bekerubhi, ubuso besibini ibubuso bomntu, obesithathu ibubuso
bengonyama, obesine ibubuso bokhozi.

<span id="an_10:15">10:15</span> Zenyuka iikerubhi; yilaa nto
iphilileyo, ndayibonayo emlanjeni oyiKebhare.

<span id="an_10:16">10:16</span> Ekuhambeni kweekerubhi zahamba iivili
ecaleni lazo; nasekuwaphakamiseni kweekerubhi amaphiko azo, ukuba zisuke
emhlabeni, azijikanga neevili zazo zimke ecaleni lazo.

<span id="an_10:17">10:17</span> Ekumeni kwazo zema nazo; ekusukeni
kwazo ukuba ziphaphazele, zesuka nazo; ngokuba umoya wento ephilileyo
ube ukho kuzo.

<span id="an_10:18">10:18</span> Baphuma ke ubuqaqawuli bukaYehova,
bemka emnyango wendlu, beza kuma phezu kweekerubhi.

<span id="an_10:19">10:19</span> Iikerubhi zawaphakamisa amaphiko azo,
zasuka emhlabeni emehlweni am; ekuphumeni kwazo iivili zazingakuzo. Zema
ekungeneni kwesango lendlu kaYehova elisempumalanga, ubuqaqawuli
bukaThixo kaSirayeli buphezu kwazo ngaphezulu.

<span id="an_10:20">10:20</span> Yilaa nto iiphilileyo, ndayibonayo
phantsi koThixo kaSirayeli emlanjeni oyiKebhare; ndazi ke ukuba
ziziikerubhi.

<span id="an_10:21">10:21</span> Inye ibe inobuso obune inye ibe
inamaphiko amane, imfano yezandla zomntu ingaphantsi kwamaphiko azo.

<span id="an_10:22">10:22</span> Ke imfano yobuso bazo, ibe ibobaa buso
ndabubonayo imlanjeni oyiKebhare, nokubonakala kwazo nazo ngokwazo; zibe
zihamba iyileyo iye kwicala elikhangelene nobuso bayo.

<span id="an_11:1">11:1</span> Wandifunqula uMoya, wandisa esangweni
lendlu kaYehova langasempumalanga, elibheke empumalanga; nanko,
ekungeneni kwesango, kukho amadoda engamashumi amabini anamahlanu.
Ndabona phakathi kwawo uYazaniya unyana ka-Azure, noPelatiya unyana
kaBhenaya, abathetheli babantu.

<span id="an_11:2">11:2</span> Wathi kum, Nyana womntu, ngawo la amadoda
acinga inkohlakalo, aceba amacebo amabi kulo mzi;

<span id="an_11:3">11:3</span> atshoyo ukuthi, Alikasondeli ixesha
lokwakha izindlu; lo mzi yimbiza, thina ke siyinyama.

<span id="an_11:4">11:4</span> Ngako oko profetela kuwo, profeta, nyana
womntu.

<span id="an_11:5">11:5</span> Wandiwela ke uMoya kaYehova, wathi kum,
Yithi, Utsho uYehova ukuthi, Nitshilo nina, ndlu kaSirayeli; nezinto
ezithe qatha emoyeni wenu ndiyazazi mna.

<span id="an_11:6">11:6</span> Ndibandisile ababuleweyo benu kulo mzi,
nazizalisa izitrato zawo ngababuleweyo.

<span id="an_11:7">11:7</span> Ngako oko itsho iNkosi uYehova ukuthi,
Ababuleweyo benu, ebe nibabeka phantsi phakathi kwawo umzi, bayinyama,
wona ke uyimbiza; nina niya kukhutshwa phakathi kwawo.

<span id="an_11:8">11:8</span> Niyaloyika ikrele; ndiya kunizisela
ikrele, itsho iNkosi;

<span id="an_11:9">11:9</span> ndinikhuphe phakathi kwawo, ndininikele
esandleni sabasemzini, ndizenze izigwebo kuni.

<span id="an_11:10">11:10</span> Niya kuwa likrele; ndiya kunigweba
emdeni wakwaSirayeli; nazi ukuba ndinguYehova.

<span id="an_11:11">11:11</span> Wona lo mzi awuyi kuba yimbiza kuni,
aniyi kuba yinyama nina phakathi kwawo; ndiya kunigweba emdeni
wakwaSirayeli,

<span id="an_11:12">11:12</span> nazi ukuba ndinguYehova; imimiselo yam
anihambanga ngayo, namasiko am anawenza; nesuka nenza ngokwamasiko
eentlanga ezingeenxa zonke kuni.

<span id="an_11:13">11:13</span> Kwathi ke ndakuprofeta, wafa uPelatiya
unyana kaBhenaya. Ndawa ngobuso bam, ndakhala ngelizwi elikhulu, ndathi,
Awu! Nkosi Yehova! Uyawagqibela kuphele na wena amasalela akwaSirayeli?

<span id="an_11:14">11:14</span> Kwafika ilizwi likaYehova kum, lisithi,

<span id="an_11:15">11:15</span> Nyana womntu, abazalwana bakho,
abazalwana bakho ngamadoda akowenu, nendlu yonke yakwaSirayeli yonke
iphela, yona leyo bathi ngayo abemi baseYerusalem, Bakude kuYehova;
linikwe thina ilizwe ukuze sime kulo.

<span id="an_11:16">11:16</span> Ngako oko yithi, Itsho iNkosi uYehova
ukuthi, Ekubeni ndibakhwelelisele ezintlangeni, ndabaphangalalisa
emazweni, ke ndoba yingcwele kubo umzuzwana omncinane kuloo mazwe baye
kuwo.

<span id="an_11:17">11:17</span> Ngako oko yithi, Itsho iNkosi uYehova
ukuthi, Ndiya kunibutha ezizweni, ndinihlanganise emazweni enilusali
kuwo, ndininike umhlaba wakwaSirayeli.

<span id="an_11:18">11:18</span> Baya kufika kuwo, bazisuse kuwo zonke
izinto zawo ezinezothe, namasikizi awo onke.

<span id="an_11:19">11:19</span> Ndobanika ntliziyo yimbi, ndibeke umoya
omtsha ngaphakathi kwenu; ndiyisuse intliziyo yelitye enyameni yabo,
ndibanike intliziyo yenyama;

<span id="an_11:20">11:20</span> ukuze bahambe ngemimiselo yam, bagcine
amasiko am bawenze, babe ngabantu bam, mna ndibe nguThixo wabo.

<span id="an_11:21">11:21</span> Ke bona abantliziyo ihamba
ngokwentliziyo yezinto zabo ezinezothe, nezingamasikizi abo, ndiya
kubanika ngokwendlela yabo entlokweni yabo; utsho uYehova.

<span id="an_11:22">11:22</span> Iikerubhi zawaphakamisa amaphiko azo,
kwaneevili ezingakuzo; ubuqaqawuli bukaThixo kaSirayeli baba phezu kwazo
ngaphezulu.

<span id="an_11:23">11:23</span> Benyuka ubuqaqawuli bukaYehova, besuka
phakathi komzi, bema entabeni engasempumalanga kuwo umzi.

<span id="an_11:24">11:24</span> UMoya wandifunqula, wandisa
kwelamaKaledi kubathinjwa, ndisembonweni ngoMoya kaThixo. Wenyuka wemka
kum umbono ebendiwubona.

<span id="an_11:25">11:25</span> Ndathetha kubathinjwa onke amazwi
kaYehova, abendibonisile.

<span id="an_12:1">12:1</span> Kwafika ilizwi likaYehova kum, lisithi,

<span id="an_12:2">12:2</span> Nyana womntu, uhleli phakathi kwendlu
eneenkani; banamehlo okubona, ababoni; baneendlebe zokuva, abeva;
ngokuba bayindlu eneenkani.

<span id="an_12:3">12:3</span> Wena ke, nyana womntu, zilungiselele
iimpahla zemfuduka, ufuduke emini emehlweni abo, ufuduke endaweni yakho,
uye ndaweni yimbi emehlweni abo, mhlawumbi bobona; ngokuba bayindlu
eneenkani.

<span id="an_12:4">12:4</span> Uze uyikhuphe impahla yakho ngokwempahla
yemfuduka emini, emehlweni abo; ke wena uphume ngokuhlwa emehlweni abo,
njengokuphuma kwabathinjwa.

<span id="an_12:5">12:5</span> Gqobhoza eludongeni emehlweni abo,
uyikhuphe ngakhona.

<span id="an_12:6">12:6</span> Yithwale ngamagxa emehlweni abo, yikhuphe
kwakuba mnyama; bugqubuthele ubuso bakho, ungalikhangeli ilizwe; ngokuba
ndikwenze isimanga kwindlu kaSirayeli.

<span id="an_12:7">12:7</span> Ndenjenjalo, njengoko ndawiselwa umthetho
ngako; ndayikhupha emini impahla yam ngokwempahla yemfuduka; ngokuhlwa
ndazigqobhozela eludongeni ngesandla, ndayikhupha kwakuba mnyama,
ndayithwala ngamagxa eme hlweni abo.

<span id="an_12:8">12:8</span> Kwafika ilizwi likaYehova kum kusasa,
lisithi,

<span id="an_12:9">12:9</span> Nyana womntu, indlu kaSirayeli, indlu
eneenkani, ayitshongo na kuwe ukuthi, Wenza ntoni na?

<span id="an_12:10">12:10</span> Yithi kubo, Itsho iNkosi uYehova
ukuthi, Esi sihlabo sisingisele kwisikhulu esiseYerusalem, nakwindlu
yonke kaSirayeli, abaphakathi kwayo abathinjiweyo.

<span id="an_12:11">12:11</span> Yithi, Ndisisimanga kuni; njengoko
ndenze ngako, kuya kwenzeka ngokunjalo kubo; baya kufuduswa, bathinjwe.

<span id="an_12:12">12:12</span> Isikhulu esiphakathi kwabo siya
kuyithwala ngamagxa kuthe thsu mnyama, siphume; baya kugqobhoza
eludongeni ukuba bayikhuphe ngakhona; siya kugqubuthela ubuso baso sona,
kuba singayi kulikhangela ilizwe ngamehlo.

<span id="an_12:13">12:13</span> Ndiya kuwutwabulula umnatha wam phezu
kwaso, sibanjiswe ngumgibe wam, ndisise eBhabheli, ezweni lamaKaledi; ke
asiyi kulibona, noko siya kufela khona.

<span id="an_12:14">12:14</span> Ndiya kukuchithachitha emimoyeni yonke
konke esiphahlwe kuko, abancedisi baso namahlelo aso onke, ndirhole
ikrele emva kwabo;

<span id="an_12:15">12:15</span> bazi ukuba ndinguYehova,
ekubaphangalaliseni kwam ezintlangeni, ndibachithachithe emazweni.

<span id="an_12:16">12:16</span> Ndoshiya kubo amadoda ambalwa, asinde
ekreleni, nasendlaleni, nasendyikityeni yokufa; ukuze bawabalise
amasikizi abo onke ezintlangeni abaye kuzo; bazi ukuba ndinguYehova.

<span id="an_12:17">12:17</span> Kwafika ilizwi likaYehova kum, lisithi,

<span id="an_12:18">12:18</span> Nyana womntu, wosidla isonka sakho
ungcangcazela, uwasele amanzi akho ugungqa, unesithukuthezi.

<span id="an_12:19">12:19</span> Wothi ke kubantu belizwe, Itsho iNkosi
uYehova ngokusingisele kubemi baseYerusalem, emhlabeni wakwaSirayeli,
ukuthi, Isonka sabo bosidla benesithukuthezi, bawasele amanzi abo
bemangalisiwe; ukuze ezweni labo kube senkangala, ingabikho inzaliseko
yalo ngenxa yogonyamelo lwabo bonke abahleli kulo.

<span id="an_12:20">12:20</span> Yoba ngamanxuwa imizi emiweyo, kube
senkangala elizweni; nazi ukuba ndinguYehova.

<span id="an_12:21">12:21</span> Kwafika ilizwi likaYehova kum, lisithi,

<span id="an_12:22">12:22</span> Nyana womntu, uyintoni na lo mzekeliso
ninawo emhlabeni wakwaSirayeli, wokuthi, Imihla iyoluka, iyadaka imibono
yonke?

<span id="an_12:23">12:23</span> Ngako oko yithi kubo, Itsho iNkosi
uYehova ukuthi, Ndiya kuwenza uphele lo mzekeliso, bangabi sazekelisa
ngawo kwaSirayeli; ke, yithi kubo, Isondele imihla, nesiphelo semibono
yonke.

<span id="an_12:24">12:24</span> Ngokuba akuyi kuba sabakho namnye
umbono okhohlakeleyo, nokuvumisa okucengacengayo, phakathi kwendlu
kaSirayeli.

<span id="an_12:25">12:25</span> Ngokuba ndinguYehova, ndiya kuthetha;
ilizwi endisukuba ndilithetha liya kwenzeka, lingayi kulibala; ngokuba
ngemihla yenu, ndlundini ineenkani, ndithetha ilizwi, ndilenze; itsho
iNkosi uYehova.

<span id="an_12:26">12:26</span> Kwafika ilizwi likaYehova kum, lisithi,

<span id="an_12:27">12:27</span> Nyana womntu, yabona, indlu kaSirayeli
ithi, Umbono awubonayo yena lo, ngowemihla emininzi; uprofetele amaxesha
akude.

<span id="an_12:28">12:28</span> Ngako oko yithi kubo, Itsho iNkosi
uYehova ukuthi, Akayi kuba salityaziswa onke amazwi am; ilizwi
endisukuba ndilithetha liya kwenzeka; itsho iNkosi uYehova.

<span id="an_13:1">13:1</span> Kwafika ilizwi likaYehova kum, lisithi,

<span id="an_13:2">13:2</span> Nyana womntu, profeta uchase abaprofeti
bakwaSirayeli abaprofetayo, uthi kwabaprofeta okwentliziyo yabo, Liveni
ilizwi likaYehova.

<span id="an_13:3">13:3</span> Itsho iNkosi uYehova ukuthi, Yeha ke,
abaprofeti abanobudenge, abalandela owabo umoya, nento abangayibonanga!

<span id="an_13:4">13:4</span> Baba njengeempungutye emanxuweni
abaprofeti bakho, Sirayeli.

<span id="an_13:5">13:5</span> Aninyukanga niye emathutyeni, niyibiyele
ngodonga indlu kaSirayeli, ukuze nakhe uluhlu lokulwa ngomhla kaYehova.

<span id="an_13:6">13:6</span> Babona into ekhohlakeleyo nokuvumisa
okungamanga, abo bathi, Utsho uYehova; uYehova engabathumanga, ukanti
balinda ukuqiniswa kwelo lizwi.

<span id="an_13:7">13:7</span> Anibonanga mbono wankohlakalo na,
nakuvumisa okungamanga na, nisithi nje, Utsho uYehova; ndingathethanga
mna?

<span id="an_13:8">13:8</span> Ngako oko itsho iNkosi uYehova ukuthi,
Ngenxa yokuba nithethe into ekhohlakeleyo, nibona amanga, ngako oko,
yabonani, ndinichasile; itsho iNkosi uYehova.

<span id="an_13:9">13:9</span> Isandla sam sichasa abaprofeti ababona
into ekhohlakeleyo, bavumise amanga. Abayi kubakho ekucweyweni kwabantu
bam, bangabhalwa encwadini yomlibo wendlu kaSirayeli, bangangeni
emhlabeni wakwaSirayeli; nazi ukuba ndiyiNkosi uYehova.

<span id="an_13:10">13:10</span> Ngenxa yokuba, ewe, ngenxa yokuba
bebandwendwisile abantu bam, besithi, Luxolo, kungekho luxolo; bathi,
bakwakha udonga bona, yabona, abaya balutyabeka ngodaka oluhlephukayo:

<span id="an_13:11">13:11</span> yithi kwabatyabeka ngodaka
oluhlephukayo, Luya kuwa; kuza isiphango esikhukulayo; nina ke, matye
esichotho, yiwani; wena moya usisaqhwithi, ovuthuvuthuzayo, qhutha.

<span id="an_13:12">13:12</span> Xa ke luthe lwawa udonga, akuyi kuthiwa
na kuni, Kuphi na ukutyabeka enatyabeka ngako?

<span id="an_13:13">13:13</span> Ngako oko itsho iNkosi uYehova ukuthi,
Ndiya kuqhuthisa umoya ovuthuvuthuzayo ngobushushu bam; kuze nesiphango
esikhukulayo ngomsindo wam, namatye ezichotho ngobushushu, ukuze
kugqityelwe kuphele.

<span id="an_13:14">13:14</span> Ndiya kulugungxula udonga enalutyabeka
ngodaka oluhlephukayo, ndiluwise emhlabeni, sityhilekile isiseko salo,
luwe, niphelele kweso sithuba salo; nazi ukuba ndinguYehova.

<span id="an_13:15">13:15</span> Ndobuphelelisela eludongeni ubushushu
bam, nakwabatyabeka ngodaka oluhlephukayo, ndithi kuni, Alusekho udonga,
abasekho abatyabeki balo,

<span id="an_13:16">13:16</span> abaprofeti bakwaSirayeli ababeprofeta
ngeYerusalem, ababebona umbono woxolo, kungekho luxolo; itsho iNkosi
uYehova.

<span id="an_13:17">13:17</span> Wena ke, nyana womntu, bhekisa ubuso
bakho kwiintombi zabantu bakowenu, eziprofeta okweentliziyo zazo.

<span id="an_13:18">13:18</span> Uze uprofete ngazo, uthi, Itsho iNkosi
uYehova ukuthi, Yeha ke, abo bathunga izibophelelo ezihlahleni zezandla
zonke, benze izigubungelo ezilingene iintloko zonke, ukuze bathiyele
imiphefumlo! Nithiyele imiphefumlo yabantu bam, nasindisa eyenu
imiphefumlo.

<span id="an_13:19">13:19</span> Nindihlambele kubantu bam ngenxa
yerhasi esutywe ngezandla, nangenxa yamaqhekeza esonka, ukuze nibulale
imiphefumlo ebingeyakufa, nisindise imiphefumlo ebingeyakusindiswa,
ngamanga enu ebantwini bam abava amanga.

<span id="an_13:20">13:20</span> Ngako oko itsho iNkosi uYehova ukuthi,
Yabonani, ndizichasile izibophelelo zenu, enithiyela ngazo imiphefumlo
njengeentaka. Ndiya kuziqhawula ezingalweni zenu, ndiyindulule
imiphefumlo, kwaimiphefumlo eniyithiyeleyo njengeentaka.

<span id="an_13:21">13:21</span> Ndozikrazula izigubungelo zenu,
ndibahlangule abantu bam esandleni senu, bangabi saba yinto ethiyelwayo
esandleni senu; nazi ukubandinguYehova.

<span id="an_13:22">13:22</span> Ngenxa enokuba niyenze buhlungu
ngobuxoki intliziyo yelungisa, endingalenzanga buhlungu mna; nazomeleza
izandla zongendawo, ukuze angabuyi endleleni yakhe embi, asindiswe:

<span id="an_13:23">13:23</span> ngako oko aniyi kuyibona into
ekhohlakeleyo ningabi savumisa nokuvumisa; ngokuba ndiya kubahlangula
abantu bam esandleni senu; nazi ukuba ndinguYehova.

<span id="an_14:1">14:1</span> Kwafika kum amadoda akumadoda amakhulu
akwaSirayeli, ahlala phantsi phambi kwam.

<span id="an_14:2">14:2</span> Kwafika ilizwi likaYehova kum, lisithi,

<span id="an_14:3">14:3</span> Nyana womntu, la madoda anyuse izigogo
zawo ezintliziyweni zawo, amisa isikhubekiso sokuba abe gwenxa phambi
kobuso bawo; ndingaquqelwa ndiquqelwe ngawo na?

<span id="an_14:4">14:4</span> Ngako oko thetha nawo, uthi kuwo, Itsho
iNkosi uYehova ukuthi, Elowo nalowo wasendlwini kaSirayeli, othe wanyusa
izigodo zakhe entliziyweni yakhe, wamisa isikhubekiso sokuba abe gwenxa
phambi kobuso bakhe, weza kubaprofeti: mna Yehova ndoba ngomphendulayo
ngokwam, ngokobuninzi bezigodo zakhe;

<span id="an_14:5">14:5</span> ukuze ndiyixhakamfule indlu kaSirayeli
ngentliziyo yabo, ekubeni beshenxile kum bonke bephela ngezigodo zabo.

<span id="an_14:6">14:6</span> Ngako oko yithi kwindlu kaSirayeli, Itsho
iNkosi uYehova ukuthi, Buyani nizibuyise ezigodweni zenu, nibubuyise
ubuso benu kumasikizi enu onke.

<span id="an_14:7">14:7</span> Ngokuba elowo nalowo wasendlwini
kaSirayeli, nowasemzini ophambukele kwaSirayeli, othe wazahlula
ekundilandeleni kwakhe, wanyusa izigodo zakhe entliziyweni yakhe, wamisa
isikhubekiso sokuba abe gwenxa phambi kobuso bakhe, weza kumprofeti
ukuze aquqele kum ngenxa yakhe: mna Yehova ndomphendula ngokwam.

<span id="an_14:8">14:8</span> Ndoyichasa loo ndoda, ndiyiphanzise ibe
ngumqondiso nomzekeliso, ndimnqumle ebantwini bam; nazi ukuba
ndinguYehova.

<span id="an_14:9">14:9</span> Umprofeti, xa athe warhwebeshwa, wathetha
ilizwi, mna Yehova ndimrhwebeshile loo mprofeti: ndosolula isandla sam
phezu kwakhe, ndimtshabalalise phakathi kwabantu bam amaSirayeli.

<span id="an_14:10">14:10</span> Baya kubuthwala ubugwenxa babo;
njengoko bunjalo ubugwenxa boquqela kuye, buya kuba njalo ubugwenxa
bomprofeti lowo;

<span id="an_14:11">14:11</span> ukuze indlu kaSirayeli ingabi
sandwendwa imke ekundilandeleni kwayo; bangabi sazenza iinqambi
ngezikreqo zabo zonke; babe ngabantu bam, ndibe nguThixo wabo; itsho
iNkosi uYehova.

<span id="an_14:12">14:12</span> Kwafika kum ilizwi likaYehova, lisithi,

<span id="an_14:13">14:13</span> Nyana womntu, xa ilizwe lithe lona kum
lameneza ngobumenemene, ndasolula isandla sam phezu kwalo, ndawaphula
kulo umsimelelo osisonka, ndathumela kulo indlala, ndanqumla kulo umntu
nenkomo;

<span id="an_14:14">14:14</span> ekho phakathi kwalo la madoda
omathathu, ooNowa noDaniyeli noYobhi, wona abeya kuhlangula owawo
umphefumlo kuphela ngobawo ubulungisa; itsho iNkosi uYehova.

<span id="an_14:15">14:15</span> Ndingafanelana ndicandisa amarhamncwa
ezweni, alihlutha abantwana, kwaba senkangala kulo, akwabakho unokucanda
kulo ngenxa yamarhamncwa lawo;

<span id="an_14:16">14:16</span> ekho phakathi kwalo loo madoda
omathathu: ndihleli nje, itsho iNkosi, ebengayi kuhlangula nanyana
nantombi; ebeya kuhlanguleka odwa; ke bekuya kuba senkangala ezweni elo.

<span id="an_14:17">14:17</span> Nokuba ndithe ndalizisela ikrele elo
lizwe, ndathi ikrele malicande kwelo lizwe, ndanqamla kulo umntu
nenkomo;

<span id="an_14:18">14:18</span> ekho phakathi kwalo loo madoda
omathathu: ndihleli nje, itsho iNkosi uYehova, ebengayi kuhlangula nyana
nantombi; ngokuba ebeya kuhlanguleka wona odwa.

<span id="an_14:19">14:19</span> Nokuba ndithe ndathumela indyikitya
yokufa kwelo zwe, ndathulula ubushushu bam phezu kwalo ngegazi, ukuze
ndinqumle kulo umntu nenkomo;

<span id="an_14:20">14:20</span> bekho phakathi kwalo ooNowa noDaniyeli
noYobhi: ndihleli nje, itsho iNkosi uYehova bebengayi kuhlangula nyana
nantombi; bona bebeya kuhlangula owabo umphefumlo kuphela ngobabo
ubulungisa.

<span id="an_14:21">14:21</span> Ngokuba itsho iNkosi uYehova ukuthi,
Kobeka phi na ke, xa ndithe ndathumela eYerusalem zozine izigwebo zam
ezibi, ikrele, nendlala, namarhamncwa, nendyikitya yokufa, ukuze
kunqumke kuyo umntu nenkomo?

<span id="an_14:22">14:22</span> Yabonani ke, kuya kusala kuyo
abasindileyo, abaya kukhutshwa, abangoonyana neentombi; yabonani, baya
kuphuma beze kuni, niyibone indlela yabo neentlondi zabo; nithuthuzeleke
ngenxa yobubi endayizisela bona iYerusalem, ngenxa yento yonke
endayizisela yona.

<span id="an_14:23">14:23</span> Baya kunithuthuzela, xa niyibonayo
indlela yabo neentlondi zabo; nazi ukuba andifumananga ndikwenze konke
endakwenzayo kuyo; itsho iNkosi uYehova.

<span id="an_15:1">15:1</span> Kwafika ilizwi likaYehova kum, lisithi,

<span id="an_15:2">15:2</span> Nyana womntu, umthi womdiliya uyidlula
ngantoni na yonke eminye imithi, isebe lomdiliya eliphakathi kwemithi
yehlathi?

<span id="an_15:3">15:3</span> Kukha kuthatyathwe umthi yini na kuwo
wokusebenza umsebenzi? Kukha kuthatyathwe nesikhonkwane na kuwo,
sokuxhoma iimpahla nokuba ziziphi?

<span id="an_15:4">15:4</span> Yabona, ufakwa emlilweni ukuba uwutshise;
umlilo utshisa iincam zawo zombini, sirhawuke isibili sawo; wowulungela
na ke umsebenzi?

<span id="an_15:5">15:5</span> Yabona, oko ube usewonke,
ubungenamsebenzi; wobeka phi na ke ukungabi namsebenzi, xa uthe
watshiswa ngumlilo, warhawuka?

<span id="an_15:6">15:6</span> Ngako oko itsho iNkosi uYehova ukuthi,
Njengomthi womdiliya phakathi kwemithi yehlathi, endiwufaka emlilweni
ukuze utshiswe, ndenjenjalo ukubabeka emlilweni abemi baseYerusalem,
Ndiya kubachasa;

<span id="an_15:7">15:7</span> baya kuphuma emlilweni, umlilo uya
kubatshisa; nazi ukuba ndinguYehova ekubachaseni kwam.

<span id="an_15:8">15:8</span> Ndiya kwenza elizweni kube senkangala,
ngenxa yokuba bemenezile ngobumenemene; itsho iNkosi uYehova.

<span id="an_16:1">16:1</span> Kwafika ilizwi likaYehova kum, lisithi,

<span id="an_16:2">16:2</span> Nyana womntu, yazise iYerusalem amasikizi
ayo, uthi,

<span id="an_16:3">16:3</span> Itsho iNkosi uYehova kwiYerusalem,
ukuthi, Ukuvela kwakho nokuzalwa kwakho kokwasezweni lamaKanan; uyihlo
waye engumAmori, unyoko waye engumHetikazi.

<span id="an_16:4">16:4</span> Ukuzalwa kwakho ke, ngemini yokuzalwa
kwakho ayinqunyulwanga imfesane yakho, akuhlanjwanga ngamanzi ukuba
usuleke, akuhlikihlwanga ngatyuwa, akusongelwanga zisongelweni.

<span id="an_16:5">16:5</span> Akubangakho liso linenceba kuwe, ukuze
wenzelwe noko inye kwezo zinto, ngokuba nofefe kuwe; walahlelwa endle
ngokucatshukelwa kwakho ngemini yokuzalwa kwakho.

<span id="an_16:6">16:6</span> Ndagqitha kuwe, ndakubona ugqushagqusha
egazini lakhe, ndathi kuwe, Usegazini lakho njalo, phila; usegazini
lakho njalo, phila!

<span id="an_16:7">16:7</span> Ndakwenza waba yinyambalala,
njengokuntshula kwentsimi; wanda, wakhula, wafika entlahleni yezidlele;
waphuma amabele, bahluma uboya bakho; waye ke wena uze kanye.

<span id="an_16:8">16:8</span> Ke kaloku ndagqitha kuwe, ndakubona, nalo
ixesha lakho lilixesha lothando. Ndatwabulula isondo lengubo yam phezu
kwakho, ndabugubungela ubuze bakho; ndakufungela, ndanqophisana nawe,
itsho iNkosi uYehova; waba ngowam ke.

<span id="an_16:9">16:9</span> Ke ndakuhlamba ngamanzi, ndakuhlambulula
amagazi akho, ndakuthambisa ngeoli.

<span id="an_16:10">16:10</span> Ndakwambesa ngeengubo ezimfakamfele,
ndakunxiba izixathula zesikhumba sehlengezi; ndakujikelisa intloko
ngelinen ecikizekileyo, ndakugqubuthela ngesilika.

<span id="an_16:11">16:11</span> Ndakuvathisa ngesivatho, ndakufaka
izacholo ezihlahleni, nemixokelelwane emqaleni wakho.

<span id="an_16:12">16:12</span> Ndakunika ikhonkco lempumlo, namajikazi
ezindlebeni zakho, nesithsaba sokuhomba entloko.

<span id="an_16:13">16:13</span> Wavatha ke igolide nesilivere,
nezambatho zakho zaba zezelinen ecikizekileyo, nezesilika,
nezimfakamfele. Wadla umgubo ocoliweyo, nobusi, neoli; waba mhle kakhulu
kunene, waya uphumelela ebukumkanini.

<span id="an_16:14">16:14</span> Lwaphuma udumo lobuhle bakho lwagqiba
ilizwe lonke; ngokuba bapheleliseka bona ngobungangamela bam, endabubeka
phezu kwakho; itsho iNkosi uYehova.

<span id="an_16:15">16:15</span> Wesuka wena wakholosa ngobuhle bakho,
wahenyuza ngenxa yodumo lwakho; ubuhenyu bakho wabuthululela phezu kwabo
bonke abadlulayo, waba ngowabo.

<span id="an_16:16">16:16</span> Wathabatha ezingutyeni zakho; iziganga
wazenzela iintente ezirhwexu, wahenyuza phezu kwazo; into ebe ingafanele
kuza, ebe ingafanele kubakho.

<span id="an_16:17">16:17</span> Wathabatha iimpahla zakho zokuhomba
zegolide yam, nezesilivere yam endakunikayo, wazenzela imifanekiso
engamadoda, wahenyuza nayo.

<span id="an_16:18">16:18</span> Wathabatha iingubo zakho ezimfakamfele,
wayigubungela ngazo; neoli yam nesiqhumiso sam wasibeka phambi kwayo.

<span id="an_16:19">16:19</span> Isonka sam endakunikayo, nomgubo
ocoliweyo, neoli, nobusi, izinto endakudlisayo zona, wazibeka phambi
kwayo, ukuba zibe livumba elithozamisayo. Kwaba njalo; itsho iNkosi
uYehova.

<span id="an_16:20">16:20</span> Wathabatha oonyana bakho neentombi
zakho, owazizalela mna, wabingelela ngazo kuyo ukuba idle. Bebubuncinane
na ke ubuhenyu bakho,

<span id="an_16:21">16:21</span> ukuba nje ubasike oonyana bam,
ubanikele ngokubacandisa bona emlilweni ngenxa yayo?

<span id="an_16:22">16:22</span> Emasikizini akho onke, nasebuhenywini
bakho, akuyikhumbulanga imihla yobuncinane bakho, oko ubuze kanye,
ugqushagqusha egazini lakho.

<span id="an_16:23">16:23</span> Kwaza kwathi, emva kwezo nto zakho
zonke ezimbi (yeha! yeha ke wena! itsho iNkosi uYehova),

<span id="an_16:24">16:24</span> wazakhela amanqugwala, wazenzela
iindawo eziphakamileyo ezitratweni zonke.

<span id="an_16:25">16:25</span> Emantloko eendlela zonke wazakhela
iindawo zakho eziphakamileyo, wabenza ubuhle bakho balisikizi, wayithi
qheke imilenze yakho kubo bonke abadlula ngendlela, wabandisa ubuhenyu
bakho.

<span id="an_16:26">16:26</span> Wahenyuza noonyana bamaYiputa,
abamelwane bakho abakhulu ngenyama; wabandisa ke ubuhenyu bakho ukuze
undiqumbise.

<span id="an_16:27">16:27</span> Yabona, ndasolula phezu kwakho isandla
sam, ndawunciphisa umamkeliso owumiselweyo, ndakunikela elitheni
labakuthiyayo, kweleentombi zamaFilisti, ezibe ziyidanele indlela yakho
yamanyala.

<span id="an_16:28">16:28</span> Wahenyuza noonyana baseAsiriya, ngenxa
yokuba unganelanga; wahenyuza ke nabo, akwanela noko.

<span id="an_16:29">16:29</span> Wabandisela ezweni lamaKanan ubuhenyu
bakho kwelamaKaledi, akwanela nayiloo nto.

<span id="an_16:30">16:30</span> Hayi, ukuthamba kwentliziyo yakho!
itsho iNkosi uYehova; ukuba wenze zonke ezo zinto, imisebenzi yenkazana
ehenyuzayo, esileyo.

<span id="an_16:31">16:31</span> Ekwakheni kwakho amanqugwala emantloko
eendlela zonke, nasekwenzeni kwakho iindawo zakho eziphakamileyo
ezitratweni zonke, akubanga njengehenyukazi eli, ngokusuka uwucukuceze
umvuzo wobuhenyu.

<span id="an_16:32">16:32</span> Umfazi okrexezayo wamkela abasemzini,
noko angumkamntu.

<span id="an_16:33">16:33</span> Onke amahenyukazi bawanika izipho; ke
wena wazinika zonke izithandane zakho izipho zakho, wazicenga ukuze zize
kuwe ngeenxa zonke ekuhenyuzeni kwakho.

<span id="an_16:34">16:34</span> Wena okwakho ukuhenyuza kuthe
kwaphambana nokwamankazana, ngokuthi ingabi nguwe olandelwayo
ekuhenyuzeni; ngokuthi urhole wena umvuzo wobuhenyu, ungarholelwa umvuzo
wobuhenyu; waba ngophambileyo ke.

<span id="an_16:35">16:35</span> Ngako oko, henyukazi, live ilizwi
likaYehova.

<span id="an_16:36">16:36</span> Itsho iNkosi uYehova ukuthi, Ngenxa
enokuba iphalele imali yakho, batyhileka ubuze bakho ngokuhenyuza kwakho
nezithandane zakho, nangenxa yezigodo zonke zamasikizi akho, nangenxa
yamagazi oonyana bakho, owabanikelayo kuzo:

<span id="an_16:37">16:37</span> ngako oko, yabona, ndiya kuzithabatha
zonke izithandane zakho owakholisana nazo, nabo bonke owabathandayo,
ndawonye nabo bonke owabathiyayo, ndibahlanganise, ndikuchase ngeenxa
zonke, ndibutyhile ubuze bakho kubo, babubone ubuze bakho bonke.

<span id="an_16:38">16:38</span> Ndokugweba ngokugwetywa
kwabakrexezikazi nabaphalazi begazi, ndikwenze wena ube ligazi
lobushushu nobukhwele.

<span id="an_16:39">16:39</span> Ndokunikela esandleni sabo,
bawagungxule amanqugwala akho, bazidilize iindawo zakho eziphakamileyo,
bakuhlube iingubo zakho bazithabathe iimpahla zakho zokuhomba, bakushiye
uze kanye.

<span id="an_16:40">16:40</span> Baya kukunyusela ibandla, bakuxulube
ngamatye, bakuxabele ngamakrele abo;

<span id="an_16:41">16:41</span> bazitshise izindlu zakho ngomlilo,
bazenze kuwe izigwebo emehlweni abafazi abaninzi, ndikunqumamise ungabi
saba lihenyu, ungabi, sarhola umvuzo wobuhenyu.

<span id="an_16:42">16:42</span> Ndobupholisela kuwe ubushushu bam,
limke ikhwele lam kuwe, ndizole, ndingabi saqumba.

<span id="an_16:43">16:43</span> Ngenxa enokuba ungayikhumbulanga imihla
yobuncinane bakho, wesuka wangqungisana nam kwezi zinto zonke: yabona,
nam ndikunika ngokwendlela yakho entlokweni yakho, itsho iNkosi uYehova,
ukuze ungenzi manyala angaphezu kwamasikizi akho onke.

<span id="an_16:44">16:44</span> Yabona, bonke abazekelisi baya
kuzekelisa ngawe, besithi, Ifuze unina intombi yakhe.

<span id="an_16:45">16:45</span> Wena uyintombi yonyoko, odimeleyo
yindoda yakhe nabantwana bakhe; wena ungudade woodade benu, abadimeleyo
ngamadoda abo nabantwana babo; unyoko ngumHetikazi, uyihlo ngumAmori.

<span id="an_16:46">16:46</span> Udade wenu omkhulu nguSamari
namagxamesi akhe, ehleli ngasekhohlo kwakho; nomsakwenu omncinane kuwe,
ehleli ngasekunene kwakho, yiSodom namagxamesi ayo.

<span id="an_16:47">16:47</span> Akuhambanga ke ngeendlela zabo, wenze
ngokwamasikizi abo; ukanti ngomzuzwana wonakalise ngaphezu kwabo
ngeendlela zakho zonke.

<span id="an_16:48">16:48</span> Ndihleli nje, itsho iNkosi uYehova,
iSodom umsakwenu, yona namagxamesi ayo, ayenzanga njengoko wenze ngako
wena namagxamesi akho.

<span id="an_16:49">16:49</span> Nabu ke ubugwenxa beSodom umsakwenu;
yabe ilikratshi, nokuhlutha sisonka, nokuchulumacha, yona namagxamesi
ayo; ayabamba ngesandla abaziintsizana nabangamahlwempu.

<span id="an_16:50">16:50</span> Babezidla, besenza amasikizi phambi
kwam; ndabasusa, ndakukubona oko.

<span id="an_16:51">16:51</span> NoSamari akonanga ngokwesiqingatha
sezono zakho; waye wena uwandisile amasikizi akho ngaphezu kwakhe,
wabenza amalungisa odade benu, ngamasikizi akho owenzileyo.

<span id="an_16:52">16:52</span> Nawe, thwala ke ihlazo lakho, olibalele
kodade benu. Ngezono zakho owazenza ngokumasikizi kunabo, ubenze baba
ngamalungisa kunawe; dana ke nawe, ulithwale ihlazo lakho; ekubeni
ubenze amalungisa oodade benu.

<span id="an_16:53">16:53</span> Ekukubuyiseni kwam ukuthinjwa kwabo,
ukuthinjwa kweSodom namagxamesi ayo, nokuthinjwa koSamari namagxamesi
akhe, ndokubuyisa ukuthinjwa okukuthinjwa kwakho phakathi kwabo;

<span id="an_16:54">16:54</span> ukuze ulithwale ihlazo lakho, uzidanele
izinto zonke ozenzileyo, ubathuthuzele.

<span id="an_16:55">16:55</span> Baya kuthi abasakwenu, iSodom
namagxamesi ayo, babuyele kwakwisimo sabo sangaphambili, noSamari
namagxamesi akhe babuyele kwakwisimo sabo sangaphambili, nawe
namagxamesi akho nibuyele kwakwisimo senu sangaphambili.

<span id="an_16:56">16:56</span> ISodom umsakwenu ayibanga sifundo
emlonyeni wakho ngemini yamakratshi akho;

<span id="an_16:57">16:57</span> zingekatyhilwa izinto zakho ezimbi,
njengasexesheni lesingcikivo samagxamesi akwa-Aram nesangeenxa zonke
kuye, samagxamesi amaFilisti, awakucukulayo ngeenxa zonke.

<span id="an_16:58">16:58</span> Amanyala akho namasikizi akho
uwathwele; utsho uYehova.

<span id="an_16:59">16:59</span> Ngokuba itsho iNkosi uYehova ukuthi,
Ndenza ke kuwe njengoko wenze ngako wena, osidelileyo isifungo, ukuba
uwaphule umnqophiso.

<span id="an_16:60">16:60</span> Ndiya kuwukhumbula mna umnqophiso wam
nawe ngemihla yobuncinane bakho, ndikumisele umnqophiso ongunaphakade.

<span id="an_16:61">16:61</span> Wozikhumbula iindlela zakho, udane
ekubamkeleni kwakho oodade benu, abakhulu kunawe kunye nabancinane
kunawe; ndikunike babe ziintombi kuwe, noko bengengabomnqophiso wakho.

<span id="an_16:62">16:62</span> Ndowumisa mna umnqophiso wam nawe, wazi
ukuba ndinguYehova;

<span id="an_16:63">16:63</span> ukuze ukhumbule, udane, ungabi saba
nakuvula mlomo ngenxa yehlazo lakho, ekukuxoleleni kwam zonke izinto
ozenzileyo; itsho iNkosi uYehova.

<span id="an_17:1">17:1</span> Kwafika ilizwi likaYehova kum, lisithi,

<span id="an_17:2">17:2</span> Nyana womntu, jika iqhina, uzekelise
ngomzekeliso kwindlu kaSirayeli, uthi,

<span id="an_17:3">17:3</span> Itsho iNkosi uYehova ukuthi: Ixhalanga
elikhulu, elimaphiko makhulu, elintsiba zolukileyo, eliboya buqhamileyo,
buchokochoko, leza eLebhanon, lathabatha amantloko omsedare.

<span id="an_17:4">17:4</span> Laqhawula eliphezulu emahlamvini awo,
lalisa ezweni lakwaKanan, lalimisa emzini wabarhwebi.

<span id="an_17:5">17:5</span> Lacaphula embewini yelo zwe, layifaka
entsimini ehlwayelwayo, layithabatha layisa kumanzi amaninzi, layimisa
ngokomngculuba.

<span id="an_17:6">17:6</span> Yahluma, yaba ngumdiliya onabileyo,
omfuphi, ukuze amasebe awo asinge kulo, neengcambu zawo zibe phantsi
kwalo; waba ngumdiliya ke, wenza amasebe, waqhama amagqabi.

<span id="an_17:7">17:7</span> Kwabakho elinye ixhalanga elikhulu,
elimaphiko makhulu, linoboya obuninzi. Nango lo mdiliya unabela ngakulo
ngeengcambu zawo, ugobela ngakulo amasebe awo, ukuba liwanyele
ezindimeni otyewe kuzo.

<span id="an_17:8">17:8</span> Ubutyelwe entsimini elungileyo wona,
ngasemanzini amaninzi, ukuze wenze amasebe, uxakathe iziqhamo, ukuba ube
ngumdiliya onguwona unguwo.

<span id="an_17:9">17:9</span> Yithi, Itsho iNkosi uYehova ukuthi,
Womila na? Elaa xhalanga aliyi kuzinyothula na iingcambu zawo,
lizinqumle iziqhamo zawo, ubune, athi onke amagqabi amatsha okuhluma
kwawo abune, kungabi nangangalo inkulu nangabantu baninzi, ukuwususa
ezingcanjini zawo?

<span id="an_17:10">17:10</span> Yabona, khona utyelwe, womila na? Awuyi
kubuna ubune na, wakufikelwa lulophu lwasempumalanga? Uya kubunela
ezindimeni ohlume kuzo.

<span id="an_17:11">17:11</span> Kwafika ilizwi likaYehova kum, lisithi,

<span id="an_17:12">17:12</span> Khawuthi kwindlu eneenkani, Anikwazi na
ukuba kuyintoni na oko? Yithi, Yabonani, ukumkani waseBhabheli weza
eYerusalem, wamthabatha ukumkani wayo nabathetheli bayo, wabasa kuye
eBhabheli.

<span id="an_17:13">17:13</span> Wathabatha owasembeweni yokumkani,
wanqophisana naye, wamfungisa; wathabatha iinjengele zelizwe elo;

<span id="an_17:14">17:14</span> ukuze bube bubukumkani obuphantsi,
ukuze bungaziphakamisi, ukuze awugcine umnqophiso wakhe, ukuze ume wona.

<span id="an_17:15">17:15</span> Wasuka ke wagwilika kuye ngokuthuma
abathunywa bakhe eYiputa, ukuze anikwe amahashe nabantu abaninzi. Woba
nempumelelo na? Wosinda na owenze loo nto? Wowaphula umnqophiso, asinde
na ke?

<span id="an_17:16">17:16</span> Ndihleli nje, itsho iNkosi uYehova,
inyaniso, endaweni yokumkani owamenza ukumkani, osifungo asidelileyo,
omnqophiso awaphuleyo, uya kufela kuyo, esazulwini seBhabheli.

<span id="an_17:17">17:17</span> UFaro akayi kumnceda ngampi inkulu
nangasikhungu sikhulu emfazweni, kwakufunjwa udonga lokungqinga,
kwakhiwe inqaba zokubonisela; ukuze inqunyulwe imiphefumlo emininzi.

<span id="an_17:18">17:18</span> Ekubeni esidelile isifungo, ukuba
awaphule umnqophiso, yabona, unike isandla sakhe, waza noko wenza zonke
ezi zinto; akayi kusinda.

<span id="an_17:19">17:19</span> Ngako oko itsho iNkosi uYehova ukuthi,
Ndihleli nje, inyaniso, isifungo sam asidelileyo, nomnqophiso wam
awaphuleyo, ndiya kumnika entlokweni yakhe.

<span id="an_17:20">17:20</span> Ndowutwabulula phezu kwakhe umnatha
wam, abanjiswe ngumgibe wam, ndimse eBhabheli, ndimangalelane naye khona
ngenxa yomenezo lwakhe, andimenezele ngalo.

<span id="an_17:21">17:21</span> Baya kuwa likrele bonke abasabileyo
bakhe emahlelweni akhe onke, namasalela athiwe saa qhu kwimimoya yonke;
nazi ukuba mna Yehova ndithethile.

<span id="an_17:22">17:22</span> Itsho iNkosi uYehova ukuthi, Mna ndiya
kuthabatha ke ihlamvu emantloko omsedare omde, ndilimise; emahlamvini
awo aphezulu ndiya kuqhawula elithambileyo, ndilityale mna entabeni
ephakamileyo, ende.

<span id="an_17:23">17:23</span> Ndiya kulityala ke entabeni ende
yakwaSirayeli, linyuse amasebe, lixakathe iziqhamo, libe ngumsedare
ongowona unguwo, zihlale phantsi kwawo zonke iintaka zeentlobo
ngeentlobo; ziya kuhlala emthunzini wamasebe awo.

<span id="an_17:24">17:24</span> Iya kwazi yonke imithi yasendle, ukuba
mna Yehova ndiwuthobile umthi ophakamileyo, ndiwuphakamisile umthi
omfuphi; ndiwomisile umthi omanzi, ndiwuqhamisile umthi owomileyo. Mna
Yehova ndithethile, ndenza.

<span id="an_18:1">18:1</span> Kwafika ilizwi likaYehova kum, lisithi,

<span id="an_18:2">18:2</span> Uyintoni na kuni lo mzekeliso, nizekelisa
ngawo emhlabeni wakwaSirayeli, nisithi, ooyise badle iidiliya ezimuncu,
kwaba buthelezi amazinyo oonyana?

<span id="an_18:3">18:3</span> Ndihleli nje, itsho iNkosi uYehova
ukuthi, anisayi kuba sazekelisa ngalo mzekeliso kwaSirayeli.

<span id="an_18:4">18:4</span> Yabonani, yonke imiphefumlo yeyam;
umphefumlo woyise unjengomphefumlo wonyana, yeyam yomibini; umphefumlo
owonayo, kuya kufa wona.

<span id="an_18:5">18:5</span> Umntu xa athe waba lilungisa, wenza
ngokwesiko nangobulungisa;

<span id="an_18:6">18:6</span> akadlela ezintabeni, amehlo akhe
akawaphakamisela kwizigodo zendlu yakwaSirayeli; umfazi wommelwane wakhe
akamenza inqambi, akasondela kumfazi enomzi;

<span id="an_18:7">18:7</span> akamxinzelela phantsi umntu, wasibuyisa
isibambiso sokuboleka kwakhe, akaxhakamfula; wamnika olambileyo isonka
sakhe, wamgubungela oze ngengubo;

<span id="an_18:8">18:8</span> akanikela imali ukuba adle abanye ngayo,
akathabatha nzala yamboleko; wasibuyisa isandla sakhe ekugqwetheni,
wenza ngokwesiko nangenyaniso phakathi kobani nobani;

<span id="an_18:9">18:9</span> wahamba ngemimiselo yam, wagcina amasiko
am, ukuba enze ngenyaniso: ulilungisa, inene uya kuphila; itsho iNkosi
uYehova.

<span id="an_18:10">18:10</span> Ke ethe wazala unyana osisigwinta,
ophalaza igazi, owenza nokuba inye kwezo zinto,

<span id="an_18:11">18:11</span> ke yena ezo nto zonke engazenzanga,
unyana kananjalo odlela ezintabeni, omenza inqambi umfazi wommelwane
wakhe;

<span id="an_18:12">18:12</span> oluxinzelela phantsi usizana nehlwempu,
oxhakamfulayo, ongasibuyisiyo isibambiso; owaphakamisela kwizigodo
amehlo akhe, owenza amasikizi;

<span id="an_18:13">18:13</span> onikela imali ukuba adle abanye ngayo,
othabatha inzala yemboleko: wophila na ke loo nyana? Akayi kuphila;
wenze onke la masikizi; uya kubulawa afe; igazi lakhe liya kuba phezu
kwakhe.

<span id="an_18:14">18:14</span> Yabonani ke, ethe yena lo wazala
unyana, othe wazibona zonke izono zikayise azenzayo, abone ke,
angenjenjalo;

<span id="an_18:15">18:15</span> angadleli ezintabeni, amehlo akhe
angawaphakamiseli kwizigodo zendlu kaSirayeli, umfazi wommelwane wakhe
angamenzi inqambi;

<span id="an_18:16">18:16</span> angamxinzeleli phantsi umntu,
angabambisi ngesibambiso, angaxhakamfuli; isonka sakhe asinike
olambileyo, amgubungele oze ngengubo;

<span id="an_18:17">18:17</span> abuyise isandla sakhe kolusizana;
angadli abanye ngemali, angathabathi nzala yamboleko, wenza ngokwamasiko
am, uhamba ngemimiselo yam: lowo unyana akayi kufa ngobugwenxa bukayise;
inene uya kuphila.

<span id="an_18:18">18:18</span> Uyise yena, ngokokuba ecudisile kakubi,
exhakamfula umzalwana, wenza okungalungileyo phakathi kwabantu bakowabo,
yabonani, uya kufa ngobugwenxa bakhe.

<span id="an_18:19">18:19</span> Ukanti nithi ke, Kungathuba lini na
ukuba unyana angabuthwali ubugwenxa bukavise? Unyana kaloku wenze
ngokwesiko nangobulungisa; uyigcinile yonke imimiselo yam, wayenza;
inene, uya kuphila.

<span id="an_18:20">18:20</span> Umphefumlo owonayo, kuya kufa wona
wodwa. Unyana akayi kuthwala ubugwenxa bukayise, noyise akayi kubuthwala
ubugwenxa bonyana; ubulungisa belungisa buya kuba phezu kwalo,
nokungendawo kongendawo kuya kuba phezu kwakhe.

<span id="an_18:21">18:21</span> Ongendawo ke, xa athe wabuya ezonweni
zakhe zonke azenzileyo, wayigcina yonke imimiselo yam, wenza ngokwesiko
nangobulungisa, inene, uya kuphila; akayi kufa.

<span id="an_18:22">18:22</span> Zonke izikreqo zakhe azenzileyo aziyi
kukhunjulelwa kuye; ngobulungisa bakhe abenzileyo, uya kuphila.

<span id="an_18:23">18:23</span> Kumnandi na kanene kum ukufa
kongendawo? Itsho iNkosi uYehova. Okumnandi kum asikuko na ukuthi abuye
ezindleleni zakhe, aphile?

<span id="an_18:24">18:24</span> Khona ekubuyeni kwelungisa ebulungiseni
balo, lenza ngobugqwetha, ngokwamasikizi awenzileyo ongendawo, lophila
na lona? Yonke imisebenzi yalo yobulungisa elayenzayo ayiyi kukhunjulwa;
ngenxa yobumenemene balo elimeneze ngabo, nangenxa yezono zalo elone
ngazo: ngenxa yezo zinto liya kufa.

<span id="an_18:25">18:25</span> Ukanti nithi ke, Indlela yeNkosi
ayilungelelene. Khanive, ndlu kaSirayeli; indlela yam ayilungelelene,
yini na? Asizezenu na iindlela ezingalungeleleneyo?

<span id="an_18:26">18:26</span> Xa lithe ilungisa labuya ebulungiseni
balo, lenza ngobugqwetha, lofa ngezo zinto; lofa ngobugqwetha balo
elibenzileyo.

<span id="an_18:27">18:27</span> Xa athe ongendawo wabuya kokungendawo
kwakhe akwenzileyo, wenza ngokwesiko nangobulungisa, yena uya
kuwusindisa umphefumlo wakhe.

<span id="an_18:28">18:28</span> Ekubeni ebonile, wabuya ezikreqweni
zakhe zonke azenzileyo, uya kuphila; akayi kufa.

<span id="an_18:29">18:29</span> Ukanti ithi ke indlu kaSirayeli,
Indlela yeNkosi ayilungelelene. Iindlela zam azilungelelene na, ndlu
kaSirayeli? Asizezenu na iindlela ezingalungeleleneyo?

<span id="an_18:30">18:30</span> Ngako oko ndiya kunigweba elowo
ngokwendlela yakhe, ndlu kaSirayeli; itsho iNkosi uYehova. Buyani,
nizibuyise ezikreqweni zenu zonke, bungabi sisikhubekiso ubugwenxa kuni.

<span id="an_18:31">18:31</span> Lahlani zonke izikreqo zenu enikreqe
ngazo, nizenzele intliziyo entsha nomoya omtsha. Yini na ukuba nife,
ndlu kaSirayeli?

<span id="an_18:32">18:32</span> Ngokuba akumnandi kum ukufa kofayo;
itsho iNkosi uYehova. Zibuyiseni ke niphile.

<span id="an_19:1">19:1</span> Wena ke, yenza isijwili ngezikhulu
zakwaSirayeli, uthi,

<span id="an_19:2">19:2</span> Uyintoni na unyoko? Ingonyamakazi,
ebuthume phakathi kweengonyamakazi, ewondlela amathole ayo phakathi
kweengonyama ezintsha.

<span id="an_19:3">19:3</span> Yakhulisa elinye ematholeni ayo, laba
yingonyama entsha, lafunda ukuqwenga iinyamakazi; ladla abantu.

<span id="an_19:4">19:4</span> Iintlanga zahlaba umkhosi ngalo,
labanjiswa emhadini wazo; zalisa ezweni lamaYiputa, lifakwe amakhonkco.

<span id="an_19:5">19:5</span> Yakubona ingonyamakazi ukuba
aliphumeleli, lidakile ithemba layo, yathabatha elinye ematholeni ayo,
yalenza ingonyama entsha.

<span id="an_19:6">19:6</span> Lahambahamba phakathi kweengonyamakazi,
laba yingonyama entsha, lafunda ukuqwenga iinyamakazi; labadla abantu.

<span id="an_19:7">19:7</span> Labazi abahlolokazi babo, layenza
amanxuwa imizi yabo, kwaba senkangala kwilizwe nakwinzaliseko yalo,
ngezwi lokubharhula kwalo.

<span id="an_19:8">19:8</span> Iintlanga zaba ngeenxa zonke emazweni,
zamisa kulo, zawutwabulula phezu kwalo umnatha wazo, labanjiswa emhadini
wazo.

<span id="an_19:9">19:9</span> Zalifaka endlwaneni linamakhonkco zalisa
kukumkani waseBhabheli, zalisa ezimboniselweni, ukuze ilizwi lalo
lingabi savakala ezintabeni zakwaSirayeli.

<span id="an_19:10">19:10</span> Unyoko ubenjengomdiliya, otyelwe
ngasemanzini, ekuphumleni kwakho, waqhama, wanamasebe amaninzi ngenxa
yamanzi amaninzi.

<span id="an_19:11">19:11</span> Waba namasebe aqinileyo okuba ziintonga
zabalawuli. Ubude bawo baphakama baphezulu, phakathi kweengqimba zamafu;
wabonakala ekuphakameni kwawo ngobuninzi bamasebe awo.

<span id="an_19:12">19:12</span> Wanyothulwa ke ngobushushu, wakhahlelwa
emhlabeni, ulophu lwasempumalanga lwazomisa iziqhamo zawo; axhuzulwa oma
amasebe awo aqinileyo, atsha ngumlilo.

<span id="an_19:13">19:13</span> Ngoku ke utyelwe entlango, ezweni
elingumqwebedu, elomileyo.

<span id="an_19:14">19:14</span> Kuphume ke umlilo emahlamvini amasebe
awo, wazitshisa iziqhamo zawo, akwabakho sebe liqinileyo kuwo, lokuba
yintonga yokulawula. Sisijwili ke, saye siya kuba sisijwili.

<span id="an_20:1">20:1</span> Ke kaloku kwathi ngomnyaka wesixhenxe,
ngenyanga yesihlanu, ngolweshumi enyangeni leyo, kwafika amadoda, evela
kumadoda amakhulu akwaSirayeli, ukuba abuzise kuYehova. Ahlala phantsi
phambi kwam.

<span id="an_20:2">20:2</span> Kwafika ilizwi likaYehova kum, lisithi,

<span id="an_20:3">20:3</span> Nyana womntu, thetha namadoda amakhulu
akwaSirayeli, uthi kuwo, Itsho iNkosi uYehova ukuthi, Nize kubuzisa kum
na? Ndihleli nje, unakanye ukuba ndibuzwe nini; itsho iNkosi uYehova.

<span id="an_20:4">20:4</span> Uza kubagweba na, uza kugweba na, nyana
womntu? Bazise ke amasikizi ooyise.

<span id="an_20:5">20:5</span> Yithi kubo, Itsho iNkosi uYehova ukuthi,
Ngemini endamnyulayo uSirayeli, endayiphakamiselayo isandla sam imbewu
yendlu kaYakobi, endazazisayo kubo ezweni laseYiputa, endabapha kamisela
isandla sam, ndisithi, NdinguYehova uThixo wenu:

<span id="an_20:6">20:6</span> ngaloo mini kanye, ndabaphakamisela
isandla sam, ukuze ndibakhuphe ezweni laseYiputa, ndibase ezweni
endabahlolelayo lona, elibaleka amasi nobusi, liligugu kunamazwe onke.

<span id="an_20:7">20:7</span> Ndathi kubo, Lahlani elowo izinto
ezinezothe zamehlo akhe, ningazenzi iinqambi ngezigodo zaseYiputa;
ndinguYehova uThixo wenu.

<span id="an_20:8">20:8</span> Basuka baba neenkani kum, abavuma
ukundiphulaphula, abazilahla elowo izinto ezinezothe zamehlo akhe,
abazishiya izigodo zaseYiputa. Ndathi ke, ndiya kuthulula ubushushu bam
phezu kwabo, ndiwuphelelisele kubo umsindo wam phakathi kwelizwe
laseYiputa.

<span id="an_20:9">20:9</span> Koko ndenzayo ngenxa yegama lam; ukuze
lingahlanjelwa emehlweni eentlanga, ababephakathi kwazo, endazazisa kubo
emehlweni azo, ekubakhupheni kwam ezweni laseYiputa.

<span id="an_20:10">20:10</span> Ndabakhupha ke ezweni laseYiputa,
ndabasa entlango;

<span id="an_20:11">20:11</span> ndabanika imimiselo yam, ndabazisa
namasiko am, awothi umntu ewenzile, aphile ngawo.

<span id="an_20:12">20:12</span> Kananjalo ndabanika iisabatha zam,
ukuba zibe ngumqondiso phakathi kwam nabo, ukuze bazi ukuba mna Yehova
ndiya bangcwalisa.

<span id="an_20:13">20:13</span> Indlu kaSirayeli yesuka yaba neenkani
kum entlango; abahamba ngemimiselo yam; bawacekisa amasiko am, awothi
umntu ewenzile, aphile ngawo; bazihlambela kakhulu iisabatha zam. Ndathi
ke, ndiya kuthulula ubushushu bam phezu kwabo entlango, ukuze
ndibagqibele.

<span id="an_20:14">20:14</span> Koko ndenzayo ngenxa yegama lam; ukuze
lingahlanjelwa emehlweni eentlanga, endabakhuphayo emehlweni azo.

<span id="an_20:15">20:15</span> Kananjalo mna ndabaphakamisela isandla
entlango, ukuba ndingabasi ezweni endandibanikile, elibaleka amasi
nobusi, liligugu kunamazwe onke;

<span id="an_20:16">20:16</span> ngenxa yokuba bawacekisayo amasiko am,
abahamba ngemimiselo yam, bazihlambela iisabatha zam; ngokuba intliziyo
yabo yazilandela izigodo zabo.

<span id="an_20:17">20:17</span> Koko laba nenceba iliso lam kubo, ukuba
ndingabatshabalalisi, ndingabagqibeli entlango.

<span id="an_20:18">20:18</span> Ndathi ke koonyana babo entlango,
Musani ukuhamba ngemimiselo yooyihlo, ningawagcini amasiko abo,
ningazenzi iinqambi ngezigodo zabo.

<span id="an_20:19">20:19</span> Mna Yehova ndinguThixo wenu; hambani
ngemimiselo yam, niwagcine amasiko am, niwenze;

<span id="an_20:20">20:20</span> nizingcwalise iisabatha zam, zibe
ngumqondiso phakathi kwam nani, ukuze nazi ukuba ndinguYehova uThixo
wenu.

<span id="an_20:21">20:21</span> Basuka oonyana baba neenkani kum;
abahamba ngemimiselo yam, abawagcina amasiko am ukuba bawenze, awothi
umntu ewenzile aphile ngawo; bazihlambela iisabatha zam. Ndathi ke,
ndiya kuthulula ubushushu bam phezu kwabo, ndiphelelisele umsindo wam
kubo entlango.

<span id="an_20:22">20:22</span> Koko ndasibuyisayo isandla sam, ndenza
ngenxa yegama lam, ukuba lingahlanjelwa emehlweni eentlanga,
endabakhuphayo emehlweni azo.

<span id="an_20:23">20:23</span> Kananjalo ndabaphakamisela isandla sam
entlango, ukuba ndibachithachithe ezintlangeni, ndibaphangalalisele
emazweni;

<span id="an_20:24">20:24</span> ngenxa enokuba bengawenzanga amasiko
am, bayicekisayo imimiselo yam, bazihlambela iisabatha zam, amehlo abo
alandela izigodo zooyise.

<span id="an_20:25">20:25</span> Nam ndabamisela imimiselo
engabalungeleyo, namasiko abangenakuphila ngawo.

<span id="an_20:26">20:26</span> Ndabenza iinqambi ngezipho zabo,
ekucandiseni kwabo emlilweni yonke into evula isizalo, ukuze
ndibaphanzise; ukuze bazi ukuba ndinguYehova.

<span id="an_20:27">20:27</span> Ngako oko, thetha kwindlu kaSirayeli,
nyana womntu, uthi kubo, Itsho iNkosi uYehova ukuthi, Ooyihlo babuye
bandinyelisa nangale nto, ekumenezeni kwabo ababemeneza ngako kum.

<span id="an_20:28">20:28</span> Kuba xenikweni ndabasayo ezweni
endasiphakamiselayo isandla sam sokuba ndibanike lona, basuka bakhangela
zonke iinduli ezinde, nemithi yonke ethe shinyi; bayibingelela khona
imibingelelo yabo, banikela khona imisondezo yabo equmbisayo, babeka
khona ivumba lamadini abo elithozamisayo, bathululela khona iminikelo
yabo ethululwayo.

<span id="an_20:29">20:29</span> Ndathi ke kubo, Esi siganga niya kuso
siyintoni na? Igama laso ke kuthiwa, siSiganga, unanamhla.

<span id="an_20:30">20:30</span> Ngako oko yithi kwindlu kaSirayeli,
Itsho iNkosi uYehova ukuthi, Nizenze iinqambi ngendlela yooyihlo,
nihenyuze ngokulandela izinto zabo ezinezothe nje;

<span id="an_20:31">20:31</span> nizenze iinqambi ezigodweni zenu
ngokunikela izipho zenu, nangokuba candisa emlilweni oonyana benu
nanamhlanje; mna ndingabuzwa nini na, ndlu kaSirayeli? Ndihleli nje,
itsho iNkosi uYehova, andiyi kubuzwa nini, nakanye.

<span id="an_20:32">20:32</span> Loo nto ithe qatha emoyeni wenu, ayiyi
kubakho nokubakho: leyo nithi, Siya kuba njengeentlanga, njengemizalwane
yamazwe, silungiselele kwimithi namatye.

<span id="an_20:33">20:33</span> Ndihleli nje, inyaniso, itsho iNkosi
uYehova, ngesandla esithe nkqi, nangengalo eyolukileyo, nangobushushu
obuthululwayo, ndiya kuba ngukumkani phezu kwenu.

<span id="an_20:34">20:34</span> Ndonikhupha ezizweni, ndinibuthe
emazweni enaphangalaliswa kuwo, ngesandla esithe nkqi, nangengalo
eyolukileyo, nangobushushu obuthululwayo,

<span id="an_20:35">20:35</span> Ndiya kunisa kwintlango yezizwe,
ndimangalelane nani, sikhangelane ebusweni;

<span id="an_20:36">20:36</span> njengoko ndamangalelana nooyihlo
kwintlango yelizwe laseYiputa, ndiya kwenjenjalo ukumangalelana nani;
itsho iNkosi uYehova.

<span id="an_20:37">20:37</span> Ndoniphumelisa phantsi kwentonga,
ndinibophelele ngomnqophiso;

<span id="an_20:38">20:38</span> ndibakhethe kuni abagwilikayo
nabakreqayo kum. Ndiya kubakhupha ezweni lokuphambukela kwabo; ke akuyi
kungena namnye emhlabeni wakwaSirayeli, ukuze nazi ukuba ndinguYehova.

<span id="an_20:39">20:39</span> Itsho iNkosi uYehova ukuthi, Nina ke,
ndlu kaSirayeli, hambani, nikhonze elowo isigodo sakhe; kodwa emveni
koko, inyaniso, niya kundiphulaphula, ningabi salihlambela igama lam
elingcwele ngezipho zenu nangezigodo zenu.

<span id="an_20:40">20:40</span> Ngokuba itsho iNkosi uYehova ukuthi,
Entabeni yam engcwele, entabeni ende yakwaSirayeli, khona apho iya
kundikhonza yonke indlu yakwaSirayeli, yonke iphela ezweni; khona apho
baya kuba likholo kum; khona apho ndiya kubiza imirhumo yenu
neentlahlela yezipho zenu, entweni yenu yonke eniyingcwalisayo.

<span id="an_20:41">20:41</span> Niya kuba likholo kum ninevumba
elithozamisayo, ekunikhupheni kwam ezizweni; ndinibuthe emazweni
enaphangalaliswa kuwo, ndizingcwalisele kuni emehlweni eentlanga;

<span id="an_20:42">20:42</span> nazi ukuba ndinguYehova, ekuniseni kwam
emhlabeni wakwaSirayeli, ezweni endasiphakamisela isandla sam sokuba
ndilinike ooyihlo,

<span id="an_20:43">20:43</span> Niya kuzikhumbula khona iindlela zenu
neentlondi zenu zonke, enazenza iinqambi ngazo; nizikruqukele ngokwenu
ngenxa yazo zonke izinto ezimbi enizenzileyo;

<span id="an_20:44">20:44</span> nazi ukuba ndinguYehova, ekuniphatheni
kwam ngenxa yegama lam, kungekhona ngokweendlela zenu ezimbi,
nangokweentlondi zenu ezibolileyo, ndlu kaSirayeli; itsho iNkosi
uYehova.

<span id="an_20:45">20:45</span> Kwafika ilizwi likaYehova kum, lisithi,

<span id="an_20:46">20:46</span> Nyana womntu, bhekisa ubuso bakho
kwelasezantsi, uwise intetho usingise ezantsi, uprofete ngehlathi
lelizwe lasezantsi;

<span id="an_20:47">20:47</span> uthi kwihlathi lelizwe lasezantsi, Live
ilizwi likaYehova; itsho iNkosi uYehova ukuthi, Yabona, ndifaka umlilo
kuwe, utshise kuwe wonke umthi omanzi, nawo wonke umthi owomileyo. Akuyi
kucima dangatye lamadangatye; borhawuka ubuso babantu bonke,
kuthabathele ezantsi kuse entla,

<span id="an_20:48">20:48</span> Yobona yonke inyama, ukuba mna Yehova
ndiwubasile; awuyi kucinywa.

<span id="an_20:49">20:49</span> Ndathi, Awu! Nkosi Yehova, bathi ngam
lo, Akenzi ngemizekeliso kodwa na?

<span id="an_21:1">21:1</span> Kwafika ilizwi likaYehova kum, lisithi,

<span id="an_21:2">21:2</span> Nyana womntu, bhekisa ubuso kwiYerusalem,
uwise intetho ezingcweleni, uprofete ngomhlaba wakwaSirayeli.

<span id="an_21:3">21:3</span> Yithi kumhlaba wakwaSirayeli, Utsho
uYehova ukuthi, Yabona, ndikuchasile; ndirhola ikrele lam esingxotyeni
salo, ndinqumle kuwe ilungisa nongendawo.

<span id="an_21:4">21:4</span> Ngenxa ke enokuba ndiya kunqumla kuwe
ilungisa nongendawo, ngako oko liya kuphuma ikrele lam esingxotyeni
salo, liye enyameni yonke, lithabathele ezantsi lise entla;

<span id="an_21:5">21:5</span> yazi yonke inyama, ukuba mna Yehova
ndilirholile ikrele lam esingxotyeni salo; alisayi kuba sabuya libuye.

<span id="an_21:6">21:6</span> Wena ke, nyana womntu, ncwina; uqhekeke
amanqe, uncwine nangobukrakra, emehlweni abo.

<span id="an_21:7">21:7</span> Kothi, xa bathe kuwe, Uncwinelani na?
uthi, Kungenxa yeendaba, ngokuba zisiza; kuya kunyibilika zonke
iintliziyo, ziwe zonke izandla, incame yonke imimoya, amadolo onke
angabi namandla. Yabona, ziyeza, ziya kubakho; itsho iNkosi uYehova.

<span id="an_21:8">21:8</span> Kwafika ilizwi likaYehova kum, lisithi,

<span id="an_21:9">21:9</span> Nyana womntu, profeta uthi, Utsho uYehova
ukuthi, Ikrele, ikrele liloliwe, likhazimlisiwe nokukhazimliswa.

<span id="an_21:10">21:10</span> Liloliwe ukuze lixhele libulale;
likhazimlisiwe ukuze limenyezele njengombane. Ngesiba nemihlali sithi,
Intonga yonyana wam le icekisa imithi yonke na?

<span id="an_21:11">21:11</span> Linikelwe ukuba likhazimliswe,
liphathwe ngesandla; liloliwe ikrele elo, likhazimlisiwe elo, ukuba
linikelwe esandleni sombulali.

<span id="an_21:12">21:12</span> Khala ubhomboloze, nyana womntu;
ngokuba lithene mbende nabantu bam, lithene mbende nezikhulu zonke
zakwaSirayeli; zizisulu zekrele kunye nabantu bam; ngako oko tywakraza
ethangeni.

<span id="an_21:13">21:13</span> Ngokuba sekucikidiwe; hi, kothini na
ukuba nentonga ecekisayo? Akuyi kuba njalo; itsho iNkosi uYehova.

<span id="an_21:14">21:14</span> Wena ke nyana womntu, profeta,
utywakraze izandla; liphindwe okwesithathu ikrele, ikrele lababuleweyo;
likrele lobuleweyo, lalowo mkhulu, elibarawulayo.

<span id="an_21:15">21:15</span> Ukuze intliziyo ithe amandla, zande
izikhubekiso, ndiwamisele amasango abo onke ikrele elijikajikayo. Awu!
Lenzelwe ukuba libe njengombane, lithiwe rhuthu ukuba libulale.

<span id="an_21:16">21:16</span> Tyekela ngasekunene, guqukela ekhohlo,
apho lubhekisa khona uhlangothi lwakho.

<span id="an_21:17">21:17</span> Nam ndiya kuzitywakraza izandla zam,
ndibupholise ubushushu bam, mna Yehova ndithethile.

<span id="an_21:18">21:18</span> Kwafika kum ilizwi likaYehova, lisithi,

<span id="an_21:19">21:19</span> Wena ke, nyana womntu, zimisele
iindlela ezimbini, ukuze lizengazo ikrele lokumkani waseBhabheli;
maziphume zweni-nye zombini, ukrole umalathiso, uwukrole emantloko
endlela yomzi.

<span id="an_21:20">21:20</span> Misa indlela, ukuze ikrele lifike
eRabha yoonyana baka-Amon, nakwelakwaYuda, eYerusalem enqatyisiweyo.

<span id="an_21:21">21:21</span> Kuba ukumkani waseBhabheli umise
ekwahlukaneni kweendlela, emantloko eendlela zombini, ukuze ahlabe
isihlabo; uhlukuhla iintolo, ubuza kwimilondekhaya, ukhangela
esibindini.

<span id="an_21:22">21:22</span> Esandleni sakhe sokunene isihlabo
sihlabe iYerusalem, ukuze kumiswe izinto zokutyhomfa, uhlatywe umkhosi
wokubulala, kuphakanyiswe izwi lokuduma, kumiswe izinto zokutyhomfa
emasangweni, kufunjwe udonga lokungqinga, kwakhiwe iinqaba zokubonisela.

<span id="an_21:23">21:23</span> Soba njengesihlabo esikhohlakeleyo kubo
emehlweni abo, bafungelwe izifungo bona; ke yena wokhumbuza ubugwenxa,
ukuze baxhakamfulwe.

<span id="an_21:24">21:24</span> Ngako oko itsho iNkosi uYehova ukuthi,
Ngenxa yokukhumbuza kwenu ubugwenxa benu, ekutyhilekeni kwezikreqo zenu,
ukuze zibonakale izono zenu ezintlondini zenu zonke; ngenxa
yokukhunjulwa kwenu, niya kuxhakamfulwa ngesandla.

<span id="an_21:25">21:25</span> Wena ke, mbulawa ungendawo, sikhulu
sakwaSirayeli, umini yakho ifikileyo ngexesha lobugwenxa bokuphela,
itsho iNkosi uYehova ukuthi,

<span id="an_21:26">21:26</span> Luya kususwa unkontsho, sithulwe
nesithsaba; oko koko, namhla kunamhla; okuthobekileyo kuya
kuphakanyiswa, okuphakamileyo kuya kuthotywa.

<span id="an_21:27">21:27</span> Ndiya kukuphenula ndikuphenule,
ndikuphenule; kwanako oko akuyi kuba kuko, koda kufike lowo kukokwakhe
ukugweba; ndikunike yena.

<span id="an_21:28">21:28</span> Wena ke, nyana womntu, profeta uthi,
Itsho iNkosi uYehova ngokusingisele koonyana baka-Amon, ngokusingisele
kungcikivo lwabo, ukuthi, Ikrele, ikrele lirholelwe ukuba libulale;
likhazimlisiwe ukuba lidle, ukuba libe njengombane.

<span id="an_21:29">21:29</span> Bekubonela inkohlakalo nje, bekuhlabela
amanga nje, liya kukubeka ke ezintanyeni zabangendawo ababuleweyo,
abamini iya kufika ngexesha lobugwenxa bokuphela.

<span id="an_21:30">21:30</span> Libuyisele esingxotyeni salo. Endaweni
odalelwe kuyo, ezweni lemvelo yakho, ndiya kukugweba.

<span id="an_21:31">21:31</span> Ndiya kuthulula phezu kwakho ubhavumo
lwam. Ndiya kukubasela ngomlilo wokuphuphuma komsindo wam, ndikunikele
esandleni samadoda azizityhakala, iingcibi ezonakalisayo.

<span id="an_21:32">21:32</span> Uya kuba kukudla komlilo; igazi lakho
liya kuba phakathi kwelizwe; akuyi kukhunjulwa; kuba mna Yehova
ndithethile.

<span id="an_22:1">22:1</span> Kwafika ilizwi likaYehova kum, lisithi,

<span id="an_22:2">22:2</span> Wena ke, nyana womntu, uza kuwugweba na?
Uza kuwugweba na umzi wamagazi? Wazise ke onke amasikizi awo.

<span id="an_22:3">22:3</span> Uze uthi, Itsho iNkosi uYehova ukuthi,
Mzindini, uphalaza igazi esazulwini sawo, ukuze lifike ixesha lawo,
wenze izigodo kuwo ukuze ube yinqambi!

<span id="an_22:4">22:4</span> Ngegazi lakho olithululeyo uzeke ityala,
nangezigodo zakho ozenzileyo uzenze inqambi, wazisondeza iimini zakho,
wafika eminyakeni yakho. Ngenxa yoko ndikwenza into yengcikivo
ezintlangeni, nento yokucukucezwa kuwo onke amazwe.

<span id="an_22:5">22:5</span> Abakufuphi nabakude kuwe baya
kukucukuceza; unegama lobunqambi, unesaqunge esikhulu.

<span id="an_22:6">22:6</span> Yabona, izikhulu zakwaSirayeli, saseso
ngokwengalo yaso, zibe zikuwe, ukuze ziphalaze igazi.

<span id="an_22:7">22:7</span> Uyise nonina babacukucezela kuwe;
owasemzini bamcudisela esazulwini sakho; iinkedama nabahlolokazi
babaxinzelela phantsi kuwe.

<span id="an_22:8">22:8</span> Iingcwele zam uzidelile, neesabatha zam
uzihlambele.

<span id="an_22:9">22:9</span> Amadoda anentlebendwane abekuwe, ukuze
aphalaze igazi; adlela ezintabeni kuwe, enza amanyala esazulwini sakho.

<span id="an_22:10">22:10</span> Ubuze booyise butyhilelwe kuwe;
oyinqambi ngokuba nomzi bamdlwengulela kuwe.

<span id="an_22:11">22:11</span> Omnye wenza amasikizi nomfazi
wommelwane wakhe; omnye umenza inqambi umolokazana wakhe ngobugqwirha;
omnye udlwengula udade wabo, intombi kayise, kuwe.

<span id="an_22:12">22:12</span> Bamkela izicengo bekuwe, ukuze
baphalaze igazi; wena udle abantu ngemali, wathabatha inzala yemboleko:
uyamdla ummelwane wakho ngokucudisa; undilibele; itsho iNkosi uYehova.

<span id="an_22:13">22:13</span> Yabona, nditywakraza izandla zam ngenxa
yenzuzo yakho embi oyizuzileyo, nangenxa yamagazi akho asesazulwini
sakho.

<span id="an_22:14">22:14</span> Intliziyo yakho iya kuma na? Izandla
zakho ziya kuthi nkqi na, ngemihla endiya kukuphatha ngayo? Mna Yehova
ndithethile, ndiya kwenza ke.

<span id="an_22:15">22:15</span> Ndiya kukuphangalalisela ezintlangeni,
ndikuchithachithe emazweni, ndibugqibele ubunqambi bakho kuwe.

<span id="an_22:16">22:16</span> Wozihlambela emehlweni eentlanga, wazi
ukuba ndinguYehova.

<span id="an_22:17">22:17</span> Kwafika ilizwi likaYehova kum, lisithi,

<span id="an_22:18">22:18</span> Nyana womntu, indlu kaSirayeli isuke
yaba ligwebu lentsimbi kum; bonke bephela baba lubhedu nebhekile
nesinyithi nelothe, phakathi eziko; baba ligwebu lesilivere.

<span id="an_22:19">22:19</span> Ngako oko itsho iNkosi uYehova ukuthi,
Ngenxa yokuba naba ligwebu lentsimbi nonke niphela, ngako oko, yabonani,
ndiya kunibutha esazulwini seYerusalem.

<span id="an_22:20">22:20</span> Njengokuhlanganiselwa kwesilivere
nobhedu nesinyithi nelothe nebhekile phakathi eziko, ukuba umlilo
uzifuthe, ukuze zinyibilike: ndiya kwenjenjalo ukunibutha ngomsindo wam,
nangobushushu bam, ndinifake, ndininyibilikise.

<span id="an_22:21">22:21</span> Ndonifumba, ndifuthe umlilo
wokuphuphuma komsindo wam kuni, ninyibilike phakathi kwawo.

<span id="an_22:22">22:22</span> Njengokuba isilivere inyibilikiswa
phakathi eziko, niya kwenjenjalo ukunyibilikiswa phakathi kwayo; nazi
ukuba mna Yehova ndibuthulule ubushushu bam phezu kwenu.

<span id="an_22:23">22:23</span> Kwafika ilizwi likaYehova kum, lisithi,

<span id="an_22:24">22:24</span> Nyana womntu, yithi kulo, Ulilizwe
elizulu lingasiyo, elinganelwayo ngomhla wobhavumo.

<span id="an_22:25">22:25</span> Lucebo lwabaprofeti balo esazulwini
salo. Njengengonyama ebharhulayo, eqwenga inyamakazi, badla imiphefumlo;
bahlutha into eqwetyiweyo nenqabileyo; bandisa abahlolokazi balo
esazulwini salo.

<span id="an_22:26">22:26</span> Ababingeleli balo bayawugonyamela
umyalelo wam, bazihlambele iingcwele zam; abacaluli phakathi kokungcwele
nokuhlambelayo, ababonisi mahluko kokuyinqambi nokuhlambulukileyo;
bayawafihla amelulo abo kwiisabatha zam, ndihlanjelwe esazulwini sabo.

<span id="an_22:27">22:27</span> Abathetheli balo esazulwini salo
banjengeengcuka eziqwenga ixhoba, ukuba baphalaze igazi, batshabalalise
imiphefumlo, ukuze bazuze inzuzo embi.

<span id="an_22:28">22:28</span> Abaprofeti babatyabeka ngodaka
olulephukayo, bebona imibono yenkohlakalo, bebahlabela izihlabo
ezingamanga, besithi, Itsho iNkosi uYehova; kanti uYehova akathethanga.

<span id="an_22:29">22:29</span> Abantu belizwe elo bayacudisa,
bayaphanga, baxinzelela phantsi usizana nehlwempu, bacudise owasemzini
ngokungesesikweni.

<span id="an_22:30">22:30</span> Ndafuna kubo indoda engaba luthango
phakathi, ime ethutyeni phambi kwam, ikhusele ilizwe elo, ukuze
ndingalitshabalalisi; ke andiyifumani.

<span id="an_22:31">22:31</span> Ngoko ke ndithulula ubhavumo lwam phezu
kwabo, ndibagqibele ngomlilo wokuphuphuma komsindo wam, ndibanike
ngokwendlela yabo entlokweni yabo; itsho iNkosi uYehova.

<span id="an_23:1">23:1</span> Kwafika ilizwi likaYehova kum, lisithi,

<span id="an_23:2">23:2</span> Nyana womntu, kwakukho abafazi ababini,
iintombi zamfazi mnye.

<span id="an_23:3">23:3</span> Bahenyuza eYiputa, bahenyuza
besebancinane; acofelwa khona amabele abo; zaphathwa khona iingono
zamabele zobuntombi babo.

<span id="an_23:4">23:4</span> Amagama abo ke nguNtente-yakhe omkhulu
kubo, noNtente-yam-kuye umsakwabo; baba ngabam, bazala oonyana
neentombi. Amagama abo nguSamari uNtente-yakhe, yiYerusalem
uNtente-yam-kuye.

<span id="an_23:5">23:5</span> UNtente-yakhe wahenyuza engumkam,
watshiswa kukukhanuka izithandane zakhe, ama-Asiriya, umelwane lwakhe:

<span id="an_23:6">23:6</span> abavethe iingubo ezimsi, amabamba
neerhuluneli, amadodana aluluhle onke ephela, abamahashe bekhwele
emahasheni.

<span id="an_23:7">23:7</span> Wakubhekisela kubo ukuhenyuza kwakhe,
koonyana baseAsiriya abaluluhle bonke bephela; wathi abo bonke
abetshiseka kukubakhanuka, wazenza inqambi ngezigodo zabo.

<span id="an_23:8">23:8</span> Akakuyeka nokuhenyuza kwakhe kwaseYiputa;
ngokuba ebuncinaneni bakhe babelala naye, baziphathe iingono zamabele
zobuntombi bakhe bona; bathululele ubufebe babo phezu kwakhe.

<span id="an_23:9">23:9</span> Ngako oko ndamnikela esandleni
sezithandane zakhe, esandleni soonyana baseAsiriya, abo abetshiseka
kukubakhanuka.

<span id="an_23:10">23:10</span> Bona babutyhila ubuze bakhe, bathabatha
oonyana bakhe neentombi zakhe, bambulala ngekrele; waba
ngundaba-mlonyeni kubafazi, bamgweba.

<span id="an_23:11">23:11</span> Wakubona oko umsakwabo,
uNtente-yam-kuye, waba mandundu kunaye ukutshiseka kwakhe kukukhanuka,
kwaba mandundu ukuhenyuza kwakhe kunokuhenyuza kodade wabo.

<span id="an_23:12">23:12</span> Watshiseka kukubakhanuka oonyana
baseAsiriya, amabamba, neerhuluneli, umelwane lwakhe, abavethe
ezimbejembeje; abamahashe bekhwele emahasheni, amadodana aluluhle onke
ephela.

<span id="an_23:13">23:13</span> Ndabona ukuba uzenze inqambi,
bandlela-nye bobabini.

<span id="an_23:14">23:14</span> Wongeza ekuhenyuzeni kwakhe; wabona
amadoda ezotywe eludongeni, imifanekiso yamaKaledi ezotywe ngeqabo
elibomvu,

<span id="an_23:15">23:15</span> enxibe iinqwemesha ezinqeni,
eneenkontsho ezimfakamfele ezintloko, ebonakala engabaphathi-mikhosi
onke ephela, efana noonyana baseBhabheli, belamaKaledi, izwe lokuzalwa
kwabo.

<span id="an_23:16">23:16</span> Watshiseka kukuwakhanuka, amehlo akhe
akuwabona; wathuma abathunywa kwelamaKaledi.

<span id="an_23:17">23:17</span> Beza ke kuye oonyana baseBhabheli
esililini sokuncokolisa, bamenza inqambi ngobufebe babo; wazenza inqambi
ngabo; wancothuka kubo umphefumlo wakhe.

<span id="an_23:18">23:18</span> Wakutyhila ukuhenyuza kwakhe,
wabutyhila ubuze bakhe, wancothuka ke umphefumlo wam kuye, njengoko
umphefumlo wam wancothukayo kumsakwabo.

<span id="an_23:19">23:19</span> Wongeza ke ukuhenyuza kwakhe,
ngokukhumbula imihla yobuncinane bakhe, awahenyuza ngayo ezweni
leYiputa.

<span id="an_23:20">23:20</span> Watshiseka kukuwakhanuka amakrexe akhe,
anyama ziziinyama zamaesile, amakhanuko awo angamakhanuko amahashe.

<span id="an_23:21">23:21</span> Wamana ukhumbula amanyala obuncinane
bakho, oko amaYiputa abephathe iingono zamabele akho, ngenxa yamabele
obuncinane bakho.

<span id="an_23:22">23:22</span> Ngako oko, Ntente-yam-kuye, itsho
iNkosi uYehova ukuthi, Yabona, ndikuxhokonxela izithandane zakho, ezo
uncothukileyo kuzo umphefumlo wakho; ndizizise phezu kwakho, zivela
ngeenxa zonke:

<span id="an_23:23">23:23</span> oonyana baseBhabheli namaKaledi onke,
abaveleli, izikhulu, iinduna, benoonyana bonke baseAsiriya, amadodana
aluluhle, amabamba neerhuluneli, bonke bephela, nabaphathi-mikhosi,
namaphakathi, bengabakhweli bamahashe bonke bephela.

<span id="an_23:24">23:24</span> Baya kukufikela benezikhali, neenqwelo
zokulwa, neevili, benesikhungu sezizwe; babhekise kuwe iingweletshetshe
namakhaka nezigcina-ntloko ngeenxa zonke. Ndolunikela kubo ugwebo, ukuba
bakugwebe ngokwamasiko abo,

<span id="an_23:25">23:25</span> ndikunikele ebukhweleni bam, bakuphathe
ngobushushu. Baya kususa impumlo yakho neendlebe zakho, nento yakho
eseleyo iwe likrele. Bona baya kuthabatha oonyana bakho neentombi zakho;
nento yakho eseleyo itshiswe ngumlilo;

<span id="an_23:26">23:26</span> bakuhlube iingubo zakho, bazithabathe
iimpahla zakho zokuhomba.

<span id="an_23:27">23:27</span> Ndowaphelisa amanyala akho nokuhenyuza
kwakho kwasezweni laseYiputa, ungabi sawaphakamisela amehlo akho kuwo,
ungabi salikhumbula elaseYiputa.

<span id="an_23:28">23:28</span> Ngokuba itsho iNkosi uYehova ukuthi,
Yabona, ndiya kukunikela esandleni sabo ubathiyileyo, esandleni sabo
uncothukileyo kubo umphefumlo wakho.

<span id="an_23:29">23:29</span> Baya kukuphatha ngentiyo, bathabathe
konke ukuxelenga kwakho, bakushiye uze kanye, butyhileke ubuze
bokuhenyuza kwakho, namanyala akho, nokuhenyuza kwakho.

<span id="an_23:30">23:30</span> Kuya kwenzeka oko kuwe, ngenxa
yokuhenyuza kwakho ekulandeleni iintlanga, ngenxa enokuba uzenze inqambi
ngezigodo zazo.

<span id="an_23:31">23:31</span> Uhambe ngendlela yomsakwenu;
ndoyinikela ke indebe yakhe esandleni sakho.

<span id="an_23:32">23:32</span> Itsho iNkosi uYehova ukuthi, Uya
kuyisela indebe yomsakwenu, yona leyo inzulu, ibanzi; iya kuba
yintlekisa nesigculelo, ngokuba inombilini omkhulu.

<span id="an_23:33">23:33</span> Uya kuzala kukunxila nasisingqala;
yindebe yakwankangala kankangala indebe yodade wenu uSamari.

<span id="an_23:34">23:34</span> Uya kuyisela ke, uyifince, uwaqobe
amagophe ayo, uzijece ngawo amabele; ngokuba ndithethile, itsho iNkosi
uYehova.

<span id="an_23:35">23:35</span> Ngako oko itsho iNkosi uYehova ukuthi,
Ngenxa enokuba undilibele, wandiphosa emva komhlana wakho, uya
kuwathwala nokuwathwala amanyala akho nokuhenyuza kwakho.

<span id="an_23:36">23:36</span> Wathi uYehova kum, Nyana womntu, uza
kubagweba na ooNtente-yakhe noNtente-yam-kuye? Baxelele ke amasikizi
abo.

<span id="an_23:37">23:37</span> Ngokuba bakrexezile, izandla zabo
zinegazi; bakrexezene nezigodo zabo; kananjalo oonyana babo, ababazalela
mna, babacandisele kuzo, ukuba batshiswe ngumlilo.

<span id="an_23:38">23:38</span> Babuye benza noku kum: bayenze inqambi
ingcwele yam kwangayo loo mini, bazihlambela iisabatha zam;

<span id="an_23:39">23:39</span> bakuzisikela izigodo zabo oonyana babo,
bangena ke engcweleni yam kwangayo loo mini, ukuze bayihlambele; yabona
benjenjalo endlwini yam phakathi.

<span id="an_23:40">23:40</span> Phezu koko bathumele kumadoda avela
kude, kwathunyelwa kuwo umthunywa; yabona, afika; wona lawo wazihlambayo
umzimba ngenxa yawo, waziqaba amehlo ngomsizi, wavathela wona izivatho
zakho;

<span id="an_23:41">23:41</span> wahlala esingqengqelweni
esinobuqaqawuli, alungiselwa isithebe phambi kwaso, wabeka ke kuso
isiqhumiso sam neoli yam.

<span id="an_23:42">23:42</span> Izwi lengxokolo latyondyoloza khona.
Kumadoda aseluninzini loluntu kwaziswa abaseli basentlango, babafaka
izacholo ezihlahleni zabo, nezithsaba zokuhomba ezintlokweni zabo.

<span id="an_23:43">23:43</span> Ndathi ke kulowo oselehagele
ekukrexezeni, Ngokunje uhenyuzo lwakhe luya kukrexeza, lona ngokwalo.

<span id="an_23:44">23:44</span> Bamngena ke njengoko kungenwa ngako
kumfazi olihenyukazi: benjenjalo ukumngena uNtente-yakhe,
noNtente-yam-kuye, abo bafazi banamanyala.

<span id="an_23:45">23:45</span> Ke amadoda angamalungisa, wona ke aya
kubagweba ngokwesiko labakrexezikazi, nangokwesiko labaphalazi begazi;
ngokuba bengabakrexezikazi, zinegazi izandla zabo.

<span id="an_23:46">23:46</span> Ngokuba itsho iNkosi uYehova ukuthi,
Ndiya kubanyusela ibandla, ndibanikele ekunqakulweni nasekuphangweni;

<span id="an_23:47">23:47</span> ibandla libaxulube ngamatye, libasike
ngamakrele alo. Liya kubabulala oonyana babo neentombi zabo, lizitshise
izindlu zabo;

<span id="an_23:48">23:48</span> ndiwaphelise amanyala ezweni,
bathethiseke abafazi bonke, bangenzi ngokwamanyala enu.

<span id="an_23:49">23:49</span> Baya kuwabeka ke amanyala enu phezu
kwenu, nizithwale izono zezigodo zenu; nazi ukuba ndiyiNkosi uYehova.

<span id="an_24:1">24:1</span> Kwafika ilizwi likaYehova kum ngomnyaka
wesithoba, ngenyanga yeshumi, ngolweshumi enyangeni leyo, lisithi,

<span id="an_24:2">24:2</span> Nyana womntu, Zibhalele igama lale mini,
layo yona le mini; ukumkani waseBhabheli uyishicilele iYerusalem ngayo
yona le mini.

<span id="an_24:3">24:3</span> Uze uyizekelisele ngomzekeliso indlu
eneenkani, uthi kubo, Itsho iNkosi uYehova ukuthi, Beka imbiza eziko,
yibeke, kananjalo ugalele amanzi kuyo.

<span id="an_24:4">24:4</span> Hlanganisela kuyo iinyama zayo; zonke
iinyama ezilungileyo, umlenze negxalaba; yizalise ngamathambo
akhethiweyo.

<span id="an_24:5">24:5</span> Thabatha ezikhethiweyo zempahla
emfutshane, kananjalo amathambo uwafumbele iinkuni ngaphantsi kwayo.
Yibilise kakuhle; kananjalo amathambo ayo makaphekwe phakathi kwayo.

<span id="an_24:6">24:6</span> Ngako oko, itsho iNkosi uYehova ukuthi,
Yeha, mzindini unamagazi! Mbizandini inomhlwa, emhlwa ungasukiyo!
Yirhole inyama ngeenyama zayo; aliphumi nayo iqashiso.

<span id="an_24:7">24:7</span> Ngokuba igazi lawo liphakathi kwawo;
ulibeke engxondorheni ebalelelwe lilanga; awuliphalazanga emhlabeni,
ukuba liselelwe luthuli.

<span id="an_24:8">24:8</span> Ukuze kunyuke ubushushu, ukuze
iphindezelwe impindezelo, igazi lawo ndilibeke engxondorheni ebalelelwe
lilanga, ukuze lingaselelwa.

<span id="an_24:9">24:9</span> Ngako oko, itsho iNkosi uYehova ukuthi,
Yeha, mzindini unamagazi! Nam ndiya kuyenza ibe nkulu imfumba yeenkuni.

<span id="an_24:10">24:10</span> Fumba iinkuni, khwezela umlilo, vuthisa
inyama, ujiye umhluzi, atshe amathambo;

<span id="an_24:11">24:11</span> uyibeke phezu kwamalahle ayo,
ingasenanto phakathi, ukuze lufudumale lutshe ubhedu lwayo, bunyibilike
ubunqambi bayo phakathi kwayo, umhlwa wayo ugqibele.

<span id="an_24:12">24:12</span> Izidinisile ngemigushanxa; awuphumi
kuyo umhlwa wayo omninzi; mawube semlilweni umhlwa wayo.

<span id="an_24:13">24:13</span> Ebunqambini bakho ngamanyala; ngenxa
enokuba ndikuhlambulule, akwahlambuluka, akusayi kuhlambuluka
ebunqambini bakho, ndide ndibupholisele kuwe ubushushu bam.

<span id="an_24:14">24:14</span> Mna Yehova ndithethile; iyeza le nto,
ndiya kuyenza; andiyi kuyeka, andiyi kuba nanceba, andiyi kuzohlwaya.
Baya kukugweba ngokweendlela zakho nangokweentlondi zakho; itsho iNkosi
uYehova.

<span id="an_24:15">24:15</span> Kwafika ilizwi likaYehova kum, lisithi,

<span id="an_24:16">24:16</span> Nyana womntu, yabona, ndithabatha kuwe
intanda yamehlo akho ngesibetho; uze ungambambazeli, ungalili;
makungaphumi zinyembezi kuwe.

<span id="an_24:17">24:17</span> Gcuma uthe cwaka; uze ungenzi sijwili
ngabafileyo. Jikela unkontsho lwakho, unxibe iimbadada zakho ezinyaweni
zakho, ungazigqubutheli iindevu zakho eziphezu komlomo, ungasidli isonka
sabantu.

<span id="an_24:18">24:18</span> Ndathetha ke nabantu kusasa; ngokuhlwa
wafa umkam; ndenza ke ngengomso njengoko wayendiwisele umthetho ngako.

<span id="an_24:19">24:19</span> Bathi abantu kum, Akusixeleli na, ukuba
ezi zintozithini na kuthi, ukuba wenjenje?

<span id="an_24:20">24:20</span> Ndathi kubo, Kwafika ilizwi likaYehova
kum, lisithi,

<span id="an_24:21">24:21</span> Yithi kwindlu kaSirayeli, Itsho iNkosi
uYehova ukuthi, Yabonani, ndiya kuyingcolisa ingcwele yam, iqhayiya
lamandla enu, intanda yamehlo enu, isizondelelo somphefumlo wenu, bawe
likrele oonyana benu neentombi zenu enibashiyileyo.

<span id="an_24:22">24:22</span> Niya kwenza ke njengoko ndenze ngako:
iindevu eziphezu komlomo aniyi kuzigqubuthela, ningasidli isonka
sabantu;

<span id="an_24:23">24:23</span> iinkontsho zenu ziya kuba sentloko
kuni, neembadada zenu zibe sezinyaweni zenu; aniyi kumbambazela, nilile;
ke niya kungcungcutheka ebugwenxeni benu, nigcume, omnye ekhangele
komnye.

<span id="an_24:24">24:24</span> UHezekile woba sisimanga kuni; niya
kwenza njengako konke akwenzileyo; ekuzeni kwako oko, niya kwazi ukuba
ndiyiNkosi uYehova.

<span id="an_24:25">24:25</span> Wena ke, nyana womntu, inyaniso, mini
ndithabatha kubo inqaba yabo, imihlali yesihombo sabo, intanda yamehlo
abo, into abaphakamisela kuyo umphefumlo wabo, oonyana babo neentombi
zabo:

<span id="an_24:26">24:26</span> ngayo loo mini kuya kufika osindileyo
kuwe, avakalise oko ezindlebeni zakho.

<span id="an_24:27">24:27</span> Ngayo loo mini uya kuvuleka umlomo
wakho, kunye nosindileyo lowo; uthethe, ungabi saba sisidenge; ube
sisimanga kubo; bazi ukuba ndinguYehova.

<span id="an_25:1">25:1</span> Kwafika ilizwi likaYehova kum, lisithi,

<span id="an_25:2">25:2</span> Nyana womntu, bhekisa ubuso bakho
koonyana baka-Amon, uprofete ngabo,

<span id="an_25:3">25:3</span> uthi koonyana baka-Amon, Liveni ilizwi
leNkosi uYehova. Itsho iNkosi uYehova ukuthi, Ngenxa enokuba usithi
kwingcwele yam, Tshotsho! ngokuba ihlanjelwe; nakumhlaba wakwaSirayeli,
Tshotsho! ngokuba wenziwe kwaba senkangala; nakwindlu yakwaYuda,
Tshotsho! ngokuba bathinjiwe:

<span id="an_25:4">25:4</span> ngako oko, yabona, ndikunikela koonyana
basempumalanga, ukuba bamele kuwe, bamise iingqili zabo kuwe, benze
neendawo zokuhlala kwabo kuwe. Bona baya kudla iziqhamo zakho, basele
amasi akho.

<span id="an_25:5">25:5</span> Ndiya kuyenza iRabha ibe likriwa
leenkamela, eloonyana baka-Amon ndilenze libe yindawo yokubutha
kwemihlambi; nazi ukuba ndinguYehova.

<span id="an_25:6">25:6</span> Ngokuba itsho iNkosi uYehova ukuthi,
Ngenxa enokuba ubethe esandleni sakho, wangqisha ngonyawo, wawuvuyela
umhlaba wakwaSirayeli ngokucekisa komphefumlo:

<span id="an_25:7">25:7</span> ngako oko, yabona, ndisolula phezu kwakho
isandla sam, ndikunikele ezintlangeni, ukuba ube lixhoba, ndikunqumle
ezizweni, ndikwenze udake, ungabikho emazweni. Ndiya kukutshabalalisa;
wazi ukuba ndinguYehova.

<span id="an_25:8">25:8</span> Itsho iNkosi uYehova ukuthi, Ngenxa
enokuba besithi ooMowabhi, noSehire, Yabonani, injengeentlanga zonke
indlu yakwaYuda:

<span id="an_25:9">25:9</span> ngako oko, yabonani, ndivula icala
likaMowabhi, ndithabathela emizini yakhe, kwesekupheleni kwakhe, eligugu
lelizwe, iBhete-yeshimoti, neBhahali-mehon, ndise eKiriyatayim.

<span id="an_25:10">25:10</span> Ndolivulela oonyana basempumalanga,
kunye neloonyana baka-Amon, ndibanike limiwe, ukuze bangabi sakhunjulwa
ezintlangeni oonyana baka-Amon;

<span id="an_25:11">25:11</span> ndenze izigwebo kwaMowabhi; bazi ukuba
ndinguYehova.

<span id="an_25:12">25:12</span> Itsho iNkosi uYehova ukuthi, Ngenxa
enokuba uEdom esebenze ngokuphindezela impindezelo kwindlu yakwaYuda,
wazeka ityala elikhulu ngokuphindezela kubo:

<span id="an_25:13">25:13</span> ngako oko itsho iNkosi uYehova ukuthi,
Ndiya kusolula isandla sam naphezu kwelakwaEdom, ndinqumle kulo umntu
nenkomo; ndilibharhise, kuthabathele kwaTeman; bawe likrele, kuse
nakwaDedan.

<span id="an_25:14">25:14</span> Ndiya kuphindezela kwaEdom ngesandla
sabantu bam amaSirayeli, benze kwaEdom ngokomsindo wam nangokobushushu
bam; bakwazi ke ukuphindezela kwam; itsho iNkosi uYehova.

<span id="an_25:15">25:15</span> Itsho iNkosi uYehova ukuthi, Ngenxa
yokwenza kwamaFilisti ngempindezelo, ephindezela ngempindezelo, ecekisa
emphefumlweni, esonakalisa, enobutshaba obungunaphakade:

<span id="an_25:16">25:16</span> ngako oko itsho iNkosi uYehova ukuthi,
Yabona, ndiya kusolula isandla sam phezu kwamaFilisti, ndiwanqumle
amaKreti, ndiwatshabalalise amasalela aselunxwemeni lolwandle.

<span id="an_25:17">25:17</span> Ndiya kwenza kuwo iimpindezelo
ezinkulu, ezishushu; bazi ukuba ndinguYehova, ekwenzeni kwam impindezelo
kuwo.

<span id="an_26:1">26:1</span> Kwathi ngomnyaka weshumi elinamnye,
ngolokuqala enyangeni leyo, kwafika ilizwi likaYehova kum, lisithi,

<span id="an_26:2">26:2</span> Nyana womntu, ngenxa enokuba iTire isithi
ngeYerusalem, Tshotsho! lwaphukile ucango lwezizwe; luvulekele kum;
ndiya kuchuma mna, ibe linxuwa yona!

<span id="an_26:3">26:3</span> ngako oko, itsho iNkosi uYehova ukuthi,
Yabona, ndikuchasile, Tire. Ndiya kukunyusela iintlanga ezininzi,
njengokuba ulwandle lunyusa amaza alo;

<span id="an_26:4">26:4</span> ziziqhuqhe iindonga zaseTire,
zizigungxule iinqaba zakho ezinde. Ndolutshayela uthuli lwayo kuyo,
ndiyenze ibe yingxondorha ebalelelwe lilanga.

<span id="an_26:5">26:5</span> Iya kuba yindawo yokwanekela iminatha
phakathi kolwandle; ngokuba ndithethile, itsho iNkosi uYehova; ibe
lixhoba leentlanga.

<span id="an_26:6">26:6</span> Namagxamesi ayo asemaphandleni aya
kubulawa ngekrele; bazi ukuba ndinguYehova.

<span id="an_26:7">26:7</span> Ngokuba itsho iNkosi uYehova ukuthi,
Yabona, iTire ndiya kuyizisela uNebhukadenetsare ukumkani waseBhabheli,
evela entla, ukumkani wookumkani, enamahashe neenqwelo zokulwa,
nabakhweli, nesikhungu sabantu, nabantu abaninzi.

<span id="an_26:8">26:8</span> Amagxamesi akho asemaphandleni uya
kuwabulala ngekrele, akumisele inqaba yokubonisela, afumbe kuwe udonga
lokungqinga, akumisele ikhusi lamakhaka;

<span id="an_26:9">26:9</span> abhekise ezindongeni zakho iimpahla zakhe
zokutyhomfa, azidilize iinqaba zakho ezinde ngeentsimbi zakhe.

<span id="an_26:10">26:10</span> Ngenxa yoninzi lwamahashe akhe, uthuli
lwawo luya kukugubungela; iindonga zakho ziya kunyikima ngenxa yesandi
sabakhweli, neseevili, neseenqwelo zokulwa, ekungeneni kwakhe ngamasango
akho, njengabangena emzini oqhekezwayo.

<span id="an_26:11">26:11</span> Ngamanqina amahashe akhe uya kuzigqusha
izitrato zakho zonke; uya kubabulala abantu bakho ngekrele, iintsika
zakho ezinamandla aziwise emhlabeni.

<span id="an_26:12">26:12</span> Baya kubuthimba ubutyebi bakho,
bayiphange into orhweba ngayo, bazigunguxule iindonga zakho, bazidilize
izindlu zakho ezinqwenelekayo, bawatshonise emanzini amatye akho,
nemithi yakho, nothuli lwakho.

<span id="an_26:13">26:13</span> Ndoluphelisa ulwandile lweengoma zakho,
singabi saviwa isandi seehadi zakho.

<span id="an_26:14">26:14</span> Ndokwenza ube yingxondorha ebalelelwe
lilanga; uya kuba yindawo yokwaneka iminatha. Akusayi kuba sakhiwa;
ngokuba mna Yehova ndithethile; itsho iNkosi uYehova.

<span id="an_26:15">26:15</span> Itsho iNkosi uYehova kwiTire, ukuthi,
Aziyi kunyikima na iziqithi ngenxa yesithonga sokuwa kwakho, ekuncwineni
kwabangxwelerhiweyo, ekubulaweni kwabaphakathi kwakho?

<span id="an_26:16">26:16</span> Ziya kuhla ezitroneni zabo bonke
abazizikhulu zolwandle, bazisuse iingubo zabo zokwaleka, bazihlube
iingubo zabo ezimfakamfele; bambathe ukugubha, bahlale phantsi
emhlabeni, bagubhe ngamaphanyazo onke, bamangaliswe nguwe.

<span id="an_26:17">26:17</span> Baya kukuphakamisela isijwili, bathi
kuwe, Yoo! Utheni na ukudaka, wena ubumiwe ngabeelwandle, wena mzindini
udumileyo, owawomelele elwandle, wona nabemi bawo, obe ubaqhiphukisa
umbilini abemi bawo bonke!

<span id="an_26:18">26:18</span> Ngoku ziyagubha iziqithi ngomhla wokuwa
kwakho, zikhwankqiswe iziqithi eziselwandle ngenxa yokuphela kwakho.

<span id="an_26:19">26:19</span> Ngokuba itsho iNkosi uYehova ukuthi,
Ekukwenzeni kwam ube ngumzi olinxuwa, njengemizi engasamiweyo;
ekuwanyuseni kwam phezu kwakho amanzi anzongonzongo, akugubungele amanzi
amaninzi:

<span id="an_26:20">26:20</span> ndiya kukuhlisela kwabahle baya
emhadini, ndikuse ebantwini basendaleni, ndikuhlalise ezweni
langaphantsi, emanxuweni asendaleni nabahle baya emhadini, ukuze
ungamiwa; ndenze ubukhazikhazi ezweni labahleliyo.

<span id="an_26:21">26:21</span> Ndokwenza ube sisikhwankqiso,
ungabikho; bakufune, bangabi sakufumana naphakade; itsho iNkosi uYehova.

<span id="an_27:1">27:1</span> Kwafika ilizwi likaYehova kum, lisithi,

<span id="an_27:2">27:2</span> Wena ke, nyana womntu, yiphakamisele
isimbonono iTire.

<span id="an_27:3">27:3</span> Yithi kwiTire, Wena uhleliyo ezingenweni
zolwandle, mrhwebelikazi wezizwe eziqithini ezininzi, itsho iNkosi
uYehova ukuthi, Tire, uthi wena, Ndimhle kwaphela.

<span id="an_27:4">27:4</span> Isembilinini yeelwandle imida yakho,
abakhi bakho bakwenze wamhle kwaphela.

<span id="an_27:5">27:5</span> Ngemisipres yaseSenire bakwakhele zonke
iideke zakho, bathabatha imisedare yaseLebhanon ukwenza imasti kuwe.

<span id="an_27:6">27:6</span> Bawenza ngemioki yaseBhashan amaphini
akho okubheqa; izihlalo zakho bazenza ngeempondo zeendlovu, ezifakelwe
emigalagaleni yaseziqithini zamaKiti.

<span id="an_27:7">27:7</span> Ilinen ecikizekileyo emfakamfele
yaseYiputa yaba iyiseyile yakho, ukuba ibe yibhanile kuwe; ingubo emsi
nemfusa yaseziqhithini zakwaElisha yaba ngumthunzi wakho.

<span id="an_27:8">27:8</span> Abemi baseTsidon neArvadi baye
bengababheqi bakho; izilumko zakho, Tire, zaba phakathi kwakho, zaba
ngabaqhubi bakho.

<span id="an_27:9">27:9</span> Amadoda amakhulu aseGebhali nezilumko
zakhona ebe zikuwe, zaba ngabalungisi beentanda zakho. Yonke imikhombe
yolwandle ibe ikuwe, noomateloshe bayo, ukuba yanane urhwebo lwakho.

<span id="an_27:10">27:10</span> AmaPersi namaLudi namaPuti
ebesemkhosini wakho, engamadoda akho okulwa; abezixhoma kuwe
iingweletshetshe nezigcina-ntloko; akunika ubungangamela wona.

<span id="an_27:11">27:11</span> Oonyana baseArvadi babenomkhosi wakho
phezu kweendonga zakho ngeenxa zonke, namakroti abesezinqabeni zakho
ezinde; axhoma iingweletshetshe zawo ezindongeni zakho ngeenxa zonke;
wona akwenza wamhle kwaphela.

<span id="an_27:12">27:12</span> ITarshishe yarhwebelana nawe ngenxa
yobuninzi bobuncwane bonke, bakurholela isilivere, nesinyithi,
nebhekile, nelothe, ngeempahla zakho.

<span id="an_27:13">27:13</span> OoYavan noTubhali noMesheki
babengabarhwebeli bakho barhwebisana nawe ngeziqu zabantu nangeempahla
zobhedu.

<span id="an_27:14">27:14</span> Abendlu kaTogarma bakurholela amahashe
eenqwelo zokulwa, nawokukhwela, noondlebende, ngeempahla zakho.

<span id="an_27:15">27:15</span> Oonyana bakaDedan babengabarhwebeli
bakho; iziqithi ezininzi bezirhwebisana nawe, zakubuyisela iimpondo
zeendlovu nemisimbithi, yaba sisithabathaba.

<span id="an_27:16">27:16</span> UAram warhwebelana nawe ngenxa
yobuninzi bezinto ozenzayo, bakurholela iikarbhunkolo, neengubo
ezimfusa, nezimfakamfele, nelinen ecikizekileyo, nekorale, neerubhi,
ngeempahla zakho.

<span id="an_27:17">27:17</span> ElakwaYuda nelizwe lakwaSirayeli
belingabarhwebeli bakho; barhwebisana nawe ngengqolowa yaseMiniti
nangemiqhathane, nangobusi, nangeoli, nangamafutha aqholiweyo.

<span id="an_27:18">27:18</span> IDamasko yarhwebelana nawe, ngenxa
yobuninzi bezinto ozenzayo, ngenxa yobuninzi bobuncwane bonke, ngewayini
yaseHelebhon nangoboya begusha obuqaqambileyo.

<span id="an_27:19">27:19</span> OoVedan noYavan waseUzali baye
bekurholela intsimbi ekhandiweyo; ikasiya nekalamo bezisekurhwebeni
kwakho.

<span id="an_27:20">27:20</span> UDedan ubengumrhwebeli wakho wezidwashu
zokukhwela.

<span id="an_27:21">27:21</span> Elakwa-Arabhi nezikhulu zonke
zakwaKedare bezirhwebisana nawe, zarhwebisana nawe ngamatakane,
nangeenkunzi zeegusha, nangeenkunzi zeebhokhwe.

<span id="an_27:22">27:22</span> Abarhwebi bakwaShebha nabakwaRama baye
bengabarhwebeli bakho, bakurholela ubulawu bonke obuyintloko, namatye
onke anqabileyo, negolide, ngeempahla zakho.

<span id="an_27:23">27:23</span> OoHaran noKane noEden, abarhwebi
bakwaShebha, nabaseAsiriya, nabaseKilemadi, baye bengabarhwebeli bakho;

<span id="an_27:24">27:24</span> babengabarhwebeli bakho ngeengubo
ezintle kwaphela, nangeengubo zokwaleka ezimsi nezimfakamfele,
nangemichako emabalabala. Ezo zinto zithandelwe zaqiniswa ngamaqamesi,
ukuba ziye emarikeni yakho.

<span id="an_27:25">27:25</span> Iinqanawa zaseTarshishe bezingabathuthi
bakho nabolwananiso lwakho. Wachuma ke, wazuka kakhulu embilinini
yeelwandle.

<span id="an_27:26">27:26</span> Bakusa emanzini amakhulu ababheqi
bakho; umoya wasempumalanga wakwaphula embilinini yeelwandle.

<span id="an_27:27">27:27</span> Ubuncwane bakho neempahla zakho
othengise ngazo, nezinto zakho ozananileyo, noomateloshe bakho,
nabaqhubi bakho, nabalungisi beentanda zakho, nabananisi beento zakho
zokwananwa, namadoda akho onke okulwa aphakathi kwakho, kunye nesikhungu
sakho sonke esiphakathi kwakho, baphalala embilinini yeelwandle ngemini
yokuwa kwakho.

<span id="an_27:28">27:28</span> Ngenxa yezwi lokukhala labaqhubi bakho,
ayanyikima amadlelo.

<span id="an_27:29">27:29</span> Bayehla emikhombeni yabo bonke ababheqi
noomateloshe, bonke abaqhubi baselwandle, beze kuma emhlabeni.

<span id="an_27:30">27:30</span> Baya kulivakalisa ilizwi labo phezu
kwakho, bakhale kakrakra, bazigalele ngothuli ezintloko, bazigalele
ngothuthu.

<span id="an_27:31">27:31</span> Bozicheba iintloko ngenxa yakho,
babhinqe ezirhwexayo, bakulilele ngobukrakra bomphefumlo wabo,
bembambazela kakrakra.

<span id="an_27:32">27:32</span> Bokuphakamisela isimbonono esimemeni
sabo, bakwenzele isimbonono, besithi, Ngubani na onjengeTire,
onjengobethwe wathi cwaka embilinini yeelwandle?

<span id="an_27:33">27:33</span> Ekuphumeni kweempahla zakho othengise
ngazo ezilwandle, wahluthisa izizwe ezininzi; ngobuninzi bobuncwane
bakho nobolwananiso lwakho wabatyebisa ookumkani behlabathi.

<span id="an_27:34">27:34</span> Kungoku, waphukile nje, umkile
ezilwandle, ezinzulwini zamanzi; luwile nawe ulwananiso lwakho,
nesikhungu sakho sonke.

<span id="an_27:35">27:35</span> Bonke abemi beziqithi baya kumangaliswa
nguwe, ookumkani bazo babe namanwele benamanwele, buthe ntshwa ubuso
babo.

<span id="an_27:36">27:36</span> Abarhwebi abasezizweni baya kwenza
umsondlo; usuke wena ube sisikhwankqiso, ungabi sabakho naphakade.

<span id="an_28:1">28:1</span> Kwafika ilizwi likaYehova kum, lisithi,

<span id="an_28:2">28:2</span> Nyana womntu, Yithi kwinganga yeTire,
Itsho iNkosi uYehova ukuthi, Ngenxa enokuba intliziyo yakho iphakamile,
usithi, NdinguThixo, ndihleli esihlalweni soThixo embilinini yeelwandle;
phofu ungumntu, ungeThixo, nakuba uyenze intliziyo yakho
yanjengentliziyo yoThixo:

<span id="an_28:3">28:3</span> yabona, ulumke kambe nangaphezu
koDaniyeli; zonke izinto ezisitheleyo azisithelisiwe kuwe.

<span id="an_28:4">28:4</span> Ngobulumko bakho nangengqondo yakho
uzenzele ubuhandiba, wangenisa igolide nesilivere ebuncwaneni bakho.

<span id="an_28:5">28:5</span> Ngobuninzi bobulumko bakho ubandisile
ubuhandiba bakho, ngorhwebo lwakho, yaphakama intliziyo yakho
ngobuhandiba bakho.

<span id="an_28:6">28:6</span> Ngako oko, itsho iNkosi uYehova ukuthi,
Ngenxa enokuba wayenza intliziyo yakho yanjengentliziyo yoThixo,

<span id="an_28:7">28:7</span> ngako oko, uyabona, ndiya kukuzisela
abasemzini, abangcangcazelisi basezintlangeni; baburholele ubuhle
bobulumko bakho amakrele abo, bakuhlambele ukubengezela kwakho.

<span id="an_28:8">28:8</span> Baya kukuhlisela emhadini, ufe ngokufa
kwababuleweyo, embilinini yeelwandle.

<span id="an_28:9">28:9</span> Wotsho ubuye utsho na ukuthi,
NdinguThixo, phambi kombulali wakho? ungumntu nje, ungeThixo, esandleni
sokuhlabayo.

<span id="an_28:10">28:10</span> Uya kufa ukufa kwabangalukileyo
ngesandla sabasemzini, ngokuba ndithethile; itsho iNkosi uYehova.

<span id="an_28:11">28:11</span> Kwafika ilizwi likaYehova kum, lisithi,

<span id="an_28:12">28:12</span> Nyana womntu, mphakamisele isimbonono
ukumkani waseTire, uthi kuye, Itsho iNkosi uYehova ukuthi, Wena lutywino
lwesakhiwo esilinganiselweyo kakuhle, uzeleyo bubulumko, umhle kwaphela.

<span id="an_28:13">28:13</span> Ubuse-Eden emyezweni kaThixo; onke
amatye anqabileyo abe esisigubungelo sakho: isardiyo, netopazi,
nedayimani, nekrizolite, nebherilo, neyaspisi, nesafire, nekarbhunkolo,
nesmarado, negolide; umsebenzi weengqondi zakho nowamankazana akho waye
ukuwe; ngemini yokudalwa kwakho ezo zinto zalungiswa.

<span id="an_28:14">28:14</span> Waye uyikerubhi ethanjisiweyo,
egqubuthelayo; ndakwenza ke, waba sentabeni engcwele kaThixo,
wahambahamba phakathi kwamatye anomlilo.

<span id="an_28:15">28:15</span> Wagqibelela ngeendlela zakho, kususela
kwimini yokudalwa kwakho, kwada kwafumaneka ubugqwetha kuwe.

<span id="an_28:16">28:16</span> Ngobuninzi borhwebo lwakho umbilini
wakho wazala kukugonyamela, wona ke. Ndiya kulahla wena, ngokwento
engcolileyo, umke entabeni kaThixo; ndikutshabalalise, kerubhi
igqubuthelayo, usuke phakathi kwamatye anomlilo.

<span id="an_28:17">28:17</span> Intliziyo yakho iphakamile ngenxa
yobuhle bakho, ubonakalisile ubulumko bakho kunye nokubengezela kwakho.
Ndikukhahlela emhlabeni ndikwenze ube ngumbonelo phambi kokumkani.

<span id="an_28:18">28:18</span> Ngobuninzi bobugwenxa bakho,
ebugqwetheni borhwebo lwakho, uzihlambele iingcwele zakho; ndivelisa ke
umlilo kwaphakathi kwakho; uya kukutshisa wona, ndikwenze ube luthuthu
emhlabeni, emehlweni abo bonke abakubonayo.

<span id="an_28:19">28:19</span> Bonke abakwaziyo ezizweni baya
kumangaliswa nguwe, usuke ube sisikhwankqiso, ungabuyi ubekho naphakade.

<span id="an_28:20">28:20</span> Kwafika ilizwi likaThixo kum, lisithi,

<span id="an_28:21">28:21</span> Nyana womntu, bhekisa ubuso bakho
eTsidon, uprofete ngayo.

<span id="an_28:22">28:22</span> Yithi, Itsho iNkosi uYehova ukuthi,
Uyabona, ndikuchasile, Tsidon; ndiya kuzizukisa phakathi kwakho; bazi
ukuba ndinguYehova, ekwenzeni kwam izigwebo kuyo, ndizingcwalisele kuyo.

<span id="an_28:23">28:23</span> Ndiya kuthumela kuyo indyikitya yokufa
negazi ezitratweni zayo; bawe abangxwelerhiweyo phakathi kwayo likrele,
eliyifikelayo ngeenxa zonke; bazi ukuba ndinguYehova.

<span id="an_28:24">28:24</span> Akuyi kuba sabakho meva anobuhlungu,
naluviko lwenza buhlungu, kwindlu kaSirayeli, luphuma kubo bonke
abangeenxa zonke kuyo, abayicukuleyo; bazi ke ukuba ndinguYehova.

<span id="an_28:25">28:25</span> Itsho iNkosi uYehova ukuthi,
Ekuyibutheni kwam indlu kaSirayeli, ezizweni abaphangalaliswe kuzo,
ndiya kuzingcwalisela kubo emehlweni eentlanga, bahlale emhlabeni wabo,
endawunika umkhonzi wam uYakobi.

<span id="an_28:26">28:26</span> Baya kuhlala kuwo bekholosile, bakhe
izindlu, batyale izidiliya, bahlale bekholosile ekwenzeni kwam izigwebo
kubo bonke ababacukulayo, abangeenxa zonke kubo; bazi ukuba ndinguYehova
uThixo wabo.

<span id="an_29:1">29:1</span> Ngomnyaka weshumi, ngenyanga yeshumi,
ngolweshumi elinesibini enyangeni leyo, kwafika ilizwi likaYehova kum
lisithi,

<span id="an_29:2">29:2</span> Nyana womntu, bhekisa ubuso bakho kuFaro
ukumkani waseYiputa, uprofete ngaye, nangeYiputa yonke iphela.

<span id="an_29:3">29:3</span> Thetha uthi, Itsho iNkosi uYehova ukuthi,
Uyabona, ndikuchasile, Faro kumkani waseYiputa, ngwenya inkulu
ibuthumileyo emijelweni yayo yoMnayile, itsho ukuthi, Ngowam umlambo,
ndizenzele mna.

<span id="an_29:4">29:4</span> Ndiya kufaka amakhonkco emihlathini
yakho, ndizinamathisele emaxolweni akho iintlanzi zemijelo yakho,
ndikurhole emijelweni yakho, neentlanzi zonke zemijelo yakho,
ezinamathele emaxolweni akho.

<span id="an_29:5">29:5</span> Ndiya kukulahlela entlango, wena
neentlanzi zonke zemijelo yakho. Uya kuwa endle, akuyi kuhlanganiswa
ubuthwe; ndikunikele ukuba ube kukudla kwamarhamncwa elizwe nokweentaka
zezulu.

<span id="an_29:6">29:6</span> Baya kwazi bonke abemi baseYiputa ukuba
ndinguYehova. Ngokokuba ibe ingumsimelelo wengcongolo kwindlu
kaSirayeli.

<span id="an_29:7">29:7</span> Bakubambelela kuwe ngamahlamvu akho,
usuka uvikiveke, ukrazule lonke igxalaba labo; uthi bakusimelela ngawe,
waphuke, ugxadazelise zonke izinqe zabo.

<span id="an_29:8">29:8</span> Ngako oko, itsho iNkosi uYehova ukuthi,
Uyabona, ndikuzisela ikrele, ndinqumle kuwe umntu nenkomo;

<span id="an_29:9">29:9</span> ilizwe laseYiputa kube senkangala,
libharhe; bazi ukuba ndinguYehova, ngenxa enokuba usithi, Umlambo
ngowam, ndizenzele mna.

<span id="an_29:10">29:10</span> Ngako oko uyabona, ndikuchasile
nemijelo yakho; ndiya kulibharhisa ilizwe laseYiputa libharhe, kube
senkangala, lithabathele eMigidoli, lise eSevene, lise emdeni
wakwaKushi.

<span id="an_29:11">29:11</span> Akuyi kucanda lunyawo lwamntu kulo,
akuyi kucanda nqina lankomo kulo, lingemiwa, iminyaka engamashumi amane.

<span id="an_29:12">29:12</span> Ndiya kulenza kube senkangala ilizwe
laseYiputa phakathi kwamazwe abharhileyo, ibe ngamanxuwa imizi yalo
phakathi kwemizi engamanxuwa, iminyaka engamashumi amane;
ndiwaphangalalisele amaYiputa ezintlangeni, ndiwachithachithe emazweni.

<span id="an_29:13">29:13</span> Ngokuba itsho iNkosi uYehova ukuthi,
Ekupheleni kweminyaka engamashumi amane, ndiya kuwabutha amaYiputa
ezizweni, abephangalaliselwe kuzo;

<span id="an_29:14">29:14</span> ndibuyise ukuthinjwa kweYiputa,
ndiwabuyise elizweni lasePatrosi, ezweni lokuvela kwawo, abe sisikumkani
esiphantsi khona.

<span id="an_29:15">29:15</span> Ezikumkanini aya kuba sesiphantsi,
angabi saziphakamisa ngokwawo phezu kweentlanga; ndiwanciphise, ukuze
angazinyatheleli phantsi iintlanga.

<span id="an_29:16">29:16</span> Akayi kuba saba yinkoloseko yendlu
kaSirayeli, ekhumbuza ubugwenxa ngokubheka kwayo kuwo; azi ukuba
ndiyiNkosi uYehova.

<span id="an_29:17">29:17</span> Kwathi ngomnyaka wamashumi omabini
anesixhenxe, ngenyanga yokuqala, ngolokuqala enyangeni leyo, kwafika
ilizwi likaYehova kum, lisithi,

<span id="an_29:18">29:18</span> Nyana womntu, uNebhukadenetsare
ukumkani waseBhabheli, impi yakhe uyisebenzise umsebenzi omkhulu eTire.
Zonke iintloko zikhuthukile, onke amagxalaba atyabukile; ukanti akabanga
namvuzo ke, yena nempi yakhe, eTire, ngenxa yomsebenzi awusebenzileyo
kuyo.

<span id="an_29:19">29:19</span> Ngako oko, itsho iNkosi uYehova ukuthi,
Uyabona, uNebhukadenetsare ukumkani waseBhabheli ndimnika ilizwe
laseYiputa, ukuba athuthe intabalala yalo, athimbe intimbo yalo, aphange
ixhoba lalo, ezo zinto zibe ngumvuzo wempi yakhe.

<span id="an_29:20">29:20</span> Umvuzo wakhe awusebenzeleyo ndimnika
ilizwe laseYiputa, ngokuba baye besebenzele mna; itsho iNkosi uYehova.

<span id="an_29:21">29:21</span> Ngayo loo mini ndiya kuyihlumisela
uphondo indlu kaSirayeli, ndikunike ukuvulwa komlomo phakathi kwabo;
bazi ukuba ndinguYehova.

<span id="an_30:1">30:1</span> Kwafika ilizwi likaYehova kum, lisithi,

<span id="an_30:2">30:2</span> Nyana womntu, profeta uthi, Itsho iNkosi
uYehova ukuthi, Bhombolozani, nithi, Hayi ke, le mini!

<span id="an_30:3">30:3</span> Ngokuba ikufuphi le mini, ikufuphi imini
kaYehova, imini yamafu; iya kuba lixesha leentlanga.

<span id="an_30:4">30:4</span> Ikrele liya kuyifikela iYiputa; kuya
kubakho ukuzibhijabhija kwaKushi, ekuweni kwababuleweyo eYiputa,
ithatyathwe intabalala yayo, zichithwe iziseko zayo.

<span id="an_30:5">30:5</span> AmaKushi, namaPuti, namaLudi, nomxukuxela
wonke, namaKubhi, noonyana belizwe lomnqophiso, baya kuwa likrele
ndawonye nayo.

<span id="an_30:6">30:6</span> Utsho uYehova ukuthi, Baya kuwa abaxhasi
beYiputa, lihle iqhayiya lamandla ayo. Baya kuthabathela iMigidoli, base
eSevene, besiwa likrele kuyo; itsho iNkosi uYehova.

<span id="an_30:7">30:7</span> KwelamaYiputa koba senkangala phakathi
kwamazwe abharhileyo, nemizi yalo ibe phakathi kwemizi engamanxuwa;

<span id="an_30:8">30:8</span> bazi ukuba ndinguYehova, ekufakeni kwam
umlilo eYiputa, baphuke bonke abancedi balo.

<span id="an_30:9">30:9</span> Ngayo loo mini kuya kuphuma kum
abathunywa ngeenqanawa, ukuze bothuse amaKushi akholosileyo,
azibhijabhije ngokwawo njengasemini yeYiputa; ngokuba, uyabona, iyeza le
nto.

<span id="an_30:10">30:10</span> Itsho iNkosi uYehova ukuthi, Ndiya
kuyiphelisa ingxokolo yeYiputa ngesandla sikaNebhukadenetsare, ukumkani
waseBhabheli.

<span id="an_30:11">30:11</span> Yena enabantu bakhe, abangcangcazelisi
basezintlangeni, baya kuziswa ukuba balitshabalalise ilizwe, bayirholele
amakrele abo iYiputa, balizalise ilizwe ngababuleweyo.

<span id="an_30:12">30:12</span> Ndoyomisa imijelo yoMnayile,
ndithengise ngelizwe ezandleni zabanobubi, ndilenze kube senkangala
ilizwe nenzaliseko yalo, ngezandla zabasemzini; mna Yehova ndithethile.

<span id="an_30:13">30:13</span> Itsho iNkosi uYehova ukuthi, Ndiya
kuzidakisa izigodo, ndiziphelise izithixo ezingento eNofu, kungabi
sabakho sikhulu sasezweni laseYiputa, ndingenise ukoyika ezweni
laseYiputa.

<span id="an_30:14">30:14</span> Ndiya kuyenza kube senkangala iPatrosi,
ndifake umlilo eTsohan, ndenze izigwebo kwiNo;

<span id="an_30:15">30:15</span> ndobuthulula ubushushu bam phezu
kweSin, inqaba yaseYiputa; ndiyinqumle ingxokolo yaseNo;

<span id="an_30:16">30:16</span> ndifake umlilo eYiputa. ISin iya
kuzibhijabhija izibhijabhije, neNo inqikwe, neNofu ibe nababandezeli
emini.

<span id="an_30:17">30:17</span> Amadodana aseAven nasePibhesete aya
kuwa likrele, yona ke loo mizi ithinjwe.

<span id="an_30:18">30:18</span> ETapanesi iya kuba mnyama imini,
ekuzaphuleni kwam khona iidyokhwe zaseYiputa, liphele kuyo iqhayiya
lamandla ayo. Amafu aya kuyisibekela, namagxamesi ayo athinjwe;

<span id="an_30:19">30:19</span> ndenze izigwebo eYiputa; bazi ukuba
ndinguYehova.

<span id="an_30:20">30:20</span> Kwathi ngomnyaka weshumi elinamnye,
ngenyanga yokuqala, ngolwesixhenxe enyangeni leyo, kwafika ilizwi
likaYehova kum, lisithi,

<span id="an_30:21">30:21</span> Nyana womntu, ingalo kaFaro ukumkani
waseYiputa ndiyaphule; uyabona, ayiyi kubotshwa ukuba ifakwe umhlabelo,
ukuba ibotshwe ngezithandelo, ukuba yomelele, ukuba iphathe ikrele.

<span id="an_30:22">30:22</span> Ngako oko, itsho iNkosi uYehova ukuthi,
Yabona, ndimchasile uFaro ukumkani waseYiputa. Ndiya kuzaphula iingalo
zakhe, eyomeleleyo kwaneyaphukileyo, ndilivuthulule ikrele esandleni
sakhe.

<span id="an_30:23">30:23</span> Ndowaphangalalisela amaYiputa
ezintlangeni, ndiwachithachithe emazweni;

<span id="an_30:24">30:24</span> ndiya kuzomeleza ke iingalo zokumkani
waseBhabheli, ndibeke ikrele lam esandleni sakhe, ndizaphule iingalo
zikaFaro, ancwine phambi kwakhe ngoncwino longxwelerhiweyo.

<span id="an_30:25">30:25</span> Ndiya kuzomeleza iingalo zokumkani
waseBhabheli, ziwe iingalo zikaFaro; bazi ukuba ndinguYehova,
ekulibekeni kwam ikrele esandleni sokumkani waseBhabheli, alolulele
phezu kwelizwe laseYiputa.

<span id="an_30:26">30:26</span> Ndowaphangalalisela amaYiputa
ezintlangeni, ndiwachithachithe emazweni; bazi ukuba ndinguYehova.

<span id="an_31:1">31:1</span> Ke kaloku kwathi, ngomnyaka weshumi
elinamnye, ngenyanga yesithathu, ngolokuqala enyangeni leyo, kwafika
ilizwi likaYehova kum, lisithi,

<span id="an_31:2">31:2</span> Nyana womntu, yithi kuFaro ukumkani
waseYiputa, nakwingxokolo yakhe, Ufana nabani na ngobukhulu bakho?

<span id="an_31:3">31:3</span> Uyabona, uAsiriya ebengumsedare
waseLebhanon, omasebe mahle, eyintshinyela yemithi enomthunzi,
ephakamile ngobude; aba phakathi kweengqimba zamafu amantloko akhe.

<span id="an_31:4">31:4</span> Amanzi amkhulisa, amanzi enzonzobila
amphakamisa, imilambo yawo yahamba ngeenxa zonke elutyalweni lwawo,
athumela imijelo yawo kuyo yonke imithi yasendle.

<span id="an_31:5">31:5</span> Ngako oko, ubude bakhe baphakama, baba
ngaphezu kwayo yonke imithi yasendle; iimbaxa zakhe zanda, namahlamvu
akhe aba made, ngenxa yamanzi amaninzi ekunabeni kwakhe.

<span id="an_31:6">31:6</span> Zonke iintaka zezulu zakha ezimbaxeni
zakhe, zonke izinto eziphilileyo zasendle zazakhela phantsi kwamahlamvu
akhe; zonke iintlanga ezinkulu zahlala emthunzini wakhe.

<span id="an_31:7">31:7</span> Wamhle ngobukhulu bakhe, ngobude bamasebe
akhe; ngokuba ingcambu yakhe yabe isemanzini amaninzi.

<span id="an_31:8">31:8</span> Imisedare esemyezweni kaThixo
ayimsithanga; imisipres ayifananga neembaxa zakhe, nemipleyini ayibanga
njengamahlamvu akhe; yonke imithi emyezweni kaThixo ayifananga naye
ngobuhle bayo.

<span id="an_31:9">31:9</span> Ndamenza mhle ngobuninzi bamasebe akhe,
yaba nomona ngaye yonke imithi yase-Eden, esemyezweni kaThixo.

<span id="an_31:10">31:10</span> Ngako oko yatsho iNkosi uYehova ukuthi,
Ngenxa enokuba eziphakamisile ngobude, wawanyusela amantloko akhe
phakathi kweengqimba zamafu, yazinyusa intliziyo yakhe ngokuphakama
kwakhe:

<span id="an_31:11">31:11</span> ndiya kumnikela esandleni senjengele
yeentlanga; inene, iya kumphatha ngesiko layo; ndamgxotha ngenxa
yokungendawo kwakhe.

<span id="an_31:12">31:12</span> Bamnqumla abasemzini, abangcangcazelisi
basezintlangeni bamlahla. Ezintabeni nasemifuleni yonke awa amasebe
akhe; amahlamvu akhe aphukela ezihlanjeni zehlabathi lonke; zehla zemka
emthunzini wakhe zonke izizwe zehlabathi, zamlahla.

<span id="an_31:13">31:13</span> Phezu kwesibili sakhe esiwileyo kuhlala
zonke iintaka zezulu, zifike emahlamvini akhe zonke izinto eziphilileyo
zasendle;

<span id="an_31:14">31:14</span> ukuze ingaziphakamisi ngenxa yobude
bayo yonke imithi yasemanzini, ingawanyuseli phakathi kweengqimba zamafu
amantloko ayo, ingazimeli ngokwayo ekuziphakamiseni kwayo, yonke esela
amanzi. Ngokuba bonke bephela banikelwe ekufeni, ezweni langaphantsi,
phakathi koonyana baka-Adam, kwabahle baya embadini.

<span id="an_31:15">31:15</span> Itsho iNkosi uYehova ukuthi, Ngemini
yokuhla kwakhe ukuya kwelabafileyo, ndabanga isijwili; ndawagqubuthela
ngenxa yakhe amanzi anzongonzongo, ndathintela imilambo yawo, avingcelwa
amanzi amakhulu. Ndayambathisa iLebhanon ngezimnyama zokuzila ngenxa
yakhe, yonke imithi yasendle yetha amandla ngenxa yakhe.

<span id="an_31:16">31:16</span> Ngesithonga sokuwa kwakhe
ndazinyikimisa iintlanga, ekumhliseleni kwam ukuba aye kwelabafileyo,
nabahle baya emhadini; yathuthuzeleka ezweni langaphantsi yonke imithi
yase-Eden, enyuliweyo emihle yaseLebhanon, yonke esela amanzi.

<span id="an_31:17">31:17</span> Nabo njengaye behla baya kwelabafileyo,
kwababuleweyo ngekrele; ababeyingalo yakhe, behleli emthunzini wakhe
phakathi kweentlanga.

<span id="an_31:18">31:18</span> Kunjalonje, ufana nabani na
ngobuqaqawuli nangobukhulu emithini yase-Eden? Uya kuhliselwa nemithi
yase-Eden ezweni langaphantsi; uya kulala phakathi kwabangalukileyo,
kwanababuleweyo ngekrele. NguFaro ke lowo, nengxokolo yakhe yonke; itsho
iNkosi uYehova.

<span id="an_32:1">32:1</span> Ke kaloku kwathi ngomnyaka weshumi
elinesibini, ngenyanga yeshumi elinesibini, ngolokuqala enyangeni leyo,
kwafika ilizwi likaYehova kum, lisithi,

<span id="an_32:2">32:2</span> Nyana womntu, menzele isimbonono uFaro
ukumkani waseYiputa, uthi kuye, Wafanekiswa nengonyama entsha
yeentlanga, nakuba ube unjengengwenya elwandle; waxhuma emilanjeni
yakho, wawagxobha amanzi ngamathupha akho, wayinyathela imilambo yawo.

<span id="an_32:3">32:3</span> Itsho iNkosi uYehova ukuthi, Ndiya
kuwutwabulula phezu kwakho umnatha wam, kunye nesikhungu sezizwe
ezininzi, zikunyuse ngomnatha wam.

<span id="an_32:4">32:4</span> Ndiya kukulahlela emhlabeni, ndikujulele
ebusweni belizwe, ndizihlalise phezu kwakho zonke iintaka zezulu,
ndizihluthise ngawe izinto eziphilileyo zehlabathi lonke.

<span id="an_32:5">32:5</span> Ndoyibeka phezu kweentaba inyama yakho,
ndiyizalise imifula ngezidumbu zakho;

<span id="an_32:6">32:6</span> ndiliseze ihlabathi ngokuphalala kwegazi
lakho, lise ezintabeni; zizale izihlambo nguwe.

<span id="an_32:7">32:7</span> Ndiya kulisibekelisa izulu ekukucimeni
kwam, ndizambathise iinkwenkwezi zalo ngezimnyama zokuzila. Ndiya
kulisibekela ilanga ngamafu, nenyanga ingakhanyisi ngokukhanya kwayo.

<span id="an_32:8">32:8</span> Zonke izikhanyiso ezikhanyisayo ezulwini
ndiya kuzambathisa ngezimnyama zokuzila ngenxa yakho, ndenze ubumnyama
phezu kwelizwe lakho; itsho iNkosi uYehova.

<span id="an_32:9">32:9</span> Ndoyenza ibe buhlungu intliziyo
yeentlanga ezininzi, ekukuseni kwam ukwaphulwa kwakho ezintlangeni,
emazweni ongawazanga.

<span id="an_32:10">32:10</span> Ndiya kuzimangalisisa ngawe izizwe
ezininzi, babe namanwele nokuba namanwele ngawe ookumkani bazo,
ekulilingiseni ikrele lam ebusweni babo, bagubhe ngamaphanyazo onke,
elowo ngenxa yomphefumlo wakhe, ngemini yokuwa kwakho.

<span id="an_32:11">32:11</span> Ngokuba itsho iNkosi uYehova ukuthi,
Ikrele lokumkani waseBhabheli liya kukufikela.

<span id="an_32:12">32:12</span> Ndiya kuyiwisa ingxokolo yakho
ngamakrele amagorha; ngabangcangcazelisi basezintlangeni bonke bephala;
balibhuqe ikratshi leYiputa, itshabalale yonke ingxokolo yayo.

<span id="an_32:13">32:13</span> Ndiya kuzitshabalalisa zonke iinkomo
zayo, zimke emanzini amakhulu, lungabi sawagxobha unyawo lomntu,
namanqina eenkomo angawagxobhi.

<span id="an_32:14">32:14</span> Oko ndiya kuwawuthisa amanzi ayo,
nemilambo yayo, ndiyihambise ngokweoli; itsho iNkosi uYehova.

<span id="an_32:15">32:15</span> Ndakulenza kube senkangala ilizwe
laseYiputa, lenziwe ke kube senkangala ilizwe, lingabi nayo inzaliseko
yalo, ekubaxabeleni kwam bonke abemi balo: baya kwazi ukuba
ndinguYehova.

<span id="an_32:16">32:16</span> Siso esi isimbonono; siya kuvunywa
ngokwesimbonono; iintombi zeentlanga ziya kuyivuma ngokwesimbonono;
ngeYiputa nangengxokolo yayo yonke, ziya kuyivuma ngokwesimbonono; itsho
iNkosi uYehova.

<span id="an_32:17">32:17</span> Ke kaloku kwathi ngomnyaka weshumi
elinesibini, ngolweshumi elinesihlanu enyangeni leyo, kwafika ilizwi
likaYehova kum, lisithi,

<span id="an_32:18">32:18</span> Nyana womntu, yenza isimema ngengxokolo
yaseYiputa, uyihlisele, yona nentombi yeentlanga eziziingangamsha,
ezweni langaphandle, nabahle baya emhadini.

<span id="an_32:19">32:19</span> Udlule bani na ngobuhle bakho? Yihla,
ulale kwabangalukileyo.

<span id="an_32:20">32:20</span> Baya kuwa phakathi kwababuleweyo
ngekrele; ikrele linikelwe esandleni; yiqweqwediseni, nengxokolo yayo
yonke.

<span id="an_32:21">32:21</span> Ziya kuthetha ngaye iinjengele
zamagorha phakathi kwelabafileyo, nabancedi bakhe, zithi, Behlile,
balele khona abangalukileyo, bebulewe ngekrele.

<span id="an_32:22">32:22</span> Ukhona uAsiriya nebandla lakhe lonke;
ngeenxa zonke kuye ngamangcwaba abo, bonke bephela bebulewe, bewe
likrele; abamangcwaba abo enziwe emhadini phakathi,

<span id="an_32:23">32:23</span> ibandla lakhe lingeenxa zonke
engcwabeni lakhe; bonke bephela bebulewe, bewe likrele, abaye besothusa
ilizwe labahleliyo.

<span id="an_32:24">32:24</span> Ukhona uElam, nengxokolo yakhe yonke
engeenxa zonke engcwabeni lakhe; bonke bephela bebulewe, bewe likrele,
ababehle baya ezweni langaphantsi bengalukile; abaye besothusa ilizwe
labahleliyo, bathwala ihlazo labo nabehle baya emhadini.

<span id="an_32:25">32:25</span> Bamenzela isilili phakathi
kwababuleweyo, enengxokolo yakhe yonke; aba ngeenxa zonke kuye
amangcwaba ayo; bonke bephela bengalukile, bebulewe ngekrele; ngokuba
bothusa abasezweni labahleliyo, bathwala ihlazo nabehle baya emhadini;
ubekwe phakathi kwababuleweyo.

<span id="an_32:26">32:26</span> Ukhona uMesheki-Tubhali, nengxokolo
yakhe yonke, engeenxa zonke kuye amangcwaba ayo; bonke bephela
bengalukile, bebulewe ngekrele; ngokuba besothuse ilizwe labahleliyo.

<span id="an_32:27">32:27</span> Ke abayi kulala namagorha awileyo
angawabangalukileyo, abehlayo baya kwelabafileyo beneempahla zokulwa,
ebekwe amakrele abo phantsi kweentloko zabo; ubugwenxa babo buwafikele
amathambo abo; ngokuba baye besothusa amagorha ezweni labahleliyo.

<span id="an_32:28">32:28</span> Nawe ke uya kwaphulwa phakathi
kwabangalukileyo, ulale nababuleweyo ngekrele.

<span id="an_32:29">32:29</span> Ukhona uEdom, ookumkani bakhe nezikhulu
zakhe zonke, abathi benobugorha babekwa kwababuleweyo ngekrele; balala
nabangalukileyo, nabehle baya emhadini.

<span id="an_32:30">32:30</span> Zikhona iinkosi zasentla, zonke
ziphela, namaTsidon onke, ezehlayo nababuleweyo; zidanile, noko
beziqhiphukisa umbilini ngobugorha bazo; zilele zingabangalukileyo
kwanababuleweyo ngekrele, zithwele ihlazo lazo nabehle baya emhadini.

<span id="an_32:31">32:31</span> UFaro uya kubabona, athuthuzeleke
ngenxa yengxokolo yakhe yonke; uFaro ubulewe ngekrele nempi yakhe yonke;
itsho iNkosi uYehova.

<span id="an_32:32">32:32</span> Ngokuba ndamnika ukuba othuse ilizwe
labahleliyo; ulalisiwe ke phakathi kwabangalukileyo, kwanababuleweyo
ngekrele, uFaro nengxokolo yakhe yonke; itsho iNkosi uYehova.

<span id="an_33:1">33:1</span> Ke kaloku kwafika ilizwi likaYehova kum,
lisithi,

<span id="an_33:2">33:2</span> Nyana womntu, thetha koonyana babantu
bakowenu, uthi kubo, Xa ndithe ilizwe ndalizisela ikrele, abantu belizwe
elo bathabatha indoda yaseziphelweni zabo, bayimisa ukuba ibe
ngumboniseli wabo;

<span id="an_33:3">33:3</span> yabona ikrele lilifikela ilizwe elo,
yavuthela isigodlo, yabavusa abantu;

<span id="an_33:4">33:4</span> ke umntu othe waliva izwi lesigodlo,
akavuswa, lafika ikrele elo, lamthabatha: loba sentlokweni yakhe igazi
lakhe.

<span id="an_33:5">33:5</span> Izwi lesigodlo ulivile, akavuswa, igazi
lakhe loba phezu kwakhe; evusiwe, ange ewusizile umphefumlo wakhe.

<span id="an_33:6">33:6</span> Umboniseli lowo, xa athe walibona ikrele
lisiza, akavuthela isigodlo, akabavusa abantu; lafika ikrele, lathabatha
kubo umphefumlo: lowo uthatyathwe ngobugwenxa bakhe, ke igazi lakhe
ndolibiza esandleni somboniseli lowo.

<span id="an_33:7">33:7</span> Wena ke, nyana womntu, ndikwenze waba
ngumboniseli kwindlu kaSirayeli; woliva emlonyeni wam ilizwi,
ubavuselele ngokuphuma kum.

<span id="an_33:8">33:8</span> Ndakuthi kongendawo, Wena ungendawo, uya
kufa, inene; usuke ungathethi wena, ukuba umvuselele ongendawo, emke
endleleni yakhe: wofa yena ongendawo ngobugwenxa bakhe, ke igazi lakhe
ndolifuna esandleni sakho.

<span id="an_33:9">33:9</span> Wena ke, xa uthe wamvuselela ongendawo
endleleni yakhe, ukuba abuye kuyo, akabuya endleleni yakhe: wofa yena
ngobugwenxa bakhe, ke wena uwuhlangule umphefumlo wakho.

<span id="an_33:10">33:10</span> Ke kaloku wena, nyana womntu, yithi
kwindlu kaSirayeli, Niyalungisa ukuthi, Izikreqo zethu nezono zethu
ziphezu kwethu; siyangcungcutheka kuzo; singathini na ukuphila?

<span id="an_33:11">33:11</span> Yithi kubo, Ndihleli nje, itsho iNkosi
uYehova, unakanye ukuba kube mnandi kum ukufa kongendawo; kumnandi kum
ukubuya kongendawo endleleni yakhe, aphile. Buyani, buyani ezindleleni
zenu ezimbi! Yini na ukuba nide nife, ndlu kaSirayeli?

<span id="an_33:12">33:12</span> Wena ke, nyana womntu, yithi koonyana
babantu bakowenu, Ubulungisa belungisa abuyi kulihlangula ngemini
yokreqo lwalo; ongendawo akayi kukhubeka ngokungendawo kwakhe, ngemini
yokubuya kwakhe kokungendawo kwakhe; nelungisa aliyi kuphila ngabo
ngemini yokona kwalo.

<span id="an_33:13">33:13</span> Ndakuthi kwilungisa, inene, lophila;
lize ke likholose ngobulungisa balo, lenze ngobugqwetha: bonke
ubulungisa balo abuyi kukhunjulwa; lofa ngobugqwetha balo elibenzileyo.

<span id="an_33:14">33:14</span> Ndakuthi kongendawo, Inene, uya kufa;
abuye ekoneni kwakhe, enze ngokusesikweni nangobulungisa;

<span id="an_33:15">33:15</span> ongendawo asibuyise isibambiso,
ayimisele into ehluthwe nguye, ahambe ngemimiselo yobomi, angenzi
ngobugqwetha: inene, wophila, akayi kufa.

<span id="an_33:16">33:16</span> Zonke izono zakhe awona ngazo aziyi
kukhunjulelwa kuye; wenze ngokusesikweni nangobulungisa; inene, wophila.

<span id="an_33:17">33:17</span> Bathi ke oonyana bakowenu, Indlela
kaYehova ayilungelelene; kanti ngabo, abandlela ingalungeleleneyo.

<span id="an_33:18">33:18</span> Lakubuya ilungisa ebulungiseni balo,
lenze ngobugqwetha, lofa ngabo.

<span id="an_33:19">33:19</span> Akubuya ongendawo kokungendawo kwakhe,
enze ngokusesikweni nangobulungisa, inene, wophila ngenxa yoko.

<span id="an_33:20">33:20</span> Nithi ke, Indlela yeNkosi
ayilungelelene. Ndiya kunigweba, elowo ngokweendlela zakhe, ndlu
kaSirayeli.

<span id="an_33:21">33:21</span> Ke kaloku kwathi ngomnyaka weshumi
elinesibini emva kokuthinjwa kwethu, ngenyanga yeshumi, ngolwesihlanu
enyangeni leyo, kwafika kum osindileyo eYerusalem, wathi, Umzi ubulewe.

<span id="an_33:22">33:22</span> Isandla sikaYehova saba phezu kwam
ngokuhlwa, ngaphambi kokufika kosindileyo. Wawuvula ke umlomo wam, wada
wafika kum kusasa; wavuleka umlomo wam, andaba saba sisidenge.

<span id="an_33:23">33:23</span> Kwafika ilizwi likaYehova kum, lisithi,

<span id="an_33:24">33:24</span> Nyana womntu, abahleli emanxuweni
emhlabeni wakwaSirayeli batsho ukuthi, uAbraham wayemnye, walidla ilifa
ilizwe; ke thina sibaninzi, silinikiwe ilizwe ukuba silidle ilifa.

<span id="an_33:25">33:25</span> Ngako oko yithi kubo, Itsho iNkosi
uYehova ukuthi, Nidla into enegazi, amehlo enu niwaphakamisele
ezigodweni zenu, niphalaze igazi; nolidla ilifa na ke ilizwe?

<span id="an_33:26">33:26</span> Nimi ngekrele lenu, nenza amasikizi,
nithi elowo nimenze inqambi umfazi wommelwane wakhe; nolidla ilifa na ke
izilwe?

<span id="an_33:27">33:27</span> Yitsho kubo ukuthi, Itsho iNkosi
uYehova ukuthi, Ndihleli nje, abo basemanxuweni baya kuwa likrele; lo
usendle ndimnikele emarhamncweni, ukuba amdle; bafe yindyikitya yokufa
abasezimboniselweni nasemiqolombeni.

<span id="an_33:28">33:28</span> Ndiya kulenza kube senkangala
yakwankangala ilizwe, liphele iqhayiya lamandla alo, zibe senkangala
iintaba zakwaSirayeli, kungacandi bani kuzo;

<span id="an_33:29">33:29</span> bazi ukuba ndinguYehova, ndakulenza
kube senkangala yakwankangala ilizwe, ngenxa yamasikizi onke
ababewenzile.

<span id="an_33:30">33:30</span> Wena ke, nyana womntu, oonyana babantu
bakowenu bancokola ngawe ngasezindongeni naseminyango yezindlu, elowo
ethetha nomnye, elowo nomzalwana wakhe, esithi, Khanize, sive ukuba
lilizwi eliyini na eliphuma kuYehova.

<span id="an_33:31">33:31</span> Beza kuwe njengokuza kwabantu, bahlale
phambi kwakho ngokwabantu bam, baweve amazwi akho, bangawenzi; kuba
benza okukhanukwa ngumlomo wabo; intliziyo yabo ilandela inzuzo yabo
embi.

<span id="an_33:32">33:32</span> Yabona, kubo unjengovuma ingoma
emnandi, ozwi liyolileyo, olungisayo ukubetha uhadi; baweve amazwi akho,
bangawenzi noko.

<span id="an_33:33">33:33</span> Kothi ke kwakufika oko—nanko
kusiza—bazi, ukuba bekukho umprofeti phakathi kwabo.

<span id="an_34:1">34:1</span> Kwafika ilizwi likaYehova kum, lisithi,

<span id="an_34:2">34:2</span> Nyana womntu, profeta ngabalusi
bakwaSirayeli; profeta, uthi kubo, ngabalusi abo, Itsho iNkosi uYehova
ukuthi, Yeha ke abalusi bakwaSirayeli, abaye bezalusa ngokwabo! Abalusi
babengafanele ukwalusa umhlambi wabo, yini na?

<span id="an_34:3">34:3</span> Amanqatha niyawadla, uboya nizambathise
ngabo; ezityetyisiweyo izimvu niyazixhela, umhlambi aniwalusi.

<span id="an_34:4">34:4</span> Ezityhafileyo anizomelezi, ezifayo
aniziphilisi, ezaphukileyo anizibophi, eziziintsali anizibuyisi,
ezidakileyo anizifuni; nizinyathela ngamandla kalukhuni.

<span id="an_34:5">34:5</span> Zaba lusali ngokungabi namalusi; zaba
kukudla kwamarhamncwa onke asendle, zaba lusali.

<span id="an_34:6">34:6</span> Umhlambi wam wadungudela ezintabeni
zonke, nasezindulini zonke ezinde, waba lusali umhlambi wam ebusweni
bonke belizwe. Akubangakho namnye uwukhathalelayo, akwabakho namnye
uwufunayo.

<span id="an_34:7">34:7</span> Ngako oko, balusindini, liveni ilizwi
likaYehova, lisithi,

<span id="an_34:8">34:8</span> Ndihleli nje, itsho iNkosi uYehova,
inyaniso, ngenxa enokuba umhlambi wam ulixhoba, umhlambi wam udliwa
ngamarhamncwa onke asendle, ngokungabi namalusi; abalusi bam
bengawukhathaleli umhlambi wam, abalusi bezalusa ngokwabo, bengawalusi
umhlambi wam:

<span id="an_34:9">34:9</span> ngako oko, balusindini, liveni ilizwi
likaYehova, lisithi,

<span id="an_34:10">34:10</span> Itsho iNkosi uYehova ukuthi, Yabonani,
ndibachasile ibalusi. Ndiya kuwubiza umhlambi wam ezandleni zabo,
ndibanqumamise ekwaluseni umhlambi wam, bangabi sazalusa ngokwabo
abalusi; ndiwuhlangule umhlambi wam emlonyeni wabo, ungabi saba kukudla
kubo.

<span id="an_34:11">34:11</span> Ngokuba itsho iNkosi uYehova ukuthi,
Yabonani, mna ngokwam ndiya kuwukhathalela umhlambi wam, ndiwuvelele.

<span id="an_34:12">34:12</span> Njengoko umalusi awuvelelayo umhlambi
wakhe, ngemini yokubakho kwakhe phakathi komhlambi wakhe othiwe saa qhu,
ndiya kwenjenjalo ukuwuvelela umhlambi wam; ndiwuhlangule ezindaweni
zonke, owaba lusali kuzo ngemini enamafu, enamafu amnyama.

<span id="an_34:13">34:13</span> Ndiya kuwukhupha ezizweni, ndiwubuthe
emazweni, ndiwuse emhlabeni wawo, ndiwalusele ezintabeni zakwaSirayeli,
ezihlanjeni nasezindaweni zonke ezimiweyo zelizwe.

<span id="an_34:14">34:14</span> Ndiya kuwalusela ebutyanini
obulungileyo, libe sezintabeni ezinde zakwaSirayeli idlelo lawo;
edlelweni elilungileyo, uya kubutha khona, udle utyani obutyebileyo
ezintabeni zakwaSirayeli.

<span id="an_34:15">34:15</span> Mna ndiya kuwalusa umhlambi wam,
ndiwenze ubuthe mna; itsho iNkosi uYehova.

<span id="an_34:16">34:16</span> Ezilahlekileyo ndiya kuzifuna,
ndibuyise eziziintsali, ndibophe ezaphukileyo, ndizomeleze ezifayo; ke
ezityebileyo ndozitshabalalisa, nezomeleleyo ndizaluse ngokusesikweni.

<span id="an_34:17">34:17</span> Nina ke, mhlambi wam, itsho iNkosi
uYehova ukuthi, Yabonani, ndiya kugweba phakathi kweegusha neegusha,
naphakathi kweenkunzi zeegusha neenkunzi zeebhokhwe.

<span id="an_34:18">34:18</span> Yinto encinane na kuni, ukuthi nibudle
utyani obulungileyo, nize okuseleyo kotyani nikunyhashe ngamanqina enu?
nisele amanzi angcwengekileyo, niwagxobhe aseleyo ngamanqina enu?

<span id="an_34:19">34:19</span> Umhlambi wam udla obunyhashiweyo
ngamanquna enu; usela agxojiweyo ngamanqina enu.

<span id="an_34:20">34:20</span> Ngako oko itsho iNkosi uYehova kuzo
ukuthi, Yabonani, mna ndiya kugweba phakathi kweegusha ezityebileyo
neegusha ezinqinileyo.

<span id="an_34:21">34:21</span> Ngenxa enokuba nityhala ngehleza
nangegxalaba, nizihlabe ngeempondo zenu ezityhafileyo zonke, nide
nizenze zibe lusali, zigqibe ilizwe:

<span id="an_34:22">34:22</span> ndowusindisa umhlambi wam, ungabi saba
lixhoba, ndigwebe phakathi kweegusha neegusha.

<span id="an_34:23">34:23</span> Ndomisa phezu kwawo umalusi abe mnye,
awaluse, umkhonzi wam uDavide; yena uya kuwalusa, abe ngumalusi wawo
yena;

<span id="an_34:24">34:24</span> mna Yehova ndibe nguThixo wawo,
umkhonzi wam uDavide abe sisikhulu phakathi kwawo; mna Yehova
ndithethile.

<span id="an_34:25">34:25</span> Ndiya kuwenzela umnqophiso woxolo,
ndiwaphelise amarhamncwa amabi elizweni, uhlale entlango ukholosile,
ulale emahlathini.

<span id="an_34:26">34:26</span> Ndowenza wona, kwaneendawo ezingeenxa
zonke endulini yam, ube yintsikelelo; ndihlise imvula ngexesha elililo;
iya kuba yimvula yentsikelelo.

<span id="an_34:27">34:27</span> Umthi wasendle wonika isiqhamo sawo,
ilizwe linike indyebo yalo, banqabe emhlabeni wabo; bazi ukuba
ndinguYehova, ekuzaphuleni kwam izikeyi zedyokhwe, ndibahlangule
esandleni sabo babebakhonzisa.

<span id="an_34:28">34:28</span> Abayi kuba saba lixhoba leentlanga,
angabadli amarhamncwa elizwe; bahlale bekholosile, kungabikho
ubothusayo.

<span id="an_34:29">34:29</span> Ndobavelisela isityalo sokuba ludumo,
bangabi sasuswa yindlala ezweni, bangabi sathwala hlazo leentlanga.

<span id="an_34:30">34:30</span> Baya kwazi ukuba mna Yehova Thixo wabo
ndinabo, bangabantu bam bona, indlu kaSirayeli; itsho iNkosi uYehova.

<span id="an_34:31">34:31</span> Nina ke ningumhlambi wam, umhlambi
wedlelo lam; nisisintu, ndinguThixo wenu; itsho iNkosi uYehova.

<span id="an_35:1">35:1</span> Ke kaloku kwafika ilizwi likaYehova kum,
lisithi,

<span id="an_35:2">35:2</span> Nyana womntu, bhekisa ubuso bakho
entabeni yakwaSehire, uprofete ngayo,

<span id="an_35:3">35:3</span> uthi kuyo, Itsho iNkosi uYehova ukuthi,
Yabona, ndikuchasile, ntaba yakwaSehire. Ndosolulela isandla sam phezu
kwakho, ndikwenze kube senkangala yakwankangala.

<span id="an_35:4">35:4</span> Imizi yakho ndiya kuyenza amanxuwa, ube
senkangala; wazi ukuba ndinguYehova.

<span id="an_35:5">35:5</span> Ngenxa enokuba waba nobutshaba
obungunaphakade, wabanikela esandleni sekrele oonyana bakaSirayeli
ngexesha lokusindeka kwabo, ngexesha lobugwenxa bokuphela:

<span id="an_35:6">35:6</span> ngako oko, ndihleli nje, itsho iNkosi
uYehova, ndiya kukwenza igazi; lokusukela ke igazi; ngokokuba
ungalithiyanga igazi, lokusukela igazi.

<span id="an_35:7">35:7</span> Ndoyenza kube senkangala yakwankangala
intaba yakwaSehire, ndinqumle kuyo odlulayo nobuyayo.

<span id="an_35:8">35:8</span> Ndiya kuzizalisa iintaba zakhe
ngababuleweyo bakhe; ezindulini zakho, nasemifuleni yakho,
nasezihlanjeni zakho zonke, ababuleweyo ngekrele bawe kuzo.

<span id="an_35:9">35:9</span> Ndiya kukwenza kube senkangala kuwe
ngonaphakade, imizi yakho ingemiwa mntu; nazi ukuba ndinguYehova.

<span id="an_35:10">35:10</span> Ngenxa enokuba usithi, Iintlanga ezi
zombini namazwe la omabini ngawam, sowahlutha; ukanti uYehova ukhona;

<span id="an_35:11">35:11</span> ngako oko ndihleli nje, itsho iNkosi
uYehova, ndiya kwenza kuwe ngokomsindo wakho, nangokobukhwele bakho,
obenzileyo kubo ngentiyo yakho; ndizazise kubo, xenikweni ndithe
ndakugweba.

<span id="an_35:12">35:12</span> Uya kwazi ukuba mna Yehova ndikuvile
konke ukugiba kwakho, owakuthethayo ngeentaba zakwaSirayeli, usithi,
Kusenkangala kuzo, sizinikiwe ukuba zibe kukudla.

<span id="an_35:13">35:13</span> Nizikhulisele ngam ngemilomo yenu,
nawafumba phezu kwam amazwi enu; ndivile ke mna.

<span id="an_35:14">35:14</span> Itsho iNkosi uYehova ukuthi, Lakuvuya
ihlabathi lonke, ndokwenza kube senkangala kuwe.

<span id="an_35:15">35:15</span> Njengoko walivuyelayo ilifa lendlu
kaSirayeli, ngenxa yokuba bekusenkangala kulo, ndiya kwenjenjalo kuwe;
kuya kuba senkangala kuwe, ntaba yakwaSehire, nelakwaEdom lonke liphela;
bazi ukuba ndinguYehova.

<span id="an_36:1">36:1</span> Wena ke, nyana womntu, profeta ngazo
iintaba zakwaSirayeli, uthi, Zintaba zakwaSirayeli, liveni ilizwi
likaYehova!

<span id="an_36:2">36:2</span> Itsho iNkosi uYehova ukuthi, Ngenxa
enokuba utshaba lusithi ngani, Tshotsho, imimango engunaphakade
ibililifa lethu!

<span id="an_36:3">36:3</span> ngako oko profeta uthi, Itsho iNkosi
uYehova ukuthi, Ngenxa enokuba, ewe, ngenxa enokuba benenze kwaba
senkangala, baniginya ngeenxa zonke, ukuze nibe lilifa lamasalela
eentlanga, naba semilonyeni yabanolwimi nasentlebendwaneni yabantu:

<span id="an_36:4">36:4</span> ngako oko, nina zintaba zakwaSirayeli,
liveni ilizwi leNkosi uYehova, lisithi, Itsho iNkosi uYehova kwiintaba
nakwiinduli, kwizihlambo nakwimifula, kwiindawo ezibharhileyo
ezingamanxuwa nakwimizi eshiyiweyo, eyaba lixhoba nesigculelo samasalela
eentlanga ezingeenxa zonke;

<span id="an_36:5">36:5</span> ngako oko, itsho iNkosi uYehova ukuthi,
Inyaniso, ndithethe ngomlilo wobukhwele bam ngawo amasalela eentlanga,
nangamaEdom onke ephela, alenze ilifa lawo ilizwe lam, evuyile
ngentliziyo yonke, ecukuceza ngomphefumlo, ukuze alilahle libe lixhoba.

<span id="an_36:6">36:6</span> Ngako oko, profeta ngomhlaba
wakwaSirayeli, uthi kwiintaba nakwiinduli, kwizihlambo nakwimifula,
Itsho iNkosi uYehova ukuthi, Yabonani, ndithethe ndinobukhwele,
ndinobushushu, ngenxa enokuba nilithwele ihlazo leentlanga.

<span id="an_36:7">36:7</span> Ngako oko, itsho iNkosi uYehova ukuthi,
Mna ndisiphakamisile isandla sam; inyaniso, iintlanga ezingeenxa zonke
kuni, zona ziya kuthwala ihlazo lazo.

<span id="an_36:8">36:8</span> Ke nina, zintaba zakwaSirayeli, niya
kuvelisa amasebe, iziqhamo zenu nizixakathele abantu bam amaSirayeli;
ngokuba sekukufuphi ukuvela kwazo.

<span id="an_36:9">36:9</span> Ngokuba, niyabona, ndingakuni; ndobuyela
kuni, nilinywe, nihlwayelwe.

<span id="an_36:10">36:10</span> Ndiya kwandisela abantu phezu kwenu,
yonke indlu kaSirayeli, yonke iphela, imiwe imizi, akhiwe amanxuwa.

<span id="an_36:11">36:11</span> Ndiya kwandisela abantu ke neenkomo
phezu kwenu, bande, baqhame; ndinenze nimiwe ngokwangaphambili ke,
ndinenzele okulungileyo ngaphezu kokwasekuqaleni kwenu; nazi ukuba
ndinguYehova.

<span id="an_36:12">36:12</span> Ndohambisa abantu phezu kwenu, abantu
bam amaSirayeli, bakuzuze ube lilifa labo, ungasabuyi ubahluthe
abantwana.

<span id="an_36:13">36:13</span> Itsho iNkosi uYehova ukuthi, Ngenxa
enokuba bathi kuwe, Usisidlabantu, uluhluthe abantwana uhlanga lwakho:

<span id="an_36:14">36:14</span> ngako oko akuyi kubuya ube
sisidlabantu, ungabuyi ulukhubekise uhlanga lwakho; itsho iNkosi
uYehova.

<span id="an_36:15">36:15</span> Andiyi kubuya ndikuvise ihlazo
leentlanga, ungabuyi usithwale isingcikivo sezizwe, ungabuyi
ulukhubekise uhlanga lwakho; itsho iNkosi uYehova.

<span id="an_36:16">36:16</span> Kwafika ke ilizwi likaYehova kum,
lisithi,

<span id="an_36:17">36:17</span> Nyana womntu, xa indlu kaSirayeli yabe
ihleli emhlabeni wayo, bawenza inqambi ngeendlela zabo nangeentlondi
zabo; iindlela zabo phambi kwam zaba njengobunqambi bomfazi onomzi.

<span id="an_36:18">36:18</span> Ndaphalaza ubushushu bam phezu kwabo
ngenxa yegazi, ababeliphalaze ezweni elo, nangenxa yokulenza inqambi
kwabo ngezigodo zabo.

<span id="an_36:19">36:19</span> Ndabenza baba lusali ezintlangeni,
bachithwachithwa emazweni; ndabagweba ngokweendlela zabo,
nangokweentlondi zabo.

<span id="an_36:20">36:20</span> Bafika ezintlangeni ezo babesiya kuzo,
balihlambela igama lam elingcwele; ekubeni bekusithiwa ngabo, Ngabantu
bakaYehova aba, baphume ezweni lakhe.

<span id="an_36:21">36:21</span> Ndaba nofefe ngenxa yegama lam
elingcwele, ebeyilihlambele indlu kaSirayeli ezintlangeni abaya kuzo.

<span id="an_36:22">36:22</span> Ngako oko yithi kwindlu kaSirayeli,
Itsho iNkosi uYehova ukuthi, Andenzi ngenxa yenu, ndlu kaSirayeli;
ndenza ngenxa yegama lam elingcwele, enilihlambeleyo ezintlangeni ebe
niye kuzo.

<span id="an_36:23">36:23</span> Ndiya kulingcwalisa igama lam elikhulu,
elihlanjelweyo ezintlangeni, enilihlambeleyo phakathi kwazo; ukuze zazi
iintlanga ukuba ndinguYehova, itsho iNkosi uYehova, ndakuzingcwalisa
ngokwam kuni emehlweni azo.

<span id="an_36:24">36:24</span> Ndonithabatha ke ezintlangeni,
ndinibuthe emazweni onke, ndinise emhlabeni wenu.

<span id="an_36:25">36:25</span> Ndiya kunitshiza ngamanzi amhlophe,
nihlambuluke; ndinihlambulule kubunqambi benu bonke, nakwizigodo zenu
zonke.

<span id="an_36:26">36:26</span> Ndoninika intliziyo entsha, ndininike
umoya omtsha ngaphakathi kwenu; ndiyisuse intliziyo elilitye enyameni
yenu, ndininike intliziyo eyinyama.

<span id="an_36:27">36:27</span> Ndofaka uMoya wam ngaphakathi kwenu,
ndinenze nihambe ngemimiselo yam, niwagcine amasiko am, niwenze;

<span id="an_36:28">36:28</span> niya kuhlala ezweni endalinika ooyihlo;
nibe ngabantu bam, mna ndibe nguThixo wenu.

<span id="an_36:29">36:29</span> Ndiya kunisindisa ebunqambini benu
bonke, ndibize ingqolowa, ndiyandise, ndinganiziseli indlala.

<span id="an_36:30">36:30</span> Ndosandisa isiqhamo somthi nokuphuma
emasimini, ukuze ningabuyi namkeliswe isingcikivo sendlala ezintlangeni.

<span id="an_36:31">36:31</span> Niya kuzikhumbula ke iindlela zenu
ezimbi, neentlondi zenu ezingalungileyo, nizikruqukele ngokwenu, ngenxa
yobugwenxa benu nangenxa yamasikizi enu.

<span id="an_36:32">36:32</span> Andiyi kukwenza oku ngenxa yenu, itsho
iNkosi uYehova; makwazeke oko kuni. Danani, nibe nehlazo ngenxa
yeendlela zenu, ndlu kaSirayeli.

<span id="an_36:33">36:33</span> Itsho iNkosi uYehova ukuthi, Ngemini
endiya kunihlambulula ngayo ebugwenxeni benu bonke, ndiya kuyenza imizi
ukuba imiwe, akhiwe amanxuwa.

<span id="an_36:34">36:34</span> Ilizwe ebe kusenkangala kulo liya
kulinywa, endaweni yokuba bekusenkangala kulo emehlweni abo bonke
abadlulayo.

<span id="an_36:35">36:35</span> Baya kuthi, Eli lizwe, bekusenkangala
kulo, lisuke laba njengomyezo wase-Eden; nemizi ebeyibharhile,
ebingamanxuwa, ebigungxulwe, imiwe, inqatyisiwe.

<span id="an_36:36">36:36</span> Ziya kwazi ke iintlanga eziseleyo
ngeenxa zonke kuni, ukuba mna Yehova ndakha into egungxulweyo,
ndiyityale indawo ebe kusenkangala kuyo. Mna Yehova ndithethile, ndiya
kwenza.

<span id="an_36:37">36:37</span> Itsho iNkosi uYehova ukuthi, Ngale nto
ndisaya kuquqelwa yindlu kaSirayeli, ukuba ndibenzele; ndiya kubandisa
babe sisintu njengomhlambi;

<span id="an_36:38">36:38</span> njengomhlambi ongamadini angcwele,
njengomhlambi waseYerusalem ngamaxesha ayo amisiweyo; ukuzala yimihlambi
yabantu, iya kuba njalo imizi engamanxuwa; bazi ukuba ndinguYehova.

<span id="an_37:1">37:1</span> Saba phezu kwam isandla sikaYehova;
waphuma nam uYehova, ndikuMoya, wandibeka entilini phakathi; yona ke
izele ngamathambo.

<span id="an_37:2">37:2</span> Wandidlulisa kuwo, wandijikelezisa
ngeenxa zonke; yabona, ebemaninzi kakhulu entilini leyo; yabona,
ebeselomile kakhulu.

<span id="an_37:3">37:3</span> Wathi ke kum, Nyana womntu, aya kuphila
na ke la mathambo? Ndathi, Nkosi Yehova, kwazi wena.

<span id="an_37:4">37:4</span> Wathi kum, Profeta phezu kwala mathambo,
uthi kuwo, Mathambondini, liveni ilizwi likaYehova.

<span id="an_37:5">37:5</span> Itsho iNkosi uYehova kula mathambo,
ukuthi, Niyabona, ndingenisa umoya kuni; niya kuphila ke.

<span id="an_37:6">37:6</span> Ndiya kunifaka imisipha, ndimilise kuni
inyama, ndinaleke ngolusu, ndifake umoya ngaphakathi kwenu, niphile;
nazi ukuba ndinguYehova.

<span id="an_37:7">37:7</span> Ndaprofeta ngoko bendiwiselwe umthetho
ngako; kwabakho isandi ndakuprofeta; nanko kurhashaza, asondelelana
amathambo, ithambo lasondela kwithambo lalo.

<span id="an_37:8">37:8</span> Ndakhangela, nanko kukho imisipha kuwo,
yamila inyama, kwaleka ulusu luthabathela phezulu; umoya ke awabakho.

<span id="an_37:9">37:9</span> Wathi kum, Profeta kuwo umoya, profeta,
nyana womntu, uthi kuwo umoya, Itsho iNkosi uYehova ukuthi, Vela, moya
kwimimoya yomine, uphefumlele kwaba babuleweyo, baphile.

<span id="an_37:10">37:10</span> Ndaprofeta ke ngoko bendiwiselwe
umthetho ngako. Wangena umoya kuwo; baphila, bema ngeenyawo, umkhosi
omkhulu kakhulu kunene.

<span id="an_37:11">37:11</span> Wathi ke kum, Nyana womntu, la mathambo
yindlu kaSirayeli yonke; yabona, bathi, Amathambo ethu omile, nethemba
lethu lidakile, sinqanyulwe.

<span id="an_37:12">37:12</span> Ngako oko profeta, uthi kubo, Itsho
iNkosi uYehova ukuthi, Yabonani, ndiya kuwavula amangcwaba enu,
ndininyuse niphume emangcwabeni enu, bantu bam, ndinise emhlabeni
wakwaSirayeli.

<span id="an_37:13">37:13</span> Niya kwazi ukuba ndinguYehova,
ekuwavuleni kwam amangcwaba enu, nasekuninyuseni kwam, niphume
emangcwabeni enu, bantu bam.

<span id="an_37:14">37:14</span> Ndofaka uMoya wam kuni, niphile,
ndinibeke emhlabeni wenu; nazi ukuba mna Yehova ndithethile, ndiya
kwenza; utsho uYehova.

<span id="an_37:15">37:15</span> Kwafika ilizwi likaYehova kum, lisithi,

<span id="an_37:16">37:16</span> Wena ke, nyana womntu, thabathela kuwe
intonga ibe nye, ubhale kuyo uthi, EkaYuda, neyoonyana bakaSirayeli,
amadlelane akhe; uthabathe enye intonga ubhale kuyo uthi, EkaYosefu
(intonga kaEfrayim), nendlu yonke kaSirayeli, amadlelane akhe;

<span id="an_37:17">37:17</span> uzisondeze ke, enye kwenye, zibe
ntonga-nye, zibe nto-nye esandleni sakho.

<span id="an_37:18">37:18</span> Bothi bakuthetha nawe oonyana babantu
bakowenu, besithi, Akasixeleli na, ziyintoni na ezi ntonga kuwe?

<span id="an_37:19">37:19</span> uthi wena kubo, Itsho iNkosi uYehova
ukuthi, Yabonani, ndiya kuyithabatha intonga kaYosefu, esesandleni
sikaEfrayim nezizwe zikaSirayeli, amadlelane akhe endiwabeke kuyo
ndawonye nentonga kaYuda, ndibenze babe ntonga-nye, babe nto-nye
esandleni sam.

<span id="an_37:20">37:20</span> Iintonga obhale kuzo zize zibe
sesandleni sakho emehlweni abo.

<span id="an_37:21">37:21</span> Uze uthi kubo, Itsho iNkosi uYehova
ukuthi, Yabonani, ndiya kubathabatha oonyana bakaSirayeli phakathi
kweentlanga abahamba kuzo, ndibabuthe, bavele ngeenxa zonke, ndibase
emhlabeni wabo.

<span id="an_37:22">37:22</span> Ndobenza luhlanga lunye elizweni elo,
ezintabeni zakwaSirayeli, abe mnye ukumkani, engukumkani wabo bonke
bephela; bangabuyi babe ziintlanga ezimbini, bangabuyi bahluke babe
zizikumkani ezibini.

<span id="an_37:23">37:23</span> Abayi kubuya bazenze iinqambi ngezigodo
zabo, nangezinto zabo ezinezothe, nangezikreqo zabo zonke; ke
ndobasindisa emakhayeni abo onke, ababesona kuwo, ndibahlambulule, babe
ngabantu bam, ndibe nguThixo wabo.

<span id="an_37:24">37:24</span> Umkhonzi wam uDavide woba ngukumkani
kubo, abe ngumalusi omnye kubo bonke bephela; bahambe ngamasiko am,
bagcine imimiselo yam, bayenze.

<span id="an_37:25">37:25</span> Bohlala ezweni elo, ndalinika umkhonzi
wam uYakobi, ababehleli kulo ooyise; bahlale ke khona, bona nabantwana
babantwana babo kude kuse ephakadeni; uDavide, umkhonzi wam, abe
sisikhulu sabo ngonaphakade.

<span id="an_37:26">37:26</span> Ndobenzela umnqophiso woxolo; uya kuba
ngumnqophiso ongunaphakade kubo; ndibamise, ndibandise, ndibeke ingcwele
yam phakathi kwabo ngonaphakade.

<span id="an_37:27">37:27</span> Umnquba wam uya kuba phezu kwabo, ndibe
nguThixo wabo, babe ngabantu bam:

<span id="an_37:28">37:28</span> zazi iintlanga ukuba ndinguYehova
ongcwalise amaSirayeli, xa ingcwele yam iya kubakho phakathi kwabo
ngonaphakade.

<span id="an_38:1">38:1</span> Ke kaloku, kwafika ilizwi likaYehova kum,
lisithi,

<span id="an_38:2">38:2</span> Nyana womntu, bubhekise ubuso bakho
kuGogi wasezweni lakwaMagogi, isikhulu sakwaRoshe noMesheki noTubhali,
uprofete ngaye.

<span id="an_38:3">38:3</span> Yithi, Itsho iNkosi uYehova ukuthi,
Yabona, ndikuchasile, Gogi, sikhulu sakwaRoshe noMesheki noTubhali.

<span id="an_38:4">38:4</span> Ndiya kukuphambanisa, ndikufake
amakhonkco emihlathini, ndikurhole nempi yakho yonke, amahashe
nabamahashe, abaxhobe baphelelisela bonke bephela, ibandla elikhulu,
benamakhaka neengweletshetshe, bephethe amakrele bonke bephela:

<span id="an_38:5">38:5</span> benamaPersi namaKushi namaPuti, onke
ephela eneengweletshetshe nezigcina-ntloko;

<span id="an_38:6">38:6</span> uGomere namahlelo akhe onke, nendlu
kaTogarma ezingontsini zasentla, inamahlelo akhe onke; izizwe ezininzi
zinawe.

<span id="an_38:7">38:7</span> Lunga, uzilungisele iinto zonke, wena
nebandla lakho lonke, elibizelwe ndawonye kuwe, ube ngumgcini walo.

<span id="an_38:8">38:8</span> Emva kwemihla emininzi uya kuvelelwa;
ekupheleni kweminyaka leyo uya kufika elizweni elibuyisiweyo ekreleni,
libuthiwe ezizweni ezininzi; ufike ezintabeni zakwaSirayeli ezahlala
zibharhile. Lona likhutshwe ezizweni, baza bahlala bekholosile bonke
bephela.

<span id="an_38:9">38:9</span> Uya kunyuka uze njengesiphango,
njengelifu ukulisibekela ilizwe, wena namahlelo akho onke, nezizwe
ezininzi ezinawe.

<span id="an_38:10">38:10</span> Itsho iNkosi uYehova ukuthi, Ngaloo
mini, kuya kuthi qatha izinto entliziyweni yakho, ucinge ingcinga embi.

<span id="an_38:11">38:11</span> Uya kuthi, Ndiya kunyuka ndiye ezweni
lamaphandle; ndiya kubafikela abazolileyo, abahleli bekholosile bonke
bephela, abahleli bengenazindonga, bengenamivalo nazingcango;

<span id="an_38:12">38:12</span> ukuba uthimbe, uhlasele amaxhoba,
usibuyisele isandla sakho kumanxuwa amiweyo, nakubantu abahlanganisiweyo
ezintlangeni, bezuze imfuyo nempahla, abahleli esazulwini somhlaba.

<span id="an_38:13">38:13</span> OoShebha noDedan, nabarhwebi
baseTarshishe, neengonyama ezintsha zabo zonke, baya kuthi kuwe, Uze
kuthimba na, ukuba lihlasele amaxhoba na ibandla lakho olibizele
ndawonye? ukuba limke negolide nesilivere, lithabathe imfuyo nempahla,
lithimbe kakhulu na?

<span id="an_38:14">38:14</span> Ngako oko profeta, nyana womntu, uthi
kuGogi, Itsho iNkosi uYehova ukuthi, Akuyi kuba njalo na ngaloo mini,
ekuhlaleni kwabantu bam amaSirayeli bekholosile, uya kuyazi loo nto?

<span id="an_38:15">38:15</span> Uya kuphuma endaweni yakho,
ezingontsini zasentla, wena nezizwe ezininzi ezinawe, bekhwele
emahasheni bonke bephela, ibandla elikhulu, impi eninzi;

<span id="an_38:16">38:16</span> unyuke ubafikele bantu bam amaSirayeli
njengelifu, ukuba ulisibekele ilizwe. Ekupheleni kwemihla kuya kubakho
oko, ndikuse, ulifikele ilizwe lam, ukuze iintlanga zindazi,
ekuzingcwaliseni kwam kuwe emehlweni azo, Gogi.

<span id="an_38:17">38:17</span> Itsho iNkosi uYehova ukuthi, Nguwe na
lowa, ndandithetha yena ngeemini zamandulo ngomlomo wabakhonzi bam,
abaprofeti bakwaSirayeli, ababeprofeta iminyaka kwezo mini ngelithi,
ndokuzisa phezu kwabo?

<span id="an_38:18">38:18</span> Kuya kuthi ngaloo mini, ngemini
yokuwufikela kukaGogi umhlaba wakwaSirayeli, itsho iNkosi uYehova,
bunyuke ubushushu bam emathatheni am.

<span id="an_38:19">38:19</span> Ke ndithethe ndinobukhwele, ndinomlilo
wokuphuphuma komsindo wam. Inyaniso, ngaloo mini kuya kubakho ukunyikima
okukhulu emhlabeni wakwaSirayeli.

<span id="an_38:20">38:20</span> Ziya kunyikima phambi kwam iintlanzi
zolwandle, neentaka zezulu, namarhamncwa asendle, nezinambuzane zonke
ezinambuzelayo emhlabeni, nabantu bonke abasebusweni bomhlaba,
zigungxulwe iintaba, iwe imixawuka, zonke iindonga ziwe emhlabeni.

<span id="an_38:21">38:21</span> Ndombizela ikrele ezintabeni zam zonke,
itsho iNkosi uYehova; ikrele lomntu liya kuma kumzalwana wakhe.

<span id="an_38:22">38:22</span> Ndiya kumgweba ngendyikitya yokufa
nangegazi; nangesiphango esikhukulayo, nangamatye esichotho, umlilo
nesulfure ndiwunise phezu kwakhe, naphezu kwamahlelo akhe, naphezu
kwezizwe ezininzi ezinaye.

<span id="an_38:23">38:23</span> Ndiya kuzikhulisa, ndizingcwalise,
ndizazise ngokwam emehlweni eentlanga ezininzi; zazi ukuba ndinguYehova.

<span id="an_39:1">39:1</span> Wena ke, nyana womntu, profeta ngoGogi,
uthi, Itsho iNkosi uYehova ukuthi, Yabona, ndikuchasile, Gogi, sikhulu
sakwaRoshe noMesheki noTubhali.

<span id="an_39:2">39:2</span> Ndiya kukuphambanisa, ndikurhole,
ndikunyuse uphume ezingontsini zasentla, ndikuse ezintabeni
zakwaSirayeli.

<span id="an_39:3">39:3</span> Ndosithi qhwithi isaphetha sakho
esandleni sakho sokhohlo, ndiziwise iintolo zakho esandleni sakho
sokunene.

<span id="an_39:4">39:4</span> Uya kuwa ezintabeni zakwaSirayeli, wena
namahlelo akho onke, nezizwe ezinawe. Ndiya kukunikela ezintakeni
ezixwilayo zeentlobo ngeentlobo, nasemarhamncweni asendle, ukuba ube
kukudla.

<span id="an_39:5">39:5</span> Uya kuwa ebusweni belizwe, ngokuba
ndithethile; itsho iNkosi uYehova.

<span id="an_39:6">39:6</span> Nothumela umlilo kwaMagogi, nakubemi
beziqithi abakholosileyo; bazi ukuba ndinguYehova.

<span id="an_39:7">39:7</span> Ndiya kulazisa igama lam elingcwele
phakathi kwabantu bam amaSirayeli, ndingabuyi ndilingcolise igama lam
elingcwele; zazi iintlanga ukuba ndinguYehova, oyiNgcwele kwaSirayeli.

<span id="an_39:8">39:8</span> Yabona, le nto iyeza, iya kubakho; itsho
iNkosi uYehova; yiloo mini ndandithetha yona.

<span id="an_39:9">39:9</span> Ke baya kuphuma abemi bemizi
yakwaSirayeli, baphembe babase umlilo ngezikrweqe, nangeengweletshetshe,
nangamakhaka, ngezaphetha, nangeentolo, nangeenduku, nangezikhali;
baphembe umlilo ngazo iminyaka esixhenxe.

<span id="an_39:10">39:10</span> Abayi kutheza ziinkuni endle,
bangagawuli nasemahlathini; ngokuba baya kuwuphemba ngezikrweqe umlilo;
bathimbe kwabo babethinjwe ngabo, baphange ababephangwe ngabo; itsho
iNkosi uYehova.

<span id="an_39:11">39:11</span> Kuya kuthi ngaloo mini, ndimnike uGogi
indawo, apho liya kuba khona ingcwaba lakhe kwaSirayeli, umfula
wabadluli ngasempumalanga elwandle; ubavalele abadluli; bamngcwabele
khona uGogi nengxokolo yakhe yonke, bathi ngumfula wengxokolo kaGogi.

<span id="an_39:12">39:12</span> Indlu kaSirayeli yoba neenyanga
ezisixhenxe ibangcwaba, ukuze balihlambulule ilizwe;

<span id="an_39:13">39:13</span> bonke abantu belizwe eli bangcwabe,
kube ludumo kubo mini ndizizukisayo; itsho iNkosi uYehova.

<span id="an_39:14">39:14</span> Baya kubalula amadoda anomonde
acandacanda elizweni, nahamba nalawo acandacandayo, angcwabe abaseleyo
ebusweni belizwe, ukuba alihlambulule. Ekupheleni kweenyanga ezisixhenxe
aya kuligocagoca.

<span id="an_39:15">39:15</span> Baya kucanda abacandacanda elizweni,
babone ithambo lomntu, bamise umthelekelelo ecaleni kwalo, bade
abangcwabi abo balingcwabe emfuleni wengxokolo kaGogi.

<span id="an_39:16">39:16</span> Igama lomzi okhona liya kuba
nguNgxokolo; balihlambulule ke ilizwe.

<span id="an_39:17">39:17</span> Wena ke, nyana womntu, itsho iNkosi
uYehova ukuthi, Yithi, kwiintaka zeentlobo ngeentlobo, nakumarhamncwa
onke asendle, Buthanani nize; zihlanganiseni ngeenxa zonke
embingelelweni wam endinibingeleleyo, umbingelelo omkhulu ezintabeni
zakwaSirayeli; nidle inyama, nisele igazi.

<span id="an_39:18">39:18</span> Niya kudla inyama yamagorha, nisele
igazi lezikhulu zehlabathi, iinkunzi zeegusha, namatakane, neenkunzi
zeebhokhwe, neenkunzi zeenkomo ezintsha ezityetyisiweyo zaseBhashan,
zonke ziphela.

<span id="an_39:19">39:19</span> Nodla amanqatha nihluthe, nisele igazi
ninxile embingelelweni wam endinibingeleleyo;

<span id="an_39:20">39:20</span> nihluthe esithebeni sam ngamahashe
nangabamahashe, ngamagorha namadoda onke okulwa; itsho iNkosi uYehova.

<span id="an_39:21">39:21</span> Ndiya kubumisa ubuqaqawuli bam
ezintlangeni, ziwubone iintlanga zonke umgwebo wam endiya kuwenza,
nesandla sam endiya kusisa kuzo.

<span id="an_39:22">39:22</span> Iya kwazi indlu kaSirayeli ukuba
ndinguYehova uThixo wabo, ithabathela kuyo le mini ise naphi.

<span id="an_39:23">39:23</span> Neentlanga ziya kwazi ukuba indlu
kaSirayeli yathinjwa ngenxa yobugwenxa babo; ngenxa enokuba bamenezayo
kum, ndabusithelisa ubuso bam kubo, ndabanikela esandleni sababandezeli
babo, bawa likrele bonke bephela.

<span id="an_39:24">39:24</span> Ndabenza ngokobunqambi babo
nangokwezikreqo zabo, ndabusithelisa ubuso bam kubo.

<span id="an_39:25">39:25</span> Ngako oko, itsho iNkosi uYehova ukuthi,
Kaloku ndiya kukubuyisa ukuthinjwa kukaYakobi, ndisikwe yimfesane ngenxa
yendlu yonke kaSirayeli, ndibe nobukhwele ngegama lam elingcwele.

<span id="an_39:26">39:26</span> Baya kulithwala ihlazo labo,
nobumenemene babo bonke ababemeneza ngabo kum, ekuhlaleni kwabo
emhlabeni wabo bekholosile, kungekho ubothusayo.

<span id="an_39:27">39:27</span> Ekubabuyiseni kwam ezizweni,
ekubabutheni kwam emazweni eentshaba zabo, ndozingcwalisa kubo emehlweni
eentlanga ezininzi.

<span id="an_39:28">39:28</span> Baya kwazi ukuba ndinguYehova uThixo
wabo, owenza ukuba bathinjelwe ezintlangeni, ndize ndibawomelisele
emhlabeni wabo, ndingabuyi ndishiye namnye kubo khona.

<span id="an_39:29">39:29</span> Andiyi kuba sabusithelisa ubuso bam
kubo, ngokokuba ndithulule uMoya wam phezu kwendlu kaSirayeli; itsho
iNkosi uYehova.

<span id="an_40:1">40:1</span> Ngomnyaka wamashumi omabini anamihlanu
wokuthinjwa kwethu, ekuqalekeni komnyaka, ngolweshumi enyangeni leyo,
ngomnyaka weshumi elinesine emva kokuxatyelwa komzi, ngayo kanye loo
mini, isandla sikaYehova saba phezu kwam, wandisa khona.

<span id="an_40:2">40:2</span> Ngemibono kaThixo wandisa ezweni
lakwaSirayeli elo, wandibeka entabeni ephakamileyo kakhulu; phezu kwayo
kwanga sisakhiwo somzi ngasezantsi.

<span id="an_40:3">40:3</span> Wandisa khona: nanko umntu, okubonakala
kunjengokubonakala kobhedu, ephethe intsontelo yeflakisi ngesandla,
nengcongolo yokulinganisa; waye ke emi esangweni.

<span id="an_40:4">40:4</span> Wathetha nam loo mntu, wathi, Nyana
womntu, khangela ngamehlo akho, uve ngeendlebe zakho, ugqale ngentliziyo
yakho zonke izinto endikubonisa zona; ngokuba uziswe apha ukuze
uboniswe. Xelela indlu kaSirayeli konke okubonayo.

<span id="an_40:5">40:5</span> Nanko ke, kukho udonga ngaphandle
kwendlu, olujikelezileyo ngeenxa zonke, isesandleni somntu lowo
ingcongolo yokulinganisa, iziikubhite ezintandathu, iyileyo iyikubhite
enobubanzi besandla. Wabulinganisa ububanzi besakhiwo; baba yingcongolo
enye, ukuphakama kwayingcongolo enye.

<span id="an_40:6">40:6</span> Waya esangweni elibheke empumalanga,
wenyuka ngezinyuko zalo, walinganisa omnye umbundu wesango; waba
yingcongolo enye ububanzi, omnye umbundu ke wokuqala wayingcongolo enye
ububanzi.

<span id="an_40:7">40:7</span> Negumbi lokulinda laba yingcongolo enye
ubude, layingcongolo enye ububanzi; phakathi kwamagumbi okulinda
zaziikubhite ezintlanu; umbundu wesango, ongasevarandeni yesango
enganeno kwayo indlu, wayingcongolo enye.

<span id="an_40:8">40:8</span> Walinganisa ivaranda yesango leyo
inganeno kwayo indlu, yayingcongolo enye.

<span id="an_40:9">40:9</span> Walinganisa ivaranda yesango ke,
yaziikubhite ezisibhozo, iintsika zayo zaziikubhite ezimbini; ke
ivaranda yesango yayinganeno kwayo indlu.

<span id="an_40:10">40:10</span> Ke amagumbi okulinda, esango elisingise
empumalanga, aba mathathu ngapha, aba mathathu nangapha, aba mlinganiso
mnye omathathu, zaba mlinganiso mnye iintsika ngapha nangapha.

<span id="an_40:11">40:11</span> Walinganisa ububanzi bokungena
kwesango, baziikubhite ezilishumi; ubude besango ngalinye baziikubhite
ezilishumi elinazithathu.

<span id="an_40:12">40:12</span> Ke umda phambi kwamagumbi okulinda
wawuyikubhite enye ngapha, wayikubhite enye nangapha umda; amagumbi
okulinda aba ziikubhite ezintandathu ngapha, aba ziikubhite ezintandathu
nangapha.

<span id="an_40:13">40:13</span> Walinganisa isango, ethabathela
eluphahleni lwamagumbi okulinda, esa eluphahleni lwamanye; laba
ziikubhite ezimashumi mabini anantlanu ububanzi; umnyango ulunge
nomnyango.

<span id="an_40:14">40:14</span> Iintsika wazenza zangamashumi
omathandathu eekubhite; yeza kuma ngentsika intendelezo ejikelezileyo
ngeenxa zonke esangweni.

<span id="an_40:15">40:15</span> Ke ukuthabathela phambi kwesango
lokungena, kuse phambi kwevaranda yesango eliphakathi, zabaziikubhite
ezimashumi mahlanu.

<span id="an_40:16">40:16</span> Bekukho iifestile ezi valiweyo
emagumbini okulinda nasezintsikeni zawo ngecala eliphakathi esangweni,
zijikelezile ngeenxa zonke; bekukwanjalo nasezingqamekweni. Bekukho
iifestile ngaphakathi, zijikelezile ngeenxa zonke; bekukho namasundu
ezintsikeni.

<span id="an_40:17">40:17</span> Wandisa entendelezweni ephandle; nanko,
kwenziwe amagumbi nombekelelo wamatye, kwajikeleza ngeenxa zonke
entendelezweni; yayingamagumbi angamashumi mathathu embekelelweni
wamatye.

<span id="an_40:18">40:18</span> Umbekelelo wamatye ubusemacaleni
amasango, ulungelelene nobude bamasango; umbekelelo lowo uphantsi.

<span id="an_40:19">40:19</span> Walinganisa ububanzi, ethabathela
phambi kwesango lentendelezo ephantsi, esa phambi kwelentendelezo
ephakathi nganeno kwalo; zalikhulu leekubhite ngasempumalanga
nangasentla.

<span id="an_40:20">40:20</span> Isango elibheke entla
ngasentendelezweni ephandle, wabulinganisa ubude balo nobubanzi balo;

<span id="an_40:21">40:21</span> namagumbi okulinda amathathu ngapha,
amathathu nangapha, neentsika zalo, neengqameko zalo. Laba
ngangomlinganiso wesango lokuqala; baziikubhite ezimashumi mahlanu ubude
balo, nobubanzi balo baziikubhite ezimashumi mabini anantlanu.

<span id="an_40:22">40:22</span> Iifestile zalo, neengqameko zalo,
namasundu alo, zaba ngangomlinganiso wesango elibheke empumalanga;
benyuka ngezinyuko ezisixhenxe ukuya kulo; neengqameko zalo zaba phambi
kwazo.

<span id="an_40:23">40:23</span> Amasango entendelezo ephakathi alunga
nesango langasentla nelangasempumalanga; walinganisa, wathabathela
esangweni, wesa esangweni; zalikhulu leekubhite.

<span id="an_40:24">40:24</span> Wandihambisa wandisingisa ezantsi; nali
isango, lisingise ezantsi; walinganisa iintsika zalo neengqameko zalo
kwangokwaloo milinganiso.

<span id="an_40:25">40:25</span> Bekukho iifestile kulo nakwiingqameko
zalo, zijikelezile ngeenxa zonke, njengeziya iifestile; zaba ziikubhite
ezimashumi mahlanu ubude, baziikubhite ezimashumi mabini anantlanu
ububanzi.

<span id="an_40:26">40:26</span> Ukunyuka ukuya kulo kwaba nezinyuko
ezisixhenxe, nezingqameko zalo zaziphambi kwazo; belinamasundu, elinye
lingapha, elinye lingapha, ezintsikeni zalo.

<span id="an_40:27">40:27</span> Bekukho isango elisa entendelezweni
ephakathi, elisingise ezantsi; walinganisa ethabathela esangweni elo,
esa esangweni elisingise ezantsi; zaba ziikubhite ezilikhulu.

<span id="an_40:28">40:28</span> Wandisa entendelezweni ephakathi
ngesango lasezantsi, walilinganisa isango lasezantsi kwangokwaloo
milinganiso;

<span id="an_40:29">40:29</span> namagumbi alo okulinda, neentsika zalo,
neengqameko zalo, kwangokwaloo milinganiso. Bekukho iifestile kulo
nakwiingqameko zalo, zijikelezile ngeenxa zonke; zaba ziikubhite
ezimashumi mahlanu ubude, zaba ziikubhite ezimashumi mabini anantlanu
ububanzi.

<span id="an_40:30">40:30</span> Iingqameko zajikeleza ngeenxa zonke:
zaba ziikubhite ezimashumi mabini anantlanu ubude, zaba ziikubhite
ezintlanu ububanzi.

<span id="an_40:31">40:31</span> Iingqameko zalo zabheka entendeezweni
ephandle; zibe zinamasundu iintsika zalo. Ukunyuka ukuya kulo kwaba
nezinyuko ezisibhozo.

<span id="an_40:32">40:32</span> Wandisa entendelezweni ephakathi,
esingise empumalanga, walilinganisa isango kwangokwaloo milinganiso;

<span id="an_40:33">40:33</span> namagumbi alo okulinda, neentsika zalo,
neengqameko zalo, kwangokwaloo milinganiso. Bekukho iifestile kulo,
nakwiingqameko zalo, zijikelezile ngeenxa zonke; aba ziikubhite
ezimashumi mahlanu ubude, zaba ziikubhite ezimashumi mabini anantlanu
ububanzi.

<span id="an_40:34">40:34</span> Iingqameko zalo zabheka entendelezweni
ephandle; zibe zinamasundu iintsika ngapha nangapha. Ukunyuka ukuya kulo
kwaba nezinyuko ezisibhozo.

<span id="an_40:35">40:35</span> Wandisa esangweni lasentla,
walilinganisa kwangokwaloo milinganiso;

<span id="an_40:36">40:36</span> namagumbi alo okulinda, neentsika zalo,
neengqameko zalo. Bekukho iifestile kulo, zijikelezile ngeenxa zonke;
zaba ziikubhite ezimashumi mahlanu ubude, zaba ziikubhite ezimashumi
mabini anantlanu ububanzi.

<span id="an_40:37">40:37</span> Iintsika zalo zakhangela entendelezweni
ephandle; zinamasundu iintsika zalo ngapha nangapha. Ukunyuka ukuya kulo
kwaba nezinyuko ezisibhozo.

<span id="an_40:38">40:38</span> Igumbi nomnyango walo
lalingasezintsikeni zamasango; bebewahlamba khona amadini anyukayo.

<span id="an_40:39">40:39</span> Evarandeni yesango bekukho iitafile
ezimbini ngapha, iitafile ezimbini nangapha, zokuxhelela amadini
anyukayo, nawesono, nawetyala.

<span id="an_40:40">40:40</span> Ecaleni elingaphandle, konyukayo esiya
ekungeneni kwesango ngasentla, bekukho iitafile ezimbini; nakwelinye
icala ngasevarandeni yesango bekukho iitafile ezimbini.

<span id="an_40:41">40:41</span> Kwabakho iitafile ezine ngapha,
iitafile ezine nangapha, ecaleni lesango; ziitafile ezisibhozo,
zokuxhelela kuzo.

<span id="an_40:42">40:42</span> Kananjalo bekukho neetafile ezine
ngasezinyukweni zamatye aqingqiweyo, aba yikubhite enye enesiqingatha
ubude, ikubhite enye enesiqingatha ububanzi, ikubhite enye ukuphakama,
ukuze babeke kuzo iimpahla zokuxhela amadini anyukayo nemibingelelo.

<span id="an_40:43">40:43</span> Amabhaxa angangobubanzi besandla, abe
eqiniselweendlwini, ajikeleza ngeenxa zonke; yaye isezitafileni inyama
yomsondezo.

<span id="an_40:44">40:44</span> Ngaphandle kwesango eliphakathi bekukho
amagumbi amabini entendelezweni ephakathi; elinye lingasecaleni lesango
lasentla, libheke ezantsi, elinye lingasecaleni lesango lasezantsi,
libheke entla.

<span id="an_40:45">40:45</span> Wathi kum, Eli gumbi, libheke ezantsi,
lelababingeleli abagcina isigxina sendlu le.

<span id="an_40:46">40:46</span> Igumbi elibheke entla lelababingeleli
abagcina isigcina sesibingelelo. Bona bangoonyana bakaTsadoki, koonyana
bakaLevi, abasondelayo kuYehova ukuba balungiselele kuye.

<span id="an_40:47">40:47</span> Wayilinganisa intendelezo; zaba
ziikubhite ezilikhulu ubude, zaba ziikubhite ezilikhulu nobubanzi;
imbombo-ne; isibingelelo ke besiphambi kwayo indlu.

<span id="an_40:48">40:48</span> Wandisa evarandeni yayo indlu,
walinganisa intsika yevaranda: iikubhite zontlanu ngapha, iikubhite
zontlanu ngapha; ububanzi besango baziikubhite ezintathu ngapha,
iikubhite ezintathu nangapha.

<span id="an_40:49">40:49</span> Ubude bevaranda baba ziikubhite
ezimashumi mabini, ububanzi baba ziikubhite ezilishumi elinanye
ngasezinyukweni, ebe kunyukwa ngazo kuyiwe kuyo. Bekukho iintsika
ngasezintsikeni zomnyango, enye ngapha, enye nangapha.

<span id="an_41:1">41:1</span> Wandisa etempileni, walinganisa iintsika;
zaba ziikubhite ezintandathu ububanzi ngapha, zaba ziikubhite
ezintandathu ububanzi nangapha; bububanzi ke bentente.

<span id="an_41:2">41:2</span> Ububanzi bomnyango bebuziikubhite
ezilishumi; amacala omnyango aba ziikubhite ezintlanu ngapha, iikubhite
ezintlanu nangapha. Wabulinganisa ubude bayo, baziikubhite ezimashumi
mane, ububanzi baziikubhite ezimashumi mabini.

<span id="an_41:3">41:3</span> Wangena ke ngaphakathi, walinganisa
intsika yomnyango; yaziikubhite ezimbini, nomnyango waziikubhite
ezintandathu ukuphakama, ububanzi bomnyango baziikubhite ezisixhenxe.

<span id="an_41:4">41:4</span> Wabulinganisa ubude bayo, baziikubhite
ezimashumi mabini, ububanzi baziikubhite ezimashumi mabini, wabhekisa
etempileni; wathi kum, Yingcwele kangcwele le.

<span id="an_41:5">41:5</span> Walulinganisa udonga lwendlu,
lwaziikubhite ezintandathu, ububanzi bendawo yokwayama baziikubhite
ezine; yajikeleza ngeenxa zonke endlwini leyo.

<span id="an_41:6">41:6</span> Amagumbi endawo yokwayama aba mathathu,
igumbi phezu kwegumbi, aba mashumi mathathu; aya kufika eludongeni
ebeyinalo indlu le, ngasemagumbini endawo yokwayama, eyajikeleza ngeenxa
zonke, ukuze abe nokubambeka khona; kodwa angabambeki eludongeni lwayo
indlu.

<span id="an_41:7">41:7</span> Kwaya kuba banzi ukujikeleza, okukhona
siya sinyuka isakhiwo ngokwamagumbi endawo yokwayama; ngokuba oko
kwayijikeleza indlu le, kwaya kusanda okukhona inyukayo, kuyijikeleza
indlu le ngeenxa zonke; ngenxa yoko indlu le yaya iba banzi okunyuka
inyukayo; lwaba kwanjalo olungaphantsi udidi, ukunyuka ukuya
kolungaphezulu ngokolo lungaphakathi.

<span id="an_41:8">41:8</span> Ndabona kwasendlwini le indawo
ephakamileyo, ejikelezileyo ngeenxa zonke; iziseko zamagumbi endawo
yokwayama zaziyingcongolo epheleyo, ziikubhite ezintandathu, ukuya
entlanganweni.

<span id="an_41:9">41:9</span> Ububanzi bodonga, ebe inabo indawo
yokwayama ngaphandle, bebuziikubhite ezintlanu; yaba kwanjalo indawo
eshiyekileyo endlwini enamagumbi endawo yokwayama ekule ndlu.

<span id="an_41:10">41:10</span> Phakathi kwamagumbi ibe ibububanzi
beekubhite ezimashumi mabini obujikelezileyo, bayijikeleza indlu ngeenxa
zonke.

<span id="an_41:11">41:11</span> Iminyango yendawo yokwayama
yayikhangele endaweni eshiyekileyo; omnye umnyango ukhangele ngentla,
omnye umnyango ukhangele ngezantsi; ububanzi bendawo eshiyekileyo
bebuziikubhite ezintlanu, bajikeleza ngeenxa zonke.

<span id="an_41:12">41:12</span> Isakhiwo esibe siphambi kwendawo
eqhiwukileyo, sasiziikubhite ezimashumi asixhenxe ububanzi baso ngecala
elisingise entshonalanga; udonga lwesakhiwo eso lwaluziikubhite
ezintlanu ububanzi balo; lwajikeleza ngeenxa zonke, nobude baso baba
ziikubhite ezimashumi asithoba.

<span id="an_41:13">41:13</span> Wayilinganisa ke indlu leyo, yaba
ziikubhite ezilikhulu ubude; indawo eqhiwukileyo, nesakhiwo sayo,
neendonga zaso, zaba ziikubhite ezilikhulu ubude.

<span id="an_41:14">41:14</span> Ububanzi bobuso bayo indlu, nobendawo
eqhiwukileyo ekhangele empumalanga baba ziikubhite ezilikhulu.

<span id="an_41:15">41:15</span> Wabulinganisa ke ubude besakhiwo esibe
siphambi kwendawo eqhiwukileyo, ebe singasemva kwayo, neegalari zaso
ngapha nangapha, iikubhite zaba likhulu; nendawo engcwele yangaphakathi,
neevaranda zentendelezo.

<span id="an_41:16">41:16</span> Imibundu leyo yeminyango, neefestile
ezo zivaliweyo, neegalari ezo zijikelezileyo ezindidini zazo zontathu
(malunga nemibundu yeminyango kukho amaceba emithi, ejikelezile ngeenxa
zonke; nomhlaba ude wema ngeefestile, iifestile ke zigutyungelwe),

<span id="an_41:17">41:17</span> naphezu kweminyango, kwada kwasendlwini
ngaphakathi nangaphandle, naseludongeni lonke, kwajikeleza ngeenxa
zonke, ngaphakathi nangaphandle, kwaba yimilinganiso.

<span id="an_41:18">41:18</span> Kwaye kwenziwe iikerubhi namasundu;
yalisundu phakathi kwekerubhi nekerubhi; ikerubhi yanobuso obubini;

<span id="an_41:19">41:19</span> yabubuso bomntu obubheke esundwini
ngapha, yabubuso bengonyama obubheke esundwini ngapha. Kwaye kwenjiwe
njalo endlwini yonke, kwajikeleza ngeenxa zonke.

<span id="an_41:20">41:20</span> Zenziwa zathabathela emhlabeni zesa
phezu kweminyango, iikerubhi namasundu, eludongeni ke lwetempile.

<span id="an_41:21">41:21</span> Itempile, imigubasi yayo ibe
imbombo-ne; nobuso bengcwele, imbonakalo yabo yabonakala ikwanjalo.

<span id="an_41:22">41:22</span> Isibingelelo sasingumthi,
ukubhite-ntathu ukuphakama, buziikubhite-mbini ubude baso; besineembombo
zaso nommiso waso, namacala aso engumthi. Wathi kum, Le yitafile ephambi
koYehova.

<span id="an_41:23">41:23</span> Bezimbini iingcango zetempile
nezengcwele.

<span id="an_41:24">41:24</span> Bezingambini iingcango kwiminyango
leyo, ziziingcango ezijingayo zombini, zimbini komnye umnyango, zimbini
iingcango nakomnye.

<span id="an_41:25">41:25</span> Kwaye kwenziwe kuzo, kwiingcango ezo
zetempile, iikerubhi namasundu, kunjengoko bekwenziwe ngako ezindongeni.
Kwaye kukho isinyuko somthi phambi kwevaranda ngaphandle.

<span id="an_41:26">41:26</span> Iifestile ezivaliweyo namasundu
zazingapha nangapha, emacaleni evaranda, nasemagumbini endawo yokwayama
kuyo indlu, nezinyuko.

<span id="an_42:1">42:1</span> Waphuma nam, waya entendelezweni
engaphandle ngendlela esinga ngentla, wandisa emagumbini amalunga
nendawo le iqhiwukileyo, amalunga nesakhiwo eso, akhangele entla.

<span id="an_42:2">42:2</span> Phambi kwecala elibude buziikubhite
ezilikhulu, elimnyango ungasentla, ububanzi baba ziikubhite ezimashumi
mahlanu.

<span id="an_42:3">42:3</span> Malunga neekubhite ezimashumi mabini
zentendelezo engaphakathi, malunga nombekelelo wamatye osentendelezweni
engaphandle, yaba yigalari isinge egalarini eludidini lwesithathu.

<span id="an_42:4">42:4</span> Phambi kwamagumbi kwakukho indawo
yokuhamba, ububanzi bayo buziikubhite ezilishumi; kukho indlela
eziikubhite zilikhulu, ebheka phakathi; iminyango yazo ke ibheka
ngentla.

<span id="an_42:5">42:5</span> Ke amagumbi aphezulu ebemafuphi
kunawaphantsi, kunaphakathi esakhiweni; ngokuba iigalari zawadlela.

<span id="an_42:6">42:6</span> Ngokuba ebendidi ntathu wona,
engenazintsika, njengokuba iintendelezo zineentsika: ngenxa yoko
kwarhoxiswa kwala angaphantsi kwanala aphakathi esikhundleni sawo.

<span id="an_42:7">42:7</span> Ke udonga olwalungaphandle, lulungelelene
namagumbi, lwasinga entendelezweni engaphandle phambi kwamagumbi la;
ubude balo babuziikubhite ezimashumi mahlanu.

<span id="an_42:8">42:8</span> Ngokuba ubude bamagumbi entendelezo
engaphandle baba ziikubhite ezimashumi mahlanu; kodwa ke phambi
kwetempile baba ziikubhite ezilikhulu.

<span id="an_42:9">42:9</span> Ngaphantsi kwala magumbi, ukungena
bekuvelwa ngasempumalanga ekuyiweni kuwo, kuvelwa entendelezweni
engaphandle.

<span id="an_42:10">42:10</span> Ebubanzini bodonga lwentendelezo,
kusingise empumalanga, phambi kwendawo eqhiwukileyo naphambi kwesakhiwo,
bekukho amagumbi.

<span id="an_42:11">42:11</span> Ayenendlela phambi kwawo, ebonakala
enjengamagumbi asingise entla; ngobude bawo, aba njalo nangobubanzi
bawo, aba njalo nangokuphuma kwawo konke, aba njalo nangamasiko awo.

<span id="an_42:12">42:12</span> Njengoko injalo iminyango yawo lawo,
injalo neminyango yamagumbi abe ekhangele ngezantsi; kwakukho umnyango
emantloko endlela, endlela emalunga nodonga olulungelelene namagumbi la,
endlela evela ngasempumalanga ekuyiweni kuwo.

<span id="an_42:13">42:13</span> Wathi kum, Amagumbi angasentla
namagumbi angasezantsi, aphambi kwendawo eqhiwukileyo, wona ngamagumbi
angcwele, apho ababingeleli abasondelayo kuYehova baya kudlela khona
ezona nto zingcwele; apho baya kuzibeka khona ezona nto zingcwele,
umnikelo wokudla, nedini lesono, neletyala; ngokuba le ndawo ingcwele.

<span id="an_42:14">42:14</span> Bakungena ababingeleli, mabangaphumi
engcweleni, baye entendelezweni engaphandle; bozibeka apho iingubo zabo,
abalungiselela benazo, ngokuba zingcwele; mabambathe ngubo zimbi,
basondele ke kokwabantu.

<span id="an_42:15">42:15</span> Wathi ke akugqiba ukuyilinganisa indlu
ephakathi, waphuma nam, wasingisa ngendlela yesango elibheke
empumalanga, walinganisa khona, wajikeleza ngeenxa zonke.

<span id="an_42:16">42:16</span> Walinganisa icala lasempumalanga
ngengcongolo yokulinganisa; yaziingcongolo ezimakhulu mahlanu
ngengcongolo yokulinganisa, ngeenxa zonke.

<span id="an_42:17">42:17</span> Walinganisa icala langasentla;
yaziingcongolo ezimakhulu mahlanu ngengcongolo yokulinganisa, ngeenxa
zonke.

<span id="an_42:18">42:18</span> Kwicala langasezantsi walinganisa
amakhulu amahlanu eengcongolo, ngengcongolo yokulinganisa.

<span id="an_42:19">42:19</span> Wajikela ecaleni langasentshonalanga,
walinganisa amakhulu amahlanu eengcongolo, ngengcongolo yokulinganisa.

<span id="an_42:20">42:20</span> Ngamacala omane wayilinganisa. Inodonga
olujikelezileyo ngeenxa zonke; ubude bangamakhulu amahlanu, nobubanzi
bangamakhulu amahlanu, ukuze kwahlulwe phakathi kokungcwele
nokuhlambeleyo.

<span id="an_43:1">43:1</span> Wandisa esangweni, esangweni elibheke
endleleni yangasempumalanga.

<span id="an_43:2">43:2</span> Nabo ke ubuqaqawuli boThixo kaSirayeli,
buvela ngendlela yangasempumalanga, isandi sabo sinjengesandi samanzi
amaninzi; ihlabathi lakhanya bubuqaqawuli bakhe.

<span id="an_43:3">43:3</span> Imbonakalo ke endayibonayo, ukubonakala
kwayo, yayinjengembonakalo leya, ndayibonayo ukuya kuwonakalisa kwam
umzi; kwakukho neembonakalo ezinjengeembonakalo endazibonayo emlanjeni
oyiKebhare; ndawa ke ngobuso.

<span id="an_43:4">43:4</span> Ubuqaqawuli bukaYehova beza endlwini
ngendlela yesango elibheke empumalanga.

<span id="an_43:5">43:5</span> UMoya wandifukula, wandisa entendelezweni
ephakathi; nabo ke ubuqaqawuli bukaYehova, buyizalisile indlu le.

<span id="an_43:6">43:6</span> Ndeva othetha kum esendlwini le; kwabakho
ke umntu omi ecaleni kwam.

<span id="an_43:7">43:7</span> Wathi kum, Nyana womntu, khangela indawo
yetrone yam, indawo yomphantsi weenyawo zam, apho ndiya kuhlala khona
phakathi koonyana bakaSirayeli ngonaphakade; ingabi salenza inqambi
igama lam elingcwele indlu kaSirayeli, bona nookumkani babo, ngobuhenyu
babo, nangezidumbu zookumkani babo ezigangeni zabo;

<span id="an_43:8">43:8</span> ekumiseni kwabo umbundu womnyango wabo
ngasembundwini womnyango wam, nemigubasi yabo ecaleni lemigubasi yam,
iludonga lodwa phakathi kwam nabo; belenze inqambi ke igama lam
elingcwele, ngamasikizi abo abawenzayo. Ndabagqibela ke ngomsindo wam.

<span id="an_43:9">43:9</span> Ngoku ke mabakhwelelise kum ubuhenyu
babo, nezidumbu zookumkani babo, ndihlale phakathi kwabo ngonaphakade.

<span id="an_43:10">43:10</span> Wena ke, nyana womntu, indlu kaSirayeli
yixelele le ndlu, beve ihlazo ngenxa yobugwenxa babo, basilinganise
isakhiwo esilinganiselweyo ngokuhle.

<span id="an_43:11">43:11</span> Ukuba bathe baliva ihlazo ngenxa
yezinto zonke abazenzileyo, bazise ukumeka kwendlu le nokuqulunqwa
kwayo, iziphumo zayo nezingeno zayo, iimeko zayo zonke nemimiselo yayo
yonke, iimeko zayo zonke nemiyalelo yayo yonke, uyibhale emehlweni abo;
bakugcine konke ukuma kwayo, nemimiselo yayo yonke, bayenze.

<span id="an_43:12">43:12</span> Nguwo lo umyalelo wayo indlu:
encotsheni yentaba, wonke umda wayo, ojikelezileyo ngeenxa zonke,
uyingcwele kangcwele. Yabona, nguwo lo umyalelo wayo indlu.

<span id="an_43:13">43:13</span> Yiyo le imilinganiso yesibingelelo
ngokweekubhite (ikubhite yikubhite nobubanzi besandla): umzantsi waso
woba yikubhite, ube yikubhite ububanzi; ulungqu lwawo eludinini lwawo
ngeenxa zonke lwalungangomoluko omnye weminwe. Lulo olo ufundo
lwesibingelelo esi.

<span id="an_43:14">43:14</span> Kuthabathela emzantsini osemhlabeni,
kude kuse emacaleni aphantsi, koba ziikubhite ezimbini ukuphakama,
nobubanzi bube yikubhite enye; kuthabathela emacaleni lawo amafutshane,
kude kuse emacaleni amade, koba ziikubhite ezine ukuphakama, nobubanzi
bube yikubhite enye.

<span id="an_43:15">43:15</span> Intaba kaThixo yoba ziikubhite ezine;
zothabathela ezikweni likaThixo, zinyuse iimpondo ezine.

<span id="an_43:16">43:16</span> Iziko likaThixo loba ziikubhite
ezilishumi elinambini ubude balo, ishumi elinambini ububanzi balo; loba
mbombo ne ngokwamacala alo omane.

<span id="an_43:17">43:17</span> Amacala oba ziikubhite ezilishumi
elinane ubude bawo, neshumi elinane ububanzi, ngokwamacala awo omane;
nolungqu ngeenxa zonke kuwo lube sisiqingatha sekubhite; umzantsi wawo
ube yikubhite enye ngeenxa zonke; nezinyuko zawo mazikhangele
empumalanga.

<span id="an_43:18">43:18</span> Wathi kum, Nyana womntu, itsho iNkosi
uYehova, ukuthi, Yiyo le imimiselo yesibingelelo ngemini yokwenziwa
kwaso, ukuba kunyuswe phezu kwaso amadini anyukayo, kutshizwe ngegazi
kuso.

<span id="an_43:19">43:19</span> Uya kubanika ababingeleli, abaLevi
abangabembewu kaTsadoki, abasondelayo kum, itsho iNkosi uYehova, ukuba
balungiselele kum inkunzi entsha, ithole lenkomo, libe lidini lesono.

<span id="an_43:20">43:20</span> Wothabatha egazini layo, uliqabe
ezimpondweni zaso zone, nasezimbombeni zone zamacala, naseludinini
ngeenxa zonke; usenze nyulu, usicamagushele;

<span id="an_43:21">43:21</span> uyithabathe inkunzi entsha yedini
lesono, bayitshise endaweni emisiweyo yayo indlu, ngaphandle kwengcwele.

<span id="an_43:22">43:22</span> Ngomhla wesibini wosondeza inkunzi
yebhokhwe exhonti egqibeleleyo, ibe lidini lesono; basenze nyulu
isibingelelo, njengoko senziwa nyulu ngenkunzi entsha.

<span id="an_43:23">43:23</span> Ekugqibeni kwakho ukusenza nyulu,
wosondeza inkunzi entsha, ithole lenkomo eligqibeleleyo, nenkunzi
egqibeleleyo yasempahleni emfutshane.

<span id="an_43:24">43:24</span> Wozisondeza phambi koYehova,
ababingeleli bagalele ityuwa phezu kwazo, bazinyuse zibe lidini
elinyukayo kuYehova.

<span id="an_43:25">43:25</span> Iintsuku ezisixhenxe uya kunikela
inkunzi yebhokhwe exhonti eyedini lesono ngemini; balungiselele nenkunzi
entsha elithole lenkomo, nenkunzi yasempahleni emfutshane egqibeleleyo.

<span id="an_43:26">43:26</span> Iintsuku ezisixhenxe bosicamagushela
isibingelelo, basihlambulule; basimisele.

<span id="an_43:27">43:27</span> Baya kuzigqiba ezo ntsuku, kuthi
ngomhla wesibhozo, nanini, ababingeleli benze amadini enu anyukayo
nemibingelelo yenu yoxolo esibingelelweni, ndize ndinamkele; itsho
iNkosi uYehova.

<span id="an_44:1">44:1</span> Wandibuyisa ngendlela yesango lengcwele
elingaphandle, elibheke empumalanga; laye livaliwe.

<span id="an_44:2">44:2</span> UYehova wathi kum, Eli sango liya kuhlala
livaliwe; aliyi kuvulwa, akuyi kungena mntu ngalo; ngokuba uYehova
uThixo kaSirayeli ungene ngalo; liya kuhlala livaliwe ke.

<span id="an_44:3">44:3</span> Isikhulu, sisikhulu nje, siya kuhlala
kulo, ukuba sidle ukudla phambi koYehova. Songena ngendlela
yasevarandeni yesango, siphume kwangendlela yayo.

<span id="an_44:4">44:4</span> Wandisa ngendlela yesango langasentla,
ebeyiphambi kwayo indlu; ndakhangela, nabo ubuqaqawuli bukaYehova
buyizalisile indlu kaYehova; ndawa ngobuso.

<span id="an_44:5">44:5</span> Wathi kum uYehova, Nyana womntu, gqala
ngentliziyo yakho, ubone ngamehlo akho, uve ngeendlebe zakho, konke
endisukuba ndikuthetha kuwe, ngokusingisele kwimimiselo yonke yendlu
kaYehova, nangokusingisele kwimiyalelo yayo yonke; ukugqale ngentliziyo
yakho ukungena endlwini le, ezindaweni zonke zengcwele ekuphunywa ngazo.

<span id="an_44:6">44:6</span> Uze uthi kwabaneenkani, kwabendlu
kaSirayeli, Itsho iNkosi uYehova ukuthi, Yanelani, ndlu kaSirayeli,
ngamasikizi enu onke,

<span id="an_44:7">44:7</span> okubangenisa kwenu oonyana bolunye
uhlanga, abangalukileyo ngentliziyo, abangalukileyo ngenyama, ukuba babe
sengcweleni yam, ukuba bayihlambele indlu yam le, nakusondeza ukudla
kwam, amanqatha negazi. Umnqophiso wam nawaphula ke phezu kwamasikizi
enu onke;

<span id="an_44:8">44:8</span> anasigcina isigxina sengcwele yam;
nabamisa abaya ukuba banigcinele isigxina sam engcweleni yam.

<span id="an_44:9">44:9</span> Itsho iNkosi uYehova ukuthi, Bonke
oonyana bolunye uhlanga, abangalukileyo ngentliziyo, abangalukileyo
ngenyama, abayi kungena engcweleni yam, bakubo bonke oonyana bolunye
uhlanga, abaphakathi koonyana bakaSirayeli.

<span id="an_44:10">44:10</span> Ke kwanabaLevi, abakhwelelayo kude kum,
ekundwendweni kwamaSirayeli awandwendwayo kum, alandela izigodo zawo,
aya kubuthwala ubugwenxa bawo.

<span id="an_44:11">44:11</span> Baya kwanela ukuba ngabalungiseleli
engcweleni yam, bengabaveleli bamasango endlu le, belungiselela endlwini
le. Abo baya kuxhelela abantu idini elinyukayo nombingelelo, bona beme
phambi kwabo, ukuba babalungiselele.

<span id="an_44:12">44:12</span> Ngenxa enokuba babalungiselelayo phambi
kwezigodo zabo, baba sisikhubekiso sobugwenxa kwindlu kaSirayeli, ngenxa
yoko ndibaphakamisele isandla sam, itsho iNkosi uYehova, ukuba
babuthwale ubugwenxa babo.

<span id="an_44:13">44:13</span> Abayi kufika kum, ukuba benzelelele
kum, bangafiki kwiingcwele zam zonke, kwingcwele kangcwele yam; baya
kuthwala ke ihlazo labo namasikizi abo abawenzileyo.

<span id="an_44:14">44:14</span> Ndobenza babe ngabagcini besigxina
sendlu le ngokwenkonzo yayo yonke, nangokwezinto zonke ezenzelwa kuyo.

<span id="an_44:15">44:15</span> Ke bona ababingeleli abaLevi, oonyana
bakaTsadoki, abasigcinayo isigxina sengcwele yam, ekundwendweni koonyana
bakaSirayeli kum, bosondela bona kum, ukuba bandilungiselele, beme
phambi kwam, ukuba basondeze kum inqatha negazi; itsho iNkosi uYehova.

<span id="an_44:16">44:16</span> Bongena bona engcweleni yam, basondele
bona esithebeni sam, ukuba bandilungiselele, bagcine isigxina sam.

<span id="an_44:17">44:17</span> Kothi, ekungeneni kwabo ngamasango
entendelezo ephakathi, bambathe iingubo zelinen; kungabikho nto yoboya
kubo ekulungiseleleni kwabo emasangweni entendelezo ephakathi, naxa
bakuyo indlu.

<span id="an_44:18">44:18</span> Zoba ziinkontsho zelinen ezintlokweni
zabo, ibe ziibhulukhwe zelinen ezinqeni zabo; abayi kubhinqa,
bazibilise.

<span id="an_44:19">44:19</span> Bothi, ekuphumeni kwabo, besinga
entendelezweni engaphandle, entendelezweni engaphandle besiya ebantwini,
bazihlube iingubo zabo ababelungiselela benazo, bezibeke emagumbini
angcwele, bambathe ngubo zimbi, bangabangcwalisi abantu ngeengubo zabo.

<span id="an_44:20">44:20</span> Mabangazichebi iintloko, bangaziyeki
iinwele zabo zibe ngamayakayaka; bozinquthula iintloko.

<span id="an_44:21">44:21</span> Mabangaseli wayini bonke ababingeleli
ekungeneni kwabo entendelezweni ephakathi.

<span id="an_44:22">44:22</span> Umhlolokazi nomfazi owaliweyo
mabangabazeki babe ngabafazi babo; bozeka iintombi eziziintombi kwimbewu
yendlu kaSirayeli, kwanomhlolokazi othe waba ngumhlolokazi wombingeleli.

<span id="an_44:23">44:23</span> Bobayala abantu bam, ukuba bahlule
okungcwele kokuhlambeleyo, babazise okuyinqambi nokuhlambulukileyo.

<span id="an_44:24">44:24</span> Ekubambaneni kwabantu mabeme bona,
bagwebe ngokwamasiko am, bagcine imiyalelo yam nemimiselo yam ngamaxesha
am onke amisiweyo, bazingcwalise iisabatha zam.

<span id="an_44:25">44:25</span> Mabangayi emntwini ofileyo, bazenze
iinqambi; kungaba kungoyise, nonina, nonyana, nentombi yabo, nomzalwana,
nodade wabo ongabanga nandoda, abangazenza iinqambi ngabo, bona bodwa.

<span id="an_44:26">44:26</span> Bombalela imihla esixhenxe emva
kokuhlanjululwa kwakhe.

<span id="an_44:27">44:27</span> Ngomhla ke wokungena kwakhe engcweleni,
entendelezweni ephakathi, ukuze alungiselele engcweleni, wosondeza idini
lakhe lesono; itsho iNkosi uYehova.

<span id="an_44:28">44:28</span> Oko koba lilifa labo, ibe ndim ilifa
labo; ningabaniki nzuzo kwaSirayeli; ndim inzuzo yabo.

<span id="an_44:29">44:29</span> Umnikelo wokudla, nedini lesono, nedina
letyala, bodla ezo zinto bona; zonke izinto ezisingelwe phantsi
kwaSirayeli ziya kuba zezabo.

<span id="an_44:30">44:30</span> Iingqalo zeentlahlela zonke ezintweni
zonke, nemirhumo yonke yeento zonke, kwimirhumo yenu yonke, yoba
yeyababingeleli; nengqalo yomgrayo wenu noyinika umbingeleli, ukuze
ahlise intsikelelo phezu kwendlu yakho.

<span id="an_44:31">44:31</span> Ababingeleli abayi kudla nto izifeleyo
neqwengiweyo, nokuba kusezintakeni, nokuba kusezinkomeni.

<span id="an_45:1">45:1</span> Ekulabeni kwenu ilizwe ngamaqashiso,
ukuba libe lilifa, nomrhumela uYehova umrhumo oyinto engcwele kulo
ilizwe elo: ubude bube ngamashumi omabini anamahlanu amawaka
eengcongolo, ububanzi bube lishumi lamawaka. Woba ngcwele emdeni wawo
wonke ngeenxa zonke.

<span id="an_45:2">45:2</span> Kuwo apha oba ngawasengcweleni amakhulu
amahlanu ubude, ngamakhulu amahlanu obubanzi, ube mbombo-ne ngeenxa
zonke, ube ziikubhite ezimashumi mahlanu zephandle elingeenxa zonke
kuwo.

<span id="an_45:3">45:3</span> Kuyo loo ndawo ilinganisiweyo,
wolinganisa ubude obungamashumi omabini anamahlanu amawaka, nobubanzi
obulishumi lamawaka; ibe khona ingcwele le, ingcwele kangcwele.

<span id="an_45:4">45:4</span> Yona yoba yinto engcwele kulo ilizwe elo;
ilunge nababingeleli, abalungiseleli bengcwele, abasondela ukuba
balungiselele kuYehova; ibe yindawo yezindlu zabo, indawo engcwele
ilunge nengcwele.

<span id="an_45:5">45:5</span> Amashumi amabini anamahlanu amawaka
obude, neli shumi lamawaka obubanzi, alunge nabaLevi, abalungiseleli
bendlu; oba yinzuzo yabo eyimizi yokuba bahlale.

<span id="an_45:6">45:6</span> Okomzi koba ngamawaka amahlanu obubanzi,
anamashumi amabini anamahlanu amawaka obude, elungelelene nomrhumo
ongcwele; ibe ngawendlu yonke kaSirayeli.

<span id="an_45:7">45:7</span> Isikhulu nosinika ngapha nangapha
komrhumo ongcwele, nakokomzi phambi komrhumo ongcwele, naphambi kokomzi
ngecala lasentshonalanga, nise entshonalanga, nangecala lasempumalanga,
nise empumalanga; ubude bulungelelane nesinye isahlulo sezizwe,
buthabathele emdeni wasentshonalanga, buse emdeni wasempumalanga.

<span id="an_45:8">45:8</span> Loba lilizwe laso, libe yinzuzo kuso
kwaSirayeli; izikhulu zam zingabuyi zibe sabaxinzelela phantsi abantu
bam; ke ilizwe zilinike indlu kaSirayeli ngokwezizwe zayo.

<span id="an_45:9">45:9</span> Itsho iNkosi uYehova ukuthi, Yanelani,
nina zikhulu zakwaSirayeli; yekani ukugonyamela nokubhuqa, nenze
okusesikweni nobulungisa; yekani ukubagxotha abantu bam emafeni abo;
itsho iNkosi uYehova.

<span id="an_45:10">45:10</span> Yibani nesikali sobulungisa, ne-efa
yobulungisa, nebhate yobulungisa.

<span id="an_45:11">45:11</span> Iefa nebhate yoba mlinganiso mnye,
ibhate ikhongozele isahlulo seshumi sehomere, ne-efa isahlulo seshumi
sehomere, sibe ngokwehomere isilinganiselo sayo.

<span id="an_45:12">45:12</span> Ishekele yoba ngamashumi amabini
eegera; amashumi amabini eeshekele, amashumi amabini anesihlanu
eeshekele, ishumi elinesihlanu leeshekele, ibe yimina kum.

<span id="an_45:13">45:13</span> Nguwo lo umrhumo eniya kurhuma ngawo;
isahlulo sesithandathu se-efa ehomereni yengqolowa, nirhume isahlulo
sesithandathu se-efa ehomereni yerhasi;

<span id="an_45:14">45:14</span> nomlinganiso omisiweyo weoli, webhate
yeoli, nirhume isahlulo seshumi sebhate ekoreni, ezibhateni ezilishumi
ehomereni ke; kuba iibhate ezilishumi ziyihomere.

<span id="an_45:15">45:15</span> Norhuma ixhwane libe linye empahleni
emfutshane engamakhulu amabini, yasemakriweni anamanzi akwaSirayeli, ibe
yeyomnikelo wokudla, neyedini elinyukayo, neyemibingelelo yoxolo, ukuba
bacanyagushelwe; itsho iNkosi uYehova.

<span id="an_45:16">45:16</span> Bonke abantu belizwe eli bosirhumela lo
mrhumo isikhulu sakwaSirayeli.

<span id="an_45:17">45:17</span> Orholwa sisikhulu amadini anyukayo,
nomnikelo wokudla, nothululwayo, emithendelekweni nasekuthwaseni
kwenyanga, nasezisabatheni, nasemaxesheni amisiweyo endlu kaSirayeli.
Lolungiselelwa siso idini lesono, nomnikelo wokudla, nedini elinyukayo,
nemibingelelo yoxolo, ukuze icanyagushelwe indlu kaSirayeli.

<span id="an_45:18">45:18</span> Itsho iNkosi uYehova ukuthi, Ngenyanga
yokuqala, ngolokuqala enyangeni leyo, wothabatha inkunzi entsha, ithole
lenkomo eligqibeleleyo, uyihlambulule ingcwele ngedini lesono.

<span id="an_45:19">45:19</span> Umbingeleli wothabatha egazini ledini
lesono elo, aliqabe emigubasini yendlu le, nasezimbombeni zone zamacala
esibingelelo, nasemigubasini yesango lentendelezo ephakathi.

<span id="an_45:20">45:20</span> Uya kwenjenjalo nangolwesixhenxe
enyangeni leyo, ngenxa yomntu olahlekayo, nangenxa yosisiyatha,
niyicamagushele indlu le.

<span id="an_45:21">45:21</span> Ngeyokuqala inyanga, ngosuku lweshumi
elinesine enyangeni leyo, noba nepasika, umthendeleko weentsuku
ezisixhenxe; kodliwa izonka ezingenagwele.

<span id="an_45:22">45:22</span> Ngaloo mini isikhulu, ngenxa yaso
nangenxa yabantu bonke belizwe eli, solungiselela inkunzi entsha
yenkomo, ibe lidini lesono.

<span id="an_45:23">45:23</span> Iintsuku ezisixhenxe zomthendeleko
somenzela uYehova idini elinyukayo; iinkunzi ezintsha zeenkomo zibe
zisixhenxe, neenkunzi zeegusha ezigqibeleleyo zibe zisixhenxe ngemini,
ngeentsuku zosixhenxe; nenkunzi yebhokhwe exhonti ibe lidini lesono
ngemini.

<span id="an_45:24">45:24</span> Solungiselela umnikelo wokudla, iefa
enkunzini entsha, iefa enkunzini yegusha, ihin yeoli kuyo iefa.

<span id="an_45:25">45:25</span> Ngenyanga yesixhenxe, ngosuku lweshumi
elinesihlanu enyangeni leyo, emthendelekweni, siya kwenjenjalo
ngeentsuku ezisixhenxe ngokusingisele kwidini lesono, nakwidini
elinyukayo, nakumnikelo wokudla, nakwioli.

<span id="an_46:1">46:1</span> Itsho iNkosi uYehova ukuthi, Isango
lentendelezo ephakathi, elikhangele empumalanga, lohlala livaliwe
ngeentsuku ezintandathu zokusebenza; ngomhla wesabatha livulwe, ngomhla
wokuthwasa kwenyanga livulwe.

<span id="an_46:2">46:2</span> Songena isikhulu ngendlela yasevarandeni
yesango, sivela ngaphandle, sime emigubasini yesango, ababingeleli
balungiselele idini laso elinyukayo, nemibingelelo yaso yoxolo, siqubude
embundwini wesango; siphume ke; lingavalwa isango elo kude kuhlwe.

<span id="an_46:3">46:3</span> Abantu belizwe eli boqubuda ekungeneni
kwesango ngesabatha nasekuthwaseni kwenyanga, phambi koYehova.

<span id="an_46:4">46:4</span> Idini elinyukayo, esosondeza lona
isikhulu kuYehova ngomhla wesabatha, loba ziimvana ezintandathu
ezigqibeleleyo, nenkunzi yegusha egqibeleleyo.

<span id="an_46:5">46:5</span> Nomnikelo wokudla woba yiefa enkunzini
leyo yegusha; ezimvaneni ezo umnikelo wokudla ube ngumnikelo wesandla
saso, ihin yeoli kuyo iefa.

<span id="an_46:6">46:6</span> Ngosuku lokuthwasa kwenyanga, liya kuba
yinkunzi entsha egqibeleleyo, ithole lenkomo, neemvana ezintandathu,
nenkunzi yegusha, zigqibelele zonke.

<span id="an_46:7">46:7</span> Solungiselela umnikelo wokudla, iefa kuyo
inkunzi entsha yenkomo, ne-efa kuyo inkunzi yegusha, kuzo iimvana ibe
yinto esinokufikelela kuyo isandla saso, ibe yihin yeoli kuyo iefa.

<span id="an_46:8">46:8</span> Ekuzeni kwesikhulu, songena ngendlela
yasevarandeni yesango, siphume kwangendlela yayo.

<span id="an_46:9">46:9</span> Ekuzeni ke kwabantu belizwe eli phambi
koYehova ngamaxesha amisiweyo, ongene ngendlela yesango langasentla,
esiza kunqula, wophuma ngendlela yesango langasezantsi; ongene ngendlela
yesango langasezantsi, wophuma ngendlela yesango langasentla; akayi
kubuya ngendlela yesango angene ngalo; bothi gca ukuphuma.

<span id="an_46:10">46:10</span> Isikhulu songena siphakathi kwabo
ekungeneni kwabo; bathi ekuphumeni kwabo, siphume kunye nabo.

<span id="an_46:11">46:11</span> Umnikelo wokudla ngemithendeleko
nangamaxesha amisiweyo woba yiefa kuyo inkunzi entsha yenkomo, ne-efa
kuyo inkunzi yegusha, uthi ezimvaneni uligane nesandla saso, ibe yihin
yeoli kuyo iefa.

<span id="an_46:12">46:12</span> Xa sithe isikhulu samenzela uYehova
idini elinyukayo ngokuqhutywa yintliziyo, nokuba yimibingelelo yoxolo
ngokuqhutywa yintliziyo, malivulwe isango elibheke empumalanga,
silungiselele idini laso elinyukayo, nemibingelelo yaso yoxolo, njengoko
silungiselelayo ngomhla wesabatha; siphume ke; balivale isango emva
kokuphuma kwaso.

<span id="an_46:13">46:13</span> Boyilungiselela imvana emnyaka mnye,
egqibeleleyo, ibe lidini elinyukayo ngemini kuYehova, balilungiselele
imiso ngemiso yonke.

<span id="an_46:14">46:14</span> Bolungiselela umnikelo wokudla kunye
nalo imiso ngemiso yonke, ube sisahlulo sesithandathu se-efa, neoli ibe
sisahlulo sesithathu sehin yokunyakamisa umgubo ocoliweyo; ube
ngumnikelo wokudla kuYehova; leyo yoba yimimiselo engunaphakade emiyo.

<span id="an_46:15">46:15</span> Bolungiselela imvana, nomnikelo
wokudla, neoli, imiso ngemiso yonke, ibe lidini elinyukayo elimiyo.

<span id="an_46:16">46:16</span> Itsho iNkosi uYehova ukuthi, Xa sithe
isikhulu sampha omnye koonyana baso isipho, soba lilifa lakhe, sibe
sesoonyana bakhe; yinzuzo yabo ngokwelifa.

<span id="an_46:17">46:17</span> Xa sithe sampha omnye kubakhonzi baso
isipho elifeni laso, soba sesalowo, kude kuse kumnyaka wenkululeko,
sibuyele kwisikhulu; ilifa laso loba leloonyana baso bodwa.

<span id="an_46:18">46:18</span> Isikhulu eso asiyi kuthabatha elifeni
labantu, ukuze sibaxinzelele phantsi, bahlukane nenzuzo yabo. Sobadlisa
oonyana baso ilifa kweyeyaso inzuzo; ukuze bangabi lusali abantu bam,
elowo ahlukane nenzuzo yakhe.

<span id="an_46:19">46:19</span> Ekungeneni ngasecaleni lesango, wandisa
emagumbini angcwele ababingeleli, akhangele ngentla; nanko, kukho indawo
khona esiphelweni, ngasentshonalanga.

<span id="an_46:20">46:20</span> Wathi kum, Le yindawo apho ababingeleli
bophekela khona idini letyala, nedini lesono. Bosela khona umnikelo
wokudla, ukuze bangaphumi nawo, baye entendelezweni engaphandle, ukuba
bangcwalise abantu.

<span id="an_46:21">46:21</span> Waphuma waya nam entendelezweni
engaphandle, wandidlulisa emagumbini omane entendelezo; nanko, kukho
intendelezo emagumbini onke entendelezo, iyintendelezo egumbini
lentendelezo.

<span id="an_46:22">46:22</span> Emagumbini omane ayo intendelezo ibe
izintendelezo ezivaliweyo: ubude buziikubhite ezimashumi mane, ububanzi
buziikubhite ezimashumi mathathu, umlinganiso umnye kuloo magumbi omane.

<span id="an_46:23">46:23</span> Bekukho ucamba lwezakhiwo
olujikelezileyo kuzo, lujikelezile kuzo zone; kukho amaziko okupheka,
enziwe ngaphantsi kweengcamba ngeenxa zonke.

<span id="an_46:24">46:24</span> Wathi kum, Ezi zizindlu zokupheka, apho
abalungiseleli bayo indlu baphekela khona umbingelelo wabantu.

<span id="an_47:1">47:1</span> Wandibuyisela emnyango wayo indlu; nanko,
kuphuma amanzi ngaphantsi kombundu womnyango wendlu leyo, esinga
ngasempumalanga; ngokuba ubuso bayo indlu bebungasempumalanga. Amana
esihla amanzi, evela ngaphantsi, ecaleni lokunene kwindlu leyo,
ngasezantsi kwesibingelelo.

<span id="an_47:2">47:2</span> Waphuma nam ngendlela yesango
langasentla, wandijikelezisa ngendlela engaphandle, wandisa esangweni
elingaphandle, ngendlela yelibheke empumalanga; nango, amanzi equkuqela,
evela ecaleni lokunene lesango.

<span id="an_47:3">47:3</span> Ekuphumeni komntu obephethe ulutya
lokulinganisa ngesandla, esiya ngasempumalanga, walinganisa iwaka
leekubhite; wandiweza emanzini, amanzi abetha emaqatheni.

<span id="an_47:4">47:4</span> Walinganisa iwaka, wandiweza emanzini,
amanzi abetha emadolweni. Walinganisa iwaka, wandiweza emanzini, amanzi
abetha esinqeni.

<span id="an_47:5">47:5</span> Walinganisa iwaka, aba ngumlambo
endingenakuwuwela; ngokuba amanzi ahamba phezulu, amanzi aba
ngawokudadwa, umlambo ongenakuwelwa.

<span id="an_47:6">47:6</span> Wathi kum, Ubonile na, nyana womntu?
Wandihambisa, wandibuyisa phezu kodini lomlambo lowo.

<span id="an_47:7">47:7</span> Ekubuyeni kwam, nanko kukho eludinini
lomlambo imithi emininzi kunene, ngapha nangapha.

<span id="an_47:8">47:8</span> Wathi kum, La manzi aphuma aye kummandla
wasempumalanga, ehle aye eArabha, aye elwandle, athi ele elwandle,
aphiliswe amanzi alo.

<span id="an_47:9">47:9</span> Kuye kuthi ke, yonke imiphefumlo
ephilileyo, enyakazelayo ezindaweni zonke othe wafika kuzo umlambokazi
lowo, iphile; zibe zininzi kunene iintlanzi; ngokuba efikile khona la
manzi, ophiliswa lawa; iphile yonke into ofike kuyo umlambo lowo.

<span id="an_47:10">47:10</span> Kothi ke kume ababambisi beentlanzi
phezu kwawo, bathabathele e-En-gedi, bade baye e-En-heglayim, indawo
yokwaneka iminatha; ziya kuba ngokohlobo lwazo iintlanzi zabo,
njengeentlanzi zolwandle olukhulu, ukuba zininzi kunene.

<span id="an_47:11">47:11</span> Ke imigxobhozo yalo, namadike alo,
akayi kuphila; aya kunikelwa ekubeni mtyuba.

<span id="an_47:12">47:12</span> Kophuma phezu komlambo, phezu kodini
lwawo, ngapha nangapha, imithi yonke edliwayo. Amagqabi ayo akayi
kubuna, zingapheli iziqhamo zayo; iya kuvuthwa iziqhamo ezitsha
ngeenyanga zonke; ngokuba amanzi awo wona aphuma engcweleni. Iziqhamo
zayo ziya kuba zezokudliwa, namagqabi ayo abe ngawokuphilisa.

<span id="an_47:13">47:13</span> Itsho iNkosi uYehova ukuthi, Nguwo lo
umda, eniya kuzabela ngawo ilizwe, ngokwezizwe ezilishumi elinazibini
zikaSirayeli; uYosefu woba namacandelo amabini.

<span id="an_47:14">47:14</span> Ilizwe niya kulidla ilifa, elowo alidle
njengowabo; ngokuba ndaphakamisa isandla sam sokuba ndilinike oyihlo;
lowela kuni eli lizwe ngokwelifa.

<span id="an_47:15">47:15</span> Nguwo lo umda welizwe elo: ngecala
langasentla wothabathela kulwandle olukhulu ngendlela yaseHetelon, ukuba
uye eTsedada;

<span id="an_47:16">47:16</span> eHamati, naseBherota, naseSibrayim,
ephakathi komda waseDamasko nomda waseHamati, naseHatsere ephakathi,
esemdeni waseHawuran.

<span id="an_47:17">47:17</span> Umda uthabathela elwandle, ume
ngeHatsare-enon, umda waseDamasko; owasentla ngasentla umda waseHamati.
Licala lasentla ke elo.

<span id="an_47:18">47:18</span> Icala langasempumalanga, phakathi
kweHawuran neDamasko neGiliyadi nelizwe lakwaSirayeli, yiYordan;
nothabathela emdeni lowa, nise phezu kolwandle lwangasempumalanga
ukulinganisa. Licala lasempumalanga ke elo.

<span id="an_47:19">47:19</span> Icala lasezantsi ngasezantsi
lothabathela kwaTamare, lise emanzini embambano aseKadeshe, lihambe
ngomlambo, lise kulo ulwandle olukhulu. Licala lasezantsi ngasezantsi ke
elo.

<span id="an_47:20">47:20</span> Icala lasentshonalanga lulwandle
olukhulu, luthabathela emdeni lowo, lude lulunge nokuya eHamati. Licala
lasentshonalanga ke elo.

<span id="an_47:21">47:21</span> Nozabela ke eli lizwe ngokwezizwe
zakwaSirayeli.

<span id="an_47:22">47:22</span> Kothi ke nilabe ngamaqashiso, libe
lilifa kuni, nakubasemzini, abaphambukela kuni, abazele oonyana phakathi
kwenu. Kuni boba njengabazalelwe kuloo ndawo abaphakathi koonyana
bakaSirayeli; bolamkela ngamaqashiso ilifa phakathi kwezizwe
zakwaSirayeli kunye nani.

<span id="an_47:23">47:23</span> Kuya kuthi, esizweni aphambukele kuso
owasemzini, nimnike ilifa lakhe apho; itsho iNkosi uYehova.

<span id="an_48:1">48:1</span> Ngawo la amagama ezizwe ezo, ethabathela
ekupheleni ngentla, ehamba ecaleni kwendlela yaseHetelon, ukuya eHamati,
naseHatsare-enon, umda waseDamasko, ngasentla ecaleni laseHamati, libe
lelakhe icala lasempumalanga nelasentshonalanga: uDan woba necandelo
elinye.

<span id="an_48:2">48:2</span> Ngasemdeni ke kaDan, kuthabathela ecaleni
lasempumalanga, kuse ecaleni lasentshonalanga: uAshere, libe linye.

<span id="an_48:3">48:3</span> Ngasemdeni ke ka-Ashere, kuthabathela
ecaleni lasempumalanga, kuse ecaleni lasentshonalanga: uNafetali, libe
linye.

<span id="an_48:4">48:4</span> Ngasemdeni kaNafetali, kuthabathela
ecaleni lasempumalanga, kuse ecaleni lasentshonalanga: uManase, libe
linye.

<span id="an_48:5">48:5</span> Ngasemdeni kaManase, kuthabathela ecaleni
lasempumalanga, kuse ecaleni lasentshonalanga: uEfrayim, libe linye.

<span id="an_48:6">48:6</span> Ngasemdeni kaEfrayim, kuthabathele
ecaleni lasempumalanga, kuse ecaleni lasentshonalanga: uRubhen, libe
linye.

<span id="an_48:7">48:7</span> Ngasemdeni kaRubhen, kuthabathela ecaleni
lasempumalanga, kuse ecaleni lasentshonalanga: uYuda, libe linye.

<span id="an_48:8">48:8</span> Ngasemdeni kaYuda, kuthabathela ecaleni
lasempumalanga, kuse ecaleni lasentshonalanga, yoba ngumrhumo eniya
kuwurhuma; ube ngamawaka angamashumi amabini anamahlanu eengcongolo
ububanzi, ubude ke bube njengobesinye isahlulo, kuthabathela ecaleni
lasempumalanga, kude kuye ecaleni lasentshonalanga; ingcwele
isesazulwini sawo.

<span id="an_48:9">48:9</span> Umrhumo eniya kuwurhumela uYehova woba
ngamashumi amabini anamahlanu amawaka ubude, ube ngamawaka alishumi
ububanzi.

<span id="an_48:10">48:10</span> Woba ngowaba umrhumo ongcwele:
ngowababingeleli; ngasentla ube ngamashumi amabini anamahlanu amawaka
ubude, ngasentshonalanga ube lishumi lamawaka ububanzi, ngasempumalanga
ube lishumi lamawaka ububanzi, ngasezantsi ube ngamashumi amabini
anamahlanu amawaka ubude; ingcwele kaYehova yoba sesazulwini sawo.

<span id="an_48:11">48:11</span> Ababingeleli abangcwalisiweyo koonyana
bakaTsadoki, abasigcinayo isigxina sam, abangandwendwanga ekundwendweni
koonyana bakaSirayeli, njengoko bandwendwayo abaLevi,

<span id="an_48:12">48:12</span> woba ngowabo umrhumo emrhumeni welizwe;
uyingcwele kangcwele ngasemdeni wabakaLevi.

<span id="an_48:13">48:13</span> Ke abaLevi bozuza isahlulo esinxulumene
nomda wababingeleli, sibe ngamashumi amabini anamahlanu amawaka ubude,
sibe lishumi lamawaka ububanzi; bonke ubude bube ngamashumi amabini
anamahlanu amawaka, nobubanzi bube lishumi lamawaka.

<span id="an_48:14">48:14</span> Ke abayi kuthengisa ngento yaso,
bangananisi ugayo, bangayidluliseli kwabanye intlahlela yelo zwe;
ngokuba ingcwele kuYehova.

<span id="an_48:15">48:15</span> Ke amawaka amahlanu aseleyo ebubanzini,
kumawaka angamashumi amabini anamahlanu, akangcwele; ngawomzi,
ngawendawo yokuma neyephandle. Umzi woba sesazulwini sawo.

<span id="an_48:16">48:16</span> Yiyo le imilinganiso: icala langasentla
loba ngamawaka amane anamakhulu amahlanu, icala langasezantsi libe
ngamawaka amane anamakhulu amahlanu, icala lasempumalanga libe ngamawaka
amane anamakhulu amahlanu, icala lasentshonalanga libe ngamawaka amane
anamakhulu amahlanu.

<span id="an_48:17">48:17</span> Iphandle lomzi ngasentla loba
ngamakhulu amabini anamashumi amahlanu, ngasezantsi libe ngamakhulu
amabini anamashumi amahlanu, ngasempumalanga libe ngamakhulu amabini
anamashumi amahlanu, ngasentshonalanga libe ngamakhulu amabini
anamashumi amahlanu.

<span id="an_48:18">48:18</span> Okuseleyo ebudeni obunxulumene nomrhumo
ongcwele, koba ngamawaka alishumi ngasempumalanga, kube ngamawaka
alishumi ngasentshonalanga; onxulumana nomrhumo ongcwele; ungeniselo
lwawo lube kukudla kwabasebenzi bawo umzi.

<span id="an_48:19">48:19</span> Abasebenzi abo ke bomzi bowalima,
bengabasezizweni zonke zakwaSirayeli.

<span id="an_48:20">48:20</span> Umrhumo wonke woba ngamashumi amabini
anamahlanu amawaka ubude, ube ngamashumi amabini anamahlanu amawaka
ububanzi; isahlulo sesine somrhumo ongcwele nosirhumela ukuba sibe
sesomzi lowo.

<span id="an_48:21">48:21</span> Indawo eseleyo yoba yeyesikhulu, ngapha
nangapha komrhumo ongcwele, nakwinzuzo yomzi; ngaphambi kwamawaka
angamashumi amabini anamahlanu omrhumo, ide iye emdeni wasempumalanga,
nangasentshonalanga phambi kwamawaka angamashumi amabini anamahlanu,
ngasemdeni wentshonalanga, inxulumene nezinye izahlulo, yoba
yeyesikhulu; umrhumo ongcwele nengcwele yayo indlu yoba sesazulwini
sayo.

<span id="an_48:22">48:22</span> Kuthabathela ke enzuzweni yabaLevi,
kuthabathela enzuzweni yomzi, esazulwini senzuzo yesikhulu, phakathi
komda kaYuda nomda kaBhenjamin, koba kokwesikhulu.

<span id="an_48:23">48:23</span> Eziseleyo ke izizwe: kuthabathela
ecaleni lasempumalanga, kuse ecaleni lasentshonalanga: uBhenjamin woba
necandelo elinye.

<span id="an_48:24">48:24</span> Ngasemdeni ke kaBhenjamin, kuthabathela
ecaleni lasempumalanga, kuse ecaleni lasentshonalanga: uSimon, libe
linye.

<span id="an_48:25">48:25</span> Ngasemdeni ke kaSimon, kuthabathela
ecaleni lasempumalanga, kuse ecaleni lasentshonalanga: uIsakare, libe
linye.

<span id="an_48:26">48:26</span> Ngasemdeni ke kaIsakare, kuthabathela
ecaleni lasempumalanga, kuse ecaleni lasentshonalanga: uZebhulon, libe
linye.

<span id="an_48:27">48:27</span> Ngasemdeni ke kaZebhulon, kuthabathela
ecaleni lasempumalanga, kuse ecaleni lasentshonalanga: uGadi, libe
linye.

<span id="an_48:28">48:28</span> Ngasemdeni ke kaGadi, ngasecaleni
lasezantsi, ngasezantsi, umda wothabathela kwaTamare, use emanzini
embambano aseKadeshe, ukhweze umlambo, use kulo ulwandle olukhulu.

<span id="an_48:29">48:29</span> Lilo elo ilizwe eniya kulabela izizwe
zakwaSirayeli ngamaqashiso, ngokwamafa. Zizo ezo izahlulo zalo, itsho
iNkosi uYehova.

<span id="an_48:30">48:30</span> Zizo ezi iziphelo zamacala omzi:
ngecala langasentla ngamawaka amane anamakhulu amahlanu, umlinganiso
ngengcongolo;

<span id="an_48:31">48:31</span> amasango omzi oba ngokwamagama ezizwe
zakwaSirayeli, ibe ngamasango amathathu ngasentla: ibe lisango
likaRubhen elinye, ibe lisango likaYuda elinye, ibe lisango likaLevi
elinye.

<span id="an_48:32">48:32</span> Ngecala lasempumalanga yoba ngamawaka
amane anamakhulu amahlanu eengcongolo; amasango ke mathathu: ibe lisango
likaYosefu elinye, ibe lisango likaBhenjamin elinye, ibe lisango likaDan
elinye.

<span id="an_48:33">48:33</span> Ngecala langasezantsi, umlinganiso yoba
ngamawaka amane anamakhulu amahlanu; amasango ke mathathu: ibe lisango
likaSimon elinye, ibe lisango likaIsakare elinye, ibe lisango
likaZebhulon elinye.

<span id="an_48:34">48:34</span> Ngecala lasentshonalanga yoba ngamawaka
amane anamakhulu amahlanu; amasango ke awo mathathu: ibe lisango
likaGadi elinye, ibe lisango lika-Ashere elinye, ibe lisango
likaNafetali elinye.

<span id="an_48:35">48:35</span> Ukujikeleza ke lishumi elinesibhozo
lamawaka eengcongolo. Igama lawo umzi kothiwa kususela kuloo mini,
nguYehova-ekhona.

------------------------------------------------------------------------

[Next: Daniel](dan)
