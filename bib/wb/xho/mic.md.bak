[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](jon)  [Next](nah.md) 

------------------------------------------------------------------------

### Xhosa Bible: Micah

<span id="an_1:1">1:1</span> Ilizwi likaYehova elafika kuMika
waseMoreshete, ngemihla kaYotam, ka-Ahazi, kaHezekiya, ookumkani
bakwaYuda, awalibonayo ngokusingisele kwelakwaSamari neYerusalem.

<span id="an_1:2">1:2</span> Yivani nonke, zizwe niphela; bazani
indlebe, hlabathi nenzaliseko yalo; mayibe lingqina iNkosi uYehova
ngani, iNkosi etempileni yayo engcwele.

<span id="an_1:3">1:3</span> Kuba nanko uYehova ephuma endaweni yakhe,
eya kuhla, anyathele phezu kwemimango yehlabathi.

<span id="an_1:4">1:4</span> Ziya kunyibilika iintaba phantsi kwakhe,
zicandeke izihlambo, njengomthwebeba phambi komlilo, njengamanzi
ephalazwe exandekeni.

<span id="an_1:5">1:5</span> Konke oko kungesikreqo sakwaYakobi,
kungesono sendlu kaSirayeli. Ngubani na obange isikreqo sakwaYakobi?
AsingowakwaSamari na? Ngubani na obange iziganga zakwaYuda?
AsingowaseYerusalem na?

<span id="an_1:6">1:6</span> Ngoko ke ndolenza elakwaSamari libe
yimfumba yamatye esisimi, libe ziindawo zokutyala imidiliya; ndiwaphose
amatye alo emfuleni, ndizityhile iziseko zalo.

<span id="an_1:7">1:7</span> Iya kuqotywa yonke imifanekiso yalo
eqingqiweyo, lutshiswe ngomlilo lonke utsheqo lwalo, ndizichithe zonke
izithixo zalo; ngokuba lizibuthe ngotsheqo lwehenyukazi, ziya kubuya ke
zibe lutsheqo lwehenyukazi.

<span id="an_1:8">1:8</span> Ngoko ke ndiya kumbambazela, ndibhomboloze;
ndiya kuhamba ndihlunyulwe, ndishiywe ndize; ndiya kukhala
njengempungutye, ndilile njengenciniba.

<span id="an_1:9">1:9</span> Kuba amanxeba alo akanakunyangwa; ngokuba
kude kwafika nakwaYuda, kwada kwafika esangweni labantu bam eYerusalem.

<span id="an_1:10">1:10</span> Musani ukukuxela eGati, musani ukulila
nokulila; eBhetele-afra ndizigalele ngothuli.

<span id="an_1:11">1:11</span> Dlulani, bemi baseShafire, nihambe ze
ngokulihlazo; abemi baseTsanan abaphumanga: umbambazelo
lwaseBhete-etsele lunihlutha ukuma kwenu kuyo.

<span id="an_1:12">1:12</span> Kuba abemi baseMaroti bazibhijabhija
ngenxa yokulungileyo; kuba kuhle ububi buphuma kuYehova, beza esangweni
leYerusalem.

<span id="an_1:13">1:13</span> Bophani iimbaleki ezinqwelweni zokulwa,
bemi baseLakishe; ibikukuqala kwesono entombini enguZiyon, ukuthi
zifunyanwe kuyo izikreqo zakwaSirayeli.

<span id="an_1:14">1:14</span> Ngako oko uya kuyinika iMoreshete
yaseGati inqakwe; izindlu zaseAkezibhi ziya kuba ngumlambo okhohlisayo
kookumkani bakwaSirayeli.

<span id="an_1:15">1:15</span> Ndisaya kuyizisa indlalifa kuni, bemi
baseMaresha; baya kufika eAdulam abazukileyo bakwaSirayeli. Chebani,
niziguye iintloko, ngenxa yoonyana beziyolo zenu;

<span id="an_1:16">1:16</span> kwenzeni banzi ukucheba kwenu,
njengexhalanga; kuba bathinjiwe kuwe.

<span id="an_2:1">2:1</span> Athi ke, abo bacinga ubutshinga, basebenze
ububi ezililini zabo! abathi ekukhanyeni kwengomso babenze, ngokuba
isandla sabo singuthixo wabo.

<span id="an_2:2">2:2</span> Banqwenela amasimi, bawahluthe;
kwanezindlu, bazithabathe; bacudisa umfo nendlu yakhe, indoda nelifa
layo.

<span id="an_2:3">2:3</span> Ngako oko utsho uYehova ukuthi, Yabonani,
ndicinga ububi ngale mizalwane, eningayi kuzirhola iintamo zenu kubo,
ningahambi niqhankqalaza; kuba lixesha lobubi.

<span id="an_2:4">2:4</span> Ngaloo mini kuya kwenziwa umzekeliso ngani,
bameme isimema, kuthiwe, Kwenzekile; sibhuqiwe sabhuqwa. Isahlulo
sabantu bakowethu usananisile; hayi, ukusisusa kwakhe kum! amasimi ethu
uwabela amaphamba.

<span id="an_2:5">2:5</span> Ngako oko akuyi kuba naye okuphosela ulutya
kwiqashiso ebandleni likaYehova.

<span id="an_2:6">2:6</span> Bathi, Musani ukuwisa intetho, bewisa
intetho; ukuba abathe bawisa intetho kubo abo, akayi kubuya umva
amahlazo.

<span id="an_2:7">2:7</span> Wena kuthiwa uyindlu kaYakobi, uyazekaneka
na uMoya kaYehova? kukwenza kwakhe na oku? Akalungisi na amazwi am
kohamba ngokuthe tye?

<span id="an_2:8">2:8</span> Izolo eli abantu bam basuke ngokotshaba;
nibahluba ingubo ende yokwaleka kwengaphantsi, abadlula bekholosile,
bengathandi kulwa.

<span id="an_2:9">2:9</span> Abafazi babantu bam niyabagxotha ezindlwini
zeziyolo zabo; ebantwaneni babo nizithabathile izivatho zam
ngonaphakade.

<span id="an_2:10">2:10</span> Sukani, nihambe; kuba asiyiyo indawo
yokuphumla kwenu le; ngenxa yobunqambi bayo obonakalisayo, obonakalisayo
kakhulu.

<span id="an_2:11">2:11</span> Ukuba bekukho umntu ohamba nomoya,
exokisa ngamanga, esithi, Ndiya kuwisa intetho kuwe ngokusingisele
kwiwayini, nakwisiselo esinxilisayo, ubeya kuba ngumwisi-ntetho kwaba
bantu.

<span id="an_2:12">2:12</span> Ndiya kukuhlanganisa okunene, Yakobi,
uphela; okunene ndiya kuwabutha amasalela akwaSirayeli; ndiya kubenza
babe banye, njengempahla emfutshane yaseBhotsera, njengomhlambi
ophakathi kwedlelo lawo; baya kuxokozela ngokuba baninzi kwabantu.

<span id="an_2:13">2:13</span> Unyuke phambi kwabo umgqobhozi;
bayagqobhoza, bayangena esangweni, bayaphuma kwangalo; ukumkani wabo
uhamba phambi kwabo, uYehova esentloko kubo.

<span id="an_3:1">3:1</span> Ndathi, Khanive, zintloko zakwaYakobi, nani
baphathi bendlu kaSirayeli; asikokwenu na ukukwazi okusesikweni?

<span id="an_3:2">3:2</span> nina, bathiyi bokulungileyo, bathandi
bokubi; nina bahlinzi bolusu lwabantu, nenyama yabo emathanjeni abo;

<span id="an_3:3">3:3</span> nina, bayidlileyo inyama yabantu bam;
balobula ulusu iwabo; bawaphula amathambo abo; bawaxhaxha ngathi
ngawembiza, ngathi yinyama kungxawu.

<span id="an_3:4">3:4</span> Baya kwandula bakhale kuYehova,
angabaphenduli: asuke abusithelise ubuso bakhe kubo ngelo xesha,
njengoko bazenze zambi iintlondi zabo.

<span id="an_3:5">3:5</span> Utsho uYehova ngokusingisele kubaprofeti
ababandwendwisayo abantu bakowethu; abathi, xa banokuhlafunwayo, baze
bamemeze uxolo: bathi, osukuba engafaki nto emlonyeni wabo,
bamngcwalisele imfazwe, ukuthi:

<span id="an_3:6">3:6</span> Ngako oko niya kuba nobusuku, iphuthe
imibono; nibe nobumnyama, kuphuthe ukuvumisa; litshone ilanga
kubaprofeti, ibe mnyama imini kubo.

<span id="an_3:7">3:7</span> Ziya kudana iimboni, babe neentloni
abavumisi, bazigqubuthele iindevu bonke bephela; ngokuba kungekho
mpendulo kaThixo.

<span id="an_3:8">3:8</span> Ke mna ndizele ngamandla ngomoya kaYehova,
ndizele kokusesikweni nobugora, ukuze ndimxelele uYakobi ukreqo lwakhe,
uSirayeli isono sakhe.

<span id="an_3:9">3:9</span> Khanive oku, nina zintloko zendlu kaYakobi,
nani baphathi bendlu kaSirayeli, abakwenza amasikizi okusesikweni,
bakujikajike konke okuthe tye;

<span id="an_3:10">3:10</span> abayakha iZiyon ngamagazi, neYerusalem
ngobugqwetha.

<span id="an_3:11">3:11</span> Iintloko zayo zigweba ngenxa yesicengo,
nababingeleli bayo bayayala ngenxa yomvuzo, nabaprofeti bayo bavumisa
ngenxa yemali; baze bayame ngoYehova, besithi, UYehova akaphakathi
kwethu, yini na? asiyi kuzelwa bubi.

<span id="an_3:12">3:12</span> Ngako oko, ngenxa yenu iya kulinywa
iZiyon ibe yintsimi, iYerusalem ibe yimiwewe, intaba yayo indlu ibe
yimimango yehlathi.

<span id="an_4:1">4:1</span> Ke kaloku, ekupheleni kwemihla, intaba
yendlu kaYehova iya kuzinza encotsheni yazo iintaba, yona iziphakamele
iinduli, zibe ngumsinga izizwe ukuya kuyo.

<span id="an_4:2">4:2</span> Ziya kubamba iintlanga ezininzi, zithi,
Hambani, sinyuke siye entabeni kaYehova, endlwini yoThixo kaYakobi,
ukuze asiyalele iindlela zakhe, sihambe ngomendo wakhe; kuba uya kuphuma
eZiyon umyalelo, nelizwi likaYehova eYerusalem.

<span id="an_4:3">4:3</span> Uya kugweba phakathi kwezizwe ezininzi,
ohlwaye iintlanga ezinamandla, ade ase kude; ziwakhande, amakrele azo
abe ngamakhuba, nezikhali zazo zibe zizitshetshe zokuthena imidiliya.
Uhlanga aluyi kuphakamisela kuhlanga ikrele lalo, bangabi safunda
ukulwa.

<span id="an_4:4">4:4</span> Baya kuhlala elowo phantsi komdiliya wakhe,
naphantsi komkhiwane wakhe, kungabikho uboyikisayo; kuba umlomo kaYehova
wemikhosi uthethile.

<span id="an_4:5">4:5</span> Kuba zonke izizwe zihamba, sona eso egameni
lothixo waso; thina ke sihamba egameni likaYehova uThixo wethu,
ngonaphakade kanaphakade.

<span id="an_4:6">4:6</span> Ngayo loo mini, utsho uYehova, ndiya
kubahlanganisa abaqhwalelayo, ndibabuthe abagxothiweyo, nabendibaphethe
kakubi;

<span id="an_4:7">4:7</span> ndibenze abaqhwalelayo babe ngamasalela,
nabakhweleliselwa kude babe luhlanga olunamandla, uYehova abe ngukumkani
kubo entabeni yeZiyon, kususela ngoku kude kuse ephakadeni.

<span id="an_4:8">4:8</span> Wena ke, nqaba ende yomhlambi, nduli
yentombi enguZiyon, luya kuza lufikelele kuwe olwangaphambili ulawulo,
lokuba bubukumkani bentombi enguYerusalem.

<span id="an_4:9">4:9</span> Ngokunje ukhalelani na ngoku kukhala?
Akakho na ukumkani kuwe? Umcebisi wakho ubhubhile na, ukuba ubanjwe nje
kukuzibhijabhija, njengozalayo?

<span id="an_4:10">4:10</span> Zibhijabhije, ubhanyalaze njengozalayo,
ntombi inguZiyon; ngokuba ngoku uya kuphuma phakathi komzi, uhlale
endle, ude uye eBhabheli; uya kuhlangulwa khona; uya kukukhulula khona
uYehova esandleni seentshaba zakho.

<span id="an_4:11">4:11</span> Ngoku ke kuhlanganisene iintlanga
ezininzi ngawe, zisithi, Mayihlanjelwe, ayibone amehlo ethu iZiyon.

<span id="an_4:12">4:12</span> Ke zona ezi azizazi iingcinga zikaYehova,
aziliqondi icebo lakhe; kuba uzibuthile njengezithungu zesanda.

<span id="an_4:13">4:13</span> Suk’ ume, ubhule, ntombi inguZiyon, kuba
uphondo lwakho ndilwenza isinyithi, neempuphu zakho ndizenza ubhedu. Uya
kucola iintlanga ezininzi, uyisingele phantsi kuYehova inzuzo yazo embi,
ubusingele phantsi kwiNkosi yehlabathi lonke ubutyebi bazo.

<span id="an_5:1">5:1</span> Kaloku ngungelanani, ntombi yongungelwano;
bayasingqinga, babetha ngentonga esidleleni nakumgwebi wakwaSirayeli.

<span id="an_5:2">5:2</span> Ke wena, Bhetelehem-efrata, umncinane
kunokuba ubekho emawakeni akwaYuda, kuya kuphuma kuwe, eze ngenxa yam,
oya kuba ngumlawuli kwaSirayeli, oziphumo zakhe zisusela kumandulo,
zisusela kwimihla yasephakadeni.

<span id="an_5:3">5:3</span> Ngako oko uya kubanikela kude kube lixesha
lokuzala kozalayo, ade abuye amasalela abazalwana bakhe, kunye noonyana
bakaSirayeli;

<span id="an_5:4">5:4</span> uya kuma, aluse enamandla kaYehova,
enobungangamsha begama likaYehova uThixo wakhe; bahlale; ngokuba ngoku
uya kuba mkhulu, ese eziphelweni zehlabathi.

<span id="an_5:5">5:5</span> Woba luxolo lowo. Xa uAsiriya azileyo
ezweni lakowethu, xa anyathelayo ezingxandeni zethu ezinde, siya
kumisela abalusi abasixhenxe, neenkosi zabantu ezisibhozo, zimelane
naye.

<span id="an_5:6">5:6</span> Baya kulalusa ilizwe laseAsiriya ngekrele,
nelizwe lakwaNimrodi emasangweni alo; asihlangule kuma-Asiriya, xa
azileyo ezweni lakowethu, xa anyathelayo emideni yethu.

<span id="an_5:7">5:7</span> Amasalela akwaYakobi aya kuba phakathi
kwezizwe ezininzi, njengombethe ophuma kuYehova, njengamathontsi emvula
ebutyanini; engathembele mntwini, engalindele koonyana babantu.

<span id="an_5:8">5:8</span> Amasalela akwaYakobi oba sezintlangeni,
phakathi kwezizwe ezininzi, njengengonyama phakathi kweenyamakazi
zehlathi; njengengonyama entsha phakathi kwemihlambi yeegusha, yona
ithi, ingacanda kuzo, isuke inyhashe, iqwenge, kungabikho mhlanguli.

<span id="an_5:9">5:9</span> Masiphakame isandla sakho, sibe phezu
kwababandezeli bakho, zinqunyulwe zonke iintshaba zakho.

<span id="an_5:10">5:10</span> Kothi ngaloo mini, utsho uYehova,
ndiwanqumle amahashe akho, angabikho phakathi kwakho, ndizitshabalalise
iinqwelo zakho zokulwa.

<span id="an_5:11">5:11</span> Ndoyinqumla imizi yelizwe lakowenu,
ndizigungxule zonke iinqaba zakho;

<span id="an_5:12">5:12</span> ndibanqamle abakhafuli, bangabikho
esandleni sakho; amatola angabikho kuwe.

<span id="an_5:13">5:13</span> Ndiya kuyinqumla imifanekiso yakho
eqingqiweyo, nezimiso zakho zamatye, zingabikho phakathi kwakho; ungabi
saqubuda kumsebenzi wezandla zakho.

<span id="an_5:14">5:14</span> Ndobanyothula ooAshera bakho, bangabikho
phakathi kwakho; ndiyitshabalalise imizi yakho.

<span id="an_5:15">5:15</span> Ndiya kuphindezela ndinomsindo, ndishushu
ezintlangeni ezingevayo.

<span id="an_6:1">6:1</span> Khanive akuthethayo uYehova; uthi, Suk’
ume, ubambanene entaba, iinduli zilive ilizwi lakho.

<span id="an_6:2">6:2</span> Yivani, zintaba, ukubambana kukaYehova,
nani zimakade, ziseko zehlabathi; kuba uYehova ubambene nabantu bakhe,
uya kuphikisana namaSirayeli.

<span id="an_6:3">6:3</span> Bantu bam, ndenze ntoni na kuni?
Ndinidinise ngantoni na? Ndiphenduleni.

<span id="an_6:4">6:4</span> Ngokuba ndaninyusa ezweni laseYiputa,
ndanikhulula endlwini yamakhoboka, ndathuma phambi kwenu ooMoses,
noAron, noMiriyam.

<span id="an_6:5">6:5</span> Bantu bam, khanikukhumbule ukucebisa
kukaBhalaki ukumkani wakwaMowabhi, nokuphendula kukaBhileham unyana
kaBhehori, ethabathela eShitim, wada wesa eGiligali, ukuze niyazi
imisebenzi kaYehova yobulungisa.

<span id="an_6:6">6:6</span> Ndiya kumkhawulela uYehova ndinantoni na?
Ndiye kuzigoba na kuThixo ophezulu? Ndiya kumkhawulela ndinamadini
anyukayo na, ndinamathole amnyaka mnye na?

<span id="an_6:7">6:7</span> Wokholiswa na uYehova ngamawaka eenkunzi
zezimvu, ngamawaka alishumi emilambo yeoli? Ndorhola owamazibulo na
ngenxa yesikreqo sam, isiqhamo somzimba wam na ngenxa yesono somphefumlo
wam?

<span id="an_6:8">6:8</span> Uxelelwe, mntundini, okulungileyo:
akubizayo uYehova kuwe, kukuthi wenze okusesikweni, uthande inceba,
uhambe noThixo wakho ngokuthozamileyo.

<span id="an_6:9">6:9</span> Izwi likaYehova libhekisa kuwo umzi
ukubiza, igama lakho liyayibona eyona nto iyiyo. Yiveni intonga, nalowo
uyiyalelayo.

<span id="an_6:10">6:10</span> Busekho na ubuncwane bokungendawo
endlwini yongendawo, ne-efa edlekileyo, ebhavunyelweyo?

<span id="an_6:11">6:11</span> Ndoqaqamba na ndinesikali sokungendawo,
ndinengxowa yamatye enkohliso?

<span id="an_6:12">6:12</span> Kuba izityebi zakhona zizele lugonyamelo,
nabemi bakhona bathethe ubuxoki, nolwimi lwabo lube lunenkohliso
emlonyeni wabo.

<span id="an_6:13">6:13</span> Nam ke ndikuxabele ngokubulalayo,
ndikuphanzisile ngenxa yezono zakho.

<span id="an_6:14">6:14</span> Wena uya kudla, ungahluthi, uhlale
unephango; usabise, ungasindisi; nokusindileyo ndikunikele ekreleni.

<span id="an_6:15">6:15</span> Wena uya kuhlwayela, ungavuni; wena uya
kuxovula umnquma, ungazithambisi ngeoli; uxovule iwayini entsha,
ungaseli wayini.

<span id="an_6:16">6:16</span> Bazigcinela imimiselo kaOmri, nezenzo
zonke zendlu ka-Ahabhi, nisuke nihambe ngamacebo abo; ukuze ndinenze
nibe ngummangaliso, nabemi bayo babe ngumsondlo; ngoko niya kuthwala
ukungcikivwa kwabantu bam.

<span id="an_7:1">7:1</span> Athi ke mna! Kuba ndisuke ndaba
njengokuhlanganiswa kweziqhamo zasehlotyeni, njengokubhikicwa
kweediliya; akukho sihloko sakudliwa; akukho khiwane liqalelayo,
linqwenelwayo ngumphefumlo wam.

<span id="an_7:2">7:2</span> Udakile owenceba, akabakho ehlabathini;
akasekho nothe tye phakathi koluntu; bonke bephela balalela igazi, elowo
uzingela umzalwana wakhe ngomnatha.

<span id="an_7:3">7:3</span> Izandla zabo zozibini zisentweni embi ukuba
ziyifeze; uthi umthetheli acele ngegunya, umgwebi enzele umvuzo; omkhulu
yena uthetha ububi bomphefumlo wakhe; benjenjalo ke ukuyiphotha.

<span id="an_7:4">7:4</span> Olungileyo kubo unjengomtholo, othe tye
ugqithisele nakuthango lweminga; iyeza imini yababoniseli bakho,
yokuvelelwa kwakho, kubekho ngoku ukudideka kwabo.

<span id="an_7:5">7:5</span> Musani ukukholwa nguwenu, ningakholosi
ngekholwane; nakolele esifubeni sakho, zigcine iingcango zomlomo wakho.

<span id="an_7:6">7:6</span> Ngokuba unyana umenza isidenge uyise,
intombi isukela phezulu kunina, umolokazana kuninazala; iintshaba zomntu
ngabantu bendlu yakhe.

<span id="an_7:7">7:7</span> Mna ke ndiya kuqwalasela kuYehova; ndiya
kulindela kuThixo wokusindiswa kwam; uya kundiva uThixo wam.

<span id="an_7:8">7:8</span> Musa ukundivuyelela, lutshaba lwam; kuba,
ndiwile nje, ndiya kubuya ndivuke; kuba, ndihleli emnyameni nje, uYehova
uya kuba kukukhanya kum.

<span id="an_7:9">7:9</span> Ukujala kukaYehova ndiya kukuthwala, kuba
ndonile kuye, ade andithethelele etyaleni lam, andilungisele; uya
kundikhuphela ekukhanyeni; ndiya kububona ubulungisa bakhe.

<span id="an_7:10">7:10</span> Ke utshaba lwam luya kubona,
lugutyungelwe kukudana, obe lusithi kum, Uphi na uYehova, uThixo wakho?
Amehlo am aya kulubona; kungoku luya kunyathelwa njengodaka lwezitrato.

<span id="an_7:11">7:11</span> Iyeza imini yokwakhiwa kweendonga zakho;
ngaloo mini uya kuba kude ummiselo.

<span id="an_7:12">7:12</span> Ngaloo mini boza kuwe, bevela eAsiriya
nasemizini yaseYiputa, bethabathela eYiputa, bade base kuwo uMlambo;
bethabathela elwandle, base elwandle; bethabathela entabeni base
entabeni.

<span id="an_7:13">7:13</span> Kuya kuba senkangala elizweni, ngenxa
yabemi balo, ngenxa yeziqhamo zeentlondi zabo.

<span id="an_7:14">7:14</span> Yalusa abantu bakho ngentonga yakho,
iigusha zelifa lakho, ezihleli zodwa, ehlathini phakathi kweKarmele;
mazidle eBhashan nakwelaseGiliyadi, ngokweemini zasephakadeni.

<span id="an_7:15">7:15</span> Ngokweemini zokuphuma kwakho ezweni
laseYiputa, ndiya kubabonisa imisebenzi ebalulekileyo.

<span id="an_7:16">7:16</span> Iintlanga ziya kubona, zibudanele
ubugorha bazo bonke; ziya kubeka isandla emlonyeni, iindlebe zazo ziya
kuba zizithulu.

<span id="an_7:17">7:17</span> Ziya kukhotha uthuli njengenyoka,
njengezinambuzane zehlabathi; ziya kuphuma zigungqa ekuvingcelweni
kwazo; ziya kuya zinkwantya kuYehova uThixo wethu, zoyike phambi kwakho.

<span id="an_7:18">7:18</span> Ngubani na onguThixo onjengawe, oxolela
ubugwenxa, adlule esikreqweni samasalela elifa lakhe? Akawugcini
unaphakade umsindo wakhe; kuba yena uthanda ukwenza inceba.

<span id="an_7:19">7:19</span> Wobuya abe nemfesane kuthi, abunyathelele
phantsi ubugwenxa bethu; woziphosa ezinzulwini zolwandle zonke izono
zabo.

<span id="an_7:20">7:20</span> Uya kumnika uYakobi inyaniso, umnike
uAbraham inceba, owabafungela yona oobawo kususela kwimihla yamandulo.

------------------------------------------------------------------------

[Next: Nahum](nah.md)
