[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](act)  [Next](co1.md) 

------------------------------------------------------------------------

### Xhosa Bible: Romans

<span id="an_1:1">1:1</span> UPawulos, umkhonzi kaYesu Kristu, umpostile
owabizwayo, wahlulelwa ukuvakalisa iindaba ezilungileyo zikaThixo,

<span id="an_1:2">1:2</span> awazidingayo ngenxa engaphambili ngabo
abaprofeti bakhe ezibhalweni ezingcwele,

<span id="an_1:3">1:3</span> ebhekisele kuNyana wakhe, owazalwa
engowembewu kaDavide ngokwenyama,

<span id="an_1:4">1:4</span> owamiswayo ukuba unguNyana kaThixo,
enamandla, ngokomoya wobungcwele, ngokuvuka kwabafileyo, uYesu Kristu
ke, iNkosi yethu;

<span id="an_1:5">1:5</span> esathi ngaye samkela ubabalo nobupostile,
ukuze ngenxa yegama lakhe kubekho ukulululamela ukholo phakathi kwazo
zonke iintlanga;

<span id="an_1:6">1:6</span> eniphakathi kwazo nani, babiziweyo bakaYesu
Kristu:

<span id="an_1:7">1:7</span> ubhalela bonke abaseRoma, abaziintanda
zikaThixo, abangcwele ababiziweyo, esithi, Makube lubabalo kuni, noxolo
oluvela kuThixo uBawo wethu, neNkosi uYesu Kristu.

<span id="an_1:8">1:8</span> Kuqala ke, ndiyabulela kuThixo wam ngoYesu
Kristu ngenxa yenu nonke, kuba ukholo lwenu luxelwa ehlabathini liphela.

<span id="an_1:9">1:9</span> Kuba ulingqina lam uThixo, endimkhonzayo
ngomoya wam kwiindaba ezilungileyo zoNyana wakhe, okokuba andiyeki
ukunikhankanya;

<span id="an_1:10">1:10</span> ndihlala ndikhunga emithandazweni yam,
ukuba ndingade ngoku ndibe nempumelelo, ndize kuni nangakuphi, ngako
ukuthanda kukaThixo.

<span id="an_1:11">1:11</span> Kuba ndilangazelela ukunibona, ukuze
ndinabele sibabalo sithile sisesomoya, ukuze nizimaseke;

<span id="an_1:12">1:12</span> oko ke kukuze ndivuseleleke nam phakathi
kwenu, ngalo ukholo olukuthi sobabini, ngolwenu kwanangolwam.

<span id="an_1:13">1:13</span> Andithandi ke ukuba ningazi, bazalwana,
ukuba kufuthi ndizimisela entliziyweni yam ukuza kuni (ndathintelwa
kwada kwanamhla), ukuze ndibe nasiqhamo sithile naphakathi kwenu,
kwanjengaphakathi kwezinye iintlanga.

<span id="an_1:14">1:14</span> KumaGrike kwanakumabharbhari, kwizilumko
kwanakwabaswele ukuqonda, ndimelwe kukushumayela.

<span id="an_1:15">1:15</span> Ngokunjalo okukokwam ndingxamele
ukuzishumayela iindaba ezilungileyo nakuni baseRoma.

<span id="an_1:16">1:16</span> Kuba andinazintloni ngazo iindaba
ezilungileyo zikaKristu; kuba zingamandla kaThixo okusindisa bonke
abakholwayo, umYuda kuqala, kwanomGrike.

<span id="an_1:17">1:17</span> Kuba ngazo kutyhilwa ubulungisa
bukaThixo, buphuma elukholweni buse elukholweni, njengokuba kubhaliwe
kwathiwa, Olilungisa ke uya kudla ubomi ngokokholo.

<span id="an_1:18">1:18</span> Kuba ityhilekile ingqumbo kaThixo ivela
emazulwini, ichase konke ukungahloneli Thixo, nentswela-bulungisa
yabantu, abayithintelayo inyaniso ngokuswela ukulungisa.

<span id="an_1:19">1:19</span> Ngokokuba oko kwazekayo ngoThixo
kuyabonakala ngaphakathi kwabo; kuba uThixo wakubonakalalisa kubo.

<span id="an_1:20">1:20</span> Kuba kwasekudalweni kwehlabathi, iindawo
zakhe ezibe zingenakubonwa zibonwa kakuhle, ziqondeke, ngezinto
ezenziweyo, kwa-amandla akhe angunaphakade, nobuThixo bakhe, ukuze
bangabi nakuziphendulela.

<span id="an_1:21">1:21</span> Ngokokuba bathe, bemazi uThixo,
abamzukisa ngokoThixo, ababulela kuye; basuka bazizinto ezingento
ezicamangweni zabo, yaza intliziyo yabo engenakuqonda yenziwa yamnyama;

<span id="an_1:22">1:22</span> bathi besiba bazizilumko, besuka baba
ziziyatha;

<span id="an_1:23">1:23</span> baza ubuqaqawuli bukaThixo ongenakonakala
babananisela intsobi yomfanekiselo womntu onokonakala, noweentaka,
nowezinto ezizitho zine, nowezinambuzane.

<span id="an_1:24">1:24</span> Kungoko athe, besezinkanukweni
zeentliziyo zabo, uThixo wabanikela nokubanikela ekungcoleni, ukuba
bahlazisane ngemizimba, yabo.

<span id="an_1:25">1:25</span> bona bananisele ubuxoki inyaniso kaThixo,
basihlonela basikhonza isidalwa, begqitha kuMdali, ongowokubongwa kuse
kuwo amaphakade. Amen.

<span id="an_1:26">1:26</span> Ngenxa yoko, uThixo wabanikela
ekuthabathekeni okulihlazo; kuba namankazana abo umsebenzi wasemvelweni
awananisela okunxamnye nemvelo;

<span id="an_1:27">1:27</span> kwaza kwangokunjalo ke namadoda, ewushiya
umsebenzi wenkazana wasemvelweni, avutha ngokukhanukana kwawo, amadoda
esenza kumadoda okuziintloni, ezamkelela umbuyekezo wokulahleka kwawo,
abemelwe ke nguwo.

<span id="an_1:28">1:28</span> Njengokuba ke bekumangele ukuhlala bemazi
kakuhle uThixo, uThixo wabanikela engqiqweni engacikidekileyo, ukuba
benze izinto ezingafanelekileyo;

<span id="an_1:29">1:29</span> bezele yiyo yonke intswela-bulungisa,
okungendawo, ukubawa, ulunya; bezele ngumona, kukubulala, ziinkani,
yinkohliso, bubumenemene;

<span id="an_1:30">1:30</span> abasebezi, abahlebi, abathiyekileyo
kuThixo, abasileyo, abanekratshi, abaqhankqalazi, abacebi bezinto
ezimbi, abangabevayo abazali,

<span id="an_1:31">1:31</span> abangenakuqonda, abaphuli beminqophiso,
abangenabubele, abangenatarhu, abangenanceba;

<span id="an_1:32">1:32</span> bona bathi, besazi kakuhle isimiselo
sikaThixo, sokuba abo bazenzayo izinto ezinjalo bafanelwe kukufa,
banganeli kukuzenza, basuka bathakazelele nabo bazenzayo.

<span id="an_2:1">2:1</span> Kungoko ndithi, Akunakuziphendulela,
mntundini ugwebayo, nokuba ungubani; kuba ngokugweba omnye, uzigweba
kwawena; kuba wena ugwebayo wenza kwaezo zinto.

<span id="an_2:2">2:2</span> Siyazi ke ukuba isigwebo sikaThixo siwa
ngokwenyaniso phezu kwabo bazenzayo izinto ezinjalo.

<span id="an_2:3">2:3</span> Ucinga na ke, mntundini ugweba abo
bazenzayo izinto ezinjalo, ube usenza kwazona nawe, ukuthi, uya kusisaba
na wena isigwebo sikaThixo?

<span id="an_2:4">2:4</span> Okanye uyabudela na ubutyebi bobubele
bakhe, nonyamezelo, nokuzeka kade umsindo; ungazi ukuba ububele
bukaThixo bukusa enguqukweni?

<span id="an_2:5">2:5</span> Ke uthi, ngokuba lukhuni kwakho, nentliziyo
yakho engenanguquko, uziqwebele ingqumbo, ngemini yengqumbo nokutyhilwa
komgwebo onobulungisa kaThixo;

<span id="an_2:6">2:6</span> oya kuvuza ulowo nalowo ngokwemisebenzi
yakhe:

<span id="an_2:7">2:7</span> abo bathi ngokomonde emsebenzini olungileyo
bafune uzuko nembeko nokungonakali, abavuze ngobomi obungunaphakade;

<span id="an_2:8">2:8</span> ke kwabo beyelenqe, bangayithambeliyo
inyaniso, basuke bathambele intswela-bulungisa, kuya kubakho umsindo
nengqumbo,

<span id="an_2:9">2:9</span> imbandezelo noxinaniso emphefumlweni
wabantu bonke abasebenza okubi, kowomYuda ukuqala, kwanakowomGrike;

<span id="an_2:10">2:10</span> kubekho uzuko ke, nembeko, noxolo,
kubantu bonke abasebenza okulungileyo, kumYuda ukuqala, kwanakumGrike.

<span id="an_2:11">2:11</span> Kuba kuThixo akukho kukhetha buso.

<span id="an_2:12">2:12</span> Kuba bonke abonileyo bengenamthetho, baya
kutshabalala ngokunjalo bengenamthetho; nabo bonke abonileyo
benomthetho, baya kugwetywa ngomthetho;

<span id="an_2:13">2:13</span> kuba asingabanela ukuba ngabaphulaphuli
bawo umthetho, abangamalungisa kuThixo; ngabenzi bawo umthetho abaya
kugwetyelwa.

<span id="an_2:14">2:14</span> Kuba xa abeentlanga bathi,
bengenamthetho, benze ngemvelo okomthetho, abo, bengenamthetho nje,
bangumthetho kubo ngokwabo:

<span id="an_2:15">2:15</span> bona bawubonakalalisayo umsebenzi
womthetho, ubhalwe ezintliziyweni zabo, sibe isazela sabo singqinelana
nawo, zibe izicamango zabo zimangalelana, ziphathe kuziphendulela.

<span id="an_2:16">2:16</span> Kuya kuba njalo mhlenikweni uThixo aya
kuzigweba izinto ezifihlakeleyo zabantu, ngokweendaba zam ezilungileyo
ngoYesu Kristu.

<span id="an_2:17">2:17</span> Uyabona, wena unegama lokuba ungumYuda,
wayame ngomthetho; uqhayisa ngoThixo;

<span id="an_2:18">2:18</span> uyakwazi ukuthanda kwakhe; uzicikida
izinto ezahlukeneyo, uwutyelwe umthetho;

<span id="an_2:19">2:19</span> kananjalo wena ukholose ngokuthi uNokeli
weemfama, ulukhanyiselo lwabo basebumnyameni,

<span id="an_2:20">2:20</span> umluleki wabaswele ukuqonda, umfundisi
weentsana, onesimilo sokwazi nesenyaniso emthethweni.

<span id="an_2:21">2:21</span> Ndithi, wena ke umfundisayo omnye,
akuzifundisi? Wena ke uvakalisa ukuthi, makungebiwa, uyeba?

<span id="an_2:22">2:22</span> Wena ke uthi, makungakrexezwa,
uyakrexeza? Wena ke ukruqukileyo zizithixo, uphanga iitempile?

<span id="an_2:23">2:23</span> Wena ke uqhayisa ngomthetho, uyamhlazisa
uThixo ngokugqitha umthetho?

<span id="an_2:24">2:24</span> Kuba igama likaThixo linyeliswa ngenxa
yenu phakathi kwazo iintlanga, njengoko kubhaliweyo.

<span id="an_2:25">2:25</span> Kuba ulwaluko luyanceda okunene, ukuba
uyawenza umthetho; kodwa ukuba ungumgqithi womthetho, ulwaluko lwakho
lusuke lwaba kukungaluki.

<span id="an_2:26">2:26</span> Ngoko ke, ukuba ongalukileyo uthi
azigcine izimiselo zomthetho, akuyi kuthi na ukungaluki kwakhe kubalelwe
ekuthini kukwaluka?

<span id="an_2:27">2:27</span> Kuthi ukungaluki, oko kwasemvelweni,
ngokuwuzalisa umthetho, kukugwebe wena ungumgqithi-mthetho, noko
unesibhalo nolwaluko?

<span id="an_2:28">2:28</span> Kuba umYuda asingulowo unguye
ngokwangaphandle, nolwaluko asilulo olo lwangaphandle enyameni;

<span id="an_2:29">2:29</span> umYuda ngulowo wasemfihlekweni, nolwaluko
lolwentliziyo ngomoya, kungengantetho: yena ukudunyiswa kwakhe
kungaphumi bantwini, kuphuma kuThixo.

<span id="an_3:1">3:1</span> Ugqithisele ngantoni na ngoko umYuda
kwabanye? Kunceda ntoni na ukwaluka?

<span id="an_3:2">3:2</span> Kukhulu, ngeendlela zonke. Kuba ke,
ukuqala, baphathiswa izihlabo zikaThixo.

<span id="an_3:3">3:3</span> Kuyini na khona, ukuba abathile
abakholwanga? Ukungakholwa kwabo kokuphuthisa na ukuthembeka kukaThixo?

<span id="an_3:4">3:4</span> Nakanye! UThixo yena makabe nenyaniso,
bonke abantu ke babe ngamaxoki; njengokuba kubhaliwe kwathiwa, Ukuze ube
nokugwetyelwa emazwini akho, Weyise ekumangalelweni kwakho.

<span id="an_3:5">3:5</span> Ke ukuba ukuswela-kulungisa kwethu
kuqondakalisa ubulungisa bukaThixo, sothini na? Uswele ukulungisa na
uThixo, lo uhlisa umsindo wakhe? (Ndithetha ngokomntu.)

<span id="an_3:6">3:6</span> Nakanye! Oko ubengathini na uThixo
ukuligweba ihlabathi?

<span id="an_3:7">3:7</span> Ke ukuba inyaniso kaThixo iphuphumele
ekuthini azukiswe ngobuxoki bam, ndisagwetywa ngani na mna ngokomoni?

<span id="an_3:8">3:8</span> Yini na ukuba singabi sesisithi (ngoko ke
sinyeliswayo, ngoko ke abathile bathi, sithi thina), Masenze okubi,
ukuze kuvele okulungileyo? abakugwetywa kuyeleleyo.

<span id="an_3:9">3:9</span> Kuthiweni na ke? Sinomkhusane na? Hayi,
unakanye! Kuba besesiwamisele ityala amaYuda kwanamaGrike, lokuba
baphantsi kwesono bonke;

<span id="an_3:10">3:10</span> njengokuba kubhaliwe kwathiwa, Akukho
lungisa, hayi, nalinye;

<span id="an_3:11">3:11</span> Akukho uqondayo; Akukho umfunisisayo
uThixo!

<span id="an_3:12">3:12</span> Bonke baphambukile; bephelele, abancedi
lutho; Akukho wenza okulungileyo; akukho nokude abe mnye.

<span id="an_3:13">3:13</span> Lingcwaba elivulekileyo umqala wabo,
Ngeelwimi zabo bamana ukukhohlisa. Ubuhlungu bamaphimpi buphantsi
kwemilebe yomlomo wabo.

<span id="an_3:14">3:14</span> Abamlomo uzele kukuqalekisa nobukrakra.

<span id="an_3:15">3:15</span> Iinyawo zabo zinamendu okuphalaza igazi;

<span id="an_3:16">3:16</span> Lityumtyum neentsizi ezindleleni zabo;

<span id="an_3:17">3:17</span> Nendlela yoxolo abayazanga.

<span id="an_3:18">3:18</span> Akukho koyika Thixo phambi kwamehlo abo.

<span id="an_3:19">3:19</span> Siyazi ke ukuba izinto zonke ozithethayo
umthetho, uzithetha kwabaphantsi komthetho; ukuze imilomo yonke
ivingcwe, nehlabathi lonke libe netyala kuThixo.

<span id="an_3:20">3:20</span> Ngokokuba, ngokwasemisebenzini yomthetho,
akuyi kugwetyelwa nyama emehlweni akhe; kuba isono saziwe ngokubakho
komthetho.

<span id="an_3:21">3:21</span> Ngoku ke kubonakaliswe ubulungisa
bukaThixo, kungekho mthetho, bungqinelwa nguwo umthetho nabaprofeti;

<span id="an_3:22">3:22</span> ubulungisa ke bukaThixo, obungokukholwa
kuYesu Kristu, bube bobabo bonke, buphezu kwabo bonke abakholwayo;

<span id="an_3:23">3:23</span> kuba akukho kwahluka; kuba bonile bonke,
basilelela eluzukweni lukaThixo;

<span id="an_3:24">3:24</span> begwetyelwe ngesisa lubabalo lwakhe ngako
ukukhululwa ngentlawulelo ekuYesu Kristu;

<span id="an_3:25">3:25</span> athe uThixo wammisa, ukuba abe
sisicamagushelo ngegazi lakhe, ngako ukukholwa, ukuze bubonakalaliswe
ubulungisa bakhe ngenxa yokuyekelelwa kwezono ezibe zenziwe ngenxa
engaphambili, ekunyamezeleni kukaThixo;

<span id="an_3:26">3:26</span> ukuze bubonakalaliswe ubulungisa bakhe
ngeli xesha lakalokunje, ukuze abe lilungisa, kwanomgwebeli walowo
waselukholweni lukaYesu.

<span id="an_3:27">3:27</span> Luphi na ngoko uqhayiso? Luvalelwe
ngaphandle. Ngamthetho mni na? Ngowemisebenzi na? Hayi! Ngomthetho
wokholo.

<span id="an_3:28">3:28</span> Ngoko ke sigqiba kwelithi, umntu
ugwetyelwa ngokholo, kungekho misebenzi yamthetho.

<span id="an_3:29">3:29</span> Kanene uThixo ungowamaYuda odwa na?
Akanguye na noweentlanga? Ewe, ngoweentlanga nazo;

<span id="an_3:30">3:30</span> ekubeni emnye uThixo, oya kugwebela
abolwaluko ngokwaselukholweni, nabangengabolwaluko ngalo ukholo.

<span id="an_3:31">3:31</span> Umthetho ngoko siyawuphuthisa na ngalo
ukholo? Nakanye! Siyawumisa wona umthetho.

<span id="an_4:1">4:1</span> Yintoni na ngoko esiya kuthi, uAbraham,
ubawo wethu, ufumene yona ngokwenyama?

<span id="an_4:2">4:2</span> Kuba uAbraham, ukuba wayegwetyelwe
ngokwasemisebenzini, ange eneqhayiya; akanalo ke phambi koThixo.

<span id="an_4:3">4:3</span> Kuba sithini na isibhalo? Sithi ke,
Wakholwa uAbraham kuThixo, kwaza oko kwabalelwa kuye ebulungiseni.

<span id="an_4:4">4:4</span> Ke kaloku, kulowo usebenzayo, umvuzo
awubalelwa ngokwaselubabalweni; ubalelwa ngokwasekubangweni.

<span id="an_4:5">4:5</span> Ke kulowo ungasebenziyo, uthi akholwe kuye
omgwebelayo lowo ungahloneli Thixo, ukholo lwakhe lubalelwa
ebulungiseni;

<span id="an_4:6">4:6</span> kwanjengokuba noDavide eluncoma uyolo
lwaloo mntu, uThixo ambalela ubulungisa kungekho misebenzi,

<span id="an_4:7">4:7</span> esithi, Banoyolo abazigqitho zixolelweyo,
Abazono zigutyungelweyo;

<span id="an_4:8">4:8</span> Inoyolo indoda eya kuthi iNkosi ingakhe
ibalele sono kuyo.

<span id="an_4:9">4:9</span> Olo luyolo ngoko lunconywayo
lulolwabolwaluko bodwa na? Asilulo olwabo bangebolwaluko nabo na? Kuba
sithi, kuAbraham ukholo lwabalelwa ebulungiseni.

<span id="an_4:10">4:10</span> Lwathiwani na ke ngoko ukubalelwa kuye?
Esekwalukeni, esekungalukini, sini na? Engekhona ekwalukeni;
esekungalukini.

<span id="an_4:11">4:11</span> Waza wamkela umqondiso wolwaluko, waba
litywina lokuqinisa ubulungisa bokholo abenalo esekungalukini: ukuba abe
nguyise wabo bonke abakholwayo besekungalukini, ukuze ubulungisa
bubalelwe nakubo;

<span id="an_4:12">4:12</span> nokuthi abe nguyise wabalukileyo,
abanganele ukuba ngabalukileyo nje kodwa; abathi phezu koko bahambe
emkhondweni wokholo lobawo wethu uAbraham, abenalo esekungalukini.

<span id="an_4:13">4:13</span> Kuba ukumbeka ngedinga uAbraham, nokuba
yimbewu yakhe, lokuba yindlalifa yalo ihlabathi, bekungengamthetho;
bekungobulungisa bokholo.

<span id="an_4:14">4:14</span> Kuba abo basemthethweni, ukuba ngabo
iindlalifa, ukholo lungaba lwenziwe into engento, nedinga lingaba
liphuthisiwe;

<span id="an_4:15">4:15</span> kuba umthetho usebenza ingqumbo. Ke apho
kungekho mthetho, akukho sigqitho.

<span id="an_4:16">4:16</span> Ngenxa yoku, ilifa lelaselukholweni;
ukuze libe ngokobabalo; ukuze idinga liqiniseke kuyo yonke imbewu;
lingabi kweyasemthethweni yodwa, libe nakweyaselukholweni luka-Abraham,
ongubawo wethu sonke

<span id="an_4:17">4:17</span> (njengokuba kubhaliwe kwathiwa,
Ndikumisile ukuba ube nguyise weentlanga ezininzi), phambi koThixo
awakholwayo kuye, obadlisa ubomi abafileyo, azibize izinto ezingekhoyo,
zinge zikho.

<span id="an_4:18">4:18</span> Owakholwayo ngethemba, kungekho nethemba
eli, ukuze abe nguyise weentlanga ezininzi, ngokoko kwathethwayo: Iya
kuba njalo imbewu yakho.

<span id="an_4:19">4:19</span> Wathi, engebuthathaka nje ngokholo,
akondela emzimbeni wakhe, obuselufile (emayela ekhulwini leminyaka
ezelwe), kwanokufa kwesizalo sikaSara;

<span id="an_4:20">4:20</span> owathi, ngokusingisele kwidinga
likaThixo, akathandabuza ngokungakholwa; wesuka womelela ngokholo,
ezukisa uThixo,

<span id="an_4:21">4:21</span> eqinisekile ukuba oko akumise ngedinga,
unako nokukwenza.

<span id="an_4:22">4:22</span> Kungoko kwabalelwa nokubalelwa
ebulungiseni kuye.

<span id="an_4:23">4:23</span> Ke kaloku, ukuba kwabalelwa kuye,
akubhalwanga ngenxa yakhe yedwa;

<span id="an_4:24">4:24</span> kwabhalwa nangenxa yethu, thina kwakuza
kubalelwa kuthi, thina bakholwayo kulowo wamvusayo uYesu iNkosi yethu
kwabafileyo;

<span id="an_4:25">4:25</span> owanikelwa ngenxa yeziphoso zethu, waza
wabuya wavuswa ngenxa yokugwetyelwa kwethu.

<span id="an_5:1">5:1</span> Ngoko, sigwetyelwe nje ngokwaselukholweni,
sinoxolo kuThixo ngayo iNkosi yethu uYesu Kristu;

<span id="an_5:2">5:2</span> esaba nako ngaye ukuthi singene ngokholo
kolu lubabalo simiyo kulo, siqhayise ngokuthemba uzuko lukaThixo.

<span id="an_5:3">5:3</span> Asikukuphela ke oko; sizingca
nangeembandezelo ezi, sisazi ukuba imbandezelo isebenza unyamezelo;

<span id="an_5:4">5:4</span> unyamezelo ke lusebenza ukucikideka;
ukucikideka ke kusebenza ithemba;

<span id="an_5:5">5:5</span> ithemba ke alidanisi, ngokuba uthando
lukaThixo luthululelwe ezintliziyweni zethu ngoMoya oyiNgcwele,
esamnikwayo.

<span id="an_5:6">5:6</span> Kuba uKristu uthe, sakubon’ ukuba
sisengama-athalala, wabafela ngexesha elimisiweyo abangahloneli Thixo.

<span id="an_5:7">5:7</span> Kuba kungangenkankulu ukuthi ubani afele
ilungisa; kuba uthi mhlawumbi ubani abe nobuganga bokumfela olungileyo;

<span id="an_5:8">5:8</span> ke yena uThixo uqondakalisa okwakhe
ukusithanda ngokuthi, sakubon’ ukuba sisengaboni, uKristu asifele.

<span id="an_5:9">5:9</span> Kokukhona sigwetyelwe nje ngegazi lakhe,
siya kusindiswa ngaye kuyo ingqumbo.

<span id="an_5:10">5:10</span> Kuba xa sithe, besiziintshaba nje,
saxolelaniswa noThixo ngako ukufa koNyana wakhe: kokhona, sixolelanisiwe
nje, siya kusindiswa ngobomi bakhe.

<span id="an_5:11">5:11</span> Asikukuphela ke oko; singabazingca
nokuzingca nangaye uThixo, ngayo iNkosi yethu uYesu Kristu, esamkele
ngayo kalokunje uxolelaniso olo.

<span id="an_5:12">5:12</span> Ngenxa yoko, njengokuba isono sangena
ngamntu mnye ehlabathini, kwangena ke ukufa ngaso isono; kwaza
ngokunjalo ukufa kwabatyhutyha abantu bonke, ekubeni bonke bonayo;

<span id="an_5:13">5:13</span> kuba kude kwakho umthetho, kukho isono
ehlabathini, sibe ke isono singabalelwa mntwini kungekho mthetho.

<span id="an_5:14">5:14</span> Ukufa ke kwalawula, kuthabathela kuAdam
kwezisa kuMoses, nakwabo bangonanga ngokufana nesigqitho sika-Adam,
oyintsobi yalowo ubeza kubakho.

<span id="an_5:15">5:15</span> Sisuke isiphoso asaba njengoko sinjalo
sona isibabalo. Kuba, xa abaninzi aba bafa sisiphoso salowo mnye,
kokukhona ubabalo lukaThixo, nesipho esingobabalo olu lwalo mntu mnye,
uYesu Kristu, saphuphumela kubo abaninzi aba.

<span id="an_5:16">5:16</span> Kanjalo sona isipho asinjengokuba kwaba
njalo ngalowo mnye wonayo. Kuba okunene isigwebo seza ngenxa yalowo
mnye, sesa ekugwetyweni; ke sona isibabalo seza ngenxa yeziphoso
ezininzi, sesa ekugwetyelweni.

<span id="an_5:17">5:17</span> Kuba, xa kwathi ngesiphoso salowo mnye
ukufa kwalawula ngalowo mnye, kokukhona baya kuthi aba bakwamkelayo
ukuphuphuma kobabalo, noko kuphiwa ubulungisa, babe nokulawula ebomini
ngaye lo umnye, uYesu Kristu.

<span id="an_5:18">5:18</span> Ngoko ke, njengokuba kwathi ngasiphoso
sinye kwabakho ukugwetywa kwabo bonke abantu, ngokunjalo kothi
nangesenzo esinye sobulungisa, kubekho ukugwetyelwa ubomi kubo bonke
abantu.

<span id="an_5:19">5:19</span> Kuba njengokuba kwathi, ngokungeva komntu
omnye lowo, abaninzi benziwa aboni, ngokunjalo kuya kuthi, nangokuva
komnye lo, abaninzi benziwe amalungisa.

<span id="an_5:20">5:20</span> Ke kaloku umthetho wangena nawo, ukuze
isiphoso sande; ke apho sandayo isono, lwaphuphuma ngakumbi ubabalo;

<span id="an_5:21">5:21</span> ukuze, njengokuba isono saba nokulawula
ngokufa, ngokunjalo nobabalo lube nokulawula ngobulungisa, luse ebomini
obungunaphakade, ngaye uYesu Kristu, iNkosi yethu.

<span id="an_6:1">6:1</span> Masithini na ngoko? Masihlale sihleli na
esonweni, ukuze ubabalo lwande?

<span id="an_6:2">6:2</span> Nakanye! Thina safayo nje kwisono,
singathini na ukuba sahlala kuso?

<span id="an_6:3">6:3</span> Anazi na ukuba thina sonke, sabhaptizelwayo
kuKristu Yesu, sabhaptizelwa ekufeni kwakhe?

<span id="an_6:4">6:4</span> Ngoko ke sangcwatywa naye ngokubhaptizelwa
ekufeni; ukuze, njengokuba uKristu wavuswayo kwabafileyo ngalo uzuko
loYise, sithi ngokunjalo nathi sihambe sinobomi obutsha.

<span id="an_6:5">6:5</span> Kuba xa similiselwe kuye ngentsobi yokufa
kwakhe, somiliselwa kuye nangeyokuvuka kwakhe;

<span id="an_6:6">6:6</span> sikwazi nje oku, ukuba umntu wethu omdala
wabethelelwa emnqamlezweni kunye naye, ukuze umzimba wesono uphuthiswe,
size singabi sasikhonza isono;

<span id="an_6:7">6:7</span> kuba owafayo ugwetyelwe, wakhululwa kuso
isono.

<span id="an_6:8">6:8</span> Ukuba ke safa kunye noKristu, siyakholwa
ukuba sodla ubomi kwakunye naye;

<span id="an_6:9">6:9</span> sisazi ukuba uKristu, evusiwe nje
kwabafileyo, akabi safa; ukufa akusamphathi ngabukhosi.

<span id="an_6:10">6:10</span> Kuba ukufa awakufayo, wakufa kwisono
kwaba kanye; ubomi ke abudlayo, ubudlela kuThixo.

<span id="an_6:11">6:11</span> Ngokunjalo nani zibaleleni ekuthini,
ningabafileyo okunene kwisono; kodwa ningabadla ubomi kuThixo,
nikuKristu Yesu, iNkosi yethu.

<span id="an_6:12">6:12</span> Ngoko isono masingalawuli emzimbeni wenu
onokufa, ukuze nisilulamele ngokwenza iinkanuko zawo.

<span id="an_6:13">6:13</span> Kanjalo amalungu enu maningawanikeli kuso
isono, ukuba abe ziintonga zentswela-bulungisa; manizinikele ngokwenu
kuThixo, ngokwabaphile babengabafileyo, niwanikele kuThixo amalungu enu,
ukuba abe ziintonga zobulungisa.

<span id="an_6:14">6:14</span> Kuba isono asiyi kuniphatha ngabukhosi;
kuba aniphantsi komthetho, niphantsi kobabalo.

<span id="an_6:15">6:15</span> Kuthiweni na ngoko? Sone na, kuba
singephantsi kwamthetho, siphantsi kobabalo? Nakanye!

<span id="an_6:16">6:16</span> Anazi na ukuba lowo nizinikela kuye ukuba
ngabakhonzi bokumlulamela, ningabakhonzi ngoku kulowo nimlulamelayo:
nokokuba ningabesono, nisingise ekufeni, nokokuba ningabolulamo,
nisingise ebulungiseni?

<span id="an_6:17">6:17</span> Makubulelwe ke kuThixo, ukuba nithe,
beningabakhonzi besono, nawululamela ngokwentliziyo umfuziselo
wemfundiso enanikelwayo kuwo;

<span id="an_6:18">6:18</span> nathi, nakuba nikhululwe ke kuso isono,
nakhonziswa kubo ubulungisa.

<span id="an_6:19">6:19</span> Ndithetha ngokwabantu, ngenxa yobulwelwe
benyama yenu; kuba, njengoko nawanikelayo amalungu enu ukuba abe
ngabakhonzi bako ukungcola nokuchasa umthetho, ukuba nichase umthetho:
ngokunjalo kalokunje, wanikeleni amalungu enu ukuba abe ngabakhonzi kubo
ubulungisa, ukuba ningcwaliseke.

<span id="an_6:20">6:20</span> Kuba, oko nibe ningabakhonzi besono,
beningabakhululekileyo kubo ubulungisa.

<span id="an_6:21">6:21</span> Naye ninasiqhamo sini na ke ngelo xesha,
ngezi zinto nineentloni ngazo ngoku? Kuba isiphelo sazo kukufa.

<span id="an_6:22">6:22</span> Kaloku ke, nikhululwe nje kuso isono,
naza nakhonziswa kuThixo, ninaso isiqhamo senu sokuba ningcwaliseke;
isiphelo ke sibe bubomi obungunaphakade.

<span id="an_6:23">6:23</span> Kuba umvuzo wesono kukufa; ke sona
isibabalo sikaThixo bubomi obungunaphakade, kuKristu Yesu iNkosi yethu.

<span id="an_7:1">7:1</span> Anazi na, bazalwana (kuba ndithetha
kwabawaziyo umthetho), ukuba umthetho umphatha ngobukhosi umntu ngexesha
lonke adla ubomi ngalo?

<span id="an_7:2">7:2</span> Kuba umfazi owendileyo, ubotshiwe
ngumthetho kwindoda yakhe, lo gama idla ubomi; ukuba ke ithe yafa
indoda, ukhululekile kuwo umthetho ombophe endodeni.

<span id="an_7:3">7:3</span> Ngoko ke, ukuba uthe waba kuyimbi indoda,
yakubon’ ukuba indoda yakhe isadla ubomi, kothiwa ngumkrexezikazi. Ke
ukuba ithe yafa indoda yakhe, woba ukhululekile kuwo umthetho, ukuba
angabi mkrexezikazi, ethe waba kuyimbi indoda.

<span id="an_7:4">7:4</span> Ngoko ke, bazalwana bam, nani n’abulawa
nafa kuwo umthetho ngawo umzimba kaKristu, ukuba nibe kuwumbi, kulowo ke
wavuswa kwabafileyo, ukuze sixakathe isiqhamo kuThixo thina.

<span id="an_7:5">7:5</span> Kuba oko besikwinyama, ukuthabatheka
zizono, okube kuxhokonxwa ngawo umthetho, kwakusebenza emalungwini ethu
ekuxakatha isiqhamo esisa ekufeni.

<span id="an_7:6">7:6</span> Ke ngoku sikhululwe thina kuwo umthetho,
safayo nje kwesasibanjwe kuko, ngokokude sikhonze sinobutsha bomoya,
singakhonzi sinobudala bomthetho obhaliweyo.

<span id="an_7:7">7:7</span> Sithini na ke? Umthetho usisono na?
Nakanye! Ke ngendingasazanga isono, ukuba bekungengamthetho; kuba
nenkanuko ngendingayazanga, ukuba umthetho ubungatshongo ukuthi, Uze
ungakhanuki.

<span id="an_7:8">7:8</span> Isono ke sizuze ithuba ngawo umthetho,
sasebenza ngaphakathi kwam yonke inkanuko; kuba, kungekho mthetho, isono
sifile.

<span id="an_7:9">7:9</span> Mna ke bendifudula ndiphilile, ungekho
umthetho; uthe ke wakufika umthetho, sabuya saphila isono, ndafa ke mna;

<span id="an_7:10">7:10</span> waza umthetho obumiselwe ubomi,
wafumaneka kum inguwona usingisa ekufeni.

<span id="an_7:11">7:11</span> Kuba isono sithe, sizuze ithuba ngawo
umthetho, sandilukuhla, saza ngawo sandibulala.

<span id="an_7:12">7:12</span> Ngoko ke umyalelo okunene ungcwele;
nomthetho ungcwele, unobulungisa, ulungile.

<span id="an_7:13">7:13</span> Oko ke kulungileyo kwaba kukufa na ke
kum? Nakanye! Saye sisisono; ukuze sibonakale sisisono, sisebenza ukufa
kum ngoko kulungileyo; ukuze isono ngawo umthetho sibe sisono
ngokuncamisileyo.

<span id="an_7:14">7:14</span> Kuba siyazi ukuba umthetho ungowomoya; ke
mna ndingowenyama; kuthengiswe ngam, ndaba phantsi kwesono.

<span id="an_7:15">7:15</span> Kuba oko ndikwenzayo andikwazi mna; kuba
endikuthandayo, oko andikwenzi; endikuthiyayo, oko ndiyakwenza;

<span id="an_7:16">7:16</span> ukuba ke endingakuthandiyo ndenza khona
oko, ndivumelana nomthetho ukuba mhle.

<span id="an_7:17">7:17</span> Ngoko ke ayisendim osebenza oko,
seyisisono esi simiyo ngaphakathi kwam.

<span id="an_7:18">7:18</span> Kuba ndiyazi ukuba ngaphakathi kwam, oko
kukuthi enyameni yam, akumi okulungileyo; kuba ukuthanda kukho ukubakho
oku kum; ke kona ukukusebenza okuhle andikufumani.

<span id="an_7:19">7:19</span> Kuba okulungileyo endikuthandayo,
andikwenzi; khona okubi, endingakuthandiyo, oko ndiyakwenza.

<span id="an_7:20">7:20</span> Ukuba ke endingakuthandiyo mna, ndenza
khona oko, ayisendim okusebenzayo

<span id="an_7:21">7:21</span> oko, seyisisono esi simiyo ngaphakathi
kwam.

<span id="an_7:22">7:22</span> Ndifumana ngoko lo mthetho kum, ukuba
kuthi, ndifuna ukukwenza okuhle, kusuke kubekho okubi kum.

<span id="an_7:23">7:23</span> Kuba ndikholene nomthetho kaThixo
ngokomntu ongaphakathi; kodwa ndibona mthetho wumbi, emalungwini am,
usilwa nomthetho wengqiqo yam, undithimbela emthethweni wesono, lowo
usemalungwini am.

<span id="an_7:24">7:24</span> Athi ke mna, mntu uludwayi! Azi, ngubani
na oya kundihlangula kulo mzimba woku kufa?

<span id="an_7:25">7:25</span> Ndiyabulela kuThixo ngoYesu Kristu,
iNkosi yethu. Ngoko ke mna ngokwam ngayo ingqiqo okunene ndikhonza
umthetho kaThixo; kodwa ngayo inyama ndikhonza umthetho wesono.

<span id="an_8:1">8:1</span> Ngoko ke, ngoku akukho kugwetywa
kwabakuKristu Yesu; abangahambiyo ngokwenyama, abahamba ngokoMoya.

<span id="an_8:2">8:2</span> Kuba umthetho woMoya wobomi, ndakuba
kuKristu Yesu, wandikhulula emthethweni wesono nokufa.

<span id="an_8:3">8:3</span> Kuba ekukhohlweni komthetho, ekubeni uswele
amandla ngayo inyama, uthe uThixo, ethume owakhe uNyana, efana nenyama
elawulwa sisono, emthume ngenxa yesono, wasigweba isono esenyameni leyo;

<span id="an_8:4">8:4</span> ukuze ibango lomthetho lizaliseke kuthi,
thina singahambiyo ngokwenyama; sihambayo ngokoMoya.

<span id="an_8:5">8:5</span> Kuba abo bangokwenyama banyamekela izinto
zasenyameni; abo ke bangokoMoya banyamekela izinto zaseMoyeni.

<span id="an_8:6">8:6</span> Kuba ukunyameka kwenyama ikukufa;
ukunyameka ke koMoya bubomi noxolo.

<span id="an_8:7">8:7</span> Ngokokuba ukunyameka kwenyama kububutshaba
kuThixo; kuba umthetho kaThixo kungawululameli, kuba kungenako nokuba
nako ukwenjenjalo.

<span id="an_8:8">8:8</span> Abo ke bakwinyama, abanakumkholisa uThixo.

<span id="an_8:9">8:9</span> Ke nina anikwinyama; nikuMoya, ukuba kumi
okunene uMoya kaThixo ngaphakathi kwenu. Ukuba ke umntu akanaye uMoya
kaKristu, akangowakhe lowo.

<span id="an_8:10">8:10</span> Ukuba ke uKristu ungaphakathi kwenu,
umzimba okunene ufile ngenxa yesono; kodwa uMoya ububomi ngenxa
yobulungisa.

<span id="an_8:11">8:11</span> Ukuba ke uMoya walowo wamvusayo uYesu
kwabafileyo, umi ngaphakathi kwenu, yena owamvusayo uKristu kwabafileyo
uya kuyenza iphile nemizimba yenu enokufa, ngaye uMoya wakhe omiyo
ngaphakathi kwenu.

<span id="an_8:12">8:12</span> Ngoko ke, bazalwana, singabanetyala;
kodwa kungekuyo inyama ukuze siphile ngokwenyama.

<span id="an_8:13">8:13</span> Kuba xa niphila ngokwenyama, niza kufa;
ke ukuba niyazibulala ngoMoya, zife iintlondi zomzimba, nophila.

<span id="an_8:14">8:14</span> Kuba bonke abakhokelwa nguMoya kaThixo,
bangoonyana bakaThixo abo.

<span id="an_8:15">8:15</span> Kuba anamkelanga moya wabukhoboka, ukuba
nibuye noyike; namkele umoya wokwenziwa oonyana, esidanduluka ngawo
sithi, Abha, Bawo.

<span id="an_8:16">8:16</span> UMoya ngokwakhe ungqinelana nomoya wethu,
ukuba singabantwana bakaThixo.

<span id="an_8:17">8:17</span> Ukuba ke singabantwana, sikwaziindlalifa;
iindlalifa zikaThixo, iindlalifa ke kunye noKristu; ukuba okunene siva
ubunzima kunye naye, ukuze sizukiswe nokuzukiswa kunye naye.

<span id="an_8:18">8:18</span> Kuba ndigqiba kwelithi, iintlungu zeli
xesha lakalokunje azinakulinganiswa nobuqaqawuli obu buza kutyhilwa
kuthi.

<span id="an_8:19">8:19</span> Kuba ukulangazelela kwendalo kulinde
ukutyhileka koonyana bakaThixo.

<span id="an_8:20">8:20</span> Kuba indalo yalulanyiselwa kokungelutho,
kungengakuvuma kwayo, kungenxa yowayilulamisayo,

<span id="an_8:21">8:21</span> inethemba lokuba nendalo ngokwayo iya
kukhululwa ebukhobokeni bokonakala, isingiswe enkululekweni yozuko
lwabantwana bakaThixo.

<span id="an_8:22">8:22</span> Kuba siyazi ukuba yonke indalo iyancwina,
inenimba kunye, unangoku.

<span id="an_8:23">8:23</span> Asiyiyo ke yodwa; sisuka nathi, banayo
intlahlela yoMoya, thina aba ke ngokwethu, sincwine ngaphakathi kwethu,
silinde ukwenziwa oonyana; inkululeko yomzimba wethu ke leyo.

<span id="an_8:24">8:24</span> Kuba sasindiselwa ethembeni; ke ithemba
elise libonwa asithemba; kuba oko akubonayo umntu, angaba
usakuthembeleni na?

<span id="an_8:25">8:25</span> Ukuba ke sithembe ukuzuza oko
singakuboniyo, sikulinda kakhulu, sinomonde.

<span id="an_8:26">8:26</span> Ngokukwanjalo ke noMoya uncedisana
nokuswela kwethu amandla; kuba esingakuthandazelayo ngokoko simelwe
kukuthandaza ngako, asikwazi; uthi ke uMoya ngokwakhe asithethelele
ngezincwino ezingathethekiyo.

<span id="an_8:27">8:27</span> Ke oziphengululayo iintliziyo uyakwazi
into okuyiyo ukunyameka koMoya; ngokuba ubathethelela abangcwele
ngokukaThixo.

<span id="an_8:28">8:28</span> Siyazi ke ukuba zonke izinto
zisebenziselana okulungileyo kwabo bamthandayo uThixo, kwababiziweyo
ngokwengqibo yakhe.

<span id="an_8:29">8:29</span> Ngokuba abo wabaziyo ngenxa engaphambili,
wabamisela ngenxa engaphambili ukuba bafane nomfanekiselo woNyana wakhe,
ukuze abe ngowamazibulo kubazalwana abaninzi.

<span id="an_8:30">8:30</span> Abo ke wabamisayo ngenxa engaphambili,
wabuya wababiza bona; waza abo wababizayo, wabuya wabagwebela bona; abo
ke wabagwebelayo, wabuya wabazukisa nokubazukisa bona.

<span id="an_8:31">8:31</span> Sithini na ke ngoko kwezi zinto? Ukuba
uThixo ungakuthi, ngubani na ongasichasayo?

<span id="an_8:32">8:32</span> Lowo, gxebe, ungamconganga owakhe uNyana,
wesuka wamnikela ngenxa yethu sonke, angathini na ukuba angasibabali
ngazo zonke ezo zinto, ndawonye naye?

<span id="an_8:33">8:33</span> Ngubani na oya kumangalela abanyulwa
bakaThixo, inguThixo nje obagwebelayo?

<span id="an_8:34">8:34</span> Ngubani na ogwebayo, inguKristu nje
owafayo? ngaphezu koko ke, wabuya wavuka; ongasekunene kukaThixo,
osithethelelayo?

<span id="an_8:35">8:35</span> Ngubani na oya kusahlula eluthandweni
lukaKristu? Yimbandezelo na, luxinaniso na, yintshutshiso na, yindlala
na, bubuze na, yingozi na, likrele na?

<span id="an_8:36">8:36</span> Njengokuba kubhaliwe kwathiwa, Ngenxa
yakho sibulawa imini yonke; Sibalelwe ekuthini sizizimvu zokuxhelwa.

<span id="an_8:37">8:37</span> Kanti ke kwezo zinto zonke, sisuka soyise
sigqithisele, ngaye owasithandayo.

<span id="an_8:38">8:38</span> Kuba ndeyisekile kukuba nakufa, nabomi,
nazithunywa zezulu, nazilawuli, naziphathamandla, nanto zikhoyo, nanto
zizayo,

<span id="an_8:39">8:39</span> nabuphakamo, nabunzulu, nasinye isidalwa
esisimbi, asiyi kuba nako ukusahlula thina eluthandweni lukaThixo,
olukuye uKristu Yesu, iNkosi yethu.

<span id="an_9:1">9:1</span> Ndithetha inyaniso ndikuKristu, andixoki,
sibe nesazela sam sindingqinela ndiseMoyeni oyiNgcwele,

<span id="an_9:2">9:2</span> ukuba ndineentlungu kakhulu, nentuthumbo
enkulu engapheliyo, entliziyweni yam.

<span id="an_9:3">9:3</span> Kuba bendingade ndinqwenele ukusingelwa
phantsi mna ngokwam, ndahlukaniswe naye uKristu, ngenxa yabazalwana bam,
abayimizalwane yam ngokwenyama,

<span id="an_9:4">9:4</span> abangamaSirayeli bona; ekukokwabo ukwenziwa
oonyana, nokuzukiswa, nokuphiwa iminqoqhiso, nokuwiswa komthetho,
nenkonzo kaThixo, namadinga;

<span id="an_9:5">9:5</span> abangababo ooyise; awaphuma kubo uKristu
ngokwenyama, uThixo ongophezu konke, engowokubongwa kude kube
ngunaphakade. Amen.

<span id="an_9:6">9:6</span> Ke, xa nditshoyo, andithethi nto nje,
ngokungathi ilizwi likaThixo liphalele. Kuba asingabo bonke abaphuma
kuSirayeli abangamaSirayeli;

<span id="an_9:7">9:7</span> kananjalo abathe, ngakuba beyimbewu
ka-Abraham, baba ngabantwana bonke; kusuke kwathiwa, Imbewu yakho iya
kubizwa ngoIsake;

<span id="an_9:8">9:8</span> oko kukuthi, asingabantwana benyama
abangabantwana bakaThixo; ngabantwana bedinga ababalelwa ekuthini
bayimbewu.

<span id="an_9:9">9:9</span> Kuba lilo eli ilizwi ledinga, Ngeli xesha
nyakenye ndiya kuza, waye uSara eya kuba nonyana.

<span id="an_9:10">9:10</span> Alipheli apho ke; kwathi nakuRebheka,
akubon’ ukuba ukhawule ngamnye, ngoIsake ubawo wethu,

<span id="an_9:11">9:11</span> nakuba abantwana babengekazalwa,
bengekenzi nto nelungileyo nembi, ukuze ingqibo kaThixo ngokonyulo
ihlale ihleli, ingengokwasemisebenzini, ingokwalowo ubizayo:

<span id="an_9:12">9:12</span> kwathiwa kuye, Omkhulu uya kukhonza
komnci;

<span id="an_9:13">9:13</span> njengokuba kubhaliwe kwathiwa, UYakobi
ndamthanda, ke uEsawu ndamthiya.

<span id="an_9:14">9:14</span> Sithini na ke ngoko? Kukho ukuswela
kulungisa kusini na kuye uThixo? Nakanye!

<span id="an_9:15">9:15</span> Kuba esithi kuMoses, Ndiya kuba nenceba
kosukuba ndinenceba kuye, ndibe netarhu kosukuba ndinetarhu kuye.

<span id="an_9:16">9:16</span> Ngoko ke asikokothandayo, kanjalo
asikokobalekayo; kokukaThixo onenceba.

<span id="an_9:17">9:17</span> Kuba isibhalo sithi kuFaro, Ndakuvelisela
yona le nto, yokuba ndiwabonakalalisele kuwe amandla am, nokuthi laziswe
igama lam kulo lonke ihlabathi.

<span id="an_9:18">9:18</span> Ngoko ke unenceba kwathanda ukumenzela
inceba, athi ke athandayo amenze lukhuni.

<span id="an_9:19">9:19</span> Uya kuthi kum ngoko, Usasolelani na ke?
Kuba ngubani na omelana necebo lakhe?

<span id="an_9:20">9:20</span> Ehla ke, mntundini! Ungubani na wena,
ukuba uphendulane noThixo? Into exonxiweyo ingatsho na kumxonxi Wayo
ukuthi, Yini na ukuba undenjenje ukundenza?

<span id="an_9:21">9:21</span> Khona akanagunya na umbumbi wodongwe
ukwenza, ngadongwe lwambumba-nye, esinye isitya sibe sesembeko, nesinye
sibe sesingesambeko?

<span id="an_9:22">9:22</span> Hi, ukuba ke uThixo, ethanda
ukubonakalalisa ingqumbo yakhe, nokwazisa amandla akhe, wathwala
enokuzeka kade okukhulu izitya zengqumbo, zilungiselwe intshabalalo;

<span id="an_9:23">9:23</span> ukuze abazise ubutyebi bozuko lwakhe
ezityeni zenceba, abezilungisele uzuko ngenxa engaphambili;

<span id="an_9:24">9:24</span> ezi wazibizayo, kwathina aba, kungekuwo
amaYuda odwa, kukwiintlanga nazo?

<span id="an_9:25">9:25</span> Njengokuba esithi nakwekaHoseya, Ndiya
kubabiza abangebantu bam ngokuba ngabantu bam; Nongathandiweyo, ngokuba
ngothandiweyo.

<span id="an_9:26">9:26</span> Kwakuya kuthi, apho kwabe kusithiwa kubo,
Aningabantu bam nina, Babizwe apho ngokuthi, Ningoonyana bakaThixo
ophilileyo.

<span id="an_9:27">9:27</span> Ke uIsaya udanduluka ngoSirayeli, esithi,
Nangona inani loonyana bakaSirayeli lingangentlabathi yaselwandle,
ngamasalela odwa aya kusindiswa;

<span id="an_9:28">9:28</span> kuba elifeza ilizwi, aligqibe
ngobulungisa; ngokuba iNkosi iya kwenza ilizwi layo phezu komhlaba,
ilifinyeze.

<span id="an_9:29">9:29</span> Kwanjengokuba uIsaya ebetshilo ngenxa
engaphambili ukuthi, Ukuba iNkosi yemikhosi ibingasishiyelanga mbewu,
Ngesibe saba njengeSodom, ngesibe senziwa safana neGomora.

<span id="an_9:30">9:30</span> Sithini na ke ngoko? Sithi, iintlanga
ebezingasukeli bulungisa, zabubamba ubulungisa, ubulungisa ke
baselukholweni;

<span id="an_9:31">9:31</span> kodwa yena uSirayeli, obesukela umthetho
wobulungisa, akafikelelanga emthethweni wobulungisa.

<span id="an_9:32">9:32</span> Ngani na? Ngokuba ukusukela kwakhe kwaye
kungengokwaselukholweni; kwaye kungathi kungokwasemisebenzini yomthetho.
Kuba babetheka elityeni eli lokubetheka,

<span id="an_9:33">9:33</span> njengokuba kubhaliwe kwathiwa, Yabona,
ndibeka eZiyon ilitye lokubetheka, Iliwa lesikhubekiso; bonke
abakholwayo kuye abayi kudaniswa.

<span id="an_10:1">10:1</span> Bazalwana, inkolelo yeyam intliziyo,
nesikhungo sam kuye uThixo, ngenxa yamaSirayeli, sesokuba asindiswe.

<span id="an_10:2">10:2</span> Kuba ndiyabangqinela ukuba
banokumzondelela uThixo, koko bengamzondeleli ngokokwazi okukuko.

<span id="an_10:3">10:3</span> Kuba bathe, bengabazi ubulungisa
bukaThixo, befuna nokumisa obabo ubulungisa, ababululamela ubulungisa
bukaThixo.

<span id="an_10:4">10:4</span> Kuba intsingiselo yomthetho nguKristu,
ukuze abe bubulungisa kubo bonke abakholwayo.

<span id="an_10:5">10:5</span> Kuba uMoses ubulungisa basemthethweni
uthi ukububhala, Umntu ozenzileyo ezi zinto uya kuphila zizo.

<span id="an_10:6">10:6</span> Ke bona obaselukholweni ubulungisa
buthetha ngolu hlobo, Musa ukuthi entliziyweni yakho, Ngubani na oya
kunyuka aye emazulwini ukuba ahlise uKristu?

<span id="an_10:7">10:7</span> nokuthi, Ngubani na oya kuhla aye
enzonzobileni, ukuba anyuse uKristu kwabafileyo?

<span id="an_10:8">10:8</span> Buthini na ke? Buthi, Ilizwi eli
likufuphi kuwe, emlonyeni wakho nasentliziyweni yakho: elo ke lilizwi
lokholo, eli sivakalisa lona.

<span id="an_10:9">10:9</span> Ngokuba, xa uthe wamvuma ngomlomo wakho
ukuba uyiNkosi uYesu, wakholwa ngentliziyo yakho ukuba uThixo wamvusa
kwabafileyo, wosindiswa.

<span id="an_10:10">10:10</span> Kuba umntu ukholwa ngentliziyo, ukuze
abe nobulungisa; avume ke ngomlomo, ukuze asindiswe.

<span id="an_10:11">10:11</span> Kuba isibhalo sithi, Bonke abakholwayo
kuye abayi kudaniswa.

<span id="an_10:12">10:12</span> Kuba akukho kwahluka kwamYuda namGrike;
kuba ikwayiloo Nkosi eyiNkosi yabo bonke, ibubutyebi kubo bonke
abayinqulayo.

<span id="an_10:13">10:13</span> Kuba bonke abasukuba belinqula igama
leNkosi bosindiswa.

<span id="an_10:14">10:14</span> Bothini na ke ukumnqula lowo
bangakholwanga kuye? Bothini na ke ukukholwa kulowo bangamvanga?

<span id="an_10:15">10:15</span> Bothini na ke ukuva, kungekho
mshumayeli? Bothini na ke ukushumayela, bengathunywanga? Njengokuba
kubhaliwe kwathiwa, Hayi, ukuba zintle kwazo iinyawo zabashumayela
iindaba ezilungileyo zoxolo, zabashumayela iindaba ezilungileyo zezinto
ezilungileyo!

<span id="an_10:16">10:16</span> Abazilulamelanga ke bonke iindaba
ezilungileyo, kuba uIsaya uthi, Nkosi, ngubani na owakholwayo ludaba
lwethu?

<span id="an_10:17">10:17</span> Ngoko ke ukholo luphuma eludabeni,
udaba ke lukho ngelizwi likaThixo.

<span id="an_10:18">10:18</span> Ingaba kodwa, abevanga na? Ehla wena!
Intlokoma yabo yaphuma, yaya kulo lonke ihlabathi, Namazwi abo aya
eziphelweni zelimiweyo.

<span id="an_10:19">10:19</span> Ndithi, Kodwa ubengazi na uSirayeli?
Ukuqala, uMoses uthi, Mna ndiya kunikhweletisa ngabangeluhlanga, Ndiya
kunicaphukisa ngohlanga olungenangqondo.

<span id="an_10:20">10:20</span> Ke yena uIsaya akanqwanqwi; uthi,
Ndifunyenwe ngababengandifuni, Ndaba nokubonakala kwababengandibuzi.

<span id="an_10:21">10:21</span> Ke ngokubhekisele kuSirayeli uthi,
Imini yonke izandla zam ndizolulele kubantu abangevayo, abaphikayo.

<span id="an_11:1">11:1</span> Ngoko ke ndithi, UThixo ubagibile na
abantu bakhe? Nakanye! Kuba nam lo ndingumSirayeli wasembewini
ka-Abraham, wesizwe sikaBhenjamin.

<span id="an_11:2">11:2</span> UThixo akabagibanga bona abantu bakhe,
abebazi ngenxa engaphambili. Okanye aniyazi na indawo ethetha ngoEliya
esibhalweni, ukumangalela kwakhe amaSirayeli kuThixo, esithi,

<span id="an_11:3">11:3</span> Nkosi, abaprofeti bakho ababulele,
nezibingelelo zakho azichithile; mna ndisele ndedwa; afuna ke ubomi bam?

<span id="an_11:4">11:4</span> Sisuka esikaThixo isihlabo sithini na
kuye? Sithi, Ndizishiyele amadoda angamawaka asixhenxe, angagobanga dolo
kuBhahali wona.

<span id="an_11:5">11:5</span> Ngokunjalo ke ngoko, nakweli xesha
lakalokunje, kukho amasalela ngokonyulo lobabalo.

<span id="an_11:6">11:6</span> Ukuba ke kungobabalo, akusengamisebenzi;
okanye ubabalo alungebi saba lubabalo.

<span id="an_11:7">11:7</span> Kuthiweni na ngoko? Kuthiwe, Khona oko
akungxameleyo amaSirayeli akakufumananga; ke abanyuliweyo bakufumana,
bathi ke abanye baqaqadekiswa;

<span id="an_11:8">11:8</span> njengokuba kubhaliwe kwathiwa, UThixo
ubanike umoya wokuqoba, amehlo okuba bangaboni, neendlebe zokuba
bangeva, kwada kwaba yimini yanamhla.

<span id="an_11:9">11:9</span> Kanjalo uDavide uthi, Isithebe sabo
masibe sisibatha, nesihogo sokubambisa, Nesikhubekiso, nesiphindezelo
kubo:

<span id="an_11:10">11:10</span> Makenziwe abe mnyama amehlo abo, ukuba
bangaboni; Nomhlana wabo wugobe amaxa onke.

<span id="an_11:11">11:11</span> Ndithi ngoko, Bakhubeka ukuze bawe na?
Nakanye! Kuthe ngesiphoso sabo, usindiso lwafika kuzo iintlanga, ukuze
zibakhweletise.

<span id="an_11:12">11:12</span> Ukuba ke isiphoso sabo siba bubutyebi
behlabathi, nokuncipha kwabo kuba bubutyebi beentlanga, yobeka phi na
inzaliseko yabo?

<span id="an_11:13">11:13</span> Kuba ndithetha kuni, zintlanga. Ekubeni
okunene mna ndingumpostile weentlanga, ndiyaluzukisa ulungiselelo lwam;

<span id="an_11:14">11:14</span> ukuba ndingade ndibakhweletise abenyama
yam, ndisindise inxenye yabo.

<span id="an_11:15">11:15</span> Kuba xa ukulahlwa kwabo kuluxolelaniso
lwehlabathi, koba yintoni na ukwamkelwa kwabo? Akububomi obuphuma
kwabafileyo, yini na?

<span id="an_11:16">11:16</span> Ukuba ke intlahlela ingcwele, ikwanjalo
nentlama; ukuba ke ingcambu ingcwele, akwanjalo namasebe.

<span id="an_11:17">11:17</span> Ke ukuba inxenye yamasebe yaxhuzulwa,
wathi ke wena, ungumnquma wasendle nje, wamiliselwa phakathi kwawo, waba
lidlelane nengcambu nokutyeba komnquma:

<span id="an_11:18">11:18</span> musa ukuwaqhayisela amasebe; ke ukuba
uyawaqhayisela, yazi ukuba asinguwe oyithweleyo ingcambu; yingcambu
ethwele wena.

<span id="an_11:19">11:19</span> Uya kuthi ngoko, Axhuzulwa amasebe,
ukuze mna ndimiliselwe.

<span id="an_11:20">11:20</span> Utyaphile; axhuzulwa ngokungakholwa, ke
wena umi ngokholo; musa ukukratsha, yoyika.

<span id="an_11:21">11:21</span> Kuba, xa uThixo angawaconganga
awasemvelweni amasebe, lumka hleze angakucongi nawe lo.

<span id="an_11:22">11:22</span> Khawububone ke ububele nobukhali
bukaThixo; ubukhali okunene kwabo bawayo; kodwa kuwe, ububele, ukuba
uthe wahlala kobo bubele; okanye wogawulwa nawe lo.

<span id="an_11:23">11:23</span> Nabo ke, ukuba abathanga bahlale
ekungakholweni, bomiliselwa; kuba uThixo unako ukubuya abamilisele.

<span id="an_11:24">11:24</span> Kuba wena, xa wagawulwa kumnquma
ongowasendle ngokwemvelo, waza wamiliselwa ngokunxamnye nemvelo komhle
umnquma: bobeka phi na aba bangamasebe ngokwemvelo, ukumiliselwa kwabo
kowabo umnquma?

<span id="an_11:25">11:25</span> Kuba andithandi, bazalwana, ukuba
ningayazi le mfihlelo, ukuze ningabi ziingqondi ngokwenu: le yokuba
ukuqaqadeka kuwahlele amaSirayeli ngenxenye, ide ingene inzaliseko yazo
iintlanga;

<span id="an_11:26">11:26</span> aze ngokunjalo ke wonke uSirayeli
asindiswe, njengokuba kubhaliwe kwathiwa, Uya kuvela eZiyon uMhlanguli,
Akusonge kumke kwaYakobi ukungahloneli Thixo.

<span id="an_11:27">11:27</span> Nguwo ke lo umnqophiso wam nabo, Xa
ndithe ndazisusa izono zabo.

<span id="an_11:28">11:28</span> Okunene ngokweendaba ezilungileyo,
baziintshaba ngenxa yenu; kodwa ngokonyulo, ngabaziintanda ngenxa
yoobawo.

<span id="an_11:29">11:29</span> Kuba azinabuyambo izibabalo ezi, nobizo
olu lukaThixo.

<span id="an_11:30">11:30</span> Kuba, njengokuba nani benifudula
ningamvi uThixo, ngoku ke nenzelwe inceba kukungeva kwabo abo;

<span id="an_11:31">11:31</span> kwangokunjalo, nabo ababanga namvo
ngoku, ukuze ngokwenzelwa kwenu inceba, benzelwe nabo inceba.

<span id="an_11:32">11:32</span> Kuba uThixo ubavalele ndawonye
entsweleni-kuva bonke, ukuze abenzele inceba bonke.

<span id="an_11:33">11:33</span> Hayi, ubunzulu bobutyebi nobobulumko
nobokwazi kukaThixo! Asikuko nokuba ayiphengululeki imigwebo yakhe,
azilandeki iindlela zakhe!

<span id="an_11:34">11:34</span> Kuba ngubani na oyazileyo ingqiqo
yeNkosi? Ngubani na khona othe waba ngumcebisi wayo?

<span id="an_11:35">11:35</span> Ngubani na khona owayinikayo ngenxa
engaphambili, kwaza kwabuyekezwa kuye?

<span id="an_11:36">11:36</span> Ngokuba ziphuma kuyo ke, zikho ngayo,
zikholo yona, zonke ezo zinto. Malube kuyo uzuko, kude kube
ngunaphakade. Amen.

<span id="an_12:1">12:1</span> Ndiyanivuselela ngoko, bazalwana,
ngeemfefe zikaThixo, ukuba niyinikele imizimba yenu ibe lidini
eliphilileyo, elingcwele, elikholekileyo kuThixo: inkonzo yenu ke leyo
yasengqondweni.

<span id="an_12:2">12:2</span> Kanjalo ningamilisi okweli phakade;
manibe kumila kumbi ngokuhlaziyeka kwengqiqo yenu, ukuze nikucikide into
okuyiyo ukuthanda kukaThixo okulungileyo, okukholekileyo,
okuzalisekileyo.

<span id="an_12:3">12:3</span> Kuba ngalo ubabalo endababalwa ngalo,
ndithi kubo bonke abaphakathi kwenu, mabangazicingeli ngaphezu koko
bamelwe kukuzicingela ngako; mabazicingele ingcinga ephilileyo, njengoko
uThixo abele ulowo nalowo umlinganiso wokholo.

<span id="an_12:4">12:4</span> Kuba, kwanjengokuba sinamalungu amaninzi
mzimbeni mnye, abe ke onke amalungu la engenamsebenzi mnye, ngokunjalo
thina aba, sibaninzi nje, simzimba mnye kuKristu, sonke ke ngabanye
singamalungu omnye elomnye.

<span id="an_12:5">12:5</span> Sinezibabalo nje ke ezahlukahlukileyo,
ngokobabalo esababalwa ngalo,

<span id="an_12:6">12:6</span> nokuba sinokuprofeta, masiprofete
ngokomlinganiselo wokholo;

<span id="an_12:7">12:7</span> nokuba sinobulungiseleli, masihlale
ebulungiselelini obo; nokuba ngofundisayo, makahlale emfundisweni leyo;

<span id="an_12:8">12:8</span> nokuba ngovuselelayo, makahlale
ekuvuseleleni oko; owabayo makabe engenakumbi; owongamelayo, makongame
enyamekile; owenza inceba makayenze inceba echwayithile.

<span id="an_12:9">12:9</span> Uthando malungabi naluhanahaniso;
kuthiyeni okungendawo, namathelani kokulungileyo.

<span id="an_12:10">12:10</span> Mayela nothando olu lobuzalwana,
ndithi, yenzelanani ububele; mayela nembeko leyo, phangelanani;

<span id="an_12:11">12:11</span> mayela nokunyameka oko, musani
ukunqena; mayela nomoya lo, vuthani;

<span id="an_12:12">12:12</span> mayela neNkosi le, khonzani; mayela
nethemba, vuyani; mayela nembandezelo, nyamezelani; mayela nomthandazo,
zingisani;

<span id="an_12:13">12:13</span> mayela neentswelo zabangcwele, yibani
nobudlelane; ukubuka iindwendwe kusukeleni.

<span id="an_12:14">12:14</span> Basikeleleni abanitshutshisayo;
sikelelani, ningaqalekisi.

<span id="an_12:15">12:15</span> Vuyani nabavuyayo, nilile nabalilayo.

<span id="an_12:16">12:16</span> Cingelanani nto-nye; musani ukucinga
izinto eziphakamileyo, tsalelani kwezithobekileyo. Musani ukuba
ziingqondi ngokwenu.

<span id="an_12:17">12:17</span> Ningabuyekezi ububi ngobubi nakubani.
Khathalelani okuhle emehlweni abantu bonke.

<span id="an_12:18">12:18</span> Ukuba kunokwenzeka, okukokwenu nina,
hlalani ninoxolo nabantu bonke.

<span id="an_12:19">12:19</span> Musani ukuziphindezelela, zint’anda;
yikhweleleni ingqumbo; kuba kubhaliwe kwathiwa, Impindezelo yeyam, kuya
kubuyekeza mna, itsho iNkosi.

<span id="an_12:20">12:20</span> Ngoko ke, ukuba utshaba lwakho
lulambile, luphe ludle; ukuba lunxaniwe, luseze; kuba ngokwenjenjalo ke,
woba ufumba amalahle omlilo phezu kwentloko yalo.

<span id="an_12:21">12:21</span> Musa ukweyiswa bububi; boyise ububi
ngokulungileyo.

<span id="an_13:1">13:1</span> Yonke imiphefumlo mayiwalulamele amagunya
awongamileyo. Kuba akukho gunya lingelilo elivela kuThixo; amagunya ke
akhoyo amiswe nguThixo.

<span id="an_13:2">13:2</span> Ngoko ke olichasayo igunya, umelene
nommiselo kaThixo; abo ke bameleneyo nawo, baya kuziguqulela ukugwetywa.

<span id="an_13:3">13:3</span> Kuba abaphathi aba asingabokoyikwa
kwimisebenzi elungileyo, ngabokoyikwa kwemibi. Unga akungeloyiki na ke
igunya? Yenza okulungileyo, wodunyiswa kwalilo;

<span id="an_13:4">13:4</span> kuba lingumlungiseleli kaThixo, wokuba
kulungele wena. Ke, ukuba usuka wenze okubi, yoyika; kuba alifumane
laliphatha ikrele, kuba lingumlungiseleli kaThixo, umphindezeli
ngengqumbo kowenza okubi.

<span id="an_13:5">13:5</span> Kungoko ndithi, kufuneka ukulilulamela,
ningakwenzi oko ngenxa yengqumbo yodwa, nikwenze nangenxa yesazela.

<span id="an_13:6">13:6</span> Kuba kukwangenxa yoko eninikela irhafu;
kuba ngababusi bakaThixo, bezingisa ukusebenza loo nto.

<span id="an_13:7">13:7</span> Ngoko bonke banikeni okubafaneleyo;
mnikeni irhafu ofanelwe yirhafu, unikelo ofanelwe lunikelo, ukoyika
ofanelwe kukoyikwa, imbeko ofanelwe yimbeko.

<span id="an_13:8">13:8</span> Musani ukuba natyala lanto mntwini,
lingelilo elokuthandana; kuba omthandayo omnye uzalise umthetho.

<span id="an_13:9">13:9</span> Kuba oku kuthi, Uze ungakrexezi, uze
ungabulali, uze ungebi, uze ungangqini buxoki, uze ungakhanuki, nokuba
kukho wumbi umthetho, uhlanganiselwe kweli lizwi lokuthi, Uze umthande
ummelwane wakho ngoko uzithanda ngako.

<span id="an_13:10">13:10</span> Uthando alusebenzi bubi kuye ummelwane;
ngoko uthando luyinzaliseko yomthetho.

<span id="an_13:11">13:11</span> Ke oko masikwenze, silazi nje ixesha
eli, ukuba lilixa lokuba ngoku sivuke ebuthongweni; kuba ngoku usindiso
lukufuphi kuthi, kunokuya saqalayo ukukholwa.

<span id="an_13:12">13:12</span> Ubusuku buhambile, ukusa ke kusondele.
Masiyilahle ngoko imisebenzi yobumnyama, sixhobe iintonga zokukhanya.

<span id="an_13:13">13:13</span> Masihambe sizibekile ngokwasemini;
kungabi sezindywaleni nasekunxileni; kungabi sekuphimiseni
naseburheletyweni; kungabi sezinkanini nasemoneni.

<span id="an_13:14">13:14</span> Yambathani ke iNkosi uYesu Kristu; ize
ukwazalelela inyama ningakwenzeli ukukhwezelela iinkanuko zayo.

<span id="an_14:1">14:1</span> Lowo ke uswele amandla elukholweni,
mamkeleni, kodwa ke kungabi ngokucalula zicamango.

<span id="an_14:2">14:2</span> Omnye okunene uyakholwa ukuba angazidla
izinto zonke; kodwa yena oswele amandla udla imifuno yodwa.

<span id="an_14:3">14:3</span> Lowo udlayo, makangamenzi into
engeyakonto ongadliyo; nalowo ungadliyo, makangamgwebi odlayo; kuba
uThixo umamkele.

<span id="an_14:4">14:4</span> Ungubani na wena ugweba isicaka somnye?
Ukuma kwaso, nokuba kukuwa kwaso, kusenkosini yaso. Siya kuma ke; kuba
uThixo unako ukusimisa.

<span id="an_14:5">14:5</span> Omnye okunene ubeka umhla othile kunomnye
umhla, wumbi ke ubeka imihla yonke. Elowo nalowo makaqiniseke kweyakhe
ingqiqo.

<span id="an_14:6">14:6</span> Lowo uwunyamekelayo umhla, uwunyamekelela
iNkosi; nalowo ungawunyamekeliyo umhla, engawunyamekeli nje, wenzela
iNkosi; lowo udlayo, udlela iNkosi, kuba ebulela kuThixo; nalowo
ungadliyo, engadli nje, wenzela iNkosi, abe ebulela kuThixo.

<span id="an_14:7">14:7</span> Kuba akukho namnye kuthi uzidlelayo
ubomi, akukho namnye uzifelayo.

<span id="an_14:8">14:8</span> Kuba nokuba sithi sidle ubomi, sibudlela
iNkosi; nokuba sithi sife, sifela iNkosi. Ngoko ke, nokuba sithi sidle
ubomi, nokuba sithi sife, singabeNkosi.

<span id="an_14:9">14:9</span> Kuba uKristu wafa, wabuya wavuka, wabuya
wadla ubomi, ngenxa yoku, ukuze aphathe ubukhosi kwabafileyo,
kwanakwabaphilileyo.

<span id="an_14:10">14:10</span> Ke wena, yini na ukuba umgwebe
umzalwana wakho? Hi wena, yini na ukuba umenze into engeyakonto
umzalwana wakho? Kuba thina siya kuma sonke phambi kwesihlalo sokugweba
sikaKristu.

<span id="an_14:11">14:11</span> Kuba kubhaliwe kwathiwa, Ndihleli nje
mna, itsho iNkosi, aya kugoba kum onke amadolo, Zidumise uThixo zonke
iilwimi.

<span id="an_14:12">14:12</span> Ngoko ke elowo kuthi uya kuziphendulela
kuThixo.

<span id="an_14:13">14:13</span> Masingabi sagwebana ngoko; kanye
yithini ukugweba, makungabekwa siwiso, nasikhubekiso, phambi komzalwana.

<span id="an_14:14">14:14</span> Ndiyazi, ndeyisekile, ndiseNkosini
uYesu nje, ukuba akukho nto iyinqambi ngokwayo; kodwa ke kuye obalela
into ekuthini iyinqambi, kulowo iyinqambi.

<span id="an_14:15">14:15</span> Ukuba ke umzalwana wakho wenziwa
buhlungu ngenxa yokusuka udle, akusahambi ngokothando. Musa
ukumtshabalalisa ngokudla kwakho, yena lowo uKristu wamfelayo.

<span id="an_14:16">14:16</span> Ngoko okulungileyo kwenu
makunganyeliswa.

<span id="an_14:17">14:17</span> Kuba ubukumkani bukaThixo abukukudla
nakusela; bubulungisa noxolo novuyo kuMoya oyiNgcwele.

<span id="an_14:18">14:18</span> Kuba omkhonzayo uKristu kwezo zinto,
ukholekile kakuhle kuye uThixo; ucikidekile nakubo abantu.

<span id="an_14:19">14:19</span> Ngoko ke masisukele izinto zoxolo,
nezinto zokwakhana.

<span id="an_14:20">14:20</span> Musa ukuthi, ngenxa yokudla, uwuchithe
umsebenzi kaThixo. Okunene, konke kuhlambulukile; kodwa ke kubi kuloo
mntu uthi ngokudla akhubekise.

<span id="an_14:21">14:21</span> Kuhle ukuba ungadli nyama, ungaseli
wayini, ungenzi nto angabetheka kuyo umzalwana wakho, akhubeke kuyo,
aswele amandla okuzigcina.

<span id="an_14:22">14:22</span> Wena unokholo na? Hlala nalo emehlweni
kaThixo. Unoyolo lowo ungazigwebiyo kuloo nto ayicikidileyo.

<span id="an_14:23">14:23</span> Ke lowo uthandabuzayo, ukuba uthe
wadla, uselegwetyiwe, kuba engadli ngokwaselukholweni; konke ke
okungekokwaselukholweni kusisono.

<span id="an_15:1">15:1</span> Thina ke bomeleleyo sifanele ukukuthwala
ukuswela amandla kwabangomeleleyo, singazikholisi.

<span id="an_15:2">15:2</span> Masithi sonke ngabanye simkholise
ummelwane kokumlungeleyo, ukuze akheke.

<span id="an_15:3">15:3</span> Kuba naye uKristu akazikholisanga; wathi,
njengokuba kubhaliwe, Iingcikivo zabakungcikivayo zawa phezu kwam.

<span id="an_15:4">15:4</span> Kuba izinto zonke ezabhalwayo ngenxa
engaphambili, zaye zibhalelwa okwethu ukufundiswa, ukuze sithi ngalo
unyamezelo novuselelo lwezibhalo sibe nalo ithemba.

<span id="an_15:5">15:5</span> Wanga ke uThixo wonyamezelo novuselelo
anganinika ukucinga nto-nye phakathi kwenu, ngokukaKristu Yesu;

<span id="an_15:6">15:6</span> ukuze nithi, nimxhelo mnye, engamlomo
mnye uThixo, uYise weNkosi yethu uYesu Kristu.

<span id="an_15:7">15:7</span> Kungoko ndithi, Yamkelanani, njengokuba
naye uKristu wasamkelayo, ukuba kuzukiswe uThixo.

<span id="an_15:8">15:8</span> Ke kaloku ndithi, uYesu Kristu waba
ngumlungiseleli wolwaluko ngenxa yenyaniso kaThixo, ukuze aqiniseke
amadinga akhe koobawo;

<span id="an_15:9">15:9</span> zithi ke iintlanga zimzukise uThixo
ngenxa yenceba yakhe, njengokuba kubhaliwe kwathiwa, Ngenxa yoko, ndiya
kukudumisa phakathi kweentlanga, Ndilibethele uhadi igama lakho.

<span id="an_15:10">15:10</span> Kananjalo athi, Yibani nemihlali,
zintlanga, ndawonye nabantu bakhe.

<span id="an_15:11">15:11</span> Kananjalo, Yidumiseni iNkosi, nonke
nina zintlanga, Niyibonge, nonke nina bantu.

<span id="an_15:12">15:12</span> Kananjalo uIsaya uthi, Liya kubakho
iHlumelo likaYese; Uya kuvela oya kulawula iintlanga; Ziya kuthembela
kuye iintlanga.

<span id="an_15:13">15:13</span> Wanga ke uThixo wethemba elo
anganizalisa ngalo lonke uvuyo noxolo ekukholweni, ukuze niphuphume
ithemba ngamandla oMoya oyiNgcwele.

<span id="an_15:14">15:14</span> Ke kaloku, bazalwana bam, ndeyisekile
nam ngokwam, mayelana nani, kukuba nani ngokwenu nizele nazaliswa
kukulunga, nizele kuko konke ukwazi, ninako nokululekana.

<span id="an_15:15">15:15</span> Kodwa ke ndibhalile kuni ngobuganga
obukhulu kwezinye iindawo, bazalwana, ngokophindayo ukunikhumbuza ngenxa
yobabalo awandibabala ngalo uThixo,

<span id="an_15:16">15:16</span> ukuze ndibe ngobusela iintlanga kuYesu
Kristu, osebenza ububingeleli ngazo iindaba ezilungileyo zikaThixo,
ukuze ukusondezwa kweentlanga kwamkeleke kakuhle, kungcwalisiwe ngoMoya
oyiNgcwele.

<span id="an_15:17">15:17</span> Ngoko ndiyazingca, ndikuKristu Yesu,
ngezinto ezilunge kuThixo.

<span id="an_15:18">15:18</span> Kuba mna andiyi kuba nabuganga
bakuthetha nto ngezinto angazisebenzanga uKristu ngam, ukuze zimlulamele
iintlanga, ngelizwi ke nangomsebenzi, ngamandla emiqondiso nezimanga,

<span id="an_15:19">15:19</span> ngamandla oMoya kaThixo; endide ndathi,
ndithabathela eYerusalem, ndajikelezisa, ndezisa kwelaseIliriko,
ndazizalisa iindaba ezilungileyo zikaKristu.

<span id="an_15:20">15:20</span> Ndenjenjalo ke ukuzondelela
ukushumayela iindaba ezilungileyo; kungekhona apho uKristu
wakhankanywayo, ukuze ndingakhi phezu kwesiseko somnye;

<span id="an_15:21">15:21</span> kube njengokuba kubhaliwe, kwathiwa,
Abo bangabikelwanga nto ngaye, baya kubona; Nabo bangevanga nto, baya
kuqonda.

<span id="an_15:22">15:22</span> Kungoko ndabanjezelwayo nokubanjezelwa
futhi, ukuba ndingafiki kuni.

<span id="an_15:23">15:23</span> Ngoku ke ndingasenandawo nje kule
mimandla, ndineminyaka ke emininzi ndilangazelela ukuza kuni,

<span id="an_15:24">15:24</span> xa ndihambela kwelaseSpani, ndoza kuni;
kuba ndithemba ukunibona xa ndicandayo kuni, nokuphelekelelwa nini ukuya
khona, ukuba ndithe kuqala ndakha ndadlelana nani ngokwaneleyo.

<span id="an_15:25">15:25</span> Kalokunje ke ndisinga eYerusalem,
ndisiya kulungiselela abangcwele.

<span id="an_15:26">15:26</span> Kuba kwakholeka kwabelaseMakedoni
nabelaseAkaya, ukuba badlelane namahlwempu abo bangcwele baseYerusalem
ngokuwupha okuthile.

<span id="an_15:27">15:27</span> Ndithi kwakholeka kubo, kuba kakade
banetyala kubo. Kuba iintlanga, xa zadlelanayo nabo ngezinto zabo
ezizezomoya, zifanele ukubabusela ngezizezenyama.

<span id="an_15:28">15:28</span> Ngoko, ndakuba ndikufinyezile oko,
ndasinqabisela kubo eso siqhamo, ndobuya ngani ukuya kwelaseSpani.

<span id="an_15:29">15:29</span> Ndiyazi ke ukuba ndothi, ndakuza kuni,
ndize ndinentsikelelo ezalisekileyo yeendaba ezilungileyo zikaKristu.

<span id="an_15:30">15:30</span> Ke kaloku ndiyanivuselela, bazalwana,
ngayo iNkosi yethu uYesu Kristu, nangalo uthando loMoya, ukuba nizame
kunye nam ekundithandazeleni kuye uThixo,

<span id="an_15:31">15:31</span> ukuze ndihlangulwe kwabaziingqola
kwelakwaYuda, nokuze ulungiselelo lwam olusinga eYerusalem lube
nokwamkeleka kakuhle kubo abangcwele,

<span id="an_15:32">15:32</span> ukuze ndize kuni ndinovuyo, ngokuthanda
kukaThixo, siphumzane.

<span id="an_15:33">15:33</span> UThixo ke woxolo makabe nani nonke.
Amen.

<span id="an_16:1">16:1</span> Ke kaloku ndimyaleza kuni uFibhi, udade
wethu, ongumlungiseleli webandla eliseKenkreya;

<span id="an_16:2">16:2</span> ukuze nimamkele ngokwaseNkosini,
ngokufanele abangcwele, nimncede emcimbini asukuba enifunela wona; kuba
naye ubengumongi wabaninzi, nowam lo.

<span id="an_16:3">16:3</span> Bulisani kuPrisila noAkwila, abasebenzisi
bam abakuKristu Yesu;

<span id="an_16:4">16:4</span> bona bathi, ngenxa yobomi bam, bazibeka
emgoqweni ezabo iintamo, ekungabuleli mna ndedwa kubo, ekubulela nawo
onke amabandla azo iintlanga.

<span id="an_16:5">16:5</span> Bulisani nakwibandla elisendlwini yabo.
Bulisani kuPeneto intanda yam, oyintlahlela yelaseAkaya kuKristu.

<span id="an_16:6">16:6</span> Bulisani kuMariya, yena wabulalekayo
kakhulu ngenxa yenu.

<span id="an_16:7">16:7</span> Bulisani kuAndroniko noYuniya, imizalwane
yam nabathinjwa ndawonye nam, bona badumileyo phakathi kwabapostile,
kanjalo baba kuKristu ngaphambi kwam.

<span id="an_16:8">16:8</span> Bulisani kuAmpliya, intanda yam
ngokwaseNkosini.

<span id="an_16:9">16:9</span> Bulisani ku-Urbhano, umncedisi wethu
kuKristu, noStaki intanda yam.

<span id="an_16:10">16:10</span> Bulisani kuApele ocikidekileyo
kuKristu. Bulisani kwabakwa-Aristobhulo.

<span id="an_16:11">16:11</span> Bulisani kuHerodiyo, umzalwane wam.
Bulisani kwabakwaNarkiso abaseNkosini.

<span id="an_16:12">16:12</span> Bulisani kuTrifena noTrifosa, abo
babulalekayo emsebenzini weNkosi. Bulisani kuPersi, intanda, yena
wabulalekayo kakhulu emsebenzini weNkosi.

<span id="an_16:13">16:13</span> Bulisani kuRufo onyuliweyo waseNkosini,
nonina, uma.

<span id="an_16:14">16:14</span> Bulisani kuAsinkrito, kuFilego,
kuHerme, kuPatrobha, kuHerma, nabazalwana abanabo.

<span id="an_16:15">16:15</span> Bulisani kuFilologo, noYuliya, kuNere,
nodade wabo, no-Olimpa, nabo bonke abo bangcwele banabo.

<span id="an_16:16">16:16</span> Bulisanani ngolwango olungcwele.
Ayanibulisa amabandla kaKristu.

<span id="an_16:17">16:17</span> Ke kaloku ndiyaniyala, bazalwana,
balumkeleni abo benza iimbambaniso nezikhubekiso, ezinxamnye nemfundiso
enayifundayo nina, niphambuke kubo.

<span id="an_16:18">16:18</span> Kuba abanjalo abakhonzi yona iNkosi
yethu uKristu, bakhonza esabo isisu; baze, ngamazwi anencasa
nalalanisayo, balukuhle iintliziyo zabangazani nabubi.

<span id="an_16:19">16:19</span> Kuba ukululama kwenu kuye kwafika kubo
bonke. Ndiyavuya ngoko ngani; ndinga ke ningaba ngabalumkileyo okunene
kokulungileyo; kodwa nibe ngabangenabuqhinga kokubi.

<span id="an_16:20">16:20</span> UThixo ke woxolo uya kumtyumza uSathana
kamsinya phantsi kweenyawo zenu. Ubabalo lweNkosi yethu uYesu Kristu
malube nani.

<span id="an_16:21">16:21</span> Bayanibulisa ooTimoti, osebenza nam,
noLukiyo, noYason, noSosipatro, imizalwane yam.

<span id="an_16:22">16:22</span> Ndiyanibulisa ngokwaseNkosini, mna
Tertiyo, uyibhalileyo le ncwadi.

<span id="an_16:23">16:23</span> Uyanibulisa uGayo, esilundwendwe
lwakhe, mna nebandla liphela. Uyanibulisa uErasto, igosa lomzi, noKwarto
umzalwana.

<span id="an_16:24">16:24</span> Ubabalo lweNkosi yethu uYesu Kristu
malube nani nonke. Amen.

<span id="an_16:25">16:25</span> Ke kaloku, kuye onako ukunizimasa
ngokweendaba zam ezilungileyo, novakaliso lukaYesu Kristu,
ngokokutyhilwa kwemfihlelo ebifihliwe kwasephakadeni, ebonakalalisiweyo
ke ngoku,

<span id="an_16:26">16:26</span> eyaziswayo kanjalo ngezibhalo
zabaprofeti ngokommiselo kaThixo ongunaphakade, ukuba kubekho
ukulululamela ukholo, kuzo zonke iintlanga:

<span id="an_16:27">16:27</span> kuThixo olumke yedwa, ngaye uYesu
Kristu, malubekho uzuko kude kube ngunaphakade. Amen.

------------------------------------------------------------------------

[Next: 1 Corinthians](co1.md)
