[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](job)  [Next](pro) 

------------------------------------------------------------------------

### Xhosa Bible: Psalms

<span id="an_1:1">1:1</span> Hayi, uyolo lomntu ongahambiyo ngecebo
labangendawo, Ongemiyo endleleni yaboni, Ongahlaliyo embuthweni
yabagxeki!

<span id="an_1:2">1:2</span> Yena unonelela umyalelo kaYehova; Ucamanga
ngomyalelo wakhe imini nobusuku:

<span id="an_1:3">1:3</span> Unjengomthi omiliselwe phezu kwemijelo
yamanzi, Onika isiqhamo sawo ngexesha lawo, Ogqabi lawo lingabuniyo;
Konke akwenzayo kophumelela.

<span id="an_1:4">1:4</span> Abanjalo abangendawo; Bona banjengomququ
ophetshethwa ngumoya.

<span id="an_1:5">1:5</span> Ngenxa yoko abangendawo abanakuma
emgwebeni, Naboni ebandleni lamalungisa.

<span id="an_1:6">1:6</span> Ngokuba uYehova uyayazi indlela
yamalungisa; Ke yona indlela yabangendawo iya kudaka.

<span id="an_2:1">2:1</span> Yini na ukuba iintlanga zenze
imbuthumbuthu, Izizwe zicamange into engeyakonto?

<span id="an_2:2">2:2</span> Ookumkani behlabathi bazimisile,
Izidwangube zabhunga NgoYehova nangoMthanjiswa wakhe;

<span id="an_2:3">2:3</span> Besithi, Masiziqhawule iimbophelelo zabo,
Sizilahle izintya zabo kuthi.

<span id="an_2:4">2:4</span> Ohleli emazulwini uyahleka, INkosi
iyabagculela.

<span id="an_2:5">2:5</span> Iya kwandula ithethe kubo ngomsindo wayo,
Ibakhwankqise ngokuvutha kwayo.

<span id="an_2:6">2:6</span> Ithi, Mna ke ndimmisile ukumkani wam Phezu
kweZiyon, intaba yam engcwele.

<span id="an_2:7">2:7</span> Athi yena, Ndiya kuwuvakalisa ummiselo:
UYehova uthe kum, UnguNyana wam wena; Mna namhla ndikuzele.

<span id="an_2:8">2:8</span> Cela kum, ndikunike iintlanga zibe lilifa
lakho, Iziphelo zehlabathi zibe zezakho.

<span id="an_2:9">2:9</span> Uya kuzivikiva ngentonga yentsimbi,
Uzihlekeze, zinge zizitya zodongwe.

<span id="an_2:10">2:10</span> Ngoko ke, nina bokumkani, qiqani; Bagwebi
basehlabathini, yalekani.

<span id="an_2:11">2:11</span> Mkhonzeni uYehova nisoyika, Gcobani
nithuthumela.

<span id="an_2:12">2:12</span> Mangeni uNyana, hleze aqumbe,
nitshabalale endleleni, Ngokuba ungahle uvuthe umsindo wakhe. Hayi,
uyolo lwabo bonke abazimela ngaye!

<span id="an_3:1">3:1</span> Umhobe kaDavide, ekubalekeni kwakhe
kuAbhisalom unyana wakhe. Yehova, hayi, ukuba baninzi
kwabandibandezelayo! Baninzi abasukela phezulu kum.

<span id="an_3:2">3:2</span> Baninzi abathi kumphefumlo wam,
Akunalusindiso kuThixo. (Phakamisani.)

<span id="an_3:3">3:3</span> Ke wena, Yehova, uyingweletshetshe kum,
Uluzuko lwam, umphakamisi wentloko yam.

<span id="an_3:4">3:4</span> Ndidanduluka kuYehova ngezwi lam,
Andiphendule entabeni yakhe engcwele. (Phakamisani.)

<span id="an_3:5">3:5</span> Ndalala phantsi, ndalala ubuthongo;
Ndavuka, ngokuba uYehova endixhasa.

<span id="an_3:6">3:6</span> Andizoyiki izigidi zabantu Abakhe uluhlu
lokulwa ngeenxa zonke kum.

<span id="an_3:7">3:7</span> Khawusuk’ ume, Yehova; ndisindise, Thixo
wam; Ngokuba uzibetha zonke iintshaba zam emhlathini; Amazinyo
abangendawo uyawaphula.

<span id="an_3:8">3:8</span> Usindiso lolukaYehova: Mayibe phezu
kwabantu bakho intsikelelo yakho. (Phakamisani.)

<span id="an_4:1">4:1</span> Kumongameli wokubethelwa izinto
ezineentambo. Umhobe kaDavide. Ekudandulukeni kwam ndiphendule, Thixo
wobulungisa bam; Embandezelweni yam wandenzela indawo ebanzi; Ndibabale,
uwuve umthandazo wam.

<span id="an_4:2">4:2</span> Nina, nyana babantu, kunini na uzuko lwam
niluhlazisa, Ningxamele into engeyakonto, nithanda amanga?
(Phakamisani.)

<span id="an_4:3">4:3</span> Yazini ke ukuba uYehova uzibalulele
owenceba; UYehova uyaphulaphula ndakudanduluka kuye.

<span id="an_4:4">4:4</span> Qumbani, ningoni; Thethani neentliziyo zenu
ezinkukweni zenu, nithi cwaka. (Phakamisani.)

<span id="an_4:5">4:5</span> Bingelelani imibingelelo yobulungisa,
Nikholose ngoYehova.

<span id="an_4:6">4:6</span> Baninzi abathi, Ngubani na owosibonisa
okulungileyo? Siphakamisele ukukhanya kobuso bakho, Yehova.

<span id="an_4:7">4:7</span> Uyivuyisile intliziyo yam, Kunexesha
lobuninzi bengqolowa yabo, newayini yabo entsha.

<span id="an_4:8">4:8</span> Ndiya kulala phantsi, ndilale ubuthongo
kwangoku, ndixolile, Ngokuba wena, Yehova, undihlalisa ndikholosile,
noko ndindedwa.

<span id="an_5:1">5:1</span> Kumongameli: ngogwali. Umhobe kaDavide.
Wabekele indlebe amazwi am, Yehova, Kuqonde ukucamanga kwam.

<span id="an_5:2">5:2</span> Libazele indlebe izwi lokuzibika kwam,
Kumkani wam, Thixo wam; Ngokuba ndithandaza kuwe.

<span id="an_5:3">5:3</span> Yehova, uya kuliva izwi lam kwakusasa,
Kwakusasa ndiya kuwusingisa kuwe umthandazo wam, ndibonisele.

<span id="an_5:4">5:4</span> Ngokuba wena akunguThixo onanze
okungendawo, Akanakuphambukela kuwe onobubi.

<span id="an_5:5">5:5</span> Abanakuma abaqhayisi phambi kwamehlo akho;
Uyabathiya bonke abasebenzi bobutshinga.

<span id="an_5:6">5:6</span> Uyabatshabalalisa abathetha amanga; Indoda
enegazi nenkohliso ilisikizi kuYehova.

<span id="an_5:7">5:7</span> Ke mna, ndinokungena endlwini yakho
ngenceba yakho eninzi, Ndiqubude, ndibhekise etempileni yakho engcwele
ngokukoyika.

<span id="an_5:8">5:8</span> Yehova, ndikhaphe ngobulungisa bakho ngenxa
yabandilaleleyo; Yilungelelanise indlela yakho phambi kwam.

<span id="an_5:9">5:9</span> Ngokuba emlonyeni wabo akukho nto imiyo,
Umbilini wabo ngumeyeliselo; Lingcwaba elivuliweyo umqala wabo; Bathetha
okugudileyo ngolwimi lwabo.

<span id="an_5:10">5:10</span> Bathwalise ityala, Thixo; Makatshitshe
amaqhinga abo; Elukreqweni lwabo oluninzi batyhale, Ngokuba
bakuphikisile.

<span id="an_5:11">5:11</span> Mabavuye bonke abazimela ngawe,
Bamemelele ngonaphakade, ubakhusele; Badlamke ngawe abalithandayo igama
lakho.

<span id="an_5:12">5:12</span> Ngokuba wena uyalisikelela ilungisa,
Yehova, Ulihlanganisele ngenkoliseko njengekhaka.

<span id="an_6:1">6:1</span> Kumongameli wokubethelwa izinto
ezineentambo: ngelamadoda ilizwi. Umhobe kaDavide. Yehova, musa
ukundohlwaya unomsindo, Ungandithethisi unobushushu.

<span id="an_6:2">6:2</span> Ndibabale, Yehova, ngokuba ndintshwenyile;
Ndiphilise, Yehova, ngokuba ekhwankqisiwe amathambo am.

<span id="an_6:3">6:3</span> Umphefumlo wam ukhwankqiswe kakhulu; Ke
wena, Yehova, koda kube nini na?

<span id="an_6:4">6:4</span> Buya, Yehova, uwuhlangule umphefumlo wam;
Ndisindise ngenxa yenceba yakho.

<span id="an_6:5">6:5</span> Ngokuba ekufeni akusekho kukukhumbula;
Kwelabafileyo ngubani na osenokubulela kuwe?

<span id="an_6:6">6:6</span> Ndidiniwe kukugcuma kwam; Ndiludadisa
ubusuku bonke ukhuko lwam, Ndiwenza manzi umandlalo wam ngeenyembezi
zam.

<span id="an_6:7">6:7</span> Lonakele kukukhathazeka iliso lam;
Laluphele ngenxa yababandezeli bam bonke.

<span id="an_6:8">6:8</span> Sukani kum, nina nonke basebenzi
bobutshinga; Ngokuba uYehova ulivile ilizwi lokulila kwam.

<span id="an_6:9">6:9</span> Ukuvile uYehova ukutarhuzisa kwam; UYehova
umthandazo wam uyawamkela.

<span id="an_6:10">6:10</span> Ziya kudana, zikhwankqe kakhulu, zonke
iintshaba zam; Ziya kubuyiswa zidanile ngephanyazo.

<span id="an_7:1">7:1</span> Ishigayon kaDavide, awayivumayo kuYehova
ngenxa yamazwi kaKushi, umBhenjamin. Yehova, Thixo wam, ndizimela ngawe;
Ndisindise kubo bonke abandisukelayo, undihlangule,

<span id="an_7:2">7:2</span> Hleze bawuqwenge njengengonyama umphefumlo
wam, Bawudlavule, kungekho mhlanguli.

<span id="an_7:3">7:3</span> Yehova, Thixo wam, ukuba ndithe ndenza oku,
Ukuba kukho ubugqwetha ezandleni zam,

<span id="an_7:4">7:4</span> Ukuba ndimphethe kakubi obexolelene nam,
Ndambhunyula ondibandezele kungekho sizathu:

<span id="an_7:5">7:5</span> Maluwusukele utshaba umphefumlo wam,
luwufumane, Lubunyashele phantsi ubomi bam, Uzuko lwam lululalise
eluthulini. (Phakamisani.)

<span id="an_7:6">7:6</span> Khawusuk’ ume, Yehova, unomsindo,
Kuphakamele ukuphuphuma komsindo wabandibandezelayo; Uvuke,
undikhawulele; wena umise umgwebo.

<span id="an_7:7">7:7</span> Ibandla lezizwe malikungqonge; Ubuyele
phezulu phezu kwalo.

<span id="an_7:8">7:8</span> UYehova uya kugweba phakathi kwezizwe.
Lithethe ityala lam, Yehova, ngobulungisa bam, nangokugqibelela kwam
okukum.

<span id="an_7:9">7:9</span> Mabuphele ububi babangendawo, ulizimase
ilungisa; Ungumcikidi weentliziyo nezintso, Thixo wobulungisa.

<span id="an_7:10">7:10</span> Ingweletshetshe yam inoThixo, Umsindisi
wabantliziyo zithe tye.

<span id="an_7:11">7:11</span> UThixo ngumgwebi olilungisa; UnguThixo
obhavuma yonke imihla.

<span id="an_7:12">7:12</span> Ukuba ongendawo uthe akabuya, ulilolile
ikrele lakhe; Usityedile isaphetha sakhe, wasilungisa.

<span id="an_7:13">7:13</span> Uzibhekise kuye izixhobo zokufa, Uzenze
zanomlilo iintolo zakhe.

<span id="an_7:14">7:14</span> Yabona, yena unenimba yobutshinga;
Ukhawule ububi, wazala ubuxoki;

<span id="an_7:15">7:15</span> Umbe umhadi, wawugomba; Weyela esihogweni
awasisebenzayo.

<span id="an_7:16">7:16</span> Ububi bakhe bobuyela entlokweni yakhe,
Naselukakayini lwakhe kufike ukugonyamela kwakhe.

<span id="an_7:17">7:17</span> Ndiya kubulela kuYehova ngokobulungisa
bakhe, Ndivume ngendumiso kwigama likaYehova ophezu konke.

<span id="an_8:1">8:1</span> Kumongameli: ngolwaseGati. Umhobe kaDavide.
Yehova, Nkosi yethu, Hayi, ubungangamsha begama lakho ehlabathini lonke!
Wena uwambathise amazulu ngendili yakho.

<span id="an_8:2">8:2</span> Emlonyeni wabantwana nabanyayo useke
amandla, Ngenxa yababandezeli bakho, Ukuze udambise utshaba
nophindezelayo.

<span id="an_8:3">8:3</span> Xa ndilikhangelayo izulu lakho, umsebenzi
weminwe yakho, Inyanga neenkwenkwezi ozimisileyo:

<span id="an_8:4">8:4</span> Uyintoni na umntu lo, le nto
umkhumbulelayo? Unyana womntu, le nto umvelelayo?

<span id="an_8:5">8:5</span> Umsilelise kancinane ebuThixweni, Wamthi
jize ngobuqaqawuli nangobungangamela.

<span id="an_8:6">8:6</span> Umphathise ubukhosi phezu kwemisebenzi
yezandla zakho, Zonke izinto uzibeke phantsi kweenyawo zakhe:

<span id="an_8:7">8:7</span> Impahla emfutshane, neenkomo zonke
ziphelele, Kwaneenyamakazi zonke;

<span id="an_8:8">8:8</span> Iintaka zezulu, neentlanzi zolwandle, Into
ehamba ngeendlela zolwandle.

<span id="an_8:9">8:9</span> Yehova, Nkosi yethu, Hayi, ubungangamsha
begama lakho ehlabathini lonke!

<span id="an_9:1">9:1</span> Kumongameli: ngemute-labhen, Umhobe
kaDavide. Ndiya kubulela kuYehova ngentliziyo yam yonke; Ndiya
kuyibalisa yonke imisebenzi yakho ebalulekileyo.

<span id="an_9:2">9:2</span> Ndiya kuvuya ndidlamke ngawe; Ndiya
kulibethela uhadi igama lakho, Wena usenyangweni.

<span id="an_9:3">9:3</span> Ekubuyeni kweentshaba zam umva, Ziyawa,
zibhubhe ebusweni bakho.

<span id="an_9:4">9:4</span> Ngokuba ulifezile ityala lam nebango lam:
Uhleli etroneni ungumgwebi olilungisa.

<span id="an_9:5">9:5</span> Uzikhalimele iintlanga, wabatshabalalisa
abangendawo; Igama lazo ulicimile ngonaphakade kanaphakade.

<span id="an_9:6">9:6</span> Iintshaba zona zigqibele, yangamanxuwa
kwaphela; Imizi uyinyothule, Yadaka inkumbulo yayo yona.

<span id="an_9:7">9:7</span> Ke yena uYehova uhleli ngonaphakade,
Uyizinzisele ugwebo itrone yakhe.

<span id="an_9:8">9:8</span> Uya kugweba yena kwelimiweyo ngobulungisa,
Agwebe phakathi kwezizwe ngokuthe tye.

<span id="an_9:9">9:9</span> UYehova makabe yingxonde kotyunyuziweyo,
Ingxonde ngamaxesha engxingongo;

<span id="an_9:10">9:10</span> Bakholose ngawe abalaziyo igama lakho;
Ngokuba akubashiyanga abakuquqelayo wena, Yehova.

<span id="an_9:11">9:11</span> Vumani ngendumiso kuYehova ohlala eZiyon;
Xelani ezizweni izenzo zakhe ezincamisileyo;

<span id="an_9:12">9:12</span> Ukuba umphindezeli wamagazi ubakhumbule,
Akakulibalanga ukukhala kwabalulamileyo.

<span id="an_9:13">9:13</span> Ndibabale, Yehova; Zibone iintsizi zam
ezikhoyo ngabandithiyayo, Mphakamisi wam emasangweni okufa;

<span id="an_9:14">9:14</span> Ukuze ndibalise yonke indumiso yakho,
Emasangweni entombi uZiyon, Ndigcobe ngosindiso lwakho.

<span id="an_9:15">9:15</span> Iintlanga zitshone esihogweni ezasenzayo,
Emnatheni ezawugqumelayo kubanjiswe kwaolwazo unyawo.

<span id="an_9:16">9:16</span> Uzazisile uYehova; wenza umgwebo,
Emthiyela ngomsebenzi wezandla zakhe ongendawo. (Bethani uhadi ngofefe.
Phakamisani.)

<span id="an_9:17">9:17</span> Baya kubuyela kwelabafileyo abangendawo,
Kwaiintlanga zonke ezimlibalayo uThixo;

<span id="an_9:18">9:18</span> Ngokuba aliyi kuhlala lilityalwa
ihlwempu, Ithemba leentsizana aliyi kudaka ngonaphakade.

<span id="an_9:19">9:19</span> Khawusuk’ ume, Yehova; malungangcwangushi
uluntu, Mazigwetywe iintlanga phambi kwakho,

<span id="an_9:20">9:20</span> Zimisele ukoyika, Yehova, Zazi iintlanga
ukuba ziluluntu kuphela. (Phakamisani.)

<span id="an_10:1">10:1</span> Yini na ukuba umele mgama, Yehova,
Uzifihle ngamaxesha engxingongo?

<span id="an_10:2">10:2</span> Ngokukratsha kwabangendawo bayatsha
abaziintsizana; Babanjiswa ngamayelenqe abawacingileyo.

<span id="an_10:3">10:3</span> Ngokuba ongendawo uyaqhayisa ngeminqweno
yomphefumlo wakhe. Nolibawa wahlukene noYehova, wamgiba.

<span id="an_10:4">10:4</span> Ongendawo ngobuchi bakhe uthi, Akasayi
kubuza. Yonke iminkqangiyelo yakhe ithi, Akukho Thixo.

<span id="an_10:5">10:5</span> Ziqinile iindlela zakhe ngamaxesha onke;
Ziphakamile izigwebo zakho, zikude kuye; Bonke ababandezeli bakhe
uyabafuthela.

<span id="an_10:6">10:6</span> Uthi entliziyweni yakhe, Andisayi
kushukunyiswa; Izizukulwana ngezizukulwana, ndingongayi kuba sebubini.

<span id="an_10:7">10:7</span> Umlomo wakhe uzele kukushwabula
nokukhohlisa nokuxinezela. Ngaphantsi kolwimi lwakhe bububi nobutshinga.

<span id="an_10:8">10:8</span> Uhlala emilaleleni yeengqili, Agwinte
omsulwa entsithelweni; Amehlo akhe azonda oludwayi.

<span id="an_10:9">10:9</span> Ulalela entsithelweni njengengonyama
eludadeni wayo; Ulalela ukuba axwile emke nosizana; Uxwila emke
nolusizana, elutsala ngomnatha wakhe.

<span id="an_10:10">10:10</span> Uyabuthuma, uyabunguzela, Bawele
ezinzitsheni zakhe abaziindwayi.

<span id="an_10:11">10:11</span> Uthi entliziyweni yakhe, UThixo
ulibele, Ubusithelisile ubuso bakhe, akabonanga nento.

<span id="an_10:12">10:12</span> Khawusuk’ ume, Yehova, phakamisa
isandla sakho, Thixo. Musa ukubalibala abalulamileyo.

<span id="an_10:13">10:13</span> Kungenxa yani na ukuba ongendawo amgibe
uThixo, Athi entliziyweni yakhe, Akuyi kubuza?

<span id="an_10:14">10:14</span> Ubonile wena; ngokuba uyabubona ububi
nenkathazo, ububeke esandleni sakho; Uzinikela kuwe oludwayi; Ungumncedi
weenkedama wena.

<span id="an_10:15">10:15</span> Yaphula ingalo yongendawo; Onobubi,
mbuze okungendawo kwakhe, kungasali nento.

<span id="an_10:16">10:16</span> UYehova nguKumkani ngonaphakade
kanaphakade; Zitshabalele iintlanga, azabakho ehlabathini lakhe.

<span id="an_10:17">10:17</span> Umnqweno wabalulamileyo uwuvile,
Yehova; Wazizimasa iintliziyo zabo, wayibaza indlebe yakho,

<span id="an_10:18">10:18</span> Ukuba ugwebe ityala lenkedama
noxinzelelweyo, Angabi sabangcangcazelisa umntu wasehlabathini.

<span id="an_11:1">11:1</span> Kumongameli. EkaDavide. Ndizimela
ngoYehova; Ningathini na ukuthi kumphefumlo wam, Balekela entabeni yakho
njengentaka?

<span id="an_11:2">11:2</span> Ngokuba nabo abangendawo begoba
isaphetha, Bezilungisile iintolo zabo entanjeni, Ukuba batole besithele
kwabantliziyo zithe tye.

<span id="an_11:3">11:3</span> Xa iziseko zithe zagungxulwa, Ilungisa
linokuthini na?

<span id="an_11:4">11:4</span> UYehova, ulotempile yakhe iyingcwele,
UYehova, ulotrone yakhe isemazulwini, Amehlo akhe ayababona, iinkophe
zakhe ziyabacikida oonyana babantu.

<span id="an_11:5">11:5</span> UYehova uyalicikida ilungisa; Ke yena
ongendawo nothanda ukugonyamela, umthiyile umphefumlo wakhe.

<span id="an_11:6">11:6</span> Uya kubanisela abangendawo imigibe;
Umlilo, nesulfure, nomoya olulophu, yindebe yabo abayabelweyo;

<span id="an_11:7">11:7</span> Ngokuba lilungisa uYehova; uthanda
imisebenzi yobulungisa; Othe tye uya kububona ubuso bakhe.

<span id="an_12:1">12:1</span> Kumongameli: ngelamadoda ilizwi. Umhobe
kaDavide. Sindisa, Yehova, ngokuba uphelile owenceba, Ngokuba bathe
shwaka abanyanisileyo koonyana babantu.

<span id="an_12:2">12:2</span> Bathetha inkohlakalo omnye nomnye;
Bathetha ngomlomo ogudileyo, nangentliziyo embaxa.

<span id="an_12:3">12:3</span> Ngamana uYehova angayinqumla yonke
imilebe yomlomo ogudileyo, Ulwimi oluthetha izinto ezinkulu;

<span id="an_12:4">12:4</span> Abathe, Ulwimi lwethu siyalupheza;
Imilomo yethu yeyethu; ngubani na oyinkosi kuthi?

<span id="an_12:5">12:5</span> Ngenxa yokubhuqwa kweentsizana, ngenxa
yokuncwina kwamahlwempu, Ndiya kusuka ndime ngoku, utsho uYehova; Ndiya
kumbeka elusindisweni lowo ululangazelelayo.

<span id="an_12:6">12:6</span> Amazwi kaYehova ngamazwi acocekileyo,
Yisilivere enyibilikiselwe eziko, yela emhlabeni, Ehluzwe kasixhenxe.

<span id="an_12:7">12:7</span> Wena, Yehova, uya kubagcina, Uya
kubalondoloza kwesi sizukulwana ngonaphakade.

<span id="an_12:8">12:8</span> Abangendawo bahambahamba ngeenxa zonke,
Xa kuphakanyiswe abangeni phakathi koonyana babantu.

<span id="an_13:1">13:1</span> Kumongameli. Umhobe kaDavide. Kunini na,
Yehova, undilibele kwaphela? Kunini na ubusithelisa ubuso bakho kum?

<span id="an_13:2">13:2</span> Kunini na ndicebacebisana nomphefumlo
wam, Ndinesingqala entliziyweni yam imini le? Kunini na lundiphakamele
utshaba lwam?

<span id="an_13:3">13:3</span> Bheka undiphendule, Yehova, Thixo wam;
Khanyisa amehlo am, hleze ndilale ukufa;

<span id="an_13:4">13:4</span> Hleze utshaba lwam luthi, Ndimeyisile;
Bagcobe abandibandezelayo, xa ndithe ndashukunyiswa.

<span id="an_13:5">13:5</span> Mna ndikholose ngenceba yakho, Mayigcobe
intliziyo yam ngosindiso lwakho.

<span id="an_13:6">13:6</span> Ndiya kuvuma kuYehova, Ngokuba endiphethe
kakuhle.

<span id="an_14:1">14:1</span> Kumongameli. EkaDavide. Sithi isidenge
entliziyweni yaso, Akukho Thixo. Bonakalisile, balisikizi ngeentlondi
zabo; Akukho wenza okulungileyo.

<span id="an_14:2">14:2</span> UYehova esemazulwini uqondele koonyana
babantu, Ukubona ukuba ukho na oqiqayo, Oquqela kuThixo.

<span id="an_14:3">14:3</span> Bonke batyekile, bayimbozisa bephelele;
Akukho wenza okulungileyo, Akukho nokuba abe mnye.

<span id="an_14:4">14:4</span> Abanakwazi na bonke abasebenzi
bobutshinga, Abathi, bebadla abantu bam, bathi badla isonka, Bangamnquli
uYehova?

<span id="an_14:5">14:5</span> Apho bankwantya benkwantyile; Ngokuba
uThixo usesizukulwaneni samalungisa.

<span id="an_14:6">14:6</span> Icebo losizana ningalidanisa, Kodwa
uYehova ulihlathi lalo.

<span id="an_14:7">14:7</span> Akwaba bekuvela eZiyon ukusindiswa
kwamaSirayeli! Ekubabuyiseni kukaYehova abantu bakhe ekuthinjweni,
Wogcoba uYakobi, avuye uSirayeli.

<span id="an_15:1">15:1</span> Umhobe kaDavide. Yehova, ngubani na
owophambukela ententeni yakho? Ngubani na owohlala entabeni yakho
engcwele?

<span id="an_15:2">15:2</span> Ngohamba ngokugqibeleleyo, esenza
ubulungisa, Othetha inyaniso ngentliziyo yakhe.

<span id="an_15:3">15:3</span> Ngongahlebiyo ngolwimi lwakhe,
Ongamenziyo into embi uwabo, Ongamngcikiviyo ummelwane wakhe;

<span id="an_15:4">15:4</span> Odelekileyo, ecekiseka, kwawakhe amehlo,
Obazukisayo ke bona abamoyikayo uYehova; Ofunga, angajiki, nokuba kubi
kuye,

<span id="an_15:5">15:5</span> Ongayinikeliyo imali yakhe ukuba adle
abantu ngayo, Ongenakugaqelwa ngaye omsulwa. Okwenzayo oko akayi kuza
ashukunyiswe naphakade.

<span id="an_16:1">16:1</span> Eyona iligugu likaDavide. Ndigcine,
Thixo, ngokuba ndizimela ngawe.

<span id="an_16:2">16:2</span> Ndithe kuYehova, UyiNkosi yam, Andinanto
indilungeleyo ngaphezu kwakho.

<span id="an_16:3">16:3</span> Ndithe kwabangcwele abasehlabathini, Bona
bazizinhanha apho, kukhona konke endikunanzileyo.

<span id="an_16:4">16:4</span> Ziya kwanda iimbulaleko zabo bamananisa
ngathixo wumbi uYehova. Andiyi kuyithulula iminikelo yabo ethululwayo
yegazi; Andiyi kuwaphatha amagama abo ngomlomo wam.

<span id="an_16:5">16:5</span> NguYehova isahlulo endasabelwayo, nendebe
endayabelwayo; Ulenze banzi ilifa lam.

<span id="an_16:6">16:6</span> Amacandelo andiwele ezindaweni ezimnandi;
Hee! Ndide ndaba nelifa elihle.

<span id="an_16:7">16:7</span> Ndiya kumbonga uYehova ondinike icebo;
Nasebusuku ziyandithethisa izintso zam.

<span id="an_16:8">16:8</span> Ndimmisile uYehova phambi kwam amaxesha
onke; Ngokuba esekunene kum nje, andiyi kushukunyiswa.

<span id="an_16:9">16:9</span> Ngako oko iyavuya intliziyo yam,
luyagcoba uzuko lwam: Nenyama yam iya kuhlala ikholosile.

<span id="an_16:10">16:10</span> Ngokuba akuyi kuwushiya umphefumlo wam
kwelabafileyo; Akuyi kumyekela owakho wenceba ukuba abonane nesihogo.

<span id="an_16:11">16:11</span> Uya kundazisa umendo wobomi; Ebusweni
bakho yinzaliseko yemivuyo; Ekunene kwakho yimihlali ngonaphakade.

<span id="an_17:1">17:1</span> Umthandazo kaDavide. Buve, Yehova,
ubulungisa; kubazele indlebe ukuhlahlamba kwam; Wubekele indlebe
umthandazo wam, ongengamlomo ukhohlisayo.

<span id="an_17:2">17:2</span> Ibango lam malivele ebusweni bakho,
Amehlo akho akhangele ngokuthe tye.

<span id="an_17:3">17:3</span> Uyicikidile intliziyo yam; undivelele
ebusuku; Undinyibilikisile, akwafumana nto; Ndiyinkqangiyele into embi,
ayiyi kuwugqitha umlomo wam.

<span id="an_17:4">17:4</span> Malunga nemisebenzi yabantu, ngelizwi
lomlomo wakho, Mna ndizigcinile, andangena kwiindlela zamanyangaza.

<span id="an_17:5">17:5</span> Imikhondo yam ibambe iindlela zakho,
Azashukuma iinyawo zam.

<span id="an_17:6">17:6</span> Mna ndinqula wena, ngokuba undiphendula,
Thixo; Ndithobele indlebe yakho, kuve ukuthetha kwam.

<span id="an_17:7">17:7</span> Zibalule iinceba zakho, wena
wabasindisayo abazimela ngawe, Ngesandla sakho sokunene, ngenxa
yabasukela phezulu kubo.

<span id="an_17:8">17:8</span> Ndigcine njengeliso, njengokhozo lwalo,
Ndisithelise ngesithunzi samaphiko akho,

<span id="an_17:9">17:9</span> Phambi kwabangendawo abandibhuqayo,
Phambi kweentshaba zam ngokwasemphefumlweni ezindingungelayo.

<span id="an_17:10">17:10</span> Zithe fithi kukutyeba; Ngomlomo wazo
zithetha ngekratshi.

<span id="an_17:11">17:11</span> Zindijikelezile ngoku ekuhambeni kwam;
Amehlo azo ziwamisele ukundinqumela emhlabeni.

<span id="an_17:12">17:12</span> Ukufana kwazo kunjengengonyama
engxamele ukuqwenga, Kunjengengonyama entsha ihleli entsithelweni.

<span id="an_17:13">17:13</span> Khawusuk’ ume, Yehova, Uyihlangabeze,
uyiwise yona; Wusindise umphefumlo wam kongendawo ngekrele lakho;

<span id="an_17:14">17:14</span> Kubafo, ngesandla sakho, Yehova, Kubafo
beli phakade, abasahlulo sikobu bomi; Osizalisileyo isisu sabo
ngeengqwebo zakho; Bakholisile ngoonyana, Ukuphuphuma kwabo bakushiya
neentsapho zabo.

<span id="an_17:15">17:15</span> Mna ndiya kububona ubuso bakho
ndisebulungiseni; Ndiya kwaneliswa sisithomo sakho ekuvukeni kwam.

<span id="an_18:1">18:1</span> Kumongameli. Eyomkhonzi kaYehova.
EkaDavide, owawathethayo kuYehova amazwi ale ngoma, mhlenikweni uYehova
wamhlangulayo esandleni seentshaba zakhe zonke nasesandleni sikaSawule;
wathi: Ndikuthanda ngembilini yam, Yehova, lomelelo lwam.

<span id="an_18:2">18:2</span> Yehova, ngxondorha yam, mboniselo yam,
msindisi wam, Thixo wam, liwa lam endizimela ngalo, Ngweletshetshe yam,
luphondo losindiso lwam, ngxonde yam!

<span id="an_18:3">18:3</span> Ndinqula uYehova ongowokudunyiswa,
Ndiyasindiswa ezintshabeni zam.

<span id="an_18:4">18:4</span> Izintya zokufa zandijikela; Imilambo
yobutshijolo yandidandathekisa.

<span id="an_18:5">18:5</span> Izintya zelabafileyo zandibhijela;
Izirhintyelo zokufa zabetha kum.

<span id="an_18:6">18:6</span> Ekubandezelekeni kwam ndanqula uYehova,
Ndazibika kuThixo wam; Waliva etempileni yakhe izwi lam, Ukuzibika kwam
kwafika phambi kwakhe ezindlebeni zakhe.

<span id="an_18:7">18:7</span> Lahexa ke lanyikima ihlabathi, Iziseko
zeentaba zagungqa, Zahexa, ngokuba enomsindo.

<span id="an_18:8">18:8</span> Kwathi thaphu umsi emathatheni akhe,
Wadla umlilo, uphuma emlonyeni wakhe, Kwavutha amalahle ephuma kuwo.

<span id="an_18:9">18:9</span> Wawathoba amazulu, wehla, Yangamafu
amnyama phantsi kweenyawo zakhe.

<span id="an_18:10">18:10</span> Wakhwela ekerubhini, waphaphazela, Wee
tshwebelele ngamaphiko omoya.

<span id="an_18:11">18:11</span> Wamisa ubumnyama baba lisithe lakhe,
umnquba wakhe ngeenxa zonke kuye; Ubumnyama bamanzi, iingqimba zamafu.

<span id="an_18:12">18:12</span> Ekukhanyeni okuphambi kwakhe,
kwatyhoboza emafini akhe Isiphango samatye, namalahle omlilo.

<span id="an_18:13">18:13</span> Wadudumisa ezulwini uYehova, Ophezu
konke walikhupha ilizwi lakhe. Yasisiphango samatye namalahle omlilo.

<span id="an_18:14">18:14</span> Wathuma iintolo zakhe,
wabaphangalalisa; Yamininzi imibane, wabadubaduba.

<span id="an_18:15">18:15</span> Imiphantsi yamanzi yabonakala,
Kwatyhileka iziseko zelimiweyo Ngokukhalima kwakho, Yehova, Ngokufutha
komoya womsindo wakho.

<span id="an_18:16">18:16</span> Wolula isandla ephezulu, wandibamba,
Wandirhola emanzini amaninzi.

<span id="an_18:17">18:17</span> Wandihlangula elutshabeni lwam
olunamandla, Kwabandithiyileyo, ngokuba bebomelele kunam.

<span id="an_18:18">18:18</span> Bandifikela ngemini yokusindeka kwam,
UYehova wandixhasa.

<span id="an_18:19">18:19</span> Wandikhuphela endaweni ebanzi,
Wandihlangula, ngokuba endithandile.

<span id="an_18:20">18:20</span> UYehova wandiphatha kakuhle
ngokobulungisa bam, Wandibuyisela ngokobunyulu bezandla zam.

<span id="an_18:21">18:21</span> Ngokuba ndizigcina iindlela zikaYehova,
Andemka ngokungendawo kuThixo wam.

<span id="an_18:22">18:22</span> Ngokuba onke amasiko akhe aphambi kwam,
Nemimiselo yakhe andiyisusi kum;

<span id="an_18:23">18:23</span> Ndaye ndingogqibeleleyo kuye,
Ndazigcina, andaba nabugwenxa,

<span id="an_18:24">18:24</span> Wandibuyisela ke uYehova ngokobulungisa
bam, Ngokobunyulu bezandla zam phambi kwamehlo akhe.

<span id="an_18:25">18:25</span> Kowenceba uzenza owenceba, Kwigorha
eligqibeleleyo uzenza ogqibeleleyo;

<span id="an_18:26">18:26</span> Kozenze nyulu uzenza onyulu,
Kojibilizayo uzenza onobuqhokolo.

<span id="an_18:27">18:27</span> Ngokuba wena uyabasindisa abantu
ababandezelekileyo, Uwathobe amehlo aqwayingileyo.

<span id="an_18:28">18:28</span> Ngokuba uyasilumeka isibane sam wena;
UYehova uThixo wam uyabukhanyisela ubumnyama bam.

<span id="an_18:29">18:29</span> Ngokuba ngawe ndigila amajarha,
NgoThixo wam ndiqabela ezindongeni.

<span id="an_18:30">18:30</span> UThixo yena, igqibelele indlela yakhe;
Ilizwi likaYehova linyibilikisiwe, Uyingweletshetshe kubo bonke
abazimela ngaye.

<span id="an_18:31">18:31</span> Ngokuba ngubani na onguThixo, ingenguye
uYehova? Ngubani na oliliwa, ingenguThixo wethu?

<span id="an_18:32">18:32</span> UloThixo undibhinqise ubukroti,
Uyigqibelelisileyo indlela yam;

<span id="an_18:33">18:33</span> Uzifanisayo iinyawo zam
nezamaxhamakazi, Undimisayo emimangweni yam:

<span id="an_18:34">18:34</span> Uzifundisayo ukulwa izandla zam,
Zityede isaphetha sobhedu iingalo zam.

<span id="an_18:35">18:35</span> Undinikileyo ingweletshetshe yosindiso
lwakho: Sandixhasa isandla sakho sokunene; Ululamo lwakho lwandikhulisa.

<span id="an_18:36">18:36</span> Wawenzela indawo ebanzi amanyathela am
phantsi kwam, Amaxhwele am akahexa.

<span id="an_18:37">18:37</span> Ndazisukela iintshaba zam, ndazifumana;
Andabuya zada zaphela.

<span id="an_18:38">18:38</span> Ndaziqoba; azaba nakuvuka, Zawa phantsi
kweenyawo zam.

<span id="an_18:39">18:39</span> Wandibhinqisa ubukroti ekulweni,
Wabaguqisa phantsi kwam abasukela phezulu kum;

<span id="an_18:40">18:40</span> Wandinika ikhosi leentshaba zam,
Abandithiyayo ndababhangisa.

<span id="an_18:41">18:41</span> Bazibika, akwabakho msindisi; Bazibika
kuYehova, akabaphendula.

<span id="an_18:42">18:42</span> Ndabacola, banjengothuli phambi komoya,
Ndabaphalaza njengodaka lwezitrato.

<span id="an_18:43">18:43</span> Wandisiza ekubambaneni kwabantu,
Wandimisa ndayintloko yeentlanga; Abantu ebe ndingabazi bandikhonza.

<span id="an_18:44">18:44</span> Besave ngeendlebe, bandithobela,
Oonyana bolunye uhlanga bahanahanisa kum;

<span id="an_18:45">18:45</span> Oonyana bolunye uhlanga bantshwenya,
Baphuma bengcangcazela ekuvingcelweni kwabo.

<span id="an_18:46">18:46</span> UYehova uhleli; lelokubongwa iliwa lam,
Aphakanyiswe uThixo ondisindisayo.

<span id="an_18:47">18:47</span> UloThixo wandinika impindezelo,
Uzikhandaniselayo izizwe phantsi kwam;

<span id="an_18:48">18:48</span> Undisiza ezintshabeni zam; Ewe, wena
undiphakamisayo kwabasukela phezulu kum, Undihlangule kumfo
ogonyamelayo.

<span id="an_18:49">18:49</span> Ngenxa yoko ndiya kubulela kuwe,
Yehova, phakathi kweentlanga, Ndivume kwigama lakho.

<span id="an_18:50">18:50</span> Ulokhulisa iintsindiso zokumkani wakhe:
Wenzayo inceba kumthanjiswa wakhe, KuDavide, nakwimbewu yakhe kude kuse
ephakadeni.

<span id="an_19:1">19:1</span> Kumongameli. Umhobe kaDavide. Izulu
libalisa uzuko lukaThixo, Saye isibhakabhaka sixela umsebenzi wezandla
zakhe.

<span id="an_19:2">19:2</span> Imini impompozelela imini intetho,
Ubusuku buxelela ubusuku ukwazi.

<span id="an_19:3">19:3</span> Akukho ntetho, akukho mazwi, Apho
singavakaliyo isandi sawo.

<span id="an_19:4">19:4</span> Intambo yawo yokulinganisa iphume yaya
ehlabathini lonke, Kwaba seziphelweni zelimiweyo ukukhuluma kwawo.
Ilanga ulimisele intente kuwo,

<span id="an_19:5">19:5</span> Lona linjengomyeni ke ephuma egumbini
lakhe; Linemihlali njengegorha, ukugidima ngomendo walo.

<span id="an_19:6">19:6</span> Kusesiphelweni sezulu ukuphuma kwalo,
Ukujikeleza kwalo kusa eziphelweni zalo; Akukho nto inokusithela
ebushushwini balo.

<span id="an_19:7">19:7</span> Umyalelo kaYehova ugqibelele, ubuyisa
umphefumlo; Isingqino sikaYehova sinyanisekile, sinika isiyatha
ubulumko.

<span id="an_19:8">19:8</span> Izimiselo zikaYehova zithe tye, zivuyisa
intliziyo; Umthetho kaYehova unyulu, ukhanyisela amehlo.

<span id="an_19:9">19:9</span> Ukoyika uYehova kucocekile, kumi
ngonaphakade; Izigwebo zikaYehova ziyinyaniso, zibubulungisa kwaphela.

<span id="an_19:10">19:10</span> Zinokunqweneleka kunegolide zona,
nakunengcwengiweyo eninzi; Zimnandi kunobusi, kunencindi yobusi.

<span id="an_19:11">19:11</span> Zikwamkhanyisela umkhonzi wakho;
Ekuzigcineni mkhulu umvuzo.

<span id="an_19:12">19:12</span> Ukulahleka, ngubani na okuqondayo?
Ndenze msulwa kokusitheleyo.

<span id="an_19:13">19:13</span> Kwanasekukhukhumaleni mnqande umkhonzi
wakho; Makungandilawuli; ukuze ndandule ukuba ngogqibeleleyo, Ndibe
msulwa ekukreqeni okukhulu.

<span id="an_19:14">19:14</span> Makakholeke amazwi omlomo wam,
nezicamango zentliziyo yam, Phambi kwakho, Yehova, liwa lam, mkhululi
wam.

<span id="an_20:1">20:1</span> Kumongameli. Umhobe kaDavide. Ngamana
wakuphendula uYehova ngemini yembandezelo, Ngamana lakusa engxondeni
igama likaThixo kaYakobi!

<span id="an_20:2">20:2</span> Wakuthumela uncedo lwasengcweleni,
Wakuxhasa eseZiyon!

<span id="an_20:3">20:3</span> Wayikhumbula yonke iminikelo yakho
yokudla, Wawafumana etyebile amadini akho anyukayo! (Phakamisani.)

<span id="an_20:4">20:4</span> Wakunika ngokwentliziyo yakho, Walizalisa
lonke icebo lakho!

<span id="an_20:5">20:5</span> Singamemelela ngosindiso lwakho,
Siphakamise iibhanile zethu egameni loThixo wethu; Azizalise uYehova
zonke izicelo zakho.

<span id="an_20:6">20:6</span> Ndiyazi ngoku ukuba uYehova ngumsindisi
womthanjiswa wakhe; Uya kumphendula emazulwini akhe angcwele Ngobugorha
obusindisayo besandla sakhe sokunene.

<span id="an_20:7">20:7</span> Abanye bakhankanya iinqwelo zokulwa,
abanye bakhankanye amahashe, Ke thina sikhankanya igama likaYehova
uThixo wethu.

<span id="an_20:8">20:8</span> Bona baguqile bawa; Thina siphakamile
sema.

<span id="an_20:9">20:9</span> Yehova, sindisa; Ukumkani asiphendule
ngemini yokubiza kwethu.

<span id="an_21:1">21:1</span> Kumongameli. Umhobe kaDavide. Yehova,
uvuyile ngamandla akho ukumkani, Asikuko nokuba uyagcoba ngosindiso
lwakho!

<span id="an_21:2">21:2</span> Umnike umnqweno wentliziyo yakhe
Akwasilandula isicelo somlomo wakhe. (Phakamisani.)

<span id="an_21:3">21:3</span> Ngokuba umkhawulela ngeentsikelelo
zokulungileyo, Umthwesa isithsaba segolide engcwengekileyo.

<span id="an_21:4">21:4</span> Wacela ubomi kuwe, wampha, Wamnika imihla
emide ngonaphakade kanaphakade.

<span id="an_21:5">21:5</span> Lukhulu uzuko lwakhe ngosindiso lwakho;
Ubeka phezu kwakhe indili nobungangamela.

<span id="an_21:6">21:6</span> Ngokuba umenze waba yintsikelelo
ngonaphakade, Umvuyisa ngovuyo ebusweni bakho.

<span id="an_21:7">21:7</span> Ngokuba ukumkani ukholose ngoYehova,
Ngenceba yOsenyangweni akayi kushukunyiswa.

<span id="an_21:8">21:8</span> Isandla sakho siya kuzifumana zonke
iintshaba zakho, Esokunene sakho siya kubafumana abakuthiyayo.

<span id="an_21:9">21:9</span> Uya kubenza babe njengeziko lomlilo,
wakubonakala. UYehova uya kubaginya ngomsindo wakhe, Nomlilo ubadle.

<span id="an_21:10">21:10</span> Uya kusitshabalalisa isiqhamo sabo
emhlabeni, Imbewu yabo koonyana babantu.

<span id="an_21:11">21:11</span> Ngokuba bakuthobela ububi, Bacinga
iyelenqe; abayi kufeza nto.

<span id="an_21:12">21:12</span> Ngokuba uya kubenza bakunikele umhlana;
Ngesaphetha sakho uya kuxuna iintolo zakho ebusweni babo.

<span id="an_21:13">21:13</span> Phakama, Yehova, ngamandla akho; Siya
kuvuma sibethe uhadi ngobugorha bakho.

<span id="an_22:1">22:1</span> Kumongameli: ngeyelexhama lesifingo.
Umhobe kaDavide. Thixo wam, Thixo wam, undilahleleni na? Ukude ngani na
ekusindisweni kwam, nasemazwini okubonga kwam?

<span id="an_22:2">22:2</span> Thixo wam, ndiyabiza emini, ungaphenduli;
Nasebusuku ndiyabiza, andithozanyiswa noko.

<span id="an_22:3">22:3</span> Ungcwele ke wena, Ungulohlala
ezindumisweni zakwaSirayeli.

<span id="an_22:4">22:4</span> Oobawo bakholosa ngawe, Bakholosa,
wabasiza;

<span id="an_22:5">22:5</span> Bakhala kuwe, basinda; Bakholosa ngawe,
abadana.

<span id="an_22:6">22:6</span> Ke mna ndingumbungu, andimntu;
Ndisisingcikivo soluntu, into edelekileyo ebantwini.

<span id="an_22:7">22:7</span> Bonke abandibonayo bayandigculela;
Bayasineka, bahlunguzela intloko;

<span id="an_22:8">22:8</span> Bathi, Makazilahlele kuYehova, amsize,
Amhlangule kaloku, ngokuba emthandile.

<span id="an_22:9">22:9</span> Ewe, nguwe umtyhobozisi wam esizalweni,
Inkolosisi yam ndisemabeleni kama.

<span id="an_22:10">22:10</span> Ndalahlelwa kuwe kwasesizalweni;
Kwasembilinini kama ubunguThixo wam.

<span id="an_22:11">22:11</span> Musa ukuba kude nam, ngokuba isondele
imbandezelo, Ngokuba akukho mncedi.

<span id="an_22:12">22:12</span> Ndingqongwe ziinkunzi ezininzi,
Ndihlanganyelwe zeziziimbalasane zaseBhashan.

<span id="an_22:13">22:13</span> Zindakhamele umlomo wazo,
Njengengonyama eqwengayo, egqumayo.

<span id="an_22:14">22:14</span> Ndiphalele njengamanzi, Ahlukene onke
amathambo am; Yanjengomthwebeba intliziyo yam, Inyibilikile phakathi
kwezibilini zam.

<span id="an_22:15">22:15</span> Omile njengegophe amandla am, Ulwimi
lwam lunamathele ekhuhlangubeni lam; Undibeka eluthulini lokufa.

<span id="an_22:16">22:16</span> Ngokuba izinja zindirhawule, Ibandla
labenzi bokubi lindingungele; Bagqobhoza izandla zam neenyawo zam.

<span id="an_22:17">22:17</span> Ndinokuwabala onke amathambo am; Bona
bayandijonga, bayandibonela,

<span id="an_22:18">22:18</span> Babelana ngeengubo zam, Isambatho sam
basenzela amaqashiso.

<span id="an_22:19">22:19</span> Ke wena, Yehova, musa ukuba kude;
Mandla am, khawuleza undincede.

<span id="an_22:20">22:20</span> Wuhlangule ekreleni umphefumlo wam,
Okuphela kwawo, ethupheni lenja.

<span id="an_22:21">22:21</span> Ndisindise emlonyeni wengonyama,
Nasezimpondweni zenqu uya kundiphendula.

<span id="an_22:22">22:22</span> Ndiya kulazisa igama lakho kubazalwana
bam, Ndikudumise phakathi kwebandla, ndithi,

<span id="an_22:23">22:23</span> Nina nimoyikayo uYehova, mdumiseni;
Nonke, mbewu kaYakobi, mzukiseni, Nimhlonele nina, mbewu yonke
kaSirayeli.

<span id="an_22:24">22:24</span> Kuba azidelekanga, azibanga nazothe
kuye iintsizi zolusizana; Akabusithelisanga ubuso bakhe kuye;
Ekuzibikeni kwakhe kuye waphulaphula.

<span id="an_22:25">22:25</span> Ivela kuwe indumiso yam ebandleni
elikhulu; Nezibhambathiso zam ndiya kuzizalisa phambi kwabamoyikayo.

<span id="an_22:26">22:26</span> Baya kudla abalulamileyo, bahluthe;
Baya kudumisa uYehova abamngxamelayo. Ngamana yaphila intliziyo yenu
ngonaphakade!

<span id="an_22:27">22:27</span> Ziya kukhumbula zibuyele kuYehova zonke
iziphelo zehlabathi, Iqubude phambi kwakhe yonke imizalwane yeentlanga:

<span id="an_22:28">22:28</span> Ngokuba bobukaYehova ubukumkani, Nguye
umlawuli ezintlangeni.

<span id="an_22:29">22:29</span> Baya kudla, baqubude, bonke
abatyebileyo behlabathi; Baya kuguqa phambi kwakhe bonke abatshona
eluthulini, Abangawugciniyo umphefumlo wabo.

<span id="an_22:30">22:30</span> Imbewu iya kumkhonza; Kuya kubaliselwa
isizukulwana ngayo iNkosi.

<span id="an_22:31">22:31</span> Baya kuza baxele ubulungisa bayo
Kubantu abaza kuzalwa, ukuba oko ukwenzile.

<span id="an_23:1">23:1</span> Umhobe kaDavide. UYehova ngumalusi wam,
andisweli lutho.

<span id="an_23:2">23:2</span> Wenza ukuba mandibuthe emakriweni
aluhlaza; Undithundezela emanzini angawokuphumla.

<span id="an_23:3">23:3</span> Uyawubuyisa umphefumlo wam; Undikhaphela
ezindleleni zobulungisa ngenxa yegama lakhe.

<span id="an_23:4">23:4</span> Nokuba ndihamba emfuleni wethunzi lokufa,
Andiyi koyika bubi, ngokuba unam wena; Intonga yakho, umsimelelo wakho,
uyandithuthuzela.

<span id="an_23:5">23:5</span> Undilungisela isithebe phambi
kwababandezeli bam, Uyithambisa ngeoli intloko yam, Indebe yam
iyaphalala.

<span id="an_23:6">23:6</span> Inene, ndiya kulandelwa kokulungileyo
nenceba Yonke imihla yobomi bam, Ndihlale endlwini kaYehova Imihla
emide.

<span id="an_24:1">24:1</span> Umhobe kaDavide. LelikaYehova ihlabathi
nenzaliseko yalo, Elimiweyo, nabahleli kulo;

<span id="an_24:2">24:2</span> Ngokuba yena waliseka phezu kweelwandle,
Walizinzisa phezu kwemilambo.

<span id="an_24:3">24:3</span> Ngubani na onokunyuka aye entabeni
kaYehova? Ngubani na onokuma endaweni yakhe engcwele?

<span id="an_24:4">24:4</span> Ngozandla zimsulwa, ontliziyo inyulu,
Ongawuphakamiseli kwinkohlakalo umphefumlo wakhe, Ongafungiyo
ngenkohliso.

<span id="an_24:5">24:5</span> Uya kwamkela intsikelelo kuYehova,
Nobulungisa kuThixo ongumsindisi wakhe.

<span id="an_24:6">24:6</span> Siso eso isizukulwana sabamngxameleyo,
Sababufunayo ubuso bakho, Thixo kaYakobi.(phakamisani.)

<span id="an_24:7">24:7</span> Phakamisani iintloko zenu, masango;
Niziphakamise, minyango yaphakade, Angene uKumkani wozuko.

<span id="an_24:8">24:8</span> Ngubani na ke lo Kumkani wozuko?
NguYehova onamandla, oligorha; NguYehova, igorha emfazweni.

<span id="an_24:9">24:9</span> Phakamisani iintloko zenu, masango,
Niziphakamise, minyango yaphakade, Angene lo Kumkani wozuko.

<span id="an_24:10">24:10</span> Ngubani na ke yena uKumkani wozuko?
NguYehova wemikhosi, Nguye lo Kumkani wozuko. (Phakamisani.)

<span id="an_25:1">25:1</span> EkaDavide. Ndiwuphakamisela kuwe, Yehova,
umphefumlo wam.

<span id="an_25:2">25:2</span> Thixo wam, ndikholose ngawe,
Mandingadani; Mazingandivuyeleli iintshaba zam.

<span id="an_25:3">25:3</span> Ewe, bonke abo bakuthembayo abayi kudana;
Kuya kudana abo banginiza ngelize.

<span id="an_25:4">25:4</span> Ndazise iindlela zakho, Yehova,
Ndifundise umendo wakho.

<span id="an_25:5">25:5</span> Ndinyathelise enyanisweni yakho,
undifundise; Ngokuba unguThixo ongumsindisi wam; Ndithembe wena yonke
imihla.

<span id="an_25:6">25:6</span> Khumbula iimfesane zakho, Yehova,
neenceba zakho; Ngokuba kususela kwaphakade zikho.

<span id="an_25:7">25:7</span> Musa ukuzikhumbula izono zobutsha bam,
nokreqo lwam; Ndikhumbule ngokwenceba yakho wena, Ngenxa yokulunga
kwakho, Yehova.

<span id="an_25:8">25:8</span> Ulungile, uthe tye uYehova; Ngenxa yoko
uyabayalela indlela aboni.

<span id="an_25:9">25:9</span> Uyabanyathelisa abalulamileyo emasikweni
akhe, Abafundise abalulamileyo indlela yakhe.

<span id="an_25:10">25:10</span> Zonke iindlela zikaYehova ziyinceba
nenyaniso, Kwabagcina umnqophiso wakhe nezingqino zakhe.

<span id="an_25:11">25:11</span> Ngenxa yegama lakho, Yehova, xolela
ubugwenxa bam, Ngokuba bukhulu bona.

<span id="an_25:12">25:12</span> Ngubani na ke umntu omoyikayo uYehova?
Womyalela indlela aya kuyinyula.

<span id="an_25:13">25:13</span> Umphefumlo wakhe wohlala wonwabile,
Imbewu yakhe ilidle ilifa ilizwe.

<span id="an_25:14">25:14</span> Ukucweya kukaYehova kunabamoyikayo;
Ubazisa umnqophiso wakhe.

<span id="an_25:15">25:15</span> Amehlo am ahlala emi kuYehova, Ngokuba
nguye ozirholayo eluthanjeni iinyawo zam.

<span id="an_25:16">25:16</span> Ndibheke, undibabale, Ngokuba
ndindodwa, ndibandezelekile.

<span id="an_25:17">25:17</span> Iimbandezelo zentliziyo yam
ziphangalalisiwe; Ndikhuphe ekucuthekeni kwam.

<span id="an_25:18">25:18</span> Khangela ukucinezeleka kwam nokwaphuka
kwam, Uxolele zonke izono zam.

<span id="an_25:19">25:19</span> Zikhangele iintshaba zam, ngokuba
zininzi; Zindithiye ngentiyo egonyamelayo.

<span id="an_25:20">25:20</span> Wugcine umphefumlo wam, undihlangule;
Mandingadani, ngokuba ndizimela ngawe.

<span id="an_25:21">25:21</span> Ukugqibelela nokuthi tye
makundilondoloze, Ngokuba ndithembele kuwe.

<span id="an_25:22">25:22</span> Khulula uSirayeli, Thixo,
Ezimbandezelweni zakhe zonke.

<span id="an_26:1">26:1</span> EkaDavide. Lithethe ityala lam, Yehova,
ngokuba mna ndihambe engqibelelweni yam, Ndakholosa ngoYehova, andahexa.

<span id="an_26:2">26:2</span> Ndicikide, Yehova, undilinge; Nyibilikisa
izintso zam nentliziyo yam.

<span id="an_26:3">26:3</span> Ngokuba inceba yakho iphambi kwamehlo am,
Ndihamba enyanisweni yakho.

<span id="an_26:4">26:4</span> Andihlali namadoda akhohlakeleyo,
Andihambi nabanyhwalazi.

<span id="an_26:5">26:5</span> Ndilithiyile ibandla labenzi bobubi,
Andihlali nabangendawo.

<span id="an_26:6">26:6</span> Ndizihlamba kokumsulwa izandla zam,
Ndisiphahle isibingelelo sakho, Yehova,

<span id="an_26:7">26:7</span> Ukuba ndivakalise izwi lokubulela,
Ndibalise ngayo yonke imisebenzi yakho ebalulekileyo.

<span id="an_26:8">26:8</span> Yehova, ndiyalithanda ikhaya eliyindlu
yakho, Nendawo yokuhlala kozuko lwakho.

<span id="an_26:9">26:9</span> Musa ukuwubuthela umphefumlo wam ndawonye
naboni, Ubomi bam ndawonye namadoda anamagazi;

<span id="an_26:10">26:10</span> Wona azandla zinamanyala, Wona
ezokunene zawo zizeleyo zizicengo.

<span id="an_26:11">26:11</span> Mna ke okwam ndihamba engqibelelweni
yam; Ndikhulule, undibabale.

<span id="an_26:12">26:12</span> Unyawo lwam lumi endaweni ebanzi;
Ndimbonga uYehova ndisemabandleni.

<span id="an_27:1">27:1</span> EkaDavide. NguYehova umkhanyiseli wam
nomsindisi wam, ndiya koyika bani na? NguYehova inqaba yobomi bam, ndiya
kunkwantya ngabani na?

<span id="an_27:2">27:2</span> Bakusondela kum abenzi bobubi ukuba badle
inyama yam, Bakuza ababandezeli bam neentshaba zam kum, bakhubeka bawa
bona.

<span id="an_27:3">27:3</span> Bendingafanelana ndirhawulwe ngumkhosi
isuka ingoyiki intliziyo yam; Bendingafanelana ndiphakanyelwe yimfazwe,
ndisuka ndithembe noko.

<span id="an_27:4">27:4</span> Ndicele nto-nye kuYehova, ndifuna yona:
Ukuba ndihlale endlwini kaYehova yonke imihla yobomi bam, Ndibone ubuhle
bukaYehova, ndiphicothe etempileni yakhe.

<span id="an_27:5">27:5</span> Ngokuba undigusha emnqubeni wakhe ngemini
yobubi, Undisithelisa esitheni lentente yakhe, Undimisa eweni.

<span id="an_27:6">27:6</span> Ngoku ke iya kuphakama intloko yam phezu
kweentshaba zam ezindijikelezayo, Ndibingelele ententeni yakhe
imibingelelo yokuduma, Ndivume, ndibethe uhadi kuYehova.

<span id="an_27:7">27:7</span> Yiva, Yehova, ndakubiza ngezwi lam;
Ndibabale, undiphendule.

<span id="an_27:8">27:8</span> Intliziyo yam ithi kuwe, kweli uthi,
Funani ubuso bam, Ubuso bakho, Yehova, ndiya kubufuna.

<span id="an_27:9">27:9</span> Musa ukubusithelisa ubuso bakho kum; Musa
ukumgila umkhonzi wakho ngomsindo; Uluncedo lwam, musa ukundilahla; Musa
ukundishiya, Thixo ondisindisayo.

<span id="an_27:10">27:10</span> Ngokuba ubawo noma bandishiyile, Wesuka
uYehova wandichola.

<span id="an_27:11">27:11</span> Ndiyalele, Yehova, indlela yakho,
Ndikhaphe emendweni othe tye, ngenxa yabandilaleleyo.

<span id="an_27:12">27:12</span> Musa ukundinikela elitheni
labandibandezelayo, Ngokuba ndiphakanyelwe ngamangqina axokayo,
nabafutha ukugonyamela.

<span id="an_27:13">27:13</span> Ndinge ndiphelelwe, koko bendikholwa
kukuba ndokubona ukulunga kukaYehova Ezweni lobu bomi.

<span id="an_27:14">27:14</span> Thembela kuYehova; Yomelela, ikhaliphe
intliziyo yakho, Uthembele kuYehova.

<span id="an_28:1">28:1</span> EkaDavide. Ndidanduluka kuwe, Yehova;
Liwa lam, musa ukuzenza isithulu; Hleze, wakuthi cwaka kum, Ndifane
nabahla baye emhadini.

<span id="an_28:2">28:2</span> Yiva izwi lokukhunga kwam ekuzibikeni
kwam kuwe, Ekuziphakamiseleni kwam izandla zam kwingcwele kangcwele.

<span id="an_28:3">28:3</span> Musa ukundiqweqwedisa nabangendawo,
Nabenzi bobutshinga; Abathetha uxolo kummelwane wabo, Benobubi
ezintliziyweni zabo.

<span id="an_28:4">28:4</span> Banike ngokwemisebenzi yabo, ngokobubi
beentlondi zabo; Banike ngokwezenzo zezandla zabo; Babuyisele
ngokwempatho yabo.

<span id="an_28:5">28:5</span> Ekubeni bengayiqondi imisebenzi kaYehova,
Nezenzo zezandla zakhe, Uya kubagungxula, angabakhi.

<span id="an_28:6">28:6</span> Makabongwe uYehova, Kuba elivile ilizwi
lokukhunga kwam.

<span id="an_28:7">28:7</span> NguYehova amandla am nengweletshetshe
yam; Yakholosa ngaye intliziyo yam, ndancedeka. Iyadlamka ke intliziyo
yam, Ndiyamdumisa ngengoma yam.

<span id="an_28:8">28:8</span> UYehova ungamandla kubo; Uligwiba
losindiso kumthanjiswa wakhe yena.

<span id="an_28:9">28:9</span> Sindisa abantu bakho, Usikelele ilifa
lakho, Ubaluse, ubathwale kude kuse ephakadeni.

<span id="an_29:1">29:1</span> Umhobe kaDavide. Mnikeni uYehova, nina
nyana bakaThixo, Mnikeni uYehova uzuko namandla.

<span id="an_29:2">29:2</span> Mnikeni uYehova uzuko lwegama lakhe;
Qubudani kuYehova nivethe ezingcwele.

<span id="an_29:3">29:3</span> Izwi likaYehova liphezu kwamanzi; UThixo
wozuko uyadudumisa, KwauYehova phezu kwamanzi amaninzi.

<span id="an_29:4">29:4</span> Izwi likaYehova linamandla, Izwi
likaYehova linobungangamela;

<span id="an_29:5">29:5</span> Izwi likaYehova laphula imisedare,
UYehova waphula imisedare yaseLebhanon.

<span id="an_29:6">29:6</span> Uyidlobisa njengenkonyana, ILebhanon
neSiriyon njengethole lenqu.

<span id="an_29:7">29:7</span> Izwi likaYehova lilenyise okwamalangatye
omlilo,

<span id="an_29:8">29:8</span> Izwi likaYehova liyenza isaqhwithi
intlango, UYehova uyenza isaqhwithi intlango yaseKadeshe.

<span id="an_29:9">29:9</span> Izwi likaYehova lizuzisa amaxhamakazi,
Lihlube amahlathi; Etempileni yakhe into yonke iphela ithi, Luzuko!

<span id="an_29:10">29:10</span> UYehova wahlala kunogumbe, UYehova
uhleli enguKumkani ngonaphakade.

<span id="an_29:11">29:11</span> UYehova uya kubanika abantu bakhe
amandla; UYehova uya kubasikelela abantu bakhe ngoxolo.

<span id="an_30:1">30:1</span> Umhobe: ingoma yokusungulwa kwayo indlu.
EkaDavide. Ndiya kukuphakamisa, Yehova, kuba undirholile wandinyusa,
Akwazivuyisa iintshaba zam ngam.

<span id="an_30:2">30:2</span> Yehova, Thixo wam, Ndazibika kuwe,
wandiphilisa;

<span id="an_30:3">30:3</span> Yehova, uwunyusile kwelabafileyo
umphefumlo wam, Wandidlisa ubomi, ukuba ndingehli ndiye emhadini.

<span id="an_30:4">30:4</span> Mbetheleni uhadi uYehova, nina bakhe
benceba, Nibulele isikhumbuzo sakhe esingcwele,

<span id="an_30:5">30:5</span> Ngokuba yinto yephanyazo umsindo wakhe,
Itarhu lakhe liyinto yobomi; Ngokuhlwa kulalisa ukulila, Kusasa kubakho
ukumemelela.

<span id="an_30:6">30:6</span> Ke mna ndathi ebunqobeni bam, Andiyi
kushukunyiswa naphakade.

<span id="an_30:7">30:7</span> Yehova, enkolosekweni yakho ubuyiqinisile
intaba yam; Ubusithelisile ubuso bakho, ndakhwankqiswa.

<span id="an_30:8">30:8</span> Ndadanduluka kuwe, Yehova, Ndakhunga
kuYehova:

<span id="an_30:9">30:9</span> Ndathi, Kukho nzuzo yani na egazini lam,
ekuhleni kwam ndiye esihogweni? Lokudumisa na uthuli? loyixela na
inyaniso yakho?

<span id="an_30:10">30:10</span> Yiva, Yehova, undibabale; Yehova, yiba
ngumncedi wam.

<span id="an_30:11">30:11</span> Wakuguqula ukulila kwam, kwaba
kukuqamba; Wandikhulula ezirhwexayo, wandibhinqisa uvuyo,

<span id="an_30:12">30:12</span> Ukuze uzuko lwam luvume ngawe, lungathi
cwaka. Yehova, Thixo wam, ndiya kubulela kuwe ngonaphakade.

<span id="an_31:1">31:1</span> Kumongameli. Umhobe kaDavide. Ndizimela
ngawe, Yehova, mandingaze ndidaniswe; Ndisize ngobulungisa bakho.

<span id="an_31:2">31:2</span> Ndithobele indlebe yakho, ungxame
undihlangule; Yiba liliwa eliligwiba kum, Indlu yemboniselo
yokundisindisa.

<span id="an_31:3">31:3</span> Ngokuba ingxondorha yam nemboniselo yam
nguwe; Ngenxa yegama lakho uya kundikhapha undithundeze.

<span id="an_31:4">31:4</span> Uya kundirhola esibatheni ababesigqumele
mna, Ngokuba uyinqaba yam.

<span id="an_31:5">31:5</span> Ndiwuyaleza umoya wam esandleni sakho;
Uyandikhulula, Yehova, Thixo wenyaniso.

<span id="an_31:6">31:6</span> Ndibathiyile abagcine amampunge angento
yanto. Ndikholose ngoYehova mna.

<span id="an_31:7">31:7</span> Ndiya kugcoba ndivuye ngenceba yakho,
Ngenxa enokuba uzibonile iintsizi zam, Wazazi iingxingongo zomphefumlo
wam;

<span id="an_31:8">31:8</span> Akwandivingcela ngesandla seentshaba,
Wazimisa endaweni ebanzi iinyawo zam.

<span id="an_31:9">31:9</span> Ndibabale, Yehova, ngokuba
ndibandezelekile; Lonakele kukukhathazeka iliso lam, nomphefumlo wam,
nesisu sam;

<span id="an_31:10">31:10</span> Ngokuba buphelile sisingqala ubomi bam,
Neminyaka yam kukuncwina; Ayagexa amandla am ngobugwenxa bam, Namathambo
am aluphele.

<span id="an_31:11">31:11</span> Ngenxa yababandezeli bam bonke ndaba
sisingcikivo, Ngokukodwa kubamelwane bam; ndaba yinto yokunkwantyisa
kwabandaziyo; Abandibonayo ngaphandle baya ndibaleka.

<span id="an_31:12">31:12</span> Ndilityelwe njengomfi
ongasakhunjulwayo; Ndinjengesitya esiza kulahlwa.

<span id="an_31:13">31:13</span> Ngokuba ndive intlebendwane yabaninzi,
Ukunxunguphala ngeenxa zonke. Ekugquguleni kwabo ngam, Bankqangiyela
ukuthabatha umphefumlo wam.

<span id="an_31:14">31:14</span> Ke mna ndikholose ngawe, Yehova;
Ndithi, UnguThixo wam wena.

<span id="an_31:15">31:15</span> Asesandleni sakho amaxesha am;
Ndihlangule esandleni seentshaba zam nakwabandisukelayo.

<span id="an_31:16">31:16</span> Khanyisa ubuso bakho phezu komkhonzi
wakho; Ndisindise ngenceba yakho.

<span id="an_31:17">31:17</span> Yehova, andiyi kudana, ngokuba ndinqula
wena; Makudane abangendawo, bathi cwaka kwelabafileyo.

<span id="an_31:18">31:18</span> Mawubotshwe umlomo wobuxoki, Othetha
ngelungisa ngokusa, Unekratshi, udela.

<span id="an_31:19">31:19</span> Hayi, ubukhulu bokulunga kwakho,
obuqwebele abakoyikayo, Obenzela abazimela ngawe, ebusweni boonyana
babantu!

<span id="an_31:20">31:20</span> Ubasithelisa esitheni lobuso bakho
kumayelenqe abantu; Uyabagusha emnqubeni ekubambaneni kweelwimi.

<span id="an_31:21">31:21</span> Makabongwe uYehova, Ngokuba endenzele
inceba ebalulekileyo emzini onqabileyo.

<span id="an_31:22">31:22</span> Ke mna ndathi ekuphakuzeleni kwam,
Ndinqanyulwe andabakho emehlweni akho. Waliva noko izwi lokukhunga kwam
ekuzibikeni kwam kuwe.

<span id="an_31:23">31:23</span> Thandani uYehova, nonke nina bakhe
benceba; NguYehova umlondolozi wabanyanisileyo, Umphindezeli ngokukhulu
kowenza ngekratshi.

<span id="an_31:24">31:24</span> Yomelelani, ikhaliphe intliziyo yenu
Nonke nina nithembele kuYehova.

<span id="an_32:1">32:1</span> EkaDavide. Eyokuqiqa. Hayi, uyolo lwakhe
olukreqo luxolelweyo, osono siselelweyo!

<span id="an_32:2">32:2</span> Hayi, uyolo lomntu angabubaleliyo uYehova
kuye ubugwenxa, Ekungekho kukhohlisa emoyeni wakhe!

<span id="an_32:3">32:3</span> Ndithi ndakuthi cwaka, aluphale amathambo
am Ngokubhonga kwam imihla yonke.

<span id="an_32:4">32:4</span> Ngokuba imini nobusuku, besinzima phezu
kwam isandla sakho, Baguquka ubumanzi bam, baba kukubalela
kwasehlotyeni. (Phakamisani.)

<span id="an_32:5">32:5</span> Ndikwazisile isono sam, ubugwenxa bam
andabugquma; Ndathi, Ndoluvuma ukreqo lwam kuYehova; Wabuxolela ke wena
ubugwenxa besono sam. (Phakamisani.)

<span id="an_32:6">32:6</span> Ngenxa yoko mabathandaze kuwe bonke
abenceba ngexesha lokukufumana; Inene, ekukhukuleni kwamanzi amaninzi
Akayi kufika kubo.

<span id="an_32:7">32:7</span> Wena uyindawo yokuzimela kwam;
uyandilondoloza embandezelweni, Undingqonge ngomemelelo lokusiza.
(Phakamisani.)

<span id="an_32:8">32:8</span> Ndiya kukuqiqisa ndikuyalele indlela
owohamba ngayo: Ndiya kukucebisa, iliso lam likuwe.

<span id="an_32:9">32:9</span> Musani ukuba njengamahashe,
njengoondlebende, ukungabi nangqondo; Abazivatho zingumkhala, neentambo
zokubabopha umlomo; Bengenazo abasayi kusondela kuwe.

<span id="an_32:10">32:10</span> Mkhulu umvandedwa wongendawo; Ke
okholosa ngoYehova, yena uya kumjikela ngenceba.

<span id="an_32:11">32:11</span> Vuyani kuYehova, nigcobe, nina
malungisa, Nimemelele, nina nonke bantliziyo zithe tye.

<span id="an_33:1">33:1</span> Memelelani kuYehova, nina malungisa;
Ibafanele abathe tye indumiso.

<span id="an_33:2">33:2</span> Bulelani kuYehova ngohadi, Mbetheleni
umrhubhe ontambo zilishumi.

<span id="an_33:3">33:3</span> Mvumeleni ingoma entsha, Nilungise
ukubetha ngelokuduma;

<span id="an_33:4">33:4</span> Nokuba lithe tye ilizwi likaYehova, Konke
akwenzayo kuthembekile.

<span id="an_33:5">33:5</span> Ngumthandi wobulungisa nokusesikweni,
Lizele ihlabathi yinceba kaYehova.

<span id="an_33:6">33:6</span> Lenzeka ngelizwi likaYehova izulu,
Umkhosi walo lonke ngomoya womlomo wakhe.

<span id="an_33:7">33:7</span> Ulobutha njengemfumba amanzi olwandle,
Ulobeka koovimba amanzi enzonzobila.

<span id="an_33:8">33:8</span> Malimoyike uYehova lonke ihlabathi,
Bamhlonele bonke abemi belimiweyo;

<span id="an_33:9">33:9</span> Ngokuba wathetha, kwabakho; Wawisa
umthetho yena, kwema.

<span id="an_33:10">33:10</span> UYehova ulitshitshisile icebo
leentlanga; Uzalele iingcinga zezizwe.

<span id="an_33:11">33:11</span> Icebo likaYehova limi ngonaphakade,
Iingcinga zentliziyo yakhe kwizizukulwana ngezizukulwana.

<span id="an_33:12">33:12</span> Hayi, uyolo lohlanga oluThixo walo
unguYehova; Lwabantu abanyulileyo, baba lilifa kuye.

<span id="an_33:13">33:13</span> Uqondele esemazulwini uYehova;
Uyababona bonke oonyana babantu;

<span id="an_33:14">33:14</span> Esendaweni yakhe yokuhlala, wondele
Kubemi bonke behlabathi:

<span id="an_33:15">33:15</span> Ulobumba ngakunye intliziyo yabo,
Uloqonda zonke izenzo zabo.

<span id="an_33:16">33:16</span> Akukho kumkani osindiswa yimpi enkulu;
Igorha alihlangulwa ngamandla alo amakhulu.

<span id="an_33:17">33:17</span> Liyaxoka ihashe ukuba lingasindisa,
Nangamandla alo amakhulu alinakusiza.

<span id="an_33:18">33:18</span> Yabona, iliso likaYehova likubo
abamoyikayo, Abalindele inceba yakhe,

<span id="an_33:19">33:19</span> Ukuba awuhlangule ekufeni umphefumlo
wabo, Abagcine ngexesha lendlala.

<span id="an_33:20">33:20</span> Umphefumlo wethu ulindele kuYehova;
Nguye uncedo lwethu, nengweletshetshe yethu.

<span id="an_33:21">33:21</span> Ngokuba iya kuvuya ngaye intliziyo
yethu, Sikholosile nje ngegama lakhe elingcwele.

<span id="an_33:22">33:22</span> Inceba yakho mayibe phezu kwethu,
Yehova, Njengoko sikulindeleyo kuwe.

<span id="an_34:1">34:1</span> EkaDavide; oko wazenza ophambene ingqondo
phambi koAbhimeleki, waza yena wamgxotha, wahamba. Ndiya kumbonga
uYehova ngamaxesha onke, Ihlale isemlonyeni wam indumiso yakhe.

<span id="an_34:2">34:2</span> Uya kuqhayisa umphefumlo wam ngoYehova;
Bova abalulamileyo, bavuye.

<span id="an_34:3">34:3</span> Menzeni mkhulu kunye nam uYehova,
Siliphakamise kunye igama lakhe.

<span id="an_34:4">34:4</span> Ndamfuna uYehova, wandiphendula;
Wandihlangula kwiinto zonke endinxunguphala zizo.

<span id="an_34:5">34:5</span> Babheka kuye, bakhazimla; Ubuso babo
ababa nazintloni.

<span id="an_34:6">34:6</span> Usizana lwadanduluka, weva uYehova,
Walusindisa ezimbandezelweni zalo zonke.

<span id="an_34:7">34:7</span> Isithunywa sikaYehova sibangqinga ngeenxa
zonke abamoyikayo, Sibahlangule.

<span id="an_34:8">34:8</span> Yivani, nibone ukuba ulungile uYehova.
Hayi, uyolo lomfo ozimela ngaye!

<span id="an_34:9">34:9</span> Moyikeni uYehova, nina bangcwele bakhe,
Ngokuba abanakuswela abamoyikayo.

<span id="an_34:10">34:10</span> Iingonyama ezintsha ziyaswela, zilambe;
Ke bona abamfunayo uYehova abasweli nanye into elungileyo.

<span id="an_34:11">34:11</span> Yizani, bonyana, phulaphulani kum;
Ndonifundisa ukoyika uYehova.

<span id="an_34:12">34:12</span> Ngubani na umntu obungxameleyo ubomi,
Othanda imihla yokubona okulungileyo?

<span id="an_34:13">34:13</span> Gcina ulwimi lwakho ebubini, Umlomo
wakho ungathethi nkohliso.

<span id="an_34:14">34:14</span> Suka ebubini, wenze okulungileyo; Funa
uxolo, uluphuthume.

<span id="an_34:15">34:15</span> Amehlo kaYehova akumalungisa, Iindlebe
zakhe zisekuzibikeni kwawo.

<span id="an_34:16">34:16</span> Ubuso bukaYehova bujonge abenzi bokubi,
Ukuba akunqumle ehlabathini ukukhunjulwa kwabo.

<span id="an_34:17">34:17</span> Akhala, weva uYehova; Wawahlangula
ezimbandezelweni zawo zonke.

<span id="an_34:18">34:18</span> Usondele uYehova kwabantliziyo
zaphukileyo, Abasindise abamoya utyumkileyo.

<span id="an_34:19">34:19</span> Buninzi ububi obulihlelayo ilungisa, Ke
uYehova ulihlangula kubo bonke.

<span id="an_34:20">34:20</span> Uyawagcina onke amathambo alo,
Akwaphuki nalinye kuwo.

<span id="an_34:21">34:21</span> Ububi buyambulala ongendawo; Abathiyi
belungisa bayalithwala ityala.

<span id="an_34:22">34:22</span> UYehova uyawukhulula umphefumlo
wabakhonzi bakhe, Bangathwali tyala bonke abazimela ngaye.

<span id="an_35:1">35:1</span> EkaDavide. Bambana, Yehova, nababambana
nam. Yilwa nabalwa nam.

<span id="an_35:2">35:2</span> Qubula ikhaka nengweletshetshe, Usuk’ume
undincede.

<span id="an_35:3">35:3</span> Rhola umkhonto, uvingce indlela
yabandisukelayo; Yithi kumphefumlo wam, Ndilusindiso lwakho.

<span id="an_35:4">35:4</span> Mabadane, bahlazeke, abazungula
umphefumlo wam; Mababuye umva babe neentloni abacinga ububi ngam.

<span id="an_35:5">35:5</span> Mababe njengomququ phambi komoya,
Sibatyhale isithunywa sikaYehova, bawe.

<span id="an_35:6">35:6</span> Indlela yabo mayibe mnyama, ibe
buthelezi, Sibasukele isithunywa sikaYehova.

<span id="an_35:7">35:7</span> Ngokuba basigqumele mna isibatha sabo
ngelize; Bawumbela isihogo umphefumlo wam ngelize.

<span id="an_35:8">35:8</span> Mayimfikele intshabalalo engazi;
Sibambise yena isibatha sakhe awasigqumayo, Eyele kuso ngesithonga.

<span id="an_35:9">35:9</span> Wogcoba ke umphefumlo wam kuYehova, Ube
nemihlali ngosindiso lwakhe.

<span id="an_35:10">35:10</span> Onke amathambo am aya kuthi, Yehova,
ngubani na onjengawe, Mhlanguli wosizana kowomeleleyo kunalo, Kwausizana
nehlwempu kumxhakamfuli walo?

<span id="an_35:11">35:11</span> Kusuke kwema amangqina angenakulungisa,
Andibuza into endingayaziyo,

<span id="an_35:12">35:12</span> Bandibuyekeza ngobubi esikhundleni
sokulungileyo; Uxhwalekile umphefumlo wam.

<span id="an_35:13">35:13</span> Ke mna, xa babesifa, iingubo zam
bezizezirhwexayo; Ndawucinezela umphefumlo wam ngokuzila ukudla;
Umthandazo wam wabuyela esifubeni sam.

<span id="an_35:14">35:14</span> Ndaziphatha njengokungathi unguwethu,
njengokungathi ungumzalwana kum, ukuhamba-hamba kwam; Ndanga
ndingombambazelela unina, ukuthobeka kwam, ndinezimnyama zokuzila.

<span id="an_35:15">35:15</span> Ke ekuqhwaleleni kwam avuya, ahlangana,
Ahlangana ngam amagxidolo, nendingabaziyo, Bandihlalela ngentlamba,
abayeka.

<span id="an_35:16">35:16</span> Ngokweentshembenxa ezizihiba ngenxa
yesonka, Banditshixizela amazinyo.

<span id="an_35:17">35:17</span> Nkosi, kunini na ubonela? Buyisa
umphefumlo wam kwiintshabalaliso zabo, Okuphela kwawo ezingonyameni.

<span id="an_35:18">35:18</span> Ndiya kubulela kuwe ebandleni elikhulu,
Ebantwini abaninzi ndiya kukudumisa.

<span id="an_35:19">35:19</span> Mazingandivuyeleli iintshaba zam
ngobuxoki, Bangatyandelani ngoshiyi abandithiyayo ngelize:

<span id="an_35:20">35:20</span> Ngokuba abathethi luxolo; Bacinga
amazwi enkohliso ngabanyhamnyhekileyo belizwe.

<span id="an_35:21">35:21</span> Bayandisinekela, Bathi, Tshotsho!
Tshotsho! Abonile amehlo ethu.

<span id="an_35:22">35:22</span> Ubonile, Yehova; musa ukuba sisithulu;
Nkosi, musa ukuba kude kum.

<span id="an_35:23">35:23</span> Zivuse, uphaphe ngenxa yebango lam,
Thixo wam, Nkosi yam, ngenxa yento esibambene ngayo.

<span id="an_35:24">35:24</span> Lithethe ityala lam ngokobulungisa
bakho, Yehova Thixo wam; Mabangandivuyeleli;

<span id="an_35:25">35:25</span> Mabangathi entliziyweni yabo, Tshotsho!
Nantso into ebe siyfuna! Mabangathi, Simginyile.

<span id="an_35:26">35:26</span> Mabadane, babe neentloni kunye
Abavuyela ububi bam; Bambathe ukudana nehlazo Abazikhulisayo kunam.

<span id="an_35:27">35:27</span> Mabamemelele, bavuye, abananze
ubulungisa bam, Bahlale besithi, Makabe mkhulu uYehova, Ulonanze uxolo
lomkhonzi wakhe.

<span id="an_35:28">35:28</span> Ulwimi lwam luya kuxela ubulungisa
bakho Nendumiso yakho, imihla yonke.

<span id="an_36:1">36:1</span> Kumongameli. Eyomkhonzi kaYehova.
EkaDavide. Ongendawo unezihlabo zokreqo entliziyweni yakhe ngaphakathi,
ezithi, Akukho koyika Thixo emehlweni akhe,

<span id="an_36:2">36:2</span> Ngokuba zithetha kuye ngokugudileyo
emehlweni akhe, Zide zimfumanise ubugwenxa bakhe, zimthiye.

<span id="an_36:3">36:3</span> Amazwi omlomo wakhe abubutshinga
nenkohliso; Uyekile ukwenza ngokuqiqa nangokulungisa.

<span id="an_36:4">36:4</span> Ucinga ubutshinga elukhukweni lwakhe;
Uzimisa endleleni engalungileyo; Akabucekisi ububi.

<span id="an_36:5">36:5</span> Yehova, inceba yakho ifikelela ezulwini,
Ukuthembeka kwakho esibhakabhakeni.

<span id="an_36:6">36:6</span> Ubulungisa bakho bunjengeentaba
zikaThixo; Izigwebo zakho zingamanzi enzonzobila; Usindisa umntu
neenkomo, Yehova.

<span id="an_36:7">36:7</span> Hayi, ixabiso lenceba yakho, Thixo!
Oonyana babantu bazimela ngethunzi lamaphiko akho.

<span id="an_36:8">36:8</span> Bayahluthiswa kukutyeba kwendlu yakho;
Ubaseza emlanjeni weziyolo zakho.

<span id="an_36:9">36:9</span> Ngokuba likuwe ithende lobomi;
Ekukhanyeni kwakho sibona ukukhanya.

<span id="an_36:10">36:10</span> Bolulele inceba yakho abakwaziyo,
Ubolulele ubulungisa bakho abantliziyo zithe tye.

<span id="an_36:11">36:11</span> Malungandinyatheli unyawo lonekratshi.
Singandiphekuzi isandla sabangendawo.

<span id="an_36:12">36:12</span> Nabo bewile abasebenzi bobutshinga;
Batyhalwe bawa, ababa nakuvuka.

<span id="an_37:1">37:1</span> EkaDavide. Musa ukuzivuthisa ngomsindo
ngabenzi bobubi; Musa ukubamonela abenzi bobugqwetha.

<span id="an_37:2">37:2</span> Ngokuba baya kusikwa kamsinyane
njengengca, Babune njengohlaza oluphumayo.

<span id="an_37:3">37:3</span> Kholosa ngoYehova, wenze okulungileyo;
Lime ilizwe, ulandelane nokuthembeka.

<span id="an_37:4">37:4</span> Ziyolise ngoYehova; Wokunika okunqwenelwa
yintliziyo yakho.

<span id="an_37:5">37:5</span> Yiyekele kuYehova indlela yakho, Ukholose
ngaye; wokwenzela,

<span id="an_37:6">37:6</span> Abuvelise njengokukhanya ubulungisa
bakho, Nebango lakho njengemini enkulu.

<span id="an_37:7">37:7</span> Yithi cwaka kuYehova, ulindele kuye; Musa
ukuzivuthisa ngomsindo ngonempumelelo ngendlela yakhe, Ngomntu ofeza
amayelenqe.

<span id="an_37:8">37:8</span> Lahla umsindo, ushiye ubushushu; Musa
ukuzivuthisa ngomsindo, kuba oko kusingisa ekwenzeni ububi kuphela.

<span id="an_37:9">37:9</span> Ngokuba abenzi bobubi baya kunqunyulwa;
Ke bona abamthembayo uYehova, baya kulidla ilifa ilizwe.

<span id="an_37:10">37:10</span> Kusaya kuba mzuzwana, angabikho
ongendawo; Uthi wakuyikhangela indawo yakhe, angabikho.

<span id="an_37:11">37:11</span> Ke bona abalulamileyo baya kulidla
ilifa ilizwe, Baziyolise ngobuninzi boxolo.

<span id="an_37:12">37:12</span> Ongendawo ulenzela amayelenqe ilungisa,
Ulitshixizela amazinyo akhe.

<span id="an_37:13">37:13</span> INkosi iyamhleka, Ngokuba ibona ukuba
iyeza imini yakhe.

<span id="an_37:14">37:14</span> Barhole ikrele abangendawo, bagobe
isaphetha sabo, Ukuba bawise usizana nehlwempu, Basike abandlela zithe
tye.

<span id="an_37:15">37:15</span> Ikrele labo liya kungena kwakweyabo
intliziyo, Zaphuke izaphetha zabo.

<span id="an_37:16">37:16</span> Ilungile intwana elinayo ilungisa,
Kunentabalala abanayo abangendawo abaninzi:

<span id="an_37:17">37:17</span> Ngokuba iingalo zabangendawo ziya
kwaphulwa; NguYehova umxhasi wamalungisa.

<span id="an_37:18">37:18</span> NguYehova umazi wemihla
yabagqibeleleyo, Nelifa labo liya kuba ngunaphakade.

<span id="an_37:19">37:19</span> Abayi kudana ngexesha lobubi; Baya
kuhlutha ngeemini zendlala:

<span id="an_37:20">37:20</span> Ngokuba abangendawo bayatshabalala;
Iintshaba zikaYehova zinjengobuhle bamadlelo; Ziya kuphela njengomsi,
ziphele.

<span id="an_37:21">37:21</span> Uyaboleka ongendawo, angabuyisi; Ke
lona ilungisa liyababala, liphe.

<span id="an_37:22">37:22</span> Ngokuba abasikelelweyo nguye baya
kulidla ilifa ilizwe, Banqanyulwe abatshabhisiweyo nguye.

<span id="an_37:23">37:23</span> Amanyathela omfo aqiniswa nguYehova,
Ayithande indlela yakhe.

<span id="an_37:24">37:24</span> Ewile, akayi kuqungquluza, Ngokuba
nguYehova umxhasi wesandla sakhe.

<span id="an_37:25">37:25</span> Ndaka ndamtsha, kungokunje ndimdala;
Ukanti andizanga ndilibone ilungisa lishiywa, Nembewu yalo ivukela
ukutya.

<span id="an_37:26">37:26</span> Imihla yonke liyababala, liboleke
abanye; Nembewu yalo iyintsikelelo.

<span id="an_37:27">37:27</span> Suka ebubini, wenze okulungileyo,
Uhlale ngonaphakade.

<span id="an_37:28">37:28</span> Ngokuba uYehova uthanda okusesikweni,
Angabashiyi abenceba bakhe; Bagciniwe ngonaphakade: Ke yona imbewu
yongendawo iyanqanyulwa.

<span id="an_37:29">37:29</span> Amalungisa aya kulidla ilifa ilizwe,
Ahlale kulo ngonaphakade.

<span id="an_37:30">37:30</span> Umlomo welungisa uxela ubulumko,
Nolwimi lwalo luthetha okusesikweni.

<span id="an_37:31">37:31</span> Umyalelo woThixo walo usentliziyweni
yalo; Akayi kuhexa amanyathela alo.

<span id="an_37:32">37:32</span> Ongendawo uyalilalela ilungisa, Ufuna
ukulibulala.

<span id="an_37:33">37:33</span> UYehova akalinikeli esandleni sakhe,
Angaligwebi ekuthethweni kwetyala lalo.

<span id="an_37:34">37:34</span> Thembela kuYehova, ugcine indlela
yakhe; Wokuphakamisa, ulidle ilifa ilizwe; Ekunqanyulweni kongendawo
wobonela.

<span id="an_37:35">37:35</span> Ndimbonile ongendawo,
oyingqwangangqwili, Exanda njengomthi omilileyo, uluhlaza;

<span id="an_37:36">37:36</span> Kwadlula umntu, nanko engasekho;
Ndamfuna, akafumaneka.

<span id="an_37:37">37:37</span> Gcina ogqibeleleyo, ukhangele othe tye;
Ngokuba izivela-mva zezomntu woxolo.

<span id="an_37:38">37:38</span> Ke bona abangendawo batshatyalaliswa
kuphele; Izivela-mva zongendawo ziyanqanyulwa.

<span id="an_37:39">37:39</span> Usindiso lwamalungisa luphuma kuYehova;
Uligwiba lawo ngexesha lembandezelo.

<span id="an_37:40">37:40</span> UYehova uyawanceda, awasindise,
Awasindise kongendawo, awasindise, Ngokuba azimela ngaye.

<span id="an_38:1">38:1</span> Umhobe kaDavide: eyokukhumbuza. Yehova,
musa ukundohlwaya unoburhalarhume, Ungandithethisi unobushushu:

<span id="an_38:2">38:2</span> Ngokuba iintolo zakho zitshone kum, Sehla
kanzima kum isandla sakho.

<span id="an_38:3">38:3</span> Akukho ndawo iphilileyo enyameni yam,
ngenxa yokubhavuma kwakho; Akukho kuphila emathanjeni am, ngenxa yezono
zam.

<span id="an_38:4">38:4</span> Ngokuba ubugwenxa bam bugqithile
entlokweni yam, Bundisinda njengomthwalo onzima.

<span id="an_38:5">38:5</span> Iyanuka, iyabhiqiza imivumbo yam, Ngenxa
yokumatha kwam.

<span id="an_38:6">38:6</span> Ndiyapenapena, ndisibekeke kakhulu; Yonke
imini ndihamba-hamba ngezimnyama zokuzila.

<span id="an_38:7">38:7</span> Ngokuba kuyatshisa emihlubulweni yam,
Akukho ndawo iphilileyo enyameni yam.

<span id="an_38:8">38:8</span> Ndiqobekile, ndityumkile kakhulu;
Ndibhongiswa kukugcuma kwentliziyo yam.

<span id="an_38:9">38:9</span> Nkosi yam, uphambi kwakho wonke umnqweno
wam, Nokuncwina kwam akusithele kuwe.

<span id="an_38:10">38:10</span> Iphaphu lam liyabetha, ndiphelelwe
ngamandla; Ukukhanya kwamehlo am, nako oko, akukho kum.

<span id="an_38:11">38:11</span> Abandithandayo nowethu bamele mgama
ekubethweni kwam, Nezalamane zam zimi kude.

<span id="an_38:12">38:12</span> Bandithiyele abafuna umphefumlo wam;
Abangxamele ukuba ndihlelwe bububi bathetha izinto zokweyelisela,
Bacamanga inkohliso imini yonke.

<span id="an_38:13">38:13</span> Ke mna ndinjengesithulu, andiva;
Njengesidenge esingawuvuliyo umlomo waso.

<span id="an_38:14">38:14</span> Ndinjengomntu ongeva nto, Omlomo
ungenakuthethisa.

<span id="an_38:15">38:15</span> Ngokuba ndilindele kuwe, Yehova; Kuya
kuphendula wena, Nkosi yam, Thixo wam,

<span id="an_38:16">38:16</span> Ngokuba ndithi, Hleze bandivuyelele
Bona abo bangazikhulisayo kum ekutyibilikeni konyawo lwam.

<span id="an_38:17">38:17</span> Ngokuba ndihlalele ukujingxela,
Umvandedwa wam uphambi kwam amaxesha onke.

<span id="an_38:18">38:18</span> Ngokuba ndiya kubuxela ubugwenxa bam;
Ndinesithukuthezi ngenxa yesono sam.

<span id="an_38:19">38:19</span> Ke zona iintshaba zam ziphilile,
ziziimfidi; Baninzi abandithiyileyo bexoka;

<span id="an_38:20">38:20</span> Abandibuyekeza ngobubi esikhundleni
sokulungileyo Bayandichasa, ngenxa yokuphuthuma kwam okulungileyo.

<span id="an_38:21">38:21</span> Musa ukundishiya, Yehova; Thixo wam,
musa ukuba kude nam.

<span id="an_38:22">38:22</span> Khawuleza undincede, Nkosi yam,
Msindisi wam.

<span id="an_39:1">39:1</span> Kumongameli, kuYedutun. Umhobe kaDavide.
Ndathi, Ndiya kuzigcina iindlela zam, Ndingoni ngolwimi lwam; Ndiya
kuwugcina ngokuwubopha umlomo wam, Xa ongendawo asephambi kwam.

<span id="an_39:2">39:2</span> Ndaba sisidenge, ndathozama,
Ndazisulungisa nakokulungileyo; Wagxobha-gxobheka umvandedwa wam.

<span id="an_39:3">39:3</span> Yaba nobushushu intliziyo yam phakathi
kwam, Ekucamangeni kwam wavutha umlilo. Ndathetha ke ngolwimi lwam,

<span id="an_39:4">39:4</span> Ndathi, Ndazise, Yehova, isiphelo sam,
Nomlinganiso wemihla yam, into oyiyo; Mandikwazi ukunqamka kwam, into
okuyiyo.

<span id="an_39:5">39:5</span> Yabona, uyenze imihla yam yangangobubanzi
besandla; Nobomi bam bunjengento engento phambi kwakho; Ngumphunga nje
bonke abantu, nakuba bemi. (Phakamisani.)

<span id="an_39:6">39:6</span> Uhamba-hamba umntu enjengesithunzi nje
kodwa; Baxokozela ngomphunga nje kodwa; Bafumba, bengazi ukuba ngubani
na oya kukuhlanganisa.

<span id="an_39:7">39:7</span> Ngoku ndiya kuthembela kwintoni na, Nkosi
yam? Ukulinda kwam kukuwe.

<span id="an_39:8">39:8</span> Ndihlangule elukreqweni lwam lonke; Musa
ukundimisela ingcikivo yesidenge.

<span id="an_39:9">39:9</span> Ndisisidenge, umlomo wam andiwuvuli,
Ngokuba oko kwenziwe nguwe.

<span id="an_39:10">39:10</span> Sisuse kum isibetho sakho; Mna
ndiyaphela kukutyundyutha kwesandla sakho.

<span id="an_39:11">39:11</span> Wakumthethisa umntu ngezohlwayo ngenxa
yobugwenxa, Uyasonakalisa njengenundu isoya sakhe; Bangumphunga nje
kodwa bonke abantu. (Phakamisani.)

<span id="an_39:12">39:12</span> Yiva umthandazo wam, Yehova, Kubekele
indlebe ukuzibika kwam. Musa ukuthi tu ezinyembezini zam; Ngokuba
ndingumphambukeli kuwe, Undwendwe, njengoobawo bonke.

<span id="an_39:13">39:13</span> Bheka phaya, ungandikhangeli,
khendincumeze, Ndingekemki ndingabi sabakho.

<span id="an_40:1">40:1</span> Kumongameli. Umhobe kaDavide.
Ndathembela, ndithembele kuYehova, Wathoba, wakuva ukuzibika kwam.

<span id="an_40:2">40:2</span> Wandirhola emhadini wentshabalalo,
naseludakeni lomgxobhozo, Wazimisa eliweni iinyawo zam, wakuqinisa
ukunyathela kwam.

<span id="an_40:3">40:3</span> Wabeka emlonyeni wam ingoma entsha,
indumiso kuThixo wethu; Abaninzi bayabona, boyike, Bakholose ngoYehova.

<span id="an_40:4">40:4</span> Hayi, uyolo lwendoda emenze uYehova
inkoloseko yayo, Ingabheki kwabagwagwisayo, nakubanxaxhi abanamanga!

<span id="an_40:5">40:5</span> Yehova, Thixo wam, wena wenze okuninzi
ngemisebenzi yakho ebalulekileyo, Nangeengcinga zakho kuthi; Akukho nto
inokulinganiswa nawe; Okanye bendiya kuyixela, ndithethe ngayo; Ke
ziyinkohla engenakubalwa.

<span id="an_40:6">40:6</span> Akunanze mbingelelo namnikelo wakudla;
Iindlebe zam uzivulile; Akubizi dini linyukayo nadini lasono.

<span id="an_40:7">40:7</span> Ndaza ndathi, Yabona, Ndiyeza; encwadini
esongwayo kubhaliwe ngam.

<span id="an_40:8">40:8</span> Ukwenza okulikholo kuwe, Thixo wam,
ndikunanzile; Nomyalelo wakho usezibilinini zam ngaphakathi.

<span id="an_40:9">40:9</span> Ndashumayela iindaba ezilungileyo
zobulungisa ebandleni elikhulu; Yabona, andiwuthintelanga umlomo wam;
Yehova, wena uyazi.

<span id="an_40:10">40:10</span> Ubulungisa bakho andibugqumanga
phakathi kwentliziyo yam; Ndakukhankanya ukuthembeka kwakho nosindiso
lwakho; Andiyikhanyelanga inceba yakho nenyaniso yakho ebandleni
elikhulu.

<span id="an_40:11">40:11</span> Wena, Yehova, akuyi kuzithintela
iimfesane zakho kum; Inceba yakho nenyaniso yakho iya kuhlala
indilondoloza.

<span id="an_40:12">40:12</span> Ngokuba zindijikele izinto ezimbi,
ezide azaba nakubalwa; Bundifikele ubugwenxa bam, andinakubukhangela;
Buninzi kuneenwele zentloko yam; Ndimkelwe yintliziyo.

<span id="an_40:13">40:13</span> Ngamana, Yehova, wandihlangula; Yehova,
wakhawuleza wandinceda!

<span id="an_40:14">40:14</span> Mabadane babe neentloni kuphele
Abazungula umphefumlo wam ukuze bawuphephethe; Mababuye muva bahlazeke

<span id="an_40:15">40:15</span> Mabamangaliswe ngumvuzo wehlazo labo
Abathi kum, Tshotsho! Tshotsho!

<span id="an_40:16">40:16</span> Mababe nemihlali bavuye ngawe bonke
abakufunayo, Abaluthandayo usindiso lwakho bahlale besithi, Makenziwe
mkhulu uYehova.

<span id="an_40:17">40:17</span> Mna ke ndilusizana, ndilihlwempu;
INkosi iya kundikhumbulela. Umncedi wam nomsindisi wam nguwe; Thixo wam,
musa ukulibala.

<span id="an_41:1">41:1</span> Kumongameli. Umhobe kaDavide. Hayi, uyolo
lwalowo unyamekela ihlwempu! Ngomhla wobubi uYehova uya kumhlangula.

<span id="an_41:2">41:2</span> UYehova uya kumlondoloza amgcine, aphile.
Kuya kuthiwa unoyolo yena ehlabathini; Ungamnikeli elitheni leentshaba
zakhe.

<span id="an_41:3">41:3</span> UYehova uya kumxhasa elukhukweni
lobulwelwe; Uya kuluguqula ukhuko lwakhe lonke esifeni sakhe.

<span id="an_41:4">41:4</span> Ndithi mna, Yehova, tarhu; Philisa
umphefumlo wam, ngokuba ndonile kuwe.

<span id="an_41:5">41:5</span> Iintshaba zam zithetha kakubi ngam;
Zithi, Uya kufa nini na, lidake igama lakhe?

<span id="an_41:6">41:6</span> Nothe weza kundilunguza, uthetha into
ekhohlakeleyo; Intliziyo yakhe ibutha ubutshinga; Uphuma phandle,
abuthethe.

<span id="an_41:7">41:7</span> Basebezelana ngam bonke abandithiyayo;
Bacinga ububi ngam.

<span id="an_41:8">41:8</span> Bathi, Unanyekwe bubutshijolo, Engoleleyo
nje, akayi kubuya avuke.

<span id="an_41:9">41:9</span> Kwanendoda ebixolelene nam, ebe
ndikholose ngayo, Ebisidla isonka sam, indiphakamisele isithende sayo.

<span id="an_41:10">41:10</span> Wena Yehova, ndibabale, undiphakamise,
Ndibabuyekeze.

<span id="an_41:11">41:11</span> Ndazi ngale nto, ukuba undinonelele,
Yokokuba lungenakundidumela utshaba lwam.

<span id="an_41:12">41:12</span> Mna ekugqibeleleni kwam uyandixhasa,
Undimisa phambi kwakho ngonaphakade.

<span id="an_41:13">41:13</span> Makabongwe uYehova, uThixo kaSirayeli,
kususela kwaphakade kude kuse ephakadeni. Amen, amen.

<span id="an_42:1">42:1</span> Kumongameli: eyokuqiqa; eyoonyana
bakaKora. Njengexhama elitsalela emifuleni yamanzi, Wenjenjalo
ukutsalela kuwe, Thixo, umphefumlo wam.

<span id="an_42:2">42:2</span> Umphefumlo wam unxanela uThixo, uThixo
ophilileyo; Ndiya kufika nini na, ndibonakale ebusweni bukaThixo?

<span id="an_42:3">42:3</span> Iinyembezi zam zaba kukudla kwam imini
nobusuku, Bakuthi kum imihla yonke, Uphi na uThixo wakho?

<span id="an_42:4">42:4</span> Ndikhumbula oku, ndiwuphalazela kum
umphefumlo wam, Ukuhamba kwam nezihlwele ndisiya endlwini kaThixo,
Sinezwi lokumemelela nokubulela, siyingxokolo evuyayo.

<span id="an_42:5">42:5</span> Kungani na ukuba usibekeke, mphefumlo
wam; Kungani na ukuba ugule ngaphakathi kwam? Lindela kuThixo, ngokuba
ndisaya kubuya ndibulele kuye, Olusindiso lobuso bam, noThixo wam.

<span id="an_42:6">42:6</span> Thixo wam, umphefumlo wam usibekekile
kum; ngenxa yoko ndikhumbula wena Ezweni laseYordan, nakweleHermon,
entabeni yeMitsare.

<span id="an_42:7">42:7</span> Amanzi anzongonzongo abiza amanzi
anzongonzongo ngesandi seengxangxasi zakho; Onke amaza akho alwayo,
amaza akho agugumayo, adlule phezu kwam.

<span id="an_42:8">42:8</span> Emini uYehova uya kuyiwisela umthetho
inceba yakhe, Nasebusuku ukuvuma ngaye kunam, Ukuthandaza kuThixo wobomi
bam.

<span id="an_42:9">42:9</span> Ndithi ke kuThixo oyingxondorha yam,
Undilibele ngani na? Ndihambelani na ngezimnyama zokuzila ngokuxina
kotshaba?

<span id="an_42:10">42:10</span> Ngento ephehlayo emathanjeni am,
bayandingcikiva abandibandezelayo, Ngokuthi kwabo kum imihla yonke, Uphi
na uThixo wakho?

<span id="an_42:11">42:11</span> Kungani na ukuba usibekeke, mphefumlo
wam; Kungani na ukuba ugule ngaphakathi kwam? Lindela kuThixo, ngokuba
ndisaya kubuya ndibulele kuye, Olusindiso lobuso bam, noThixo wam.

<span id="an_43:1">43:1</span> Lithethe ityala lam, Thixo, ubambane
ngenxa yam nohlanga olungenanceba; Ndisindise endodeni ekhohlisayo,
enobugqwetha.

<span id="an_43:2">43:2</span> Ngokuba unguThixo oyinqaba yam;
undihlambelani na? Ndihambelani na ngezimnyama zokuzila, ngokuxina
kotshaba?

<span id="an_43:3">43:3</span> Thuma ukukhanya kwakho nenyaniso yakho,
zindikhaphe, Zindise entabeni yakho engcwele, Naseminqubeni yakho.

<span id="an_43:4">43:4</span> Ndoya ke esibingelelweni sikaThixo,
KuThixo wovuyo lwam olugcobayo, Ndibulele kuwe ngohadi, Thixo onguThixo
wam.

<span id="an_43:5">43:5</span> Kungani na ukuba usibekeke, mphefumlo
wam? Kungani na ukuba ugule ngaphakathi kwam? Lindela kuThixo, ngokuba
ndisaya kubuya ndibulele kuye, Olusindiso lobuso bam, noThixo wam.

<span id="an_44:1">44:1</span> Kumongameli: eyoonyana bakaKora:
eyokuqiqa. Thixo, sivile ngeendlebe zethu, oobawo basibalisela,
Ngomsebenzi owawenza ngemihla yabo, ngemihla yamandulo:

<span id="an_44:2">44:2</span> Okokuba isandla sakho sagqogqa iintlanga,
sabatyala bona; Saviva izizwe, sabanabisa bona.

<span id="an_44:3">44:3</span> Ngokuba abalihluthanga ilizwe ngekrele
labo, Abazisindisanga ngengalo yabo; Sisandla sakho sokunene, nengalo
yakho, nokukhanya kobuso bakho; Ngokuba wawunesisa kubo.

<span id="an_44:4">44:4</span> Wena unguKumkani wam, Thixo; Yitsho
lubekho usindiso kuYakobi.

<span id="an_44:5">44:5</span> Ngawe sobangqula abasibandezelayo;
Egameni lakho sobagqusha abasukela phezulu kuthi.

<span id="an_44:6">44:6</span> Ngokuba andikholose ngasaphetha sam;
Andisindiswa ngakrele lam.

<span id="an_44:7">44:7</span> Hayi! Nguwe osisindisayo
kwabasibandezelayo, Ubadanise abasithiyileyo.

<span id="an_44:8">44:8</span> NgoThixo sidumisa imihla yonke, Sibulele
kwigama lakho ngonaphakade. (Phakamisani.)

<span id="an_44:9">44:9</span> Noko ke usihlambile, usihlazile,
Akwaphuma nemikhosi yethu.

<span id="an_44:10">44:10</span> Usibuyise umva phambi kombandezeli;
Abasithiyileyo basiphangile okwabo.

<span id="an_44:11">44:11</span> Wasinikela njengeegusha ezidliwayo;
Wasichitha-chitha ezintlangeni;

<span id="an_44:12">44:12</span> Wathengisa ngabantu bakho, akwazuza,
Akwalinyusa ixabiso labo.

<span id="an_44:13">44:13</span> Wasenza isingcikivo kubamelwane bethu,
Isigculelo nesicukucezo kwabasijikelezileyo.

<span id="an_44:14">44:14</span> Wasenza umzekelo ezintlangeni,
Abokuhlunguzelelwa intloko ezizweni.

<span id="an_44:15">44:15</span> Yonke imihla ihlazo lam liphambi kwam,
Nokudana kobuso bam kundigubungele,

<span id="an_44:16">44:16</span> Ngenxa yezwi lomngcikivi nomnyelisi,
Ngenxa yokukhangela kotshaba nomphindezeli.

<span id="an_44:17">44:17</span> Oko konke kusifikele, asikulibalanga
wena, Asixokanga emnqophisweni wakho;

<span id="an_44:18">44:18</span> Ayibuyanga umva intliziyo yethu,
Ukunyathela kwethu akuthanga gu bucala emendweni wakho;

<span id="an_44:19">44:19</span> Ukuba usityumze endaweni yeempungutye,
Usigubungele ngethunzi lokufa.

<span id="an_44:20">44:20</span> Ukuba besililibele igama loThixo wethu,
Sazolulela kuthixo wasemzini izandla zethu,

<span id="an_44:21">44:21</span> Ubengayi kuyigoca-goca na uThixo loo
nto, Ngokuba ezazi iindawo ezifihlakeleyo zentliziyo?

<span id="an_44:22">44:22</span> Hayi, Ngenxa yakho sibulawa imihla
yonke; Kuthiwa siziigusha zokuxhelwa.

<span id="an_44:23">44:23</span> Vuka, ulaleleni na, Nkosi yam? Qabuka,
ungasihlambi kuphele.

<span id="an_44:24">44:24</span> Ubusitheliselani na ubuso bakho,
Ukulibale ukucinezelwa kwethu, nokuxinwa kwethu?

<span id="an_44:25">44:25</span> Ngokuba usibekeke eluthulini umphefumlo
wethu, Sanamathela emhlabeni isisu sethu.

<span id="an_44:26">44:26</span> Khawusuk’ ume usincede, Usikhulule
ngenxa yenceba yakho.

<span id="an_45:1">45:1</span> Kumongameli: ngeyeenyibiba. Eyoonyana
bakaKora; eyokuqiqa. Ingoma yeentanda. Intliziyo yam iphuphuma ilizwi
elihle, Ndisithi, Into endiyenzayo isingise kukumkani; Ulwimi lwam
lusiba lombhali okhawulezayo.

<span id="an_45:2">45:2</span> Umhle wamhle ngaphezu koonyana babantu;
Kugalelwe ubumnandi emlonyeni wakho; Ngenxa yoko ukusikelele uThixo
wakho ngonaphakade.

<span id="an_45:3">45:3</span> Bhinqa ikrele lakho ethangeni, gorha,
Bhinqa indili yakho nobungangamela bakho.

<span id="an_45:4">45:4</span> Tyhudisa, ukhwele uhambe, unobungangamela
bakho, Ngenxa yenyaniso, nolulamo olunobulungisa. Sikuyale ngezinto
ezoyikekayo isandla sakho sokunene.

<span id="an_45:5">45:5</span> Iintolo zakho zitsolile; Kuya kuwa izizwe
phantsi kwakho; Zitsolile entliziyweni yeentshaba zokumkani.

<span id="an_45:6">45:6</span> Itrone yakho, itrone kaThixo,
ingunaphakade kanaphakade; Yintonga ethe tye intonga yobukumkani bakho.

<span id="an_45:7">45:7</span> Uthanda ubulungisa, uthiye okungendawo;
Ngenxa yoko ukuthambisile uThixo, uThixo wakho, Ngeoli yemihlali
ngaphezu kwabalingane bakho.

<span id="an_45:8">45:8</span> Ziyimore nehaloti nekasiya iingubo zakho
zonke; Emabhotweni eempondo zeendlovu uhadi lukuvuyisile.

<span id="an_45:9">45:9</span> Kukho iintombi zokumkani phakathi
kwabathandekayo bakho; Ukumkanikazi umi ngasekunene kwakho, Enxibe
igolide ecikizekileyo yakwaOfire.

<span id="an_45:10">45:10</span> Yiva, ntombi, ubone, uthobe indlebe
yakho, Ubalibale abantu bakowenu, nendlu kayihlo;

<span id="an_45:11">45:11</span> Akubunqwenela ubunzwakazi bakho
ukumkani, Woqubuda kuye, ngokuba eyinkosi yakho.

<span id="an_45:12">45:12</span> Intombi enguTire, izityebi zabantu,
Ziya kukuncekelela ngomnikelo.

<span id="an_45:13">45:13</span> Bubuyokoyoko bodwa intombi yokumkani
kweliphakathi igumbi. Isambatho sayo sesilukwe igolide.

<span id="an_45:14">45:14</span> Isiwa kukumkani ineengubo
ezimfakamfele; Ziyilandela iintombi ezingowayo, Zisiwa kuwe,

<span id="an_45:15">45:15</span> Zisiwa ngovuyo nangomgcobo, Zingene
ebhotweni lokumkani.

<span id="an_45:16">45:16</span> Endaweni yooyihlo iya kuba ngoonyana
bakho; Uya kubamisa babe ngabathetheli ehlabathini lonke.

<span id="an_45:17">45:17</span> Ndiya kulikhankanya igama lakho
kwizizukulwana ngezizukulwana zonke; Ngenxa yoko izizwe ziya kubulela
kuwe ngonaphakade kanaphakade.

<span id="an_46:1">46:1</span> Kumongameli: eyoonyana bakaKora;
ngeyeentombi. Ingoma. UThixo ulihlathi, uligwiba kuthi; Ezimbandezelweni
ufumaneke eluncedo kunene.

<span id="an_46:2">46:2</span> Ngenxa yoko asoyiki ekuphendukeni
kwehlabathi, Ekudilikeleni kweentaba esazulwini solwandle.

<span id="an_46:3">46:3</span> Makagqume alephuze amanzi alo, Iintaba
zinyikime ngokukratsha kwalo. (Phakamisani.)

<span id="an_46:4">46:4</span> Kukho umlambo ozibhaxa zivuyisa umzi
kaThixo, Ingcwele yeminquba yOsenyangweni.

<span id="an_46:5">46:5</span> UThixo uphakathi kwawo, awushukunyiswa;
UThixo uyawunceda kwasekuzeni kokusa.

<span id="an_46:6">46:6</span> Ziyaxokozela iintlanga, ziyashukuma
izikumkani: Ukhupha izwi lakhe, linyibilike ihlabathi.

<span id="an_46:7">46:7</span> UYehova wemikhosi unathi, Ingxonde yethu
nguThixo kaYakobi. (Phakamisani.)

<span id="an_46:8">46:8</span> Yizani nikhangele imisebenzi kaYehova:
Owenze iziphanziso ehlabathini;

<span id="an_46:9">46:9</span> Ulophelisa iimfazwe kude kuse eziphelweni
zehlabathi; Waphula isaphetha, angqumze umkhonto, Atshise iinqwelo
zokulwa ngomlilo.

<span id="an_46:10">46:10</span> Yekani, nazi ukuba ndinguThixo mna.
Ndiya kuphakanyiswa ezintlangeni, ndiya kuphakanyiswa ehlabathini.

<span id="an_46:11">46:11</span> UYehova wemikhosi unathi, Ingxonde
yethu nguThixo kaYakobi. (Phakamisani.)

<span id="an_47:1">47:1</span> Kumongameli; eyoonyana bakaKora. Umhobe.
Nonke zizwe, bethani izandla, Dumani kuThixo ngezwi lokumemelela.

<span id="an_47:2">47:2</span> Ngokuba uYehova Osenyangweni uyoyikeka;
Ngukumkani omkhulu ehlabathini lonke.

<span id="an_47:3">47:3</span> Uzikhandanisela phantsi kwethu izizwe,
Izizwe phantsi kweenyawo zethu.

<span id="an_47:4">47:4</span> Usinyulela ilifa lethu, Iqhayiya
likaYakobi awamthandayo. (Phakamisani.)

<span id="an_47:5">47:5</span> UThixo unyukile, kudunywa; Unyukile
uYehova, kuhlokoma isigodlo.

<span id="an_47:6">47:6</span> Mbetheleni uhadi uThixo, mbetheleni,
Mbetheleni uhadi uKumkani wethu, mbetheleni!

<span id="an_47:7">47:7</span> Ngokuba uKumkani wehlabathi lonke
nguThixo; Mbetheleni ngeyokuqiqa.

<span id="an_47:8">47:8</span> UThixo nguKumkani weentlanga; UThixo
uhleli etroneni yakhe engcwele.

<span id="an_47:9">47:9</span> Amanene ezizwe ahlanganisene, Abantu
boThixo ka-Abraham; Ngokuba iingweletshetshe zehlabathi zezikaThixo;
Unyusiwe kakhulu yena.

<span id="an_48:1">48:1</span> Ingoma. Umhobe. Eyoonyana babaKora.
Mkhulu uYehova, engowokudunyiswa kunene Emzini kaThixo wethu, entabeni
yakhe engcwele.

<span id="an_48:2">48:2</span> Intle ukuphakama kwayo, yimihlali yehla
bathi lonke Intaba yaseZiyon, intlomo yasentla, Umzi woKumkani omkhulu.

<span id="an_48:3">48:3</span> UThixo, ezingxandeni zawo ezinde, Wazelwa
ukuba yingxonde.

<span id="an_48:4">48:4</span> Kuba nabo ookumkani babenqophisene,
Bawela beza kunye;

<span id="an_48:5">48:5</span> Bakuthi ukubona, abakhuluma; Bakhwankqa,
babaleka buphuthuphuthu;

<span id="an_48:6">48:6</span> Babanjwa khona kukuthuthumela,
Kukuzibhijabhija njengozalayo.

<span id="an_48:7">48:7</span> Ngomoya wasempumalanga Uyazivitha
iinqanawa zaseTarshishe.

<span id="an_48:8">48:8</span> Njengoko sikuvileyo, sibone kunjalo
Emzini kaYehova wemikhosi, emzini kaThixo wethu: UThixo uyawuzinzisa
ngonaphakade. (Phakamisani.)

<span id="an_48:9">48:9</span> Sayikhumbula, Thixo, inceba yakho
Phakathi kwetempile yakho.

<span id="an_48:10">48:10</span> Njengoko linjalo igama lakho, Thixo,
Lunjalo udumiso lwakho, Kwesa eziphelweni zehlabathi; Isandla sakho
sokunene sizele bubulungisa.

<span id="an_48:11">48:11</span> Mayivuye intaba yaseZiyon, Agcobe
amagxamesi akwaYuda, Ngenxa yezigwebo zakho.

<span id="an_48:12">48:12</span> Yijikelezeni iZiyon, niyizunguleze;
Zibaleni iinqaba zayo ezinde.

<span id="an_48:13">48:13</span> Gqalani ungqameko lomsele wayo; Candani
ezingxandeni zayo ezinde; Ukuze nibalisele isizukulwana esizayo,

<span id="an_48:14">48:14</span> Ukuba lo Thixo nguThixo wethu
ngonaphakade kanaphakade, Yena uya kusikhapha kude kuse ekufeni.

<span id="an_49:1">49:1</span> Kumongameli: eyoonyana bakaKora. Umhobe.
Yivani oku, nina nonke zizwe; Bekani indlebe, nina nonke, bemi beli
phakade,

<span id="an_49:2">49:2</span> Nina nyana boluntu, nani nyana bamadoda,
Nina zityebi, nani mahlwempu kunye.

<span id="an_49:3">49:3</span> Umlomo wam uza kuthetha ubulumko;
Nokucamanga kwentliziyo yam kukuqonda.

<span id="an_49:4">49:4</span> Ndiya kuyithobela emzekelisweni indlebe
yam, Ndiya kuyivulela ngohadi intsonkotha yam.

<span id="an_49:5">49:5</span> Ndoyikelani na emihleni yobubi, Xa
ubugwenxa babandibambisayo bundijikelayo?

<span id="an_49:6">49:6</span> Abo bakholose ngemfuyo yabo, Baqhayisa
ngobuninzi bobutyebi babo.

<span id="an_49:7">49:7</span> Akukho bani unokukhulula umzalwana;
Akanakumnika uThixo isicamagusho ngaye

<span id="an_49:8">49:8</span> (Sinqabile isikhululo somphefumlo wabo,
Masincanywe ngonaphakade),

<span id="an_49:9">49:9</span> Sokuba ahlale esidla ubomi ngamaxesha
onke, Angasiboni isihogo.

<span id="an_49:10">49:10</span> Ngokuba ubona izilumko zibhubha, Bedaka
kunye abanyabileyo nezityhakala, Bayishiye nabanye imfuyo yabo.

<span id="an_49:11">49:11</span> Imbilini yabo ithi izindlu zabo
zingunaphakade. Iminquba yabo ikwizizukulwana ngezizukulwana; Bayithiya
imihlaba yabo ngamagama abo.

<span id="an_49:12">49:12</span> Ke umntu enobuhandiba akanakuhlala,
Ufana neenkomo ezi zitshabalalayo.

<span id="an_49:13">49:13</span> Yiyo le indlela yabanyabileyo, Neyabo
babalandelayo, bekholiswa ngumlomo wabo. (Phakamisani.)

<span id="an_49:14">49:14</span> Babuthe ngokweegusha kwelabafileyo;
Ukufa kuyabalusa; Abathe tye bayabanyathela kwakusa; Isithomo sabo abo
siyonakala kwelabafileyo, singabi nandawo yakuhlala.

<span id="an_49:15">49:15</span> Kodwa uThixo uya kuwukhulula umphefumlo
wam esandleni selabafileyo, Ngokuba eya kundithabatha. (Phakamisani.)

<span id="an_49:16">49:16</span> Musa ukoyika, yakuba sisityebi indoda,
Bakwanda ubuqaqawuli bendlu yayo:

<span id="an_49:17">49:17</span> Ngokuba ekufeni kwayo ayiyi kuthabatha
nento, Aluyi kuhla emva kwayo uzuko lwayo.

<span id="an_49:18">49:18</span> Nakuba umntu ekudleni kwakhe ubomi
ebewusikelela umphefumlo wakhe, Bekudumisa ngokuzichwayithisa kwakho,

<span id="an_49:19">49:19</span> Uya kuya noko esizukulwaneni sooyise;
Abayikukubona ukukhanya naphakade.

<span id="an_49:20">49:20</span> Ke umntu onobuhandiba, abe engaqondi,
Ufana neenkomo ezi zitshabalalayo.

<span id="an_50:1">50:1</span> Umhobe ka-Asafu. UThixo, uThixo uYehova
uyathetha; Uyalibiza ihlabathi, ethabathela ekuphumeni kwelanga esisa
ekutshoneni kwalo.

<span id="an_50:2">50:2</span> EZiyon, ukuphela kweenzwana, Uyakhazimla
uThixo.

<span id="an_50:3">50:3</span> Uyeza uThixo wethu, akayi kuthi cwaka.
Kudla umlilo phambi kwakhe, Ngeenxa zonke kuye sisaqhwithi esikhulu.

<span id="an_50:4">50:4</span> Ubiza izulu phezulu, Nehlabathi, ukuba
agwebe phakathi kwabantu bakhe.

<span id="an_50:5">50:5</span> Uthi, Bahlanganiseleni kum abam benceba,
Abenze umnqophiso nam ngombingelelo.

<span id="an_50:6">50:6</span> Izulu lixela ubulungisa bakhe, Ngokuba
uThixo eza kugweba yena. (Phakamisani.)

<span id="an_50:7">50:7</span> Yivani, bantu bam, ndithethe; Sirayeli,
ndiqononondise kuwe; NdinguThixo, uThixo wakho.

<span id="an_50:8">50:8</span> Andikohlwayi ngenxa yemibingelelo yakho,
Namadini akho anyukayo aphambi kwam amaxesha onke.

<span id="an_50:9">50:9</span> Andiyi kuthabatha zinkunzi zankomo
endlwini yakho, Nazinkunzi zabhokhwe esibayeni sakho.

<span id="an_50:10">50:10</span> Ngokuba zezam zonke iinyamakazi
zehlathi, Neenkomo ezisezintabeni eziliwaka.

<span id="an_50:11">50:11</span> Iintaka zonke zasezintabeni ndiyazazi,
Nento edakasa endle inam.

<span id="an_50:12">50:12</span> Ukuba bendilambile, ndibe ndingayi
kukuxelela; Ngokuba lelam elimiweyo nenzaliseko yalo.

<span id="an_50:13">50:13</span> Ndidle inyama yeenkunzi eziziimbalasane
na? Ndisele igazi leenkunzi zeebhokhwe na?

<span id="an_50:14">50:14</span> Bingelela kuYehova umbulelo, Uzizalise
kOsenyangweni izibhambathiso zakho;

<span id="an_50:15">50:15</span> Ubize mna ngemini yembandezelo,
Ndikuhlangule, undizukise.

<span id="an_50:16">50:16</span> Ke kongendawo uthi uThixo, Useke phi na
wena ukuxela ummiselo wam, Uwuphathe ngomlomo wakho umnqophiso wam,

<span id="an_50:17">50:17</span> Uyithiyile nje intethiso wena, Uwaphose
nje amazwi am emva kwakho?

<span id="an_50:18">50:18</span> Xa ubona isela, ukholana nalo, Wabelane
nabakrexezi.

<span id="an_50:19">50:19</span> Umlomo wakho uwuyekela ebubini; Ulwimi
lwakho luthungela inkohliso;

<span id="an_50:20">50:20</span> Uthi uhlale uthethe ngomzalwana wakho,
Uhlaze umntwana kanyoko.

<span id="an_50:21">50:21</span> Uzenzile ezo nto, ndathi tu, Waba
ndinjengawe. Ndiya kukohlwaya ndizicwangcise emehlweni akho.

<span id="an_50:22">50:22</span> Khaniqonde ke oko, nina bamlibalayo
uThixo, Hleze ndiqwenge, kungabikho uhlangulayo.

<span id="an_50:23">50:23</span> Obingelela umbulelo uyandizukisa,
Alungise indlela, Endombonisa kuyo usindiso lukaThixo.

<span id="an_51:1">51:1</span> Kumongameli. Umhobe kaDavide: ekuzeni
kukaNatan umprofeti kuye, emveni kokuba ebengene uBhatshebha. Tarhu,
Thixo, ngokwenceba yakho! Ngokobuninzi benceba yakho, cima ukreqo lwam!

<span id="an_51:2">51:2</span> Nd’ixovule kunene, busuke ubugwenxa bam,
Undihlambulule esonweni sam.

<span id="an_51:3">51:3</span> Ngokuba ndiyalwazi mna ukreqo lwam,
Nesono sam siphambi kwam ngamaxesha onke.

<span id="an_51:4">51:4</span> Ndonile kuwe, kuwe wedwa, Ndenza okubi
emehlweni akho; Ukuze ube lilungisa ekuthetheni kwakho, Ucace ekugwebeni
kwakho.

<span id="an_51:5">51:5</span> Uyabona, ndizalelwe ebugwenxeni,
Ndakhawulwa nguma esonweni.

<span id="an_51:6">51:6</span> Uyabona, ufuna inyaniso ezintsweni,
Esitheni undazisa ubulumko.

<span id="an_51:7">51:7</span> Ndihlambulule isono ngehisope,
ndihlambuluke; Ndixovule, ndibe mhlophe kunekhephu;

<span id="an_51:8">51:8</span> Ndivise imihlali nemivuyo, Agcobe
amathambo owacolileyo.

<span id="an_51:9">51:9</span> Sithelisa ubuso bakho ezonweni zam,
Ubucime bonke ubugwenxa bam.

<span id="an_51:10">51:10</span> Dala phakathi kwam, Thixo, intliziyo
ehlambulukileyo, Uhlaziye umoya oqinisekileyo phakathi kwam.

<span id="an_51:11">51:11</span> Musa ukundilahla ebusweni bakho, UMoya
wakho oyiNgcwele ungamsusi kum.

<span id="an_51:12">51:12</span> Buyisela kum imihlali yosindiso lwakho,
Undixhase ngomoya wentumekelelo.

<span id="an_51:13">51:13</span> Ndobafundisa abangendawo iindlela
zakho, Babuyele kuwe aboni.

<span id="an_51:14">51:14</span> Ndihlangule emagazini, Thixo, Thixo
ondisindisayo; Lomemelela ngobulungisa bakho ulwimi lwam.

<span id="an_51:15">51:15</span> Nkosi yam, vula imilebe yomlomo wam,
Uyixele indumiso yakho umlomo wam.

<span id="an_51:16">51:16</span> Ngokuba akunanze mibingelelo, bendiya
kukunika; Akalikholo kuwe amadini anyukayo.

<span id="an_51:17">51:17</span> Imibingelelo kaThixo ngumoya
owaphukileyo, Intliziyo eyaphukileyo, etyumkileyo, Thixo, akuyi
kuyidela.

<span id="an_51:18">51:18</span> Yenzele okulungileyo iZiyon
ngokukholekileyo kuwe; Yakha iindonga zeYerusalem.

<span id="an_51:19">51:19</span> Kuya kwandula ukuba mnandi kuwe
imibingelelo yobulungisa, amadini apheleleyo; Ziya kwandula ukunyuswa
iinkunzi ezintsha zeenkomo esibingelelweni sakho.

<span id="an_52:1">52:1</span> Kumongameli. Eyokuqiqa: ekaDavide: oko
uDowegi umEdom waya waxelela uSawule, wathi kuye, UDavide ungene
endlwini ka-Ahimeleki. Uqhayiselani na ngobubi, wena gorha? Inceba
kaThixo ikho imihla yonke.

<span id="an_52:2">52:2</span> Ulwimi lwakho lucinga ukweyelisela,
Njengesitshetshe sokuguya iindevu esiloliweyo, wena mkhohlisi.

<span id="an_52:3">52:3</span> Uthanda okubi kunokulungileyo; Ubuxoki,
kunokuthetha ubulungisa. (Phakamisani.)

<span id="an_52:4">52:4</span> Uthanda onke amazwi aginyayo,
Lulwimindini lukhohlisayo.

<span id="an_52:5">52:5</span> Naye uThixo uya kukudiliza kuphele; Uva
kukuxwila, akuncothule ententeni, Akudonyule ezweni labaphilileyo.
(Phakamisani.)

<span id="an_52:6">52:6</span> Obona amalungisa, oyike, Amhleke, athi,

<span id="an_52:7">52:7</span> Nanko umfo ongamenzanga igwiba lakhe
uThixo, Owakholosa ngobuninzi bobutyebi bakhe, Waba nengcwangu
ekweyeliseleni kwakhe.

<span id="an_52:8">52:8</span> Ke mna ndinjengomnquma oluhlaza endlwini
kaThixo; Ndikholose ngenceba kaThixo ngonaphakade kanaphakade.

<span id="an_52:9">52:9</span> Ndiya kubulela kuwe ngonaphakade, kuba
ukwenzile oku; Ndiya kuthemba igama lakho, ngokuba lilungile, phambi
kwabenceba bakho.

<span id="an_53:1">53:1</span> Kumongameli: ngeyokhuzo. Eyokuqiqa;
ekaDavide. Sithi isidenge entliziyweni yaso, Akukho Thixo. Bonakalisile,
balisikizi ngobugqwetha babo; Akukho wenza okulungileyo.

<span id="an_53:2">53:2</span> UThixo esemazulwini uqondele koonyana
babantu, Ukubona ukuba ukho na oqiqayo, Ofuna uThixo.

<span id="an_53:3">53:3</span> Bonke babuye umva, bayimbozisa bephelele;
Akukho wenza okulungileyo, Akukho nokuba abe mnye.

<span id="an_53:4">53:4</span> Abanakwazi na abasebenzi bobutshinga,
Abathi, bebadla abantu bam, bathi badla isonka, Bangamnquli uThixo?

<span id="an_53:5">53:5</span> Apho bankwantya benkwantyile, phofu
kungekho nto inkwantyisayo; Ngokuba uThixo wawathi saa amathambo
omngqingi wakho; Wabadanisa, ngokuba uThixo ebebacekisile.

<span id="an_53:6">53:6</span> Akwaba bekuvela eZiyon ukusindiswa
kwamaSirayeli! Ekubuyiseni kukaThixo abantu bakhe ekuthinjweni, Wogcoba
uYakobi, avuye uSirayeli.

<span id="an_54:1">54:1</span> Eyokubethelwa ngezinto ezineentambo.
Kumongameli. Eyokuqiqa. EkaDavide: ekufikeni kwabaseZifi, bathi
kuSawule, UDavide akazimele phakathi kwethu na? Thixo, ndisindise
ngegama lakho, Uligwebe ityala lam ngobugorha bakho.

<span id="an_54:2">54:2</span> Thixo, yiva umthandazo wam; Wabekele
indlebe amazwi omlomo wam.

<span id="an_54:3">54:3</span> Ngokuba abasemzini basukela phezulu kum,
Nabanobungqwangangqwili bafuna umphefumlo wam; Abammisi uThixo phambi
kwabo. (Phakamisani.)

<span id="an_54:4">54:4</span> Yabona, uThixo ngumncedi wam; INkosi yam
ikwabasekela umphefumlo wam.

<span id="an_54:5">54:5</span> Uya kubuyisela ububi kwabandilalelayo;
Ngenyaniso yakho babhangise.

<span id="an_54:6">54:6</span> Ndiya kubingelela kuwe ngokuqhutywa
yintliziyo; Ndiya kubulela kwigama lakho, Yehova, kuba lilungile.

<span id="an_54:7">54:7</span> Ngokuba lindihlangule embandezelweni
yonke; Iliso lam libonela iintshaba zam.

<span id="an_55:1">55:1</span> Kumongameli. Eyokubethelwa ngezinto
ezineentambo. Eyokuqiqa: ekaDavide. Wubekele indlebe umthandazo wam,
Thixo, Musa ukuzifihla esikhungweni sam.

<span id="an_55:2">55:2</span> Ndibazele indlebe undiphendule.
Ndiyaphaphatheka ekucamngceni kwam, ndincwine,

<span id="an_55:3">55:3</span> Ngenxa yelizwi lotshaba, Ngenxa
yokuxinzelelwa phantsi ngabangendawo; Ngokuba zindiqengqela ubutshinga,
Ziyandisukela ngomsindo.

<span id="an_55:4">55:4</span> Intliziyo yam iyazibhija-bhija phakathi
kwam; Izothuso zokufa zindiwele.

<span id="an_55:5">55:5</span> Ukoyika nokuthuthumela kundingene;
Ndigutyungelwe kukududuzela.

<span id="an_55:6">55:6</span> Ndathi, Andaba bendinamaphiko njengehobe!
Bendiya kubaleka ndiye ndihlale!

<span id="an_55:7">55:7</span> Nanko ndibalekela kude, Ndilalise
entlango. (Phakamisani.)

<span id="an_55:8">55:8</span> Bendiya kukhawuleza, ndisinde Emoyeni
ovuthuzayo naseluqhwitheleni.

<span id="an_55:9">55:9</span> Tshabalalisa, Nkosi yam, yahlula ulwimi
lwazo; Ngokuba ndibone ukugonyamela nokubambana phakathi komzi.

<span id="an_55:10">55:10</span> Imini nobusuku bajikeleza ezindongeni
zawo; Ubutshinga nokwaphula kuphakathi kwawo;

<span id="an_55:11">55:11</span> Ukweyelisela kuphakathi kwawo; Endaweni
yembutho yawo akusuki ukuxinezela nokukhohlisa.

<span id="an_55:12">55:12</span> Ngokuba asilutshaba olu
lundingcikivayo; Bendiya kukuthwala oko. Asingondithiyileyo lo
uzikhulisayo kum; Bendiya kusithela kuye.

<span id="an_55:13">55:13</span> Nguwe, mntu ubungumlingane wam,
Ikholwane lam endazana nalo,

<span id="an_55:14">55:14</span> Ebesicweya kamnandi, Siye endlwini
kaThixo silihlokondiba eligcobayo.

<span id="an_55:15">55:15</span> Ukufa makubaqubule, Mabehle baye
kwelabafileyo besaphilile; Ngokuba ububi busemizini yabo phakathi kwabo.

<span id="an_55:16">55:16</span> Mna ndinqula uThixo; UYehova uya
kundisindisa.

<span id="an_55:17">55:17</span> Ngokuhlwa, nakusasa, nasemini enkulu
ndiya kucamngca, ndincwine; Uya kuliva izwi lam.

<span id="an_55:18">55:18</span> Uwukhulula umphefumlo wam unoxolo,
ukuze bangasondeli kum, Ngokuba baninzi abandichasayo.

<span id="an_55:19">55:19</span> UThixo uya kuva, abaphendule,
Uselokwamandulo ehleli, (Phakamisani.) Abo bangenanguquko, Bangamoyikiyo
uThixo.

<span id="an_55:20">55:20</span> Babasa isandla abaxolelene nabo;
Bahlambela umnqophiso wabo;

<span id="an_55:21">55:21</span> Ubuthelezi njengamasi umlomo wabo, Ke
yimfazwe intliziyo yabo. Athambile amazwi abongaphezu kweoli, Kanti
aziintlangothi zekrele.

<span id="an_55:22">55:22</span> Umthwalo wakho wulahlele kuYehova; yena
wokuzimasa; Akayi kuliyekela ilungisa lishukunyiswe naphakade.

<span id="an_55:23">55:23</span> Wena ke, Thixo, uya kubahlisela
emngxunyeni wesihogo. Abantu bamagazi nenkohliso abayi kuyiqingathisa
imihla yabo; Ke mna ndikholose ngawe.

<span id="an_56:1">56:1</span> Kumongameli; ngeyehobe elithe cwaka
phakathi kwabakude. EkaDavide. Eliligugu. Ukubanjwa kwakhe ngamaFilisti
eGati. Ndibabale, Thixo, ngokuba abantu bendizonda; Bandixinile, besilwa
yonke imini;

<span id="an_56:2">56:2</span> Abandilalelayo bandizonda yonke imini,
Ngokuba baninzi abalwa nam beziphakamisile.

<span id="an_56:3">56:3</span> Mhlana ndinxunguphalayo mna, Ndokholosa
ngawe.

<span id="an_56:4">56:4</span> Ndiya kulidumisa ngoThixo ilizwi lakhe,
Ndikholose ngoThixo, ndingoyiki; Inokundenza ntoni na inyama?

<span id="an_56:5">56:5</span> Yonke imini bayawaphambanisa amazwi am;
Zingam zonke iingcinga zabo zobubi.

<span id="an_56:6">56:6</span> Baqukene, babonisele, Bona bagcine
izithende zam, Ngokokuba belinde umphefumlo wam.

<span id="an_56:7">56:7</span> Bengamatshinga nje, bosinda na? Zihlise
ngomsindo izizwe, Thixo.

<span id="an_56:8">56:8</span> Ukuphalaphala kwam ukubhalile wena; Yitha
iinyembezi zam entsubeni yakho; Azisencwadini yakho na?

<span id="an_56:9">56:9</span> Ziya kubuya umva ke iintshaba zam, mhlana
ndibizayo; Ndiyakwazi oku, ukuba uThixo unam.

<span id="an_56:10">56:10</span> Ndilidumisa ngoThixo ilizwi,
Ndilidumisa ngoYehova ilizwi.

<span id="an_56:11">56:11</span> Ndikholose ngoThixo, ndingoyiki;
Unokundenza ntoni na umntu?

<span id="an_56:12">56:12</span> Ziphezu kwam, Thixo, izibhambathiso
zakho; Ndiya kuyizalisa kuwe imibingelelo yombulelo.

<span id="an_56:13">56:13</span> Ngokuba uwuhlangule ekufeni umphefumlo
wam, Iinyawo zam ekukhubekeni, Ukuba ndihambe phambi koThixo Ekukhanyeni
kobomi.

<span id="an_57:1">57:1</span> Kumongameli; ngethi, Ungonakalisi.
EkaDavide. Eliligugu: ekumbalekeni kwakhe uSawule emqolombeni.
Ndibabale, Thixo, ndibabale; Ngokuba uzimela ngawe umphefumlo wam;
Ndizimela esithunzini samaphiko akho, Kude kudlule inkxwaleko.

<span id="an_57:2">57:2</span> Ndinqula uThixo Osenyangweni, UThixo
ondifezelayo.

<span id="an_57:3">57:3</span> Uya kuthuma esemazulwini andisindise,
Emngcikiva nje ondizondayo; (Phakamisani.) UThixo uya kuthuma inceba
yakhe nenyaniso yakhe.

<span id="an_57:4">57:4</span> Umphefumlo wam uphakathi kweengonyama;
Ndiya kulala phantsi nabafutha umlilo, Oonyana babantu abamazinyo
aziintshuntshe neentolo, Ulwimi lwabo lulikrele elibukhali.

<span id="an_57:5">57:5</span> Ziphakamisele ngaphezu kwamazulu, Thixo,
Lube phezu kwehlabathi lonke uzuko lwakho.

<span id="an_57:6">57:6</span> Isibatha basilungisele iinyawo zam;
Bawugobile umphefumlo wam; Bandimbela isihogo, Beyela kuso ngokwabo.
(Phakamisani.)

<span id="an_57:7">57:7</span> Izimasekile intliziyo yam, Thixo,
izimasekile intliziyo yam; Ndiya kuvuma, ndiya kubetha uhadi.

<span id="an_57:8">57:8</span> Vuka, luzuko lwam! Vukani, mrhubhe
nohadi! Ndiya kusiphangela isifingo.

<span id="an_57:9">57:9</span> Ndiya kubulela kuwe phakathi kwezizwe,
Nkosi yam; Ndiya kukubethela uhadi phakathi kwezizwe.

<span id="an_57:10">57:10</span> Ngokuba inkulu, yada yaya ezulwini,
inceba yakho; Yada yesa esibhakabhakeni inyaniso yakho.

<span id="an_57:11">57:11</span> Ziphakamisele ngaphezu kwezulu, Thixo,
Lube phezu kwehlabathi lonke uzuko lwakho.

<span id="an_58:1">58:1</span> Kumongameli; ngethi, Ungonakalisi.
EkaDavide. Eliligugu. Yinene na kodwa ukuba nithetha ubulungisa, nina
bothixo? Nigweba oonyana babantu ngokuthe tye?

<span id="an_58:2">58:2</span> Hayi, entliziyweni nenza ngobugqwetha;
Ezweni nilinganisela ukugonyamela kwezandla zenu.

<span id="an_58:3">58:3</span> Abangendawo baphambukile kwasesizalweni;
Bandwendwile kwasesiswini abathethi bamanga.

<span id="an_58:4">58:4</span> Banobuhlungu obunjengobuhlungu benyoka,
Njengephimpi elizenza isithulu, elivingca indlebe yalo;

<span id="an_58:5">58:5</span> Ukuze lingaliva izwi labanyangi,
Lababopha ngomabophe, beziingcibi.

<span id="an_58:6">58:6</span> Thixo, yaphula amazinyo abo emlonyeni
wabo; Amabamba eengonyama ezintsha wavithe, Yehova.

<span id="an_58:7">58:7</span> Mabaphalale njengamanzi equkuqela;
Akuxuna iintolo zakhe, mazinge zicutshiwe.

<span id="an_58:8">58:8</span> Mababe njengenkumba ehamba inyibilika,
Njengemva-mbilini yomfazi, engalibonanga ilanga.

<span id="an_58:9">58:9</span> Zingekaziva iintsasa iimbiza zenu, Nokuba
ikrwada inyama, nokuba iza kuvuthwa, uyayiqweqwedisa.

<span id="an_58:10">58:10</span> Liya kuvuya ilungisa, lakuyibona
impindezelo; Liya kuzihlamba iinyawo zalo egazini longendawo,

<span id="an_58:11">58:11</span> Athi umntu, Inene, ilungisa
linesiqhamo; Inene, ukho uThixo ogwebayo ehlabathini.

<span id="an_59:1">59:1</span> Kumongameli; ngethi, Ungonakalisi.
EkaDavide. Eliligugu: ekuthumeleni kukaSawule, bayilinda indlu ukuba
bambulale. Ndihlangule ezintshabeni zam, Thixo wam, Ndise engxondeni
kwabasukela phezulu kum.

<span id="an_59:2">59:2</span> Ndihlangule kubasebenzi bobutshinga;
Ndisindise ebantwini abanamagazi.

<span id="an_59:3">59:3</span> Ngokuba nabo bewulalela umphefumlo wam;
Baqukana ngam abanamandla, Kungekho lukreqo kum, kungekho sono kum,
Yehova.

<span id="an_59:4">59:4</span> Ndingenabugwenxa nje, bagidime baxhoba.
Vuka, undikhawulele, ubone.

<span id="an_59:5">59:5</span> Wena Yehova, Thixo wemikhosi, Thixo
kaSirayeli, Phapha, uzivelele zonke iintlanga; Musa ukubayeka bonke
abanginizayo bengabagqithi. (Phakamisani.)

<span id="an_59:6">59:6</span> Bayabuya ngokuhlwa, bayavungama
njengezinja, Bawuhamba-hambe umzi.

<span id="an_59:7">59:7</span> Nabo belephuza amagwebu ngomlomo;
Ngamakrele emlonyeni wabo; Ngokuba bathi, Kuva bani na?

<span id="an_59:8">59:8</span> Wena, Yehova, uyabahleka, Uyazigculela
zonke iintlanga.

<span id="an_59:9">59:9</span> Mandla am, ndiva kulindela kuwe; Ngokuba
uThixo uyingxonde yam.

<span id="an_59:10">59:10</span> UThixo wam uya kundikhawulela ngenceba
yakhe; UThixo uya kundibonisa abandilaleleyo.

<span id="an_59:11">59:11</span> Musa ukubabulala, hleze balibale abantu
bakowethu; Babhadulise ngamandla akho, ubawise, Ngweletshetshe yethu,
Nkosi yethu.

<span id="an_59:12">59:12</span> Isono somlomo wabo lilizwi lemilebe
yomlomo wabo; Mababanjiswe likratshi labo, Nangenxa yokushwabula
nokuhanahanisa abakuthethayo.

<span id="an_59:13">59:13</span> Bagqibe ngobushushu; gqiba, bangabi
sabakho; Baqonde ukuba uThixo ngumlawuli kwaYakobi, Wesa eziphelweni
zehlabathi. (Phakamisani.)

<span id="an_59:14">59:14</span> Bayabuya ngokuhlwa, bayavungama
njengezinja, Bawuhamba-hambe umzi.

<span id="an_59:15">59:15</span> Bona babhadulela ukudla; Ukuba bathe
abahlutha, balala apho.

<span id="an_59:16">59:16</span> Ke mna, ndiya kuvuma ngamandla akho,
Ndimemelele kwakusasa ngenceba yakho, Kuba ubuyingxonde kum, Nendawo
endisabela kuyo ngemini yokubandezelwa kwam.

<span id="an_59:17">59:17</span> Mandla am, ndiya kukubethela uhadi;
Ngokuba uThixo yingxonde yam, nguThixo wam onenceba.

<span id="an_60:1">60:1</span> Kumongameli; ngeyenyibiba yesingqino.
Eliligugu. EkaDavide. Eyokufundisa: ekulweni kwakhe nama-Aram phakathi
kweMilambo nama-Aram aseTsobha; wabuya uYowabhi, wawabulala amaEdom
emfuleni wetyuwa, amawaka alishumi elinamabini. Thixo, usihlambile,
wasichitha, Waqumba; ngamana wasibuyisa.

<span id="an_60:2">60:2</span> Ulinyikimisile ilizwe, ulikrazule;
Philisa iintanda zalo ngokuba lishukuma.

<span id="an_60:3">60:3</span> Ubabonisile abantu bakho into elukhuni,
Usiseze iwayini ehexisayo.

<span id="an_60:4">60:4</span> Ubanike ibhanile abakoyikayo, Ukuba
bayiphakamise ngenxa yenyaniso. (Phakamisani.)

<span id="an_60:5">60:5</span> Ukuze zihlangulwe iintanda zakho, Sindisa
ngesandla sakho sokunene, undiphendule.

<span id="an_60:6">60:6</span> UThixo uthethe engcwele: mandivuyelele,
Ndimabe uShekem, ndiyilinganisele intili yaseSukoti.

<span id="an_60:7">60:7</span> Ngowam uGiliyadi, ngowam uManase,
UEfrayim sisigcina-ntloko sam, UYuda yintonga yam yommiselo;

<span id="an_60:8">60:8</span> UMowabhi sisitya sam sokuhlambela,
Ndiyiphosa kuEdom imbadada yam; Filisti, nkqangaza wena ngam.

<span id="an_60:9">60:9</span> Ngubani na owondisa emzini wamandla?
Ngubani na owondikhaphela kwaEdom?

<span id="an_60:10">60:10</span> Asinguwe na, kwawena Thixo,
osihlambileyo? Akwaphuma, Thixo, nemikhosi yethu.

<span id="an_60:11">60:11</span> Sincede kumbandezeli wethu; Alunto
yanto usindiso lomntu.

<span id="an_60:12">60:12</span> NgoThixo siya kweyisa, Wobagqusha yena
ababandezeli bethu.

<span id="an_61:1">61:1</span> Kumongameli; eyokubethelwa ngezinto
ezineentambo. EkaDavide. Kuve, Thixo, ukuhlahlamba kwam; Wubazele
indlebe umthandazo wam.

<span id="an_61:2">61:2</span> Ndidanduluka kuwe ndisesiphelweni
sehlabathi, ekutyhafeni kwentliziyo yam; Ndikhaphele eweni
elisemalengalengeni kum.

<span id="an_61:3">61:3</span> Ngokuba ulihlathi lam, Uyinqaba ende
eliqele phambi kotshaba.

<span id="an_61:4">61:4</span> Ndiya kuphambukela ententeni yakho
ngonaphakade, Ndiya kuzimela ngesithe lamaphiko akho. (Phakamisani.)

<span id="an_61:5">61:5</span> Ngokuba wena, Thixo, uzivile
izibhambathiso zam; Ubanike ilifa abaloyikayo igama lakho.

<span id="an_61:6">61:6</span> Uya kongeza imihla emihleni yokumkani;
Iminyaka yakhe iya kuba njengezizukulwana ngezizukulwana;

<span id="an_61:7">61:7</span> Uya kuhlala ngonaphakade phambi koThixo;
Mmisele inceba nenyaniso, ukuba zimlondoloze.

<span id="an_61:8">61:8</span> Kukhona ndiya kulibethela uhadi igama
lakho ngonaphakade, Ndizizalise izibhambathiso zam imihla ngemihla.

<span id="an_62:1">62:1</span> Kumongameli. KuYedutun. Umhobe kaDavide.
Uthozamele kuThixo kwaphela umphefumlo wam; Kuvela kuye ukusindiswa
kwam.

<span id="an_62:2">62:2</span> Nguye kwaphela iliwa lam, umsindisi wam,
Ingxonde yam; andiyi kushukunyiswa kakhulu.

<span id="an_62:3">62:3</span> Kunini na nisuka indulumbane emntwini?
Kunini na nimncinitha nonke niphela, enjengodonga oluzimkayo,
enjengothango oluwayo?

<span id="an_62:4">62:4</span> Bagqibe kwelokuba bamtyhale bamsuse
ekuphakameni kwakhe kuphele; Bakholene namanga; Basikelela elowo
ngomlomo, embilinini yabo bayatshabhisa. (Phakamisani.)

<span id="an_62:5">62:5</span> Thozamela kuThixo yedwa, mphefumlo wam,
Ngokuba livela kuye ithemba lam.

<span id="an_62:6">62:6</span> Nguye kwaphela iliwa lam, umsindisi wam,
Ingxonde yam; andiyi kushukunyiswa.

<span id="an_62:7">62:7</span> KunoThixo ukusindiswa kwam nozuko lwam;
Iliwa lokunqaba kwam nehlathi lam likuThixo.

<span id="an_62:8">62:8</span> Kholosani ngaye ngamaxesha onke, nina
bantu; Phalazani intliziyo yenu phambi kwakhe. UThixo ulihlathi kuthi.
(Phakamisani.)

<span id="an_62:9">62:9</span> Bangumphunga kwaphela onyana boluntu,
ngamanga oonyana bamadoda; Esikalini bangenyuka, Bangumphunga bephelele.

<span id="an_62:10">62:10</span> Musani ukukholosa ngokudla abantu,
Ningazenzi into engeyanto ngento exhakamfuliweyo. Yakwanda imfuyo,
musani ukuyinyamekela.

<span id="an_62:11">62:11</span> Uthethe nto-nye uThixo, Ezi zinto
zimbini ndizivile: Ukuba amandla ngakaThixo,

<span id="an_62:12">62:12</span> Nenceba yeyakho, Nkosi yam; Ngokuba
uyababuyekeza, elowo ngokwezenzo zakhe.

<span id="an_63:1">63:1</span> Umhobe kaDavide: oko ebesentlango
yakwaYuda. Thixo, unguThixo wam, ndiya kukuquqela kwakusasa, Umphefumlo
wam unxanele wena; inyama yam iyakulangazelela Ezweni elingumqwebedu,
elibharhileyo, eligenamanzi.

<span id="an_63:2">63:2</span> Ndenjenjalo ukukhangela kuwe engcweleni,
Ukuba ndibone amandla akho nobuqaqawuli bakho.

<span id="an_63:3">63:3</span> Ngokuba inceba yakho ilungile ngaphezu
kobomi, Umlomo wam uya kukuncoma.

<span id="an_63:4">63:4</span> Ndiya kwenjenjalo ukukubonga lo gama
ndihleliyo, Ndiphakamise izandla zam egameni lakho.

<span id="an_63:5">63:5</span> Umphefumlo wam uhluthi umongo namanqatha;
Ngemilebe yomlomo wam omemelelayo uya kukudumisa umlomo wam,

<span id="an_63:6">63:6</span> Ndakukukhumbula emandlalweni wam,
Emilindweni yobusuku ndicamanga ngawe.

<span id="an_63:7">63:7</span> Ngokuba uluncedo kum, Ndinokumemelela
esithunzini samaphiko akho.

<span id="an_63:8">63:8</span> Umphefumlo wam uthene mbende nawe;
Isandla sakho sokunene sindibambile.

<span id="an_63:9">63:9</span> Ke bona bafuna umphefumlo wam ukuze
batshabalale, Baya kutshona kwezisezantsi iindawo zehlabathi.

<span id="an_63:10">63:10</span> Baphalazelwa emandleni ekrele; Baba
sisabelo seempungutye.

<span id="an_63:11">63:11</span> Ke yena ukumkani uya kuvuya ngoThixo;
Baya kuqhayisa abo bonke bafunga yena; Ngokuba uya kuvingcwa umlomo
wabathetha ubuxoki.

<span id="an_64:1">64:1</span> Kumongameli. Umhobe kaDavide. Live,
Thixo, izwi lam ekukhalazeni kwam; Ekunkwantyiseni kotshaba bulondoloze
ubomi bam.

<span id="an_64:2">64:2</span> Ndisithelise egquguleni labanobubi,
Ehlokondibeni labasebenzi bobutshinga;

<span id="an_64:3">64:3</span> Abalulola njengekrele ulwimi lwabo,
Abaxuna iintolo zabo, amazwi akrakra,

<span id="an_64:4">64:4</span> Bamtole ogqibeleleyo besentsithelweni;
Bamtola ngesiquphe, bangoyiki.

<span id="an_64:5">64:5</span> Bazomelezela ilizwi elibi, Bagqiba
kwelokuba bafihle izirhintyelo, Bathi, Singabonwa ngubani na?

<span id="an_64:6">64:6</span> Baceba ubugqwetha; Baligqibile icebo
abalicebileyo; Imbilini yendoda nentliziyo yayo yinzulu.

<span id="an_64:7">64:7</span> Ke uThixo uyabatola ngotolo; Amanxeba abo
abakho ngesiquphe.

<span id="an_64:8">64:8</span> Baya kukhutyekiswa, lufikele kwabona
ulwimi lwabo; Bayahlunguzela intloko bonke abababonayo.

<span id="an_64:9">64:9</span> Basuka boyike bonke abantu, Bawuxele
umsebenzi kaThixo, Basiqiqe isenzo sakhe.

<span id="an_64:10">64:10</span> Liya kuvuya ilungisa ngoYehova,
lizimele ngaye, Baqhayise bonke abantliziyo zithe tye.

<span id="an_65:1">65:1</span> Kumongameli. Umhobe kaDavide. Ingoma.
Ukuthozama kuyindumiso kuwe, Thixo, eZiyon; Sizaliswa kuwe
isibhambathiso.

<span id="an_65:2">65:2</span> Wena mphulaphuli wemithandazo, Iza kuwe
inyama yonke.

<span id="an_65:3">65:3</span> Zindoyisile nje iindawo zobugwenxa,
Ukreqo lwethu uyaluxolela wena ngocamagushelo.

<span id="an_65:4">65:4</span> Hayi, uyolo lomnyulayo, umsondeze Ukuba
ahlale ezintendelezweni zakho! Siya kuzihluthisa ngokulunga kwendlu
yakho, Kwetempile yakho engcwele.

<span id="an_65:5">65:5</span> Usiphendula ngezenzo ezoyikekayo
zobulungisa, Thixo osisindisayo; Nkoloseko yeziphelo zonke zehlabathi,
neyolwandle olukude;

<span id="an_65:6">65:6</span> Ulozinzisa iintaba ngamandla akhe,
Ebhinqe ubugorha;

<span id="an_65:7">65:7</span> Ulodambisa ukugquma kweelwandle, ukugquma
kwamaza azo, Nokuxokozela kwezizwe.

<span id="an_65:8">65:8</span> Bayayoyika imiqondiso yakho abemi
beziphelo zehlabathi. Umemelelisa ukuvela kokusa nokuhlwa.

<span id="an_65:9">65:9</span> Uwuvelele umhlaba, wawunyela, Wawutyebisa
kakhulu. Umjelo kaThixo uzele ngamanzi: Walungisa ingqolowa yabo,
ngokuba uwenjenje ukuwulungisa.

<span id="an_65:10">65:10</span> Useza ihluthe imisele yawo; Unyakamisa
imiqela yawo. Uthambisa ngeziphango; Usikelela izilimo zawo.

<span id="an_65:11">65:11</span> Uwuthwesile umnyaka wokulunga kwakho,
Imikhondo yakho itsitsa ukutyeba.

<span id="an_65:12">65:12</span> Ayatsitsa amakriwa entlango, Iinduli
zizibhinqise umgcobo.

<span id="an_65:13">65:13</span> Amadlelo anxibe imihlambi yeenkomo;
Iintili zambethe ingqolowa. Yonke into iyaduma, yonke into iyavuma.

<span id="an_66:1">66:1</span> Kumongameli. Ingoma. Umhobe. Dumani
kuThixo, nonke hlabathi,

<span id="an_66:2">66:2</span> Lubetheleni uhadi uzuko lwegama lakhe,
Mzukiseni, mdumiseni.

<span id="an_66:3">66:3</span> Yithini kuThixo, Hayi, ukoyikeka
kwemisebenzi yakho! Ngenxa yobuninzi bamandla akho ziya kuhanahanisa
kuwe iintshaba zakho.

<span id="an_66:4">66:4</span> Lonke ihlabathi liya kukunqula,
Bakubethele uhadi; Balibethele uhadi igama lakho. (Phakamisani.)

<span id="an_66:5">66:5</span> Yizani, nibone imisebenzi emikhulu
kaThixo, Engowoyikekayo ekwenzeni kwakhe koonyana babantu.

<span id="an_66:6">66:6</span> Waluguqula ulwandle lwayinto eyomileyo;
Bawuwela umlambo ngeenyawo; Apho savuya ngaye.

<span id="an_66:7">66:7</span> Ulolawula ngobugorha bakhe ngonaphakade;
Amehlo akhe ayabonisela ezintlangeni; Abaziinjubaqa mabangaziphakamisi.
(Phakamisani.)

<span id="an_66:8">66:8</span> Mbongeni, zizwe, uThixo wethu, Nivakalise
ilizwi lendumiso yakhe.

<span id="an_66:9">66:9</span> Ulomisa umphefumlo wethu ebomini,
Akalunikela unyawo lwethu ekutyibilikeni.

<span id="an_66:10">66:10</span> Ngokuba usicikidile, Thixo;
Usinyibilikisile njengokunyibilikiswa kwesilivere;

<span id="an_66:11">66:11</span> Usingenise emboniselweni; Ubeke
uxinzelelo esinqeni sethu;

<span id="an_66:12">66:12</span> Ukhwelise abantu entlokweni yethu;
Singene emlilweni nasemanzini; Waza wasikhuphela endaweni enendyebo.

<span id="an_66:13">66:13</span> Ndiya kungena endlwini yakho
ndinamadini anyukayo; Ndiya kuzizalisa kuwe izibhambathiso zam,

<span id="an_66:14">66:14</span> Eyazivulelayo imilebe yomlomo wam,
Owazithethayo umlomo wam ekubandezelweni kwam.

<span id="an_66:15">66:15</span> Ndiya kunyusela kuwe amadini anyukayo
eemvana ezityebileyo, Ndawonye nesiqhumiso seenkunzi zeegusha; Ndiya
kwenza aweenkomo ndawonye naweenkunzi zeebhokhwe. (Phakamisani.)

<span id="an_66:16">66:16</span> Yizani, nive, ndinixelele, nonke nina
bamoyikayo uThixo, Oko akwenzele umphefumlo wam.

<span id="an_66:17">66:17</span> Ndadanduluka kuye ngomlomo wam; Kwaye
ukubonga kuphantsi kolwimi lwam.

<span id="an_66:18">66:18</span> Ukuba bendisekeleze ubutshinga
ngentliziyo yam, INkosi yam ibingayi kuphulaphula.

<span id="an_66:19">66:19</span> Hayi ke, uThixo uphulaphule, Ulibazele
indlebe ilizwi lomthandazo wam.

<span id="an_66:20">66:20</span> Makabongwe uThixo, Yena ungawugxothanga
umthandazo wam, Nobubele bakhe kum.

<span id="an_67:1">67:1</span> Kumongameli; eyokubethelwa ngezinto
ezineentambo. Umhobe. Ingoma. Ngamana uThixo wasibabala, wasisikelela,
Wabukhanyisa ubuso bakhe kuthi; (Phakamisani.)

<span id="an_67:2">67:2</span> Ukuze yaziwe ehlabathini indlela yakho,
Usindiso lwakho ezintlangeni zonke.

<span id="an_67:3">67:3</span> Ngamana zabulela izizwe kuwe, Thixo,
Zabulela izizwe kuwe zonke ziphela;

<span id="an_67:4">67:4</span> Zavuya zamemelela izizwe: Ngokuba uya
kugweba phakathi kwezizwe ngokuthe tye, Uzikhaphe izizwe ehlabathini.
(Phakamisani.)

<span id="an_67:5">67:5</span> Ngamana zabulela izizwe kuwe, Thixo,
Zabulela izizwe kuwe zonke ziphela.

<span id="an_67:6">67:6</span> Umhlaba uyivelisile indyebo yawo; Uya
kusisikelela uThixo, uThixo wethu;

<span id="an_67:7">67:7</span> Uya kusisikelela uThixo, Zimoyike zonke
iziphelo zehlabathi.

<span id="an_68:1">68:1</span> Kumongameli; ekaDavide. Umhobe. Ingoma.
Makasuk’ eme uThixo, zibe ziintsali iintshaba zakhe, Basabe ebusweni
bakhe abamthiyayo.

<span id="an_68:2">68:2</span> Njengokuphetshethwa komsi, baphephethe;
Njengokunyibilika komthwebeba phambi komlilo, Mabadake ngokunjalo
abangendawo ebusweni bukaThixo.

<span id="an_68:3">68:3</span> Ke wona amalungisa makavuye, adlamke
phambi koThixo, Abe nemihlali, enemivuyo.

<span id="an_68:4">68:4</span> Vumani kuThixo, libetheleni uhadi igama
lakhe; Menzeleni umendo ophakamileyo, ulokhwela ecanda ezinkqantosini,
Ogama lakhe linguYehova; nidlamke phambi kwakhe.

<span id="an_68:5">68:5</span> Uyise weenkedama, umthetheleli
wabahlolokazi, NguThixo ekhayeni lakhe elingcwele.

<span id="an_68:6">68:6</span> UThixo nguhlalisa endlwini ababebodwa,
Ngukhuphela enywebeni ababanjiweyo; Ngabaziinjubaqa bodwa abahlala
kwelibalelelweyo.

<span id="an_68:7">68:7</span> Thixo, ekuphumeni kwakho uphambi kwabantu
bakho, Ekunyatheleni kwakho enkangala, (Phakamisani.)

<span id="an_68:8">68:8</span> Lanyikima ihlabathi, Lavuza izulu
ebusweni bukaThixo, ISinayi leya ebusweni bukaThixo, uThixo kaSirayeli.

<span id="an_68:9">68:9</span> Walitshiza ngemvula eninzi yesisa sakho,
Thixo, ilifa lakho; Lakubharha, walizimasa wena.

<span id="an_68:10">68:10</span> Wahlala khona umhlambi wakho,
Wamlungisela olusizana ngokulunga kwakho, Thixo.

<span id="an_68:11">68:11</span> INkosi iya kukhupha izwi elinamandla,
Ube mkhulu umkhosi weentokazi ezishumayela iindaba ezilungileyo.

<span id="an_68:12">68:12</span> Ookumkani bemikhosi baya kusaba
besabile; Intokazi esele ekhaya iya kuwaba amaxhoba.

<span id="an_68:13">68:13</span> Nakulala phantsi phakathi kweentlanti,
Noxelisa amaphiko evukuthu alekwe ngesilivere, Neentsiba zalo ezalekwe
ngegolide ebengezelayo.

<span id="an_68:14">68:14</span> Ekubadubadubeni kukaSomandla ookumkani
kulo, Koba mhlophe ngowekhephu eTsalimon.

<span id="an_68:15">68:15</span> Yintaba kaThixo intaba yaseBhashan,
Yintaba encopho zininzi intaba yaseBhashan.

<span id="an_68:16">68:16</span> Niyigxeleshelani na, zintaba zincopho
zininzi, Intaba ayinqweneleyo uThixo ukuba ahlale kuyo? Ewe, uYehova uya
kuhlala kuyo ngonaphakade.

<span id="an_68:17">68:17</span> Iinqwelo zokulwa zikaThixo zizigidi,
ngamawaka-waka; INkosi ikuzo; yiSinayi ebungcweleni,

<span id="an_68:18">68:18</span> Unyuke waya phezulu, uthimbe
abathinjwa, Uthabathe izipho phakathi kwabantu, Naphakathi
kwabaziinjubaqa, ukuba ahlale uYehova uThixo khona.

<span id="an_68:19">68:19</span> Mayibongwe iNkosi; Ithwala imithwalo
yethu imihla ngemihla; NguThixo umsindisi wethu. (Phakamisani.

<span id="an_68:20">68:20</span> Yena uThixo kuthi nguThixo wosindiso,
KokukaYehova, iNkosi yethu, ukukhupha ekufeni.

<span id="an_68:21">68:21</span> Kodwa uThixo uya kuyiphalusa intloko
yeentshaba zakhe, Nentloko enesihlwitha yohambayo kwizigqitho zakhe.

<span id="an_68:22">68:22</span> Yathi iNkosi, Ndiya kuzibuyisa
eBhashan, Ndiya kuzibuyisa iintshaba zakho ezinzulwini zolwandle;

<span id="an_68:23">68:23</span> Ukuze uziphaluse, unyawo lwakho
lusegazini, Nolwimi lwezinja zakho lube nesabelo salo ezintshabeni.

<span id="an_68:24">68:24</span> Bakubona ukunyathela kwakho, Thixo,
Ukunyathela koThixo wam, koKumkani wam, esebungcweleni.

<span id="an_68:25">68:25</span> Phambili ziimvumi, ngasemva ngababethi
bohadi, Emacaleni ziintombi ezibetha iingqongqo.

<span id="an_68:26">68:26</span> Emabandleni bongani uThixo, INkosi,
nina basemthonjeni wakwaSirayeli.

<span id="an_68:27">68:27</span> Balapho ooBhenjamin, inci yabo,
umphathi wabo, Abathetheli bakwaYuda, ihlokondiba labo; Abathetheli
bakwaZebhulon, abathetheli bakwaNafetali.

<span id="an_68:28">68:28</span> UThixo wakho wakuwisela umthetho wokuba
uqine; Kuqinise, Thixo, oko usenzeleyo.

<span id="an_68:29">68:29</span> Bevela etempileni yakho eyongamele
iYerusalem, Ookumkani mabeze nezithabathaba kuwe.

<span id="an_68:30">68:30</span> Khalimela amarhamncwa asengcongolweni,
Umhlambi weenkunzi eziziimbalasane, kunye namathole ezizwe, Ukuze
baziwise benezijungqe zesilivere. Wazibhangisa izizwe eziyithandayo
imfazwe.

<span id="an_68:31">68:31</span> Kovela amanono eYiputa; UKushi
wozolulela msinya izandla zakhe kuThixo.

<span id="an_68:32">68:32</span> Zikumkani zehlabathi, vumani kuThixo,
Niyibethele uhadi iNkosi; (Phakamisani.)

<span id="an_68:33">68:33</span> Ekhwela ecanda emazulwini awo amazulu
amandulo; Nanko elikhupha ilizwi lakhe, ilizwi elinamandla.

<span id="an_68:34">68:34</span> Mnikeni amandla uThixo; Buphezu
koSirayeli ubungangamsha bakhe; Asesibhakabhakeni amandla akhe.

<span id="an_68:35">68:35</span> UloThixo woyikekayo ezingcweleni zakho.
UloThixo kaSirayeli, ubanikayo amandla nokomelela abantu. Makabongwe
uThixo.

<span id="an_69:1">69:1</span> Kumongameli; ngeyeenyibiba. EkaDavide.
Ndisindise, Thixo; Ngokuba amanzi andifikele, ada eza emphefumlweni.

<span id="an_69:2">69:2</span> Nditshonile eludakeni olunzulu, akukho
kuma; Ndingene emmbithini onamanzi, umsinga uyandintywilisela.

<span id="an_69:3">69:3</span> Ndidiniwe kukudanduluka; womile umqala
wam; Aphelile amehlo am; mna ndilindele kuThixo.

<span id="an_69:4">69:4</span> Abandithiyayo ngelize baninzi ngaphezu
kweenwele zentloko yam; Baninzi abandibangisayo, abaziintshaba zam
bexoka; Into endingayiphanganga bathi mandiyibuyise.

<span id="an_69:5">69:5</span> Thixo, wena uyakwazi ukumatha kwam;
Namatyala am akanakugushwa kuwe.

<span id="an_69:6">69:6</span> Mabangadani ngam abakuthembayo, Nkosi
yam, Yehova wemikhosi; Mabangangcikivwa ngam abakufunayo, Thixo
kaSirayeli.

<span id="an_69:7">69:7</span> Ngokuba ndithwele ingcikivo ngenxa yakho;
Ihlazo libugqubuthele ubuso bam;

<span id="an_69:8">69:8</span> Ndingowasemzini kubazalwana bam;
Ndingowolunye uhlanga kubantwana bakama:

<span id="an_69:9">69:9</span> Ngokuba lindidlile ikhwele ngenxa yendlu
yakho: Iingcikivo zabakungcikivayo ziwe phezu kwam.

<span id="an_69:10">69:10</span> Mna, umphefumlo wam walila, uzila
ukudla; Oko kwaba yingcikivo kum.

<span id="an_69:11">69:11</span> Iingubo zam zaba zezirhwexayo, Ndaba
yinto yokuzekelisa kubo.

<span id="an_69:12">69:12</span> Bathetha ngam abahleli esangweni;
Ndiyingoma yamanxila.

<span id="an_69:13">69:13</span> Ke mna ndithandaza kuwe, Yehova,
ngexesha elikholekileyo: Thixo, ngobuninzi benceba yakho, Ndiphendule
ngenyaniso yosindiso lwakho.

<span id="an_69:14">69:14</span> Ndihlangule eludakeni, ndingatshoni;
Mandihlangulwe kwabandithiyayo nasemimbithini enamanzi.

<span id="an_69:15">69:15</span> Mawungandintywiliseli umsinga wamanzi;
Ingandiginyi inzulu; Iqula malingandivingceli ngomlomo walo

<span id="an_69:16">69:16</span> Ndiphendule, Yehova, ngokuba ilungile
inceba yakho, Ngangobuninzi bemfesane yakho ndibheke.

<span id="an_69:17">69:17</span> Musa ukubusithelisa ubuso bakho
kumkhonzi wakho, Ngokuba ndibandezelekile; khawuleza undiphendule.

<span id="an_69:18">69:18</span> Sondela emphefumlweni wam, uwukhulule;
Ngenxa yeentshaba zam ndikhulule.

<span id="an_69:19">69:19</span> Wena uyakwazi ukungcikivwa kwam,
nokudaniswa kwam, nokuhlazwa kwam; Baphambi kwakho bonke
abandibandezelayo.

<span id="an_69:20">69:20</span> Ingcikivo yaphula intliziyo yam,
ndaphantsa ukufa; Ndathemba ukukhuzwa, akwabakho; Nokuthuthuzelwa,
andakufumana.

<span id="an_69:21">69:21</span> Ukudla bandinika inyongo; Ekunxanweni
kwam bandiseza iviniga.

<span id="an_69:22">69:22</span> Isithebe sabo phambi kwabo masibe
ngumgibe; Sibe sisirhintyelo kwabanemasi.

<span id="an_69:23">69:23</span> Makabe mnyama amehlo abo, bangaboni,
Usigxadazelise isinqe sabo amaxesha onke.

<span id="an_69:24">69:24</span> Baphalazele ngobhavumo lwakho,
Kubafikele ukuvutha komsindo wakho.

<span id="an_69:25">69:25</span> Ingqili yabo mayibe senkangala,
Ezintenteni zabo kungahlali mntu;

<span id="an_69:26">69:26</span> Ngokuba bayamsukela obethwe nguwe,
Bancokole ngomvandedwa wobahlabileyo wena.

<span id="an_69:27">69:27</span> Yongeza ubugwenxa ebugwenxeni babo,
Bangangeni ebulungi senibakho.

<span id="an_69:28">69:28</span> Mabacinywe encwadini yobomi,
Bangabhalwa namalungisa.

<span id="an_69:29">69:29</span> Ke mna ndilusizana, ndinomvandedwa;
Usindiso lwakho, Thixo, malundise engxondeni.

<span id="an_69:30">69:30</span> Ndiya kulidumisa igama likaThixo
ngokuvuma, Ndilenze likhulu ngokubulela.

<span id="an_69:31">69:31</span> Oko kuya kukholeka kuYehova ngaphezu
kweenkunzi ezintsha, Ezineempondo neempuphu.

<span id="an_69:32">69:32</span> Bebona abalulamileyo, bovuya; Nina
bamquqelayo uThixo, intliziyo yenu mayiphile.

<span id="an_69:33">69:33</span> Ngokuba uYehova uyaweva amahlwempu,
Akabadeli ababanjiweyo bakhe.

<span id="an_69:34">69:34</span> Malimdumise izulu nomhlaba, Ulwandle
nento yonke enambuzelayo kulo.

<span id="an_69:35">69:35</span> Ngokuba uThixo uya kuyisindisa iZiyon,
ayakhe imizi yakwaYuda, Bahlale khona, bayime;

<span id="an_69:36">69:36</span> Ilidle ilifa imbewu yabakhonzi bakhe;
Bahlale kuyo abalithandayo igama lakhe.

<span id="an_70:1">70:1</span> Kumongameli; ekaDavide; eyokukhumbuza.
Thixo, khawuleza undihlangule; Yehova, khawuleza undincede.

<span id="an_70:2">70:2</span> Mabadane babe neentloni abawufunayo
umphefumlo wam; Mababuye umva bahlazeke abananze ukuba ndihlelwe bububi;

<span id="an_70:3">70:3</span> Mababuye ngenxa yomvuzo wedano labo
Abathi, Tshotsho! Tshotsho!

<span id="an_70:4">70:4</span> Mababe nemihlali bavuye ngawe bonke
abakuquqelayo; Abaluthandayo usindiso lwakho Mabahlale besithi,
Makenziwe mkhulu uThixo.

<span id="an_70:5">70:5</span> Ke mna ndilusizana, ndilihlwempu; Thixo,
khawuleza uze kum. Umncedi wam nomsindisi wam nguwe; Yehova, musa
ukulibala.

<span id="an_71:1">71:1</span> Ndizimela ngawe, Yehova, Mandingaze
ndidane naphakade:

<span id="an_71:2">71:2</span> Ngobulungisa bakho ndihlangule, ndisize;
Ndithobele indlebe yakho, undisindise.

<span id="an_71:3">71:3</span> Yiba liliwa elilikhaya kum, ndize kulo
ngamaxesha onke. Uwise umthetho wokuba ndisindiswe, Ngokuba ingxondorha
yam nemboniselo yam nguwe.

<span id="an_71:4">71:4</span> Thixo wam, ndisize esandleni songendawo,
Esandleni sogqwethayo nosisibhovubhovu.

<span id="an_71:5">71:5</span> Ngokuba ulithemba lam, Nkosi yam, Yehova,
Inkoloseko yam kwasebuncinaneni bam.

<span id="an_71:6">71:6</span> Ndixhaswe nguwe kwasesizalweni; Nguwe
owandityhobozisayo ezibilinini zikama. Indumiso yam ingawe ngamaxesha
onke.

<span id="an_71:7">71:7</span> Ndinjengesimanga kwabaninzi; Ke wena
ulihlathi lam elinqabileyo.

<span id="an_71:8">71:8</span> Umlomo wam uya kuzala yindumiso yakho,
Sisihombo sakho imini yonke.

<span id="an_71:9">71:9</span> Musa ukundilahla ngexesha lobuxhego; Musa
ukundishiya akuphela amandla am.

<span id="an_71:10">71:10</span> Ngokuba zithetha ngam iintshaba zam;
Abawulindayo umphefumlo wam bayacebisana,

<span id="an_71:11">71:11</span> Besithi, UThixo umlahlile; Msukeleni
nimbambe, ngokuba akukho mhlanguli.

<span id="an_71:12">71:12</span> Thixo, musa ukuba kude kum; Thixo wam,
khawuleza undincede.

<span id="an_71:13">71:13</span> Mabadane, bagqitywe, abawuchasayo
umphefumlo wam, Bathiwe wambu yingcikivo nehlazo abafuna ukuba ndihlelwe
bububi.

<span id="an_71:14">71:14</span> Ke mna ndiya kuhlala ndilindile,
Ndongeze endumisweni yakho yonke.

<span id="an_71:15">71:15</span> Umlomo wam uya kubalisa ngemisebenzi
yobulungisa bakho, Neyosindiso lwakho imini yonke, ngokuba ndingawazi
amanani ayo.

<span id="an_71:16">71:16</span> Ndiya kuza nemisebenzi yobugorha
beNkosi uYehova; Ndiya kukhankanya ubulungisa bakho, bakho wedwa.

<span id="an_71:17">71:17</span> Thixo, undifundisile kwasebuncinaneni
bam; Unangoku ndiyayixela imisebenzi yakho ebalulekileyo.

<span id="an_71:18">71:18</span> Thixo, musa ukundishiya kude kuye
ebuxhegweni nasezimvini; Ndide ndiyixele ingalo yakho kwisizukulwana
esitsha, Nobugorha bakho kubo bonke abaya kuza.

<span id="an_71:19">71:19</span> Thixo, ubulungisa bakho buye bafika
phezulu; Wena uzenzayo izinto ezinkulu, Thixo, ngubani na onjengawe?

<span id="an_71:20">71:20</span> Wena, usibonisileyo iimbandezelo
ezininzi ezinobubi, Uya kubuya usiphilise, Ubuye usirhole
ezinzonzobileni zamanzi ehlabathi;

<span id="an_71:21">71:21</span> Uya kubandisa ubukhulu bam, Ubuye wena
undithuthuzele.

<span id="an_71:22">71:22</span> Ndiya kuyibulela nokuyibulela kuwe
ngomrhubhe Inyaniso yakho, Thixo wam; Ndiya kukubethela uhadi, Ngcwele
kaSirayeli.

<span id="an_71:23">71:23</span> Uya kumemelela umlomo wam,
ndakukubethela uhadi, Nomphefumlo wam owukhululeyo;

<span id="an_71:24">71:24</span> Nolwimi lwam luya kuxela ubulungisa
bakho imini yonke, Ngokuba bedanile beneentloni abafuna ukuba ndihlelwe
bububi.

<span id="an_72:1">72:1</span> EkaSolomon. Thixo, mnike ukumkani
imigwebo yakho, Mnike unyana wokumkani ubulungisa bakho.

<span id="an_72:2">72:2</span> Makagwebe ebantwini bakho ngobulungisa,
Nakwabaziintsizana zakho ngokwesiko.

<span id="an_72:3">72:3</span> Iintaba mazibathwalele uxolo abantu,
Kwaneenduli zibathwalele ebulungiseni.

<span id="an_72:4">72:4</span> Makagwebe ityala labaziintsizana
ebantwini, Asindise oonyana bamahlwempu, Abatyumze abacudisi.

<span id="an_72:5">72:5</span> Mabakoyike, ukuhlala elihleliyo ilanga
Kwanenyanga, izizukulwana ngezizukulwana.

<span id="an_72:6">72:6</span> Makehle njengemvula ehla phezu kotyani
obusikwayo, Njengeziphango, njengemvula emathontsi makhulu, emhlabeni.

<span id="an_72:7">72:7</span> Malityatyambe ngemihla yakhe ilungisa,
Nobuninzi boxolo, ide ingabi sabakho inyanga.

<span id="an_72:8">72:8</span> Makaphathe ubukhosi ethabathela elwandle
ase elwandle, Ethabathela kuwo uMlambo ase eziphelweni zehlabathi.

<span id="an_72:9">72:9</span> Baya kuguqa phambi kwakhe abemi
bomqwebedu, Zikhothe uthuli iintshaba zakhe.

<span id="an_72:10">72:10</span> Ookumkani baseTarshishe nabeziqithi
baya kunika iminikelo; Ookumkani bakwaShebha nabakwaSebha baya kusondeza
isithabathaba;

<span id="an_72:11">72:11</span> Baqubude kuye bonke ookumkani,
Zimkhonze sonke iintlanga.

<span id="an_72:12">72:12</span> Ngokuba uya kulihlangula ihlwempu
elizibikayo, Nabaziintsizana abangenaluncedo;

<span id="an_72:13">72:13</span> Abenzele inceba abasweleyo
nabangamahlwempu; Asindise imiphefumlo yamahlwempu;

<span id="an_72:14">72:14</span> Akhulule imiphefumlo yawo
ekuxinezelweni nasekugonyamelweni; Linqabile emehlweni akhe igazi lawo.

<span id="an_72:15">72:15</span> Uya kuphila anikwe igolide yakwaShebha,
Bahlale bemthandazela, Bamsikelele imini yonke.

<span id="an_72:16">72:16</span> Makubekho intabalala yengqolowa ezweni,
ise encotsheni yeentaba; Ukuqhama kwayo makurhashaze njengeLebhanon;
Mabatyatyambe emizini yabo njengemifuno yomhlaba.

<span id="an_72:17">72:17</span> Malibe ngunaphakade igama lakhe;
Malivelise amagatya igama lakhe phambi kwelanga, Bazisikelele ngaye;
Mazithi zonke iintlanga ungonoyolo.

<span id="an_72:18">72:18</span> Makabongwe uYehova uThixo, uThixo
kaSirayeli. Ulomenzi wemisebenzi ebalulekileyo yena yedwa.

<span id="an_72:19">72:19</span> Malisikelelwe igama lakhe elizukileyo
ngonaphakade, Lizale lonke ihlabathi luzuko lwakhe. Amen, amen.

<span id="an_72:20">72:20</span> Iphelile imithandazo kaDavide unyana
kaYese.

<span id="an_73:1">73:1</span> Umhobe ka-Asafu. Ulungile kwaphela uThixo
kuSirayeli, Kwabantliziyo zinyulu.

<span id="an_73:2">73:2</span> Ke mna, beziphantse ukumka iinyawo zam;
Gcwizi ukutyibilika ukunyathela kwam;

<span id="an_73:3">73:3</span> Ngokuba bendibamonela abaqhayisayo,
Ndakukubona ukuphumelela kwabangendawo.

<span id="an_73:4">73:4</span> Ngokuba abanazintlungu ekufeni kwabo;
Baphilile, batyebile umzimba wabo;

<span id="an_73:5">73:5</span> Ebubini babantu abakho bona; Abakhathazwa
njengabanye abantu.

<span id="an_73:6">73:6</span> Ngako oko intamo yabo inxitywe ikratshi;
Ukugonyamela kubathe wambu ngokwengubo.

<span id="an_73:7">73:7</span> Amehlo abo avelile kukutyeba; Amabhongo
eentliziyo zabo aphumela phandle.

<span id="an_73:8">73:8</span> Bahlalela ngentlamba, bathetha
ngokubandezela, benobubi; Bathetha iindumbisa zamazwi.

<span id="an_73:9">73:9</span> Bawubeka ezulwini umlomo wabo, Ulwimi
lwabo luhamba emhlabeni wonke.

<span id="an_73:10">73:10</span> Ngako oko abantu babo babuyela apha;
Bafinca amanzi amaninzi.

<span id="an_73:11">73:11</span> Bathi, Unokuthini na ukwazi uThixo?
Kukho ukwazi na kOsenyangweni?

<span id="an_73:12">73:12</span> Yabona abangendawo abaya
Banokuchulumacha ngonaphakade, bandile ngokutyeba.

<span id="an_73:13">73:13</span> Sifumane sayiqaqambisa intliziyo yethu
kanti, Sazihlamba izandla zethu ngokuba msulwa;

<span id="an_73:14">73:14</span> Ndakhathazeka imini yonke, Ukohlwaywa
kwethu kwaba kokwemiso yonke.

<span id="an_73:15">73:15</span> Ukuba bendithe, Ndiya kwenjenjalo
ukuthetha, Yabona, ngendinginizile kwisizukulwana soonyana bakho.

<span id="an_73:16">73:16</span> Ndathi ke ndakucinga ukuba ndikwazi
oko, Kwayinkohla emehlweni am;

<span id="an_73:17">73:17</span> Ndada ndaya kungena ezingcweleni
zikaThixo, Ndakugqala ke ukuphela kwabo.

<span id="an_73:18">73:18</span> Inene, ubamise ezindaweni ezibuthelezi,
Wabawisa baba yintshabalala.

<span id="an_73:19">73:19</span> Hayi, ukuphanziswa kwabo ngephanyazo;
Baphelile, bagqityiwe kukukhwankqa.

<span id="an_73:20">73:20</span> Njengephupha ekuqabukeni komntu,
Ekuvukeni kwakho, Nkosi, wowudela umfanekiso wabo.

<span id="an_73:21">73:21</span> Ukuba ndithe ndabindeka intliziyo,
Ndahlabeka ezintsweni,

<span id="an_73:22">73:22</span> Ndoba ke ndisisityhakala,
ndingenakwazi; Ndoba ke ndisisilo kuwe.

<span id="an_73:23">73:23</span> Mna ke ndihlala ndinawe; Undibambile
ngesandla sam sokunene;

<span id="an_73:24">73:24</span> Uya kundikhapha ngecebo lakho.
Undithabathe emveni koku, ndibe nozuko.

<span id="an_73:25">73:25</span> Ndinabani na emazulwini? Ukuba wena
ungowam, andilinanze nganto ihlabathi.

<span id="an_73:26">73:26</span> Ingaphela inyama yam nentliziyo yam:
Iliwa lentliziyo yam, nesabelo sam, nguThixo ngonaphakade.

<span id="an_73:27">73:27</span> Ngokuba, yabona, abanyawukileyo kuwe
baya kudaka; Uyababhangisa bonke abahenyuzayo, bemke kuwe.

<span id="an_73:28">73:28</span> Mna ke, ukusondela kuThixo kulungile
kum, Ndiyenza ihlathi lam iNkosi uYehova, Ukuze ndiyibalise yonke
imisebenzi yakhe.

<span id="an_74:1">74:1</span> Eyokuqiqa; eka-Asafu. Yini na Thixo,
ukuba uhlale usihlambile, Uqhume umsindo wakho kwizimvu zedlelo lakho?

<span id="an_74:2">74:2</span> Likhumbule ibandla lakho olithengileyo
kwakudala, Olikhululeyo, laba sisizwe selifa lakho; Intaba yaseZiyon,
ohleli kuyo.

<span id="an_74:3">74:3</span> Phakamisa ukunyathela kwakho, ukuya
kumanxuwa ahlala ehleli: Utshaba luvive into yonke engcweleni.

<span id="an_74:4">74:4</span> Babharhula ababandezeli bakho endaweni
yokuhlangana phakathi; Bamisa eyabo imiqondiso, yaba yiyo eyimiqondiso.

<span id="an_74:5">74:5</span> Kwanga kungenelwe Intshinyela yemithi
ngezixengxe.

<span id="an_74:6">74:6</span> Kungoku, uqoqo lwayo lonke Balucanda
ngamazembe neengxobonga.

<span id="an_74:7">74:7</span> Bayifaka umlilo ingcwele yakho;
Bawuhlambela ngokuwuwisela emhlabeni umnquba wegama lakho.

<span id="an_74:8">74:8</span> Bathi ezintliziyweni zabo, Siya
kubanyanzelela phantsi kuphele; Bazitshisile zonke iindawo zikaThixo
zokuhlangana ezweni apha.

<span id="an_74:9">74:9</span> Imiqondiso yethu asiyiboni, Akusekho
mprofeti; Kuthi akukho waziyo ukuba koda kuse phi na kunjalo.

<span id="an_74:10">74:10</span> Kunini na, Thixo, umbandezeli
engcikiva? Utshaba luhleli luligiba igama lakho?

<span id="an_74:11">74:11</span> Usifinyezeleni na isandla sakho,
nesokunene sakho? Sirhole esifubeni sakho, ulugqibe.

<span id="an_74:12">74:12</span> Ke uThixo nguKumkani wam kwakumandulo,
Ulosebenza usindiso phakathi kwehlabathi lonke.

<span id="an_74:13">74:13</span> Nguwe owahlula ulwandle ngamandla akho,
Owaphula iintloko zeengwenya emanzini.

<span id="an_74:14">74:14</span> Nguwe owaxhaxha iintloko zeleviyatan,
Wazinika zakukudla kubantu, kubemi bomqwebedu.

<span id="an_74:15">74:15</span> Nguwe owagqobhoza yayimithombo,
yayimilanjana; Nguwe owomisa imilambo engomiyo.

<span id="an_74:16">74:16</span> Yeyakho imini, bobakho nobusuku; Nguwe
owalungisa ukukhanya nelanga.

<span id="an_74:17">74:17</span> Nguwe owamisa yonke imida yehlabathi;
Ihlobo, nobusika, nguwe owazibumbayo ezo zinto.

<span id="an_74:18">74:18</span> Khumbula oku; utshaba lungcikiva
uYehova, Abantu abanobudenge baligibile igama lakho.

<span id="an_74:19">74:19</span> Musa ukuwunikela erhamncweni umphefumlo
wehobe lakho; Ungahlali uwulibele umhlambi wakho oziintsizana.

<span id="an_74:20">74:20</span> Bheka emnqophisweni, Ngokuba iindawo
ezimnyama zelizwe zizele zizindlu zogonyamelo.

<span id="an_74:21">74:21</span> Makangabuyi otyumkileyo ehlazisiwe;
Makalidumise igama lakho olusizana nolihlwempu.

<span id="an_74:22">74:22</span> Khawusuk’ ume, Thixo, ubambane
nababambene nawe; Khumbula ukukungcikiva kwesidenge yonke imini.

<span id="an_74:23">74:23</span> Musa ukulilibala izwi lababandezeli
bakho, Ukungxola kwabasukela phezulu kuwe, okuhlala kunyuka.

<span id="an_75:1">75:1</span> Kumongameli; ngethi, Ungonakalisi. Umhobe
ka-Asafu. Ingoma. Siyabulela kuwe, Thixo, siyabulela; Lisondele igama
lakho; Babalisa imisebenzi yakho ebalulekileyo.

<span id="an_75:2">75:2</span> Ngokuba uthi, Ndiya kwenza ngexesha
elimisiweyo, Mna ndiya kugweba ngokuthe tye.

<span id="an_75:3">75:3</span> Liyetha amandla ihlabathi, nabemi balo;
Ke mna, ndizizinzisile iintsika zalo. (Phakamisani.)

<span id="an_75:4">75:4</span> Ndithi kubaqhayisi, Musani ukuqhayisa;
Nakwabangendawo, Musani ukuphakamisa uphondo;

<span id="an_75:5">75:5</span> Musani ukuluphakamisela phezulu uphondo
lwenu, Ningathethi ngokusa, nolule intamo.

<span id="an_75:6">75:6</span> Ngokuba ugwebo aluveli empumalanga
nasentshonalanga, Nasentlango yeentaba.

<span id="an_75:7">75:7</span> Hayi, nguThixo ogwebayo; Uyamthoba lo,
amphakamise lowa.

<span id="an_75:8">75:8</span> Ngokuba indebe isesandleni sikaYehova,
Iphuphuma igwebu lewayini, izele yephithikeziweyo. Uthulula kuyo; ewe,
iintlenga zayo Ziya kuselwa zifincwe ngabangendawo bonke behlabathi.

<span id="an_75:9">75:9</span> Ke mna ndiya kushumayela ngonaphakade,
Ndiya kuvuma kuThixo kaYakobi;

<span id="an_75:10">75:10</span> Zonke iimpondo zabangendawo ndiya
kuzixakaxa, Iimpondo zelungisa ziya kuphakanyiswa.

<span id="an_76:1">76:1</span> Kumongameli; eyokubethelwa ngezinto
ezineentambo. Umhobe ka-Asafu. Ingoma. Waziwa kwaYuda uThixo, Likhulu
kwaSirayeli igama lakhe.

<span id="an_76:2">76:2</span> Umnquba wakhe waba seSalem, Nekhaya lakhe
eZiyon.

<span id="an_76:3">76:3</span> Wayaphula apho imibane yesaphetha,
Ingweletshetshe, nekrele, nezixhobo zemfazwe. (Phakamisani.)

<span id="an_76:4">76:4</span> Ukhanyile, uyingangamsha ngaphezu
kweentaba zokuqwenga.

<span id="an_76:5">76:5</span> Babhunyulwe abantliziyo iyimbalasane,
Balala umlala kanye, Akazifumana izandla zawo onke amakroti.

<span id="an_76:6">76:6</span> Ekukhalimeni kwakho, Thixo kaYakobi,
Kwasindwa bubuthongo iinqwelo zokulwa namahashe.

<span id="an_76:7">76:7</span> Unguwena wena woyikekayo; Ngubani na
onokuma phambi kwakho, wakuba nomsindo?

<span id="an_76:8">76:8</span> Emazulwini usivakalisile isigwebo; Loyika
ihlabathi, lazola,

<span id="an_76:9">76:9</span> Ekusukeni kukaThixo ukuba agwebe,
Abasindise bonke abalulamileyo behlabathi. (Phakamisani.)

<span id="an_76:10">76:10</span> Ngokuba ubushushu bomntu buya kuba
ngumbulelo kuwe; Uya kuwabhinqa amasalela obushushu.

<span id="an_76:11">76:11</span> Bhambathisani, nisizalise
isibhambathiso kuYehova uThixo wenu; Bonke abamngqongileyo mabeze
nezithabathaba kofanele kukoyikwa.

<span id="an_76:12">76:12</span> Uya kunqumla ukufutha kweenganga,
Uyoyikeka kookumkani behlabathi.

<span id="an_77:1">77:1</span> Kumongameli. KuYedutun. Eka-Asafu.
Umhobe. Izwi lam lisingisa kuThixo, ndikhala; Izwi lam lisingisa
kuThixo, ukuba andibekele indlebe.

<span id="an_77:2">77:2</span> Ngemini yokubandezelwa kwam ndiquqela
eNkosini yam; Isandla sam solukile ebusuku, asaqoba; Awavuma
ukuthuthuzeleka umphefumlo wam.

<span id="an_77:3">77:3</span> Ndikhumbula uThixo, ndincwine;
Ndithelekelele, utyhafe umoya wam. (Phakamisani.)

<span id="an_77:4">77:4</span> Uzibambile iinkophe zamehlo am,
Ndikhandiwe, andaba nakuthetha.

<span id="an_77:5">77:5</span> Ndicinga ngemihla yamandulo, Iminyaka
yasephakadeni;

<span id="an_77:6">77:6</span> Ndiya kukhumbula ebusuku ukubetha kwam
uhadi; Ndithetha nentliziyo yam, uphengulula umoya wam.

<span id="an_77:7">77:7</span> Ndithi, Iya kundihlamba ngonaphakade na
iNkosi yam, Ingabi saphinda iphathe ngetarhu na?

<span id="an_77:8">77:8</span> Iphele yaphela na inceba yayo? Sigqibele
na isithembiso sayo kwisizukulwana ngesizukulwana?

<span id="an_77:9">77:9</span> UThixo ukulibele na ukubabala?
Uyivingcele ngomsindo kusini na imfesane yakhe? (Phakamisani.)

<span id="an_77:10">77:10</span> Ndide ndithi ke, Sisifo sam esi;
Yiminyaka yesandla sokunene sOsenyangweni.

<span id="an_77:11">77:11</span> Ndikhankanya izenzo ezincamisayo
zikaYehova; Ngokuba ndikhumbula imisebenzi yakho ebalulekileyo
yamandulo.

<span id="an_77:12">77:12</span> Ndicamanga ngako konke ukusebenza
kwakho, Ndithelekelele ngezenzo zakho zonke ezincamisayo.

<span id="an_77:13">77:13</span> Thixo, isebungcweleni indlela yakho;
Ngubani na onguthixo omkhulu njengoThixo wethu?

<span id="an_77:14">77:14</span> UnguloThixo, wenza ngokubalulekileyo;
Wawazisa amandla akho ezizweni,

<span id="an_77:15">77:15</span> Wabakhulula ngengalo abantu bakho,
Oonyana bakaYakobi noYosefu. (Phakamisani.)

<span id="an_77:16">77:16</span> Akubona amanzi, Thixo, Akubona amanzi,
azibhija-bhija, Ewe, agungqa amanzi enzonzobila;

<span id="an_77:17">77:17</span> Amafu engqingqwa aphalaza amanzi,
Isibhakabhaka savakalisa isandi; Ewe, iintolo zakho zahamba-hamba.

<span id="an_77:18">77:18</span> Izwi lendudumo yakho laba
sesaqhwithini, Imibane yalikhanyisa elimiweyo, Lagungqa lanyikima
ihlabathi.

<span id="an_77:19">77:19</span> Yaba selwandle indlela yakho, Nomendo
wakho waba semanzini amaninzi; Awaziwa umkhondo wakho.

<span id="an_77:20">77:20</span> Wabakhokela njengezimvu abantu bakho,
Ngesandla sooMoses noAron.

<span id="an_78:1">78:1</span> Eyokuqiqa ka-Asafu. Wubekeleni indlebe
umyalelo wam, bantu bakowethu, Wathobeleni indlebe amazwi omlomo wam.

<span id="an_78:2">78:2</span> Ndiya kuwuvula umlomo wam ngomzekeliso;
Ndiya kumpompozisa iintsonkotha zamandulo;

<span id="an_78:3">78:3</span> Esakuvayo sakwazi, Abasibaliselayo
oobawo.

<span id="an_78:4">78:4</span> Asiyi kukugusha koonyana babo; Sobalisela
isizukulwana esizayo iindumiso zikaYehova, Namandla akhe, nemisebenzi
yakhe ebalulekileyo awayenzayo.

<span id="an_78:5">78:5</span> Wamisa isingqiniso kwaYakobi, Wabeka
umyalelo kwaSirayeli, Awawumisela oobawo, Ukuba bawazise oonyana babo;

<span id="an_78:6">78:6</span> Ukuze siwazi isizukulwana esizayo,
oonyana abaza kuzalwa, Basuke babalisele ababo oonyana;

<span id="an_78:7">78:7</span> Bayame ngoThixo, Bangazilibali izenzo
ezincamisayo zikaThixo, Bayilondoloze imithetho yakhe:

<span id="an_78:8">78:8</span> Bangabi njengooyise, Isizukulwana
esiyinjubaqa, esineenkani, Isizukulwana esingayilungisanga intliziyo
yaso, Esimoya unganyanisanga kuThixo.

<span id="an_78:9">78:9</span> Oonyana bakaEfrayim, bexhobile,
beziintoli ezinezaphetha, Bajika ngemini yemfazwe.

<span id="an_78:10">78:10</span> Abawugcinanga umnqophiso kaThixo,
Abavumanga ukuhamba ngomyalelo wakhe;

<span id="an_78:11">78:11</span> Bazilibala izenzo zakhe ezincamisayo,
Nezibalulekileyo zakhe awababonisayo.

<span id="an_78:12">78:12</span> Phambi kooyise wenza ngokubalulekileyo
Ezweni lamaYiputa, emhlabeni waseTsohan.

<span id="an_78:13">78:13</span> Waludabula ulwandle, wabaweza, Wawamisa
amanzi njengemfumba.

<span id="an_78:14">78:14</span> Wabakhapha ngelifu emini, Ngokukhanya
komlilo ubusuku bonke,

<span id="an_78:15">78:15</span> Walicanda iliwa entlango, Wabaseza
amanzi anzongonzongo kakhulu;

<span id="an_78:16">78:16</span> Wavelisa imiqukuqela yamanzi
engxondorheni, Wahlisa amanzi njengemilambo.

<span id="an_78:17">78:17</span> Baqokela noko ukona kuye, Nokumphikisa
Osenyangweni emqwebedwini.

<span id="an_78:18">78:18</span> Bamlinga uThixo ngentliziyo yabo,
Ngokuwubizela umphefumlo wabo ukudla.

<span id="an_78:19">78:19</span> Bathetha ngoThixo, bathi, Unako na
uThixo ukulungisa isithebe entlango?

<span id="an_78:20">78:20</span> Yabona, walibetha iliwa, abaleka
amanzi, Yakhukula nemilanjana; Woba nako na nokubanika ukutya,
Nokubalungiselela inyama abantu bakhe?

<span id="an_78:21">78:21</span> Weva ke uThixo, waphuphuma umsindo
wakhe, Watsha umlilo kwaYakobi, Kwenyuka kwaya umsindo kwaSirayeli;

<span id="an_78:22">78:22</span> Ngokuba bengakholwanga kuThixo,
Bengakholosanga ngosindiso lwakhe.

<span id="an_78:23">78:23</span> Waziwisela ke umthetho iingqimba zamafu
ngaphezulu, Wazivula iingcango zezulu;

<span id="an_78:24">78:24</span> Wabanisela ngemana ukuze badle,
Wabanika ingqolowa yasezulwini.

<span id="an_78:25">78:25</span> Umntu wadla isonka sOnamandla;
Wabathumela umphako bada badikwa.

<span id="an_78:26">78:26</span> Wandulula umoya wasempumalanga
ezulwini, Wawuqhuba ngamandla akhe umoya wasezantsi;

<span id="an_78:27">78:27</span> Wabanisela inyama njengothuli, Neentaka
ezinamaphiko njengentlabathi yolwandle;

<span id="an_78:28">78:28</span> Yawa phakathi kweminquba yabo, Ngeenxa
zonke emakhayeni abo.

<span id="an_78:29">78:29</span> Badla, bahlutha kakhulu, Wabazisela ke
inkanuko yabo.

<span id="an_78:30">78:30</span> Bengekashenxi enkanukweni yabo, Kusekho
ukudla kwabo emlonyeni wabo:

<span id="an_78:31">78:31</span> Kwenyuka umsindo kaThixo waya kubo,
Wabulala phakathi kwabatyebileyo babo, Wawawisa amadodana akwaSirayeli.

<span id="an_78:32">78:32</span> Kuyo yonke loo nto bahambisa ngokona,
Abakholwa yimisebenzi yakhe ebalulekileyo.

<span id="an_78:33">78:33</span> Wayiphelisa ke imihla yabo
njengomphunga, Neminyaka yabo ngokukhwankqisa.

<span id="an_78:34">78:34</span> Xa wathi wababulala, bamquqela; Babuya
bamquqela uThixo ngenyameko,

<span id="an_78:35">78:35</span> Bakhumbula ukuba uThixo uliliwa labo,
UThixo Osenyangweni ungumkhululi wabo.

<span id="an_78:36">78:36</span> Ke bamthomalalisa ngomlomo wabo,
Bamxokisa ngolwimi lwabo;

<span id="an_78:37">78:37</span> Intliziyo yabo ayaqina kuye,
Abanyaniseka emnqophisweni wakhe.

<span id="an_78:38">78:38</span> Ke yena unemfesane, Uxolela ubugwenxa
ngocamagushelo, akonakalisi; Wawubuyisa futhi umsindo wakhe, Akabuxhoxha
bonke ubushushu bakhe.

<span id="an_78:39">78:39</span> Wakhumbula ukuba bayinyama, Bangumoya
omkayo, ongabuyiyo.

<span id="an_78:40">78:40</span> Kukangaphi bemphikisa entlango, Bemenza
buhlungu enkangala!

<span id="an_78:41">78:41</span> Babuya bamlinga uThixo, Bamenzakalisa
oyiNgcwele wakwaSirayeli.

<span id="an_78:42">78:42</span> Abasikhumbula isandla sakhe, Imini
awabakhulula ngayo embandezelweni;

<span id="an_78:43">78:43</span> Awamisa ngayo imiqondiso yakhe eYiputa,
Nezimanga zakhe emhlabeni waseTsohan.

<span id="an_78:44">78:44</span> Wayiguqula imijelo yabo, yaba ligazi,
Ababa nakuyisela imiqukuqela yabo yamanzi.

<span id="an_78:45">78:45</span> Wathumela kubo iingcongconi, zabadla;
Namasele, abatshabalalisa.

<span id="an_78:46">78:46</span> Izilimo zabo wazinika iinkumbi
ezinqunquthayo, Ukuxelenga kwabo wakunika iinkumbi ezandayo.

<span id="an_78:47">78:47</span> Wawubulala ngesichotho umdiliya wabo,
Nemithombe yabo ngomkhenkce.

<span id="an_78:48">78:48</span> Wayinikela kwisichotho imfuyo yabo,
Nemihlambi yabo ngemibane.

<span id="an_78:49">78:49</span> Wathumela kubo ukuvutha komsindo wakhe,
Ukuphuphuma kwawo, nokubhavuma, nembandezelo, Ibutho lezithunywa zobubi.

<span id="an_78:50">78:50</span> Wawulungelelanisela umendo umsindo
wakhe, Akawunqanda ekufeni umphefumlo wabo, Wabunikela ubomi babo
kwindyikitya yokufa.

<span id="an_78:51">78:51</span> Wababulala bonke abamazibulo eYiputa,
Iintlahlela zamandla obudoda ezintenteni zakwaHam.

<span id="an_78:52">78:52</span> Abantu bakhe wabafudusa njengezimvu,
Wabaqhuba njengomhlambi entlango;

<span id="an_78:53">78:53</span> Wabakhapha bekholosile, bengankwantyi;
Ke zona iintshaba zabo lwazigubungela ulwandle

<span id="an_78:54">78:54</span> Wabazisa emdeni wakhe ongcwele, Kule
ntaba sayizuzayo isandla sakhe sokunene.

<span id="an_78:55">78:55</span> Wagxotha iintlanga ebusweni babo,
Wazenzela amaqashiso zalilifa elicandiweyo; Izizwe zakwaSirayeli
wazihlalisa ezintenteni zazo.

<span id="an_78:56">78:56</span> Kodwa bamlinga, bamphikisa uThixo
Osenyangweni, Abazigcina izingqiniso zakhe,

<span id="an_78:57">78:57</span> Babuya unuva, banginiza njengooyise.
Bajika njengesaphetha esikhohlisayo.

<span id="an_78:58">78:58</span> Bamqumbisa ngeziganga zabo,
Bamkhweletisa ngemifanekiso yabo eqingqiweyo.

<span id="an_78:59">78:59</span> Weva uThixo, waphuphuma umsindo,
Wawacekisa kakhulu amaSirayeli;

<span id="an_78:60">78:60</span> Wawulahla umnquba waseShilo, Intente
abeyimise esintwini;

<span id="an_78:61">78:61</span> Wawanikela ekuthinjweni amandla akhe,
Isihombo sakhe esandleni sombandezeli.

<span id="an_78:62">78:62</span> Wabanikela abantu bakhe kwikrele,
Umsindo wakhe waphuphumela ilifa lakhe.

<span id="an_78:63">78:63</span> Amadodana abo adliwa ngumlilo, Iintombi
zabo azagcotyelwa.

<span id="an_78:64">78:64</span> Ababingeleli babo bawa likrele,
Abahlolokazi babo abalila.

<span id="an_78:65">78:65</span> Yaza yavuka njengobelele iNkosi,
Njengegorha elimemeleliswa yiwayini.

<span id="an_78:66">78:66</span> Yababetha ngasemva ababandezeli bayo,
Yabenza ingcikivo engunaphakade.

<span id="an_78:67">78:67</span> Yayicekisa intente yakwaYosefu,
Ayasinyula isizwe sakwaEfrayim.

<span id="an_78:68">78:68</span> Yanyula isizwe sakwaYuda, Intaba
yaseZiyon eyayithandayo.

<span id="an_78:69">78:69</span> Yayakha njengokuphakama kwezulu
ingcwele yakhe, Njengomhlaba lo awusekileyo ngonaphakade.

<span id="an_78:70">78:70</span> Yanyula uDavide umkhonzi wayo,
Yamthabatha ezibayeni zezimvu;

<span id="an_78:71">78:71</span> Yamthabatha elandela izimvu ezanyisayo,
Yamzisa ukuba aluse kwaYakobi abantu bayo, KwaSirayeli ilifa layo.

<span id="an_78:72">78:72</span> Wabalusa ke ngengqibelelo yentliziyo
yakhe, Wabakhapha ngokwazi kwezandla zakhe.

<span id="an_79:1">79:1</span> Umhobe ka-Asafu. Thixo, iintlanga zingene
elifeni lakho, Ziyenze inqambi itempile yakho engcwele; Ziyenze
yayimiwewe iYerusalem.

<span id="an_79:2">79:2</span> Izidumbu zabakhonzi bakho zizinike
iintaka zezulu ukuba zizidle, Nenyama yabakho benceba ziyinike
amarhamncwa elizwe.

<span id="an_79:3">79:3</span> Ziliphalazile igazi labo njengamanzi
ngeenxa zonke eYerusalem; Akwabakho mngcwabi.

<span id="an_79:4">79:4</span> Senziwe ingcikivo kubamelwane bethu,
Isigculelo nesicukucezo kwabasingqongileyo.

<span id="an_79:5">79:5</span> Kunini na, Yehova, uhleli uqumbile? Liya
kuvutha njengomlilo na ikhwele lakho?

<span id="an_79:6">79:6</span> Phalaza ubushushu bakho ezintlangeni
ezingakwaziyo, Ezikumkanini ezingalinquliyo igama lakho.

<span id="an_79:7">79:7</span> Ngokuba zimdlile uYakobi, Zalenza inxuwa
ikhaya lakhe.

<span id="an_79:8">79:8</span> Musa ukubukhumbula kuthi ubugwenxa
bamanyange ethu, Mayingxame isikhawulele imfesane yakho: Ngokuba siswele
kakhulu.

<span id="an_79:9">79:9</span> Sincede, Thixo ongumsindisi wethu, ngenxa
yozuko lwegama lakho, Usihlangule, uzixolele ngocamagushelo izono zethu
ngenxa yegama lakho.

<span id="an_79:10">79:10</span> Yini na ukuba iintlanga zithi kuthi,
Uphi na uThixo wabo? Makwazeke ezintlangeni, emehlweni ethu,
Ukuphindezelwa kwegazi labakhonzi bakho eliphalaziweyo.

<span id="an_79:11">79:11</span> Makuze phambi kwakho ukugcuma
kwamakhonkxwa; Ngokobukhulu bengalo yakho basalise oonyana bokufa.

<span id="an_79:12">79:12</span> Yibuyisele kubamelwane bethu kasixhenxe
esondweni lengubo yabo Ingcikivo yabo, abakungcikive ngayo, Nkosi.

<span id="an_79:13">79:13</span> Ke thina bantu bakho, zimvu zaluswa
nguwe, Siya kubulela kuwe ngonaphakade, Sibalise ngendumiso yakho
kwizizukulwana ngezizukulwana.

<span id="an_80:1">80:1</span> Kumongameli; ngeyeenyibiba ezingqinisayo.
Ka-Asafu. Umhobe. Ulomalusi kaSirayeli, beka indlebe! Uloqhuba uYosefu
njengezimvu, Ulohlala ezikerubhini, bengezela!

<span id="an_80:2">80:2</span> Phambi koEfrayim noBhenjamin noManase,
Vusa ubugorha bakho, Uze kusisindisa.

<span id="an_80:3">80:3</span> Thixo, sibuyise, Ukhanyise ubuso bakho,
sisindiswe.

<span id="an_80:4">80:4</span> Yehova, Thixo wemikhosi, Kunini na uqhuma
umsindo wakho ekuthandazeni kwabantu bakho?

<span id="an_80:5">80:5</span> Ubadlisa isonka seenyembezi, Wabaseza
iinyembezi ngemilinganiso.

<span id="an_80:6">80:6</span> Usenze into abaxabana ngayo abamelwane
bethu; Iintshaba zethu ziyasigculela.

<span id="an_80:7">80:7</span> Thixo wemikhosi, sibuyise, Ukhanyise
ubuso bakho, sisindiswe.

<span id="an_80:8">80:8</span> Wanyothula umdiliya eYiputa, Wagxotha
iintlanga, wawutyala;

<span id="an_80:9">80:9</span> Wahlahla phambi kwawo, Wendelisa
iingcambu, wazalisa ilizwe.

<span id="an_80:10">80:10</span> Zagutyungelwa iintaba ngumthunzi wawo,
Nemisedare kaThixo ngamasebe awo.

<span id="an_80:11">80:11</span> Wasa amasebe awo elwandle, Namagatya
awo kuwo uMlambo.

<span id="an_80:12">80:12</span> Uzityhobozeleni na iintango zawo, Ukuze
bawukhe bonke abadlula ngendlela?

<span id="an_80:13">80:13</span> Ingulube yasehlathini iyawubhuqa, Nento
edakasa endle iyawudla.

<span id="an_80:14">80:14</span> Thixo wemikhosi, khawubuye, Uqondele
usemazulwini, ubone, Uwuvelele lo mdiliya.

<span id="an_80:15">80:15</span> Yikhusele into esiyityeleyo isandla
sakho sokunene, Unyana lo uzizimaseleyo ngokwakho.

<span id="an_80:16">80:16</span> Utshisiwe ngumlilo, uhlahliwe; Bayadaka
ngokusongela kobuso bakho.

<span id="an_80:17">80:17</span> Isandla sakho masibe phezu komfo
wesandla sakho sokunene, Phezu koonyana babantu, ozizimaseleyo
ngokwakho.

<span id="an_80:18">80:18</span> Asiyi kumka kuwe; Siphilise, silinqule
igama lakho.

<span id="an_80:19">80:19</span> Yehova, Thixo wemikhosi, sibuyise,
Ukhanyise ubuso bakho, sisindiswe.

<span id="an_81:1">81:1</span> Kumongameli; ngolwaseGati. Ka-Asafu.
Memelelani kuThixo, igwiba lethu, Dumani kuThixo kaYakobi.

<span id="an_81:2">81:2</span> Hlabani ingoma, nibethe ingqongqo, Uhadi
olumnandi, kunye nomrhubhe.

<span id="an_81:3">81:3</span> Vuthelani isigodlo ukuthwasa kwenyanga,
Nokuhlangana kwenyanga, ngemini yomthendeleko wethu.

<span id="an_81:4">81:4</span> Ngokuba ngummiselo lowo kuSirayeli,
Lisiko likaThixo kaYakobi.

<span id="an_81:5">81:5</span> Sisingqiniso awasimisayo kwaYosefu,
Ekucandeni kwakhe ezweni laseYiputa; Ndeva intetho endingayaziyo.

<span id="an_81:6">81:6</span> Ndawususa umthwalo egxalabeni lakhe;
Izandla zakhe zasuka ezingobozini zokuthwala.

<span id="an_81:7">81:7</span> Embandezelweni wadanduluka wena,
ndakuhlangula; Ndakuphendula esitheni leendudumo, Ndakuvavanya emanzini
aseMeribha. (Phakamisani.)

<span id="an_81:8">81:8</span> Ndathi, Yivani, bantu bam, ndiqononondise
kuni; Sirayeli, ukuba unokuphulaphula kum!

<span id="an_81:9">81:9</span> Makungabikho thixo wasemzini kuwe;
Unganquli thixo wolunye uhlanga.

<span id="an_81:10">81:10</span> Ndim uYehova uThixo wakho, Okunyusileyo
elizweni laseYiputa. Yakhamisa, ndiwuzalise umlomo wakho.

<span id="an_81:11">81:11</span> Ke abantu bam abaliva izwi lam,
USirayeli akandivumanga.

<span id="an_81:12">81:12</span> Ndabanikela ebungqoleni beentliziyo
zabo; Bahamba ngawabo amaqhinga.

<span id="an_81:13">81:13</span> Akwaba abantu bam bebendiva, Akwaba
uSirayeli ubehamba ngendlela yam!

<span id="an_81:14">81:14</span> Bendiya kuzithoba kamsinya iintshaba
zabo, Ndisibuyisele phezu kwababandezeli babo isandla sam.

<span id="an_81:15">81:15</span> Abamthiyayo uYehova bebeya kuhanahanisa
kuye, Libe ngunaphakade ixesha labo.

<span id="an_81:16">81:16</span> Bendiya kubadlisa ingqolowa etyebileyo,
Ndibahluthise ngobusi etsilini.

<span id="an_82:1">82:1</span> Umhobe ka-Asafu. UThixo umi ebandleni
likaThixo, Ugweba phakathi koothixo; uthi,

<span id="an_82:2">82:2</span> Kunini na nigweba ngobugqwetha,
Nibanonelela abangendawo? (Phakamisani.)

<span id="an_82:3">82:3</span> Thethani ityala losweleyo nelenkedama,
Gwebelani olusizana nolihlwempu.

<span id="an_82:4">82:4</span> Sizani osweleyo nolihlwempu, Bahlanguleni
esandleni sabangendawo.

<span id="an_82:5">82:5</span> Abazi, abaqondi, Bahamba-hamba emnyameni;
Ziyashukuma zonke iziseko zehlabathi.

<span id="an_82:6">82:6</span> Ndithe mna, Ningoothixo, Ningoonyana
bOsenyangweni nonke niphela.

<span id="an_82:7">82:7</span> Noko niya kufa njengomntu, Niwe
njengomnye kubathetheli.

<span id="an_82:8">82:8</span> Khawusuk’ ume, Thixo, gweba ehlabathini;
Ngokuba uya kuzidla ilifa wena zonke iintlanga.

<span id="an_83:1">83:1</span> Ingoma. Umhobe ka-Asafu. Thixo, musa
ukuthi cwaka, Musa ukuthi tu, musa ukuzola, Thixo.

<span id="an_83:2">83:2</span> Ngokuba nanzo iintshaba zakho zixokozela;
Abakuthiyayo baphakamisa intloko.

<span id="an_83:3">83:3</span> Bagqugula igqugula elinobuqhophololo
ngabantu bakho, Bacebisane ngabagushiweyo nguwe.

<span id="an_83:4">83:4</span> Bathi, Yizani sibethe bee shwaka, bangabi
luhlanga, Lingabi sakhunjulwa igama likaSirayeli.

<span id="an_83:5">83:5</span> Ngokuba bacebisana ngantliziyo-nye, Benza
umnqophiso ngawe:

<span id="an_83:6">83:6</span> Iintente zakwaEdom nezakwaIshmayeli,
AmaMowabhi namaHagari,

<span id="an_83:7">83:7</span> AmaGebhali nama-Amon nama-Amaleki,
AmaFilisti kunye nabemi baseTire;

<span id="an_83:8">83:8</span> Nama-Asiriya athelele kubo, Baba yingalo
koonyana bakaLote. (Phakamisani.)

<span id="an_83:9">83:9</span> Yenza kubo njengoko wenza ngako
kumaMidiyan, NakuSisera, nakuYabhin esihlanjeni seKishon.

<span id="an_83:10">83:10</span> Batshabalala e-Endore, Baba ngumgquba
wokugalelwa emhlabeni.

<span id="an_83:11">83:11</span> Benze bona, amanene abo ke, babe
njengo-Orebhe nanjengoZebhe; Zonke iinkosi zabo zibe njengoZebha
nanjengoTsalimuna;

<span id="an_83:12">83:12</span> Bona bathi, Masiwahluthe abe ngawethu
amakhaya kaThixo.

<span id="an_83:13">83:13</span> Thixo wam, benze babe njengesaqhwithi,
Njengomququ phambi komoya.

<span id="an_83:14">83:14</span> Njengomlilo odla ihlathi,
Njengedangatye lilenya intaba,

<span id="an_83:15">83:15</span> Yenjenjalo ukubasukela ngoqhwithela
lwakho, Ubakhwankqise ngomoya wakho ovuthuzayo.

<span id="an_83:16">83:16</span> Buzalise ubuso babo ngehlazo, Balifune
igama lakho, Yehova.

<span id="an_83:17">83:17</span> Mabadane bakhwankqiswe ngonaphakade,
Babe neentloni, badake;

<span id="an_83:18">83:18</span> Bazi ukuba wena, ugama linguYehova,
unguwe wedwa Osenyangweni phezu kwehlabathi lonke.

<span id="an_84:1">84:1</span> Kumongameli; ngolwaseGati. Eyoonyana
bakaKora. Umhobe. Hayi, ukuthandeka kweminquba yakho, Yehova wemikhosi!

<span id="an_84:2">84:2</span> Umphefumlo wam ulangazelela, uyaphela
kukuzilangazelela, iintendelezo zikaYehova; Intliziyo yam nenyama yam
imemelela kuThixo ophilileyo.

<span id="an_84:3">84:3</span> Intakana le ifumene ikhaya; Inkonjane
izifumanele indlu, Apho izalela khona amathole ayo: Izibingelelo zakho,
Yehova wemikhosi, Kumkani wam, Thixo wam.

<span id="an_84:4">84:4</span> Hayi, uyolo lwabahlala endlwini yakho!
Basaya kukudumisa. (Phakamisani.)

<span id="an_84:5">84:5</span> Hayi, uyolo lwabantu abamandla akuwe,
Abakhumbula umendo oya eZiyon!

<span id="an_84:6">84:6</span> Bephumela entilini yemithi yeBhaka,
Bayenza ibe nemithombo; Ewe, imvula iyithi wambu ngentsikelelo.

<span id="an_84:7">84:7</span> Baya besomelela ngokomelela; Babonakala
phambi koThixo eZiyon, bathi,

<span id="an_84:8">84:8</span> Yehova, Thixo wemikhosi, Wuve umthandazo
wam, Wubekele indlebe, Thixo kaYakobi. (Phakamisani.)

<span id="an_84:9">84:9</span> Khangela, Thixo, ngweletshetshe yethu,
Ubukhangele ubuso bomthanjiswa wakho.

<span id="an_84:10">84:10</span> Ngokuba imini enye ezintendelezweni
zakho ilungile kunewaka; Ndinyule ukuba semnyango endlwini kaThixo wam,
Kunokuhlala ngaphakathi kweentente zokungendawo.

<span id="an_84:11">84:11</span> Ngokuba ulilanga, uyingweletshetshe
uYehova uThixo, UYehova uyababala azukise; Abahamba ngokugqibeleleyo
akabavimbi nto ilungileyo.

<span id="an_84:12">84:12</span> Yehova wemikhosi, Hayi, uyolo lomntu
okholose ngawe!

<span id="an_85:1">85:1</span> Kumongameli; eyoonyana bakaKora. Umhobe.
Yehova, wabe unetarhu kwilizwe lakho. Ububabuyisa abathinjwa bakaYakobi;

<span id="an_85:2">85:2</span> Ububuxolela ubugwenxa babantu bakho,
Ubuziselela zonke izono zabo. (Phakamisani.)

<span id="an_85:3">85:3</span> Ubuwufinyeza umsindo wakho ophuphumayo,
Ububuya ekuvutheni komsindo wakho.

<span id="an_85:4">85:4</span> Sibuyise, Thixo ongumsindisi wethu,
Uyisuse ingqumbo yakho kuthi.

<span id="an_85:5">85:5</span> Uya kusiqumbela ngonaphakade na? Umsindo
wakho uya kuwolulela kwizizukulwana ngezizukulwana na?

<span id="an_85:6">85:6</span> Akuyi kubuya usiphilise na, Abantu bakho
bavuye ngawe?

<span id="an_85:7">85:7</span> Sibonise inceba yakho, Yehova, Siphe
usindiso lwakho.

<span id="an_85:8">85:8</span> Mandive oko aya kukuthetha uThixo,
uYehova; Hayi, uthetha uxolo kubantu bakhe nakwabakhe benceba;
Mabangabuyeli ke ekunyabeni kwabo.

<span id="an_85:9">85:9</span> Inene, usindiso lwakhe lusondele
kwabamoyikayo, Ukuze luhlale uzuko ezweni lakowethu.

<span id="an_85:10">85:10</span> Kuya kuqubisana inceba nenyaniso, Kuya
kwangana ubulungisa noxolo.

<span id="an_85:11">85:11</span> Inyaniso iya kuntshula emhlabeni,
Ubulungisa buqondele busemazulwini.

<span id="an_85:12">85:12</span> Kananjalo uYehova uya kusinika
okulungileyo, Ilizwe lethu lisinike indyebo yalo.

<span id="an_85:13">85:13</span> Ubulungisa buya kuhamba phambi kwakhe,
Buyigqale ngentliziyo indlela yokunyathela kwakhe.

<span id="an_86:1">86:1</span> Umthandazo kaDavide. Thoba indlebe yakho,
Yehova, ndiphendule, Ngokuba ndilusizana, ndilihlwempu.

<span id="an_86:2">86:2</span> Wugcine umphefumlo wam, ngokuba
ndingowenceba; Msindise, wena Thixo wam, umkhonzi wakho, Lo ukholose
ngawe.

<span id="an_86:3">86:3</span> Ndibabale, Nkosi yam, Ngokuba
ndidanduluka kuwe yonke imini.

<span id="an_86:4">86:4</span> Wuvuyise umphefumlo womkhonzi wakho,
Ngokuba umphefumlo wam ndiwuphakamisela kuwe, Nkosi yam;

<span id="an_86:5">86:5</span> Ngokuba ulungile wena, Nkosi yam,
uxolela; Umkhulu ngenceba kubo bonke abakunqulayo.

<span id="an_86:6">86:6</span> Wubekele indlebe umthandazo wam, Yehova,
Ulibazele indlebe izwi lokutarhuzisa kwam.

<span id="an_86:7">86:7</span> Ngemini yokubandezelwa kwam ndinqula
wena, Ngokuba uya kundiphendula.

<span id="an_86:8">86:8</span> Akukho unjengawe, Nkosi yam, phakathi
koothixo; Akukho zenzo zinjengezakho.

<span id="an_86:9">86:9</span> Zonke iintlanga owazenzayo ziya kuza
ziqubude phambi kwakho, Nkosi yam, Zizukise igama lakho.

<span id="an_86:10">86:10</span> Ngokuba umkhulu, wenza imisebenzi
ebalulekileyo, UnguThixo wena wedwa.

<span id="an_86:11">86:11</span> Ndiyalele, Yehova, indlela yakho,
Ndihambe ngenyaniso yakho; Yibandakanye intliziyo yam ukuba ndiloyike
igama lakho.

<span id="an_86:12">86:12</span> Ndiya kubulela kuwe, Nkosi yam, Thixo
wam, ngentliziyo yonke, Ndilizukise igama lakho ngonaphakade:

<span id="an_86:13">86:13</span> Ngokuba inceba yakho ibe inkulu kum;
Wawuhlangula umphefumlo wam kwelingaphantsi labafileyo.

<span id="an_86:14">86:14</span> Thixo, abakhukhumali basukele phezulu
kum; Ibandla labanobungqwangangqwili lifuna umphefumlo wam; Abakumisi
wena phambi kwabo.

<span id="an_86:15">86:15</span> Ke wena, Nkosi yam, unguThixo
onemfesane, onobabalo, Ozeka kade umsindo, omkhulu ngenceba nenyaniso.

<span id="an_86:16">86:16</span> Ndibheke, undibabale; Mphe amandla akho
umkhonzi wakho, Umsindise unyana womkhonzazana wakho.

<span id="an_86:17">86:17</span> Ndenzele umqondiso wokulungileyo,
Bawubone abandithiyayo, badane, Kuba wena, Yehova, undincedile,
wandithuthuzela.

<span id="an_87:1">87:1</span> Eyoonyana bakaKora. Umhobe. Ingoma. Useko
alusekileyo lusezintabeni ezingcwele;

<span id="an_87:2">87:2</span> Amasango eZiyon uYehova uwathanda
Ngaphezu kweminquba yonke kaYakobi.

<span id="an_87:3">87:3</span> Kuthethwa iinto ezizukileyo ngawe, Mzi
kaThixo. (Phakamisani.)

<span id="an_87:4">87:4</span> ORahabhi noBhabheli ndiya kubakhankanyela
kwabandaziyo; Nalo elamaFilisti nelaseTire, kunye nelakwaKushi, Aba
bazalelwe khona.

<span id="an_87:5">87:5</span> Ngokusingisele kwiZiyon, kuya kuthiwa,
Lo, nalo, uzalelwe kuyo, Abe yena Osenyangweni eyizinzisa.

<span id="an_87:6">87:6</span> UYehova uya kubala, ekuzibhaleni izizwi,
athi, Abaya bazalelwe khona: (Phakamisani.)

<span id="an_87:7">87:7</span> Baze, bevuma beqamba, bathi, Yonke
imithombo yam ikuwe.

<span id="an_88:1">88:1</span> Ingoma; umhobe woonyana bakaKora;
kumongameli; ngosizi, ngelidambileyo. Owokuqiqa kaHeman umEzra. Yehova,
Thixo ongumsindisi wam, Mhlenikweni ndikhalayo ebusuku phambi kwakho,

<span id="an_88:2">88:2</span> Mawuze phambi kwakho umthandazo wam;
Thoba indlebe yakho ekuhlahlambeni kwam.

<span id="an_88:3">88:3</span> Ngokuba umphefumlo wam uhluthi zizinto
ezimbi, Ubomi bam bufike kwelabafileyo.

<span id="an_88:4">88:4</span> Ndibalelwe kwabahla baye emhadini,
Ndisuke ndanjengomfo ongenamandla

<span id="an_88:5">88:5</span> Ndingumkhululwa phakathi kwabafileyo,
Njengababuleweyo, belele engcwabeni, Ongasabakhumbuliyo; Bona
banqunyulweyo esandleni sakho.

<span id="an_88:6">88:6</span> Undibeke emhadini ongaphantsi, Ezindaweni
ezimnyama, ezinzulwini.

<span id="an_88:7">88:7</span> Ubushushu bakho bundishicilele,
Undithobele onke amaza akho alwayo. (Phakamisani.)

<span id="an_88:8">88:8</span> Ubashenxisele kude kum abo ndazana nabo,
Undenze isikizi kubo; Ndivalelwe, andinakuphuma.

<span id="an_88:9">88:9</span> Iliso lam liyaphela yingcinezelo.
Ndidanduluka kuwe, Yehova, yonke imini, Ndizolulela kuwe izandla zam.

<span id="an_88:10">88:10</span> Uya kuyenzela abafileyo na imisebenzi
ebalulekileyo? Kuya kuvuka abangasekhoyo, kusini na, babulele kuwe?
(Phakamisani.)

<span id="an_88:11">88:11</span> Ibaliswa engcwabeni na inceba yakho?
Enzonzobileni na, ukunyanisa kwakho?

<span id="an_88:12">88:12</span> Yaziswa emnyameni na imisebenzi yakho
ebalulekileyo? Baziswa ezweni lokulibala na ubulungisa bakho?

<span id="an_88:13">88:13</span> Ke mna, Yehova, ndizibika kuwe,
Kwakusasa umthandazo wam wokuhlangabeza.

<span id="an_88:14">88:14</span> Uwuhlambelani na, Yehova, umphefumlo
wam? Ubusitheliselani na ubuso bakho kum?

<span id="an_88:15">88:15</span> Ndilusizana, ndiyinto efayo
kwasebuncinaneni bam, Ndithwele izothuso zakho, lindikhohlile.

<span id="an_88:16">88:16</span> Kugqithe phezu kwamukuvutha kwakho,
Izidandathekiso zakho zindibhangisile;

<span id="an_88:17">88:17</span> Zindijikelezile njengamanzi imini
yonke, Zindizungulezile kwaphela.

<span id="an_88:18">88:18</span> Umsusile kum ondithandayo nonguwethu;
Abo ndazana nabo babubumnyama.

<span id="an_89:1">89:1</span> Eyokuqiqa kaEtan, umEzra. Iinceba
zikaYehova ndiya kuvuma ngazo ngonaphakade, Kwizizukulwana
ngezizukulwana ndiya kwazisa ukuthembeka kwakho ngomlomo wam.

<span id="an_89:2">89:2</span> Ngokuba ndithi, Yakheka ngonaphakade
inceba; Amazulu, uya kukuzinzisa kuwo ukuthembeka kwakho.

<span id="an_89:3">89:3</span> Wathi, Ndenze umnqophiso nomnyulwa wam,
Ndifungile kuDavide umkhonzi wam:

<span id="an_89:4">89:4</span> Ndiya kuyizimasa ngonaphakade imbewu
yakho, Ndiyakhe itrone yakho kwisizukulwana ngesizukulwana.
(Phakamisani.)

<span id="an_89:5">89:5</span> Amazulu abulela imisebenzi yakho
ebalulekileyo, Yehova, Nokuthembeka kwakho ebandleni labangcwele.

<span id="an_89:6">89:6</span> Ngokuba ngubani na esibhakabhakeni
olingana noYehova? Ngubani na ofana noYehova phakathi koonyana
bakaThixo.

<span id="an_89:7">89:7</span> UThixo ongowokungcangcazelelwa ebhungeni
elikhulu labangcwele, Ongofanelwe kukoyikwa ngaphezu kwabo bonke
abamngqongileyo?

<span id="an_89:8">89:8</span> Yehova, Thixo wemikhosi, Ngubani na
onjengawe, oluqilima, Yehova? Ukuthembeka kwakho kukungqongile.

<span id="an_89:9">89:9</span> Nguwena mlawuli wekratshi lolwandle;
Ekuphakameni kwamaza alo uyawadambisa.

<span id="an_89:10">89:10</span> Nguwena mtyumzi kaRahabhi
njengongxwelerhiweyo, Wazithi saa iintshaba zakho ngengalo yakho
eqinileyo.

<span id="an_89:11">89:11</span> Lelakho izulu, likwalelakho ihlabathi;
Elimiweyo nenzaliseko yalo lasekwa nguwe.

<span id="an_89:12">89:12</span> Umntla nomzantsi wadalwa nguwe;
ITabhore neHermon zimemelela ngegama lakho.

<span id="an_89:13">89:13</span> Yeyakho ingalo enobugorha; Sithe nkqi
isandla sakho, siphakamile esokunene sakho.

<span id="an_89:14">89:14</span> Ummiso wetrone yakho bubulungisa
nokusesikweni; Inceba nenyaniso ilungiselela phambi kwakho.

<span id="an_89:15">89:15</span> Hayi, uyolo lwabantu abakwaziyo
ukuduma! Baya kuhamba ekukhanyeni kobuso bakho, Yehova.

<span id="an_89:16">89:16</span> Baya kugcoba egameni lakho imini yonke,
Baphakame ngobulungisa bakho.

<span id="an_89:17">89:17</span> Ngokuba isihombo samandla abo nguwe;
Ekuthandeni kwakho, uphondo lwethu luphakamile.

<span id="an_89:18">89:18</span> Ngokuba ikuYehova ingweletshetshe
yethu, UkoyiNgcwele kaSirayeli ukumkani wethu.

<span id="an_89:19">89:19</span> Wakha wathetha ngombono kowenceba
wakho, wathi, Ndibeke uncedo egorheni, Ndiphakamise indodana ebantwini.

<span id="an_89:20">89:20</span> Ndifumene uDavide umkhonzi wam;
Ndimthambisile ngeoli yam engcwele,

<span id="an_89:21">89:21</span> Esiya kuqinisela kuye isandla sam,
Nengalo yam imkhaliphise.

<span id="an_89:22">89:22</span> Utshaba aluyi kumqubula; Nonyana
wobugqwetha akayi kumcinezela.

<span id="an_89:23">89:23</span> Ndiya kubaqoba phambi kwakhe
ababandezeli bakhe, Ndibaxabele abamthiyayo.

<span id="an_89:24">89:24</span> Inyaniso yam nenceba yam inaye; Luya
kuphakama uphondo lwakhe egameni lam.

<span id="an_89:25">89:25</span> Ndiya kusisa elwandle isandla sakhe,
EMilanjeni esokunene sakhe.

<span id="an_89:26">89:26</span> Yena ukundibiza wothi, UnguBawo,
UnguThixo wam, neliwa lokundisindisa.

<span id="an_89:27">89:27</span> Kananjalo mna ndiya kumenza
owamazibulo, Osenyangweni kookumkani behlabathi.

<span id="an_89:28">89:28</span> Ndiya kumgcinela inceba yam
ngonaphakade, Umnqophiso wam unyanise kuye;

<span id="an_89:29">89:29</span> Ndiyimise ngonaphakade imbewu yakhe,
Netrone yakhe ibe njengemihla yamazulu.

<span id="an_89:30">89:30</span> Ukuba bathe oonyana bakhe bawulahla
umyalelo wam, Abahamba ngamasiko am;

<span id="an_89:31">89:31</span> Ukuba bathe bayihlambela imimiselo yam,
Abayigcina imithetho yam:

<span id="an_89:32">89:32</span> Ndoluvelela ukreqo lwabo ngentonga,
Nobugwenxa babo ngemivumbo.

<span id="an_89:33">89:33</span> Ke yona inceba yam andiyi kuyaphula
kuye, Ndingaxoki ekuthembekeni kwam.

<span id="an_89:34">89:34</span> Andiyi kuwuhlambela umnqophiso wam,
Ndiyijike into ephume emlonyeni wam.

<span id="an_89:35">89:35</span> Ndibufunge kwakanye ubungcwele bam,
ndathi, Inene, andiyi kumxokisa uDavide;

<span id="an_89:36">89:36</span> Imbewu yakhe iya kubakho ngonaphakade,
Netrone yakhe njengelanga phambi kwam.

<span id="an_89:37">89:37</span> Iya kuqiniseka njengenyanga
ngonaphakade; Ingqina lasesibhakabhakeni lithembekile. (Phakamisani.)

<span id="an_89:38">89:38</span> Kwawena umhlambile, umcekisile,
Umphuphumele ngomsindo umthanjiswa wakho;

<span id="an_89:39">89:39</span> Uthe nethe ngumnqophiso womkhonzi
wakho; Usidyobhile emhlabeni isithsaba sakhe.

<span id="an_89:40">89:40</span> Uzityhobozile zonke iintango zakhe,
Uzenze inxuwa iinqaba zakhe.

<span id="an_89:41">89:41</span> Bayamphanga bonke abadlula ngendlela,
Waba yingcikivo kubamelwane bakhe.

<span id="an_89:42">89:42</span> Usiphakamisile isandla sokunene
sabambandezelayo, Uzivuyisile zonke iintshaba zakhe.

<span id="an_89:43">89:43</span> Wabuyisa nokubuyisa uhlangothi lwekrele
lakhe, Akwammisa emfazweni.

<span id="an_89:44">89:44</span> Umsusile enkazimlweni yakhe,
Uyikhahlele emhlabeni itrone yakhe,

<span id="an_89:45">89:45</span> Uyinqumle imihla yobutsha bakhe, Wamthi
wambu ngokudana. (Phakamisani.)

<span id="an_89:46">89:46</span> Kunini na, Yehova, uhleli
uzisithelisile, Busitsha njengomlilo ubushushu bakho?

<span id="an_89:47">89:47</span> Khumbula ukunqamka kwam, into okuyiyo!
Ubadaleleni na, baba yinto engento bonke oonyana babantu?

<span id="an_89:48">89:48</span> Yiyiphi na indoda ehleliyo, engayi
kukubona ukufa, Enokuwusindisa umphefumlo wayo esandleni selabafileyo?
(Phakamisani.)

<span id="an_89:49">89:49</span> Ziphi na iinceba zakho zangaphambili,
Nkosi yam, Owamfungela zona uDavide ngokuthembeka kwakho?

<span id="an_89:50">89:50</span> Khumbula, Nkosi yam, ukungcikiveka
kwabakhonzi bakho; Ndithwele esifubeni sam zonke izizwe ezininzi,

<span id="an_89:51">89:51</span> Ezingcikivayo, ziziintshaba zakho,
Yehova; Ezingcikiva amanyathela omthanjiswa wakho.

<span id="an_89:52">89:52</span> Makabongwe uYehova ngonaphakade. Amen,
amen.

<span id="an_90:1">90:1</span> Umthandazo kaMoses, umfo wakwaThixo.
Nkosi yam, ulikhaya wena kuthi, Isizukulwana ngesizukulwana.

<span id="an_90:2">90:2</span> Kungekazalwa zintaba, Ungekavelisi
mhlaba, nazwe limiweyo, Kususela kwaphakade kude kuse ephakadeni, wena
unguThixo.

<span id="an_90:3">90:3</span> Umbuyisela umntu eluthulini, Uthi,
Buyani, nyana babantu.

<span id="an_90:4">90:4</span> Ngokuba iwaka leminyaka emehlweni akho
Linjengemini yezolo, xa idluleyo, Linjengomlindo wasebusuku.

<span id="an_90:5">90:5</span> Uyabakhukulisa, balale; Ngengomso babuya
bahlume njengotyani.

<span id="an_90:6">90:6</span> Ngomso butyatyamba, bubuye buhlume;
Ngokuhlwa buyasikwa bome.

<span id="an_90:7">90:7</span> Ngokuba siyaphela ngumsindo wakho,
Sikhwankqiswe bubushushu bakho.

<span id="an_90:8">90:8</span> Ububeke ubugwenxa bethu phambi kwakho,
Nesibufihlileyo ububeka ekukhanyiseleni kobuso bakho.

<span id="an_90:9">90:9</span> Ngokuba yonke imihla yethu isangene
ngokuphuphuma komsindo wakho, Siyiphelisile iminyaka yethu
njengentsebezo.

<span id="an_90:10">90:10</span> Imihla yeminyaka yethu iseminyakeni
engamashumi asixhenxe; Ukuba ithe yaba mininzi kakhulu, iba yiminyaka
emashumi asibhozo, Libe ke iqhayiya layo likukwaphuka nokungabi nto
yanto, Ngokuba ithe phe yakhawuleza, saphaphazela semka.

<span id="an_90:11">90:11</span> Ngubani na owaziyo amandla omsindo
wakho, Nokuphuphuma kwawo, ngoko ufanele ukoyikwa ngako?

<span id="an_90:12">90:12</span> Sazise kanye ukuyibala imihla yethu,
Ukuze sizuze intliziyo elumkileyo.

<span id="an_90:13">90:13</span> Buya, Yehova, kunini na? Uzohlwaye
ngenxa yabakhonzi bakho.

<span id="an_90:14">90:14</span> Sihluthise kwakusasa ngenceba yakho,
Simemelele, sivuye yonke imihla yethu.

<span id="an_90:15">90:15</span> Sivuyise ngangemihla owasicinezela
ngayo. Ngangeminyaka esabona ububi ngayo.

<span id="an_90:16">90:16</span> Mayibonakale kubakhonzi bakho
imisebenzi yakho, Nobungangamela bakho koonyana babo.

<span id="an_90:17">90:17</span> Ubumnandi bukaYehova mabube phezu
kwethu. Zimasa isenzo sezandla zethu phezu kwethu, Isenzo sezandla zethu
usizimase sona.

<span id="an_91:1">91:1</span> Ohleli esitheni lOsenyangweni, Azilalise
emthunzini kaSomandla,

<span id="an_91:2">91:2</span> Uthi kuYehova, Hlathi lam, Mboniselo yam,
Thixo wam, endikholose ngaye!

<span id="an_91:3">91:3</span> Ngokuba ngokwakhe uya kukuhlangula
emgibeni womthiyeli, Endyikityeni yokufa eyeyelisayo.

<span id="an_91:4">91:4</span> Wokugubungela ngeentsiba zakhe, Uzimele
phantsi kwamaphiko akhe. Likhaka, yingweletshetshe inyaniso yakhe.

<span id="an_91:5">91:5</span> Akuyi koyikiswa zizothuso ebusuku,
Nalutolo lubaleka emini;

<span id="an_91:6">91:6</span> Nandyikitya yakufa ihamba
esithokothokweni, Nasifo sibhubhisayo, sibhuqa emini enkulu.

<span id="an_91:7">91:7</span> Kungawa iwaka ecaleni kwakho, Isigidi
ngasekunene kwakho, Kodwa kungasondeli nto kuwe.

<span id="an_91:8">91:8</span> Wokhangela ngamehlo akho odwa, Ukubonele
ukubuyekezwa kwabangendawo.

<span id="an_91:9">91:9</span> Ngokuba nguwe, Yehova, ihlathi lam.
Umenze Osenyangweni ikhaya lakho.

<span id="an_91:10">91:10</span> Akuyi kuqubisana bubi nawe. Kungafiki
sibetho ententeni yakho.

<span id="an_91:11">91:11</span> Ngokuba izithunywa zakhe uziwisele
umthetho ngawe, Ukuba zikugcine ezindleleni zakho zonke.

<span id="an_91:12">91:12</span> Zokuthwala wena ngezandla zozibini,
Hleze ubetheke ngonyawo lwakho etyeni.

<span id="an_91:13">91:13</span> Wonyathela phezu kwengonyama nephimpi,
Uyinyashe ingonyama entsha nenamba ngeenyawo.

<span id="an_91:14">91:14</span> Ngokuba enamathele kum, ndomsiza;
Ndimse engxondeni, ngokuba elazi igama lam.

<span id="an_91:15">91:15</span> Wondibiza, ndiphendule, Ndoba naye
embandezelweni; Ndomhlangula, ndimzukise;

<span id="an_91:16">91:16</span> Ndimanelise ngemihla emide, Ndimbonise
ukusindisa kwam.

<span id="an_92:1">92:1</span> Umhobe; ingoma, ngemini yesabatha.
Kulungile ukubulela kuYehova, Nokulibethela uhadi igama lakho, Wena
usenyangweni;

<span id="an_92:2">92:2</span> Ukuyixela kwakusasa inceba yakho,
Nokunyanisa kwakho ebusuku,

<span id="an_92:3">92:3</span> Ngoweentambo ezilishumi nangomrhubhe,
Ngokulubetha uhadi ngofefe.

<span id="an_92:4">92:4</span> Ngokuba uyandivuyisa, Yehova, ngomsebenzi
wakho, Ngezenzo zezandla zakho ndinokumemelela.

<span id="an_92:5">92:5</span> Azizikhulu izenzo zakho, Yehova! Zinzulu
kakhulu iingcinga zakho.

<span id="an_92:6">92:6</span> Isityhakala asinakwazi; Isinyabi
asikuqondi oko.

<span id="an_92:7">92:7</span> Ekudubuleni kongendawo njengomfuno,
Ekutyatyambeni kwabasebenzi bonke bobutshinga, Kukuze batshabalale
ngonaphakade.

<span id="an_92:8">92:8</span> Ke wena, Yehova, ungophezulu
ngonaphakade.

<span id="an_92:9">92:9</span> Ngokuba uyabona, iintshaba zakho, Yehova,
Ngokuba uyabona, iintshaba zakho ziva kutshabalala; Baya
kuchithwa-chithwa bonke abasebenzi bobutshinga.

<span id="an_92:10">92:10</span> Uyaluphakamisa uphondo lwam
njengolwenqu; Ndigalelwe ioli entsha.

<span id="an_92:11">92:11</span> Iliso lam liyababonela abandilalelayo,
Indlebe yam iyabeva abasukela phezulu kum benobubi.

<span id="an_92:12">92:12</span> Amalungisa aya kudubula njengesundu,
Aya kukhula njengomsedare weLebhanon.

<span id="an_92:13">92:13</span> Etyelwe nje endlwini kaYehova, Aya
kutyatyamba ezintendelezweni zoThixo wethu.

<span id="an_92:14">92:14</span> Aya kuhluma eselenezimvi, Aya kuba
etyebile, eluhlaza;

<span id="an_92:15">92:15</span> Ukuze axele ukuba uthe tye uYehova,
Uliwa lam, kungekho bugqwetha kuye.

<span id="an_93:1">93:1</span> UYehova ungukumkani, uzambathise
ubungangamsha; UYehova uzambathise, ubhinqe, amandla; Lizinzile ke
elimiweyo, alinakushukunyiswa.

<span id="an_93:2">93:2</span> Kususela koko, izinzile itrone yakho;
Kususela kwaphakade, ukho wena.

<span id="an_93:3">93:3</span> Imilambo iphakamisile, Yehova, Imilambo
iphakamise isandi sayo, Imilambo iphakamise ingxolo yayo.

<span id="an_93:4">93:4</span> Ngaphezu kwezandi zamanzi amaninzi
Angangamsha, ngaphezu kwamaza alwayo olwandle, Unobungangamsha phezulu
uYehova.

<span id="an_93:5">93:5</span> Izingqiniso zakho zinyanise kunene,
Ubungcwele buyifanele indlu yakho, Yehova, imihla emide.

<span id="an_94:1">94:1</span> Thixo wempindezelo, Yehova, Thixo
wempindezelo, bengezela!

<span id="an_94:2">94:2</span> Phakama, Mgwebi wehlabathi! Babuyisele
impatho yabo abanekratshi.

<span id="an_94:3">94:3</span> Kunini na abangendawo, Yehova, Kunini na
abangendawo bevuyelela?

<span id="an_94:4">94:4</span> Balephuza amagwebu, bathetha ngokusa,
Bayandolosa bonke abasebenzi bobutshinga.

<span id="an_94:5">94:5</span> Batyumza abantu bakho, Yehova, Bacinezela
ilifa lakho.

<span id="an_94:6">94:6</span> Babulala umhlolokazi nowasemzini,
Bancinitha inkedama.

<span id="an_94:7">94:7</span> Bathi ke, Akaboni uYehova, Akagqali
uThixo kaYakobi.

<span id="an_94:8">94:8</span> Qondani, nina bazizityhakala ebantwini;
Nina zinyabi, niya kuqiqa nini na?

<span id="an_94:9">94:9</span> Omilisele indlebe, akayi kuva na? Obumbe
iliso, akayi kukhangela na?

<span id="an_94:10">94:10</span> Umthethisi weentlanga akayi kohlwaya
na, Ulofundisa abantu ukwazi?

<span id="an_94:11">94:11</span> UYehova ngumazi weengcinga zabantu,
Ukuba zingumphunga.

<span id="an_94:12">94:12</span> Hayi, uyolo lwendoda oyithethisayo,
Yehova, Oyifundisayo ngomyalelo wakho;

<span id="an_94:13">94:13</span> Ukuba uyizolise eziminini zobubi, Ade
ambelwe isihogo ongendawo.

<span id="an_94:14">94:14</span> Ngokuba uYehova akabalahli abantu
bakhe, Akalishiyi ilifa lakhe.

<span id="an_94:15">94:15</span> Ngokuba isiko liya kubuyela
ebulungiseni, Balilandele bonke abantliziyo zithe tye.

<span id="an_94:16">94:16</span> Ngubani na oya kusukela phezulu kubo
abanobubi, ngenxa yam? Ngubani na oya kumelana nabasebenzi bobutshinga,
ngenxa yam?

<span id="an_94:17">94:17</span> Koko uYehova abe luncedo lwam,
Umphefumlo wam unge uhle msinya, waya apho kuthiwa cwaka khona.

<span id="an_94:18">94:18</span> Ukuba ndithi, Lwatyibilika unyawo lwam,
Isuka inceba yakho, Yehova, indixhase.

<span id="an_94:19">94:19</span> Ebuninzini beengcinga-ngcinga zam
ngaphakathi kwam, Iintuthuzelo zakho ziyawuyolisa umphefumlo wam.

<span id="an_94:20">94:20</span> Ingaqhelana nawe na itrone
yolweyeliselo, Ebumba ububi ngommiselo?

<span id="an_94:21">94:21</span> Bahlanganyela umphefumlo welungisa,
Baligwebe igazi elimsulwa.

<span id="an_94:22">94:22</span> Kanti ke uYehova uyingxonde kum, UThixo
wam liliwa endizimela ngalo.

<span id="an_94:23">94:23</span> Ububuyisela phezu kwabo ubutshinga
babo, Uba bhangisa ngobubi babo; Uya kubabhangisa uYehova, uThixo wethu.

<span id="an_95:1">95:1</span> Yizani simemelele kuYehova, Sidume
kwiliwa lokusindiswa kwethu.

<span id="an_95:2">95:2</span> Masize phambi kobuso bakhe sinombulelo,
Masidume kuye ngeengoma.

<span id="an_95:3">95:3</span> Ngokuba uThixo omkhulu nguYehova,
NguKumkani omkhulu ngaphezu koothixo bonke.

<span id="an_95:4">95:4</span> Uzisesandleni sakhe iingontsingontsi
zehlabathi, Neencopho zeentaba zezakhe.

<span id="an_95:5">95:5</span> Ulolwakhe ulwandle, nguyena walwenzayo;
Nomhlaba owomileyo zawubumba izandla zakhe.

<span id="an_95:6">95:6</span> Yizani, masiqubude, siguqe, Sithobe
phambi koYehova umenzi wethu.

<span id="an_95:7">95:7</span> Ngokuba nguThixo wethu yena, Thina ke
singabantu bokwaluswa nguye, nezimvu zesandla sakhe. Namhla, ukuba
ninokuliva izwi lakhe,

<span id="an_95:8">95:8</span> Musani ukuyenza lukhuni intliziyo yenu,
njengaseMeribha, Njengemini yaseMasa entlango;

<span id="an_95:9">95:9</span> Oko bandilingayo ooyihlo. Bandicikida,
bewubona umsebenzi wam.

<span id="an_95:10">95:10</span> Iminyaka yaba ngamashumi amane
ndikruqukile sesi sizukulwana, Ndathi, Ngabantu abantliziyo
zindwendwayo, Abazazi iindlela zam bona;

<span id="an_95:11">95:11</span> Endada ndafunga ndinomsindo, ukuthi,
Inene, abasayi kungena ekuphumleni kwam.

<span id="an_96:1">96:1</span> Vumani kuYehova ingoma entsha, Vumani
kuYehova, nonke hlabathi.

<span id="an_96:2">96:2</span> Vumani kuYehova, bongani igama lakhe,
Shumayelani iimini ngeemini iindaba ezilungileyo zosindiso lwakhe.

<span id="an_96:3">96:3</span> Balisani ezintlangeni uzuko lwakhe,
Balisani ezizweni zonke imisebenzi yakhe ebalulekileyo;

<span id="an_96:4">96:4</span> Ngokuba mkhulu uYehova, engowokudunyiswa
kunene; Uyoyikeka yena ngaphezu koothixo bonke.

<span id="an_96:5">96:5</span> Ngokuba bonke oothixo bezizwe abanto
zanto; UYehova yena wenza amazulu.

<span id="an_96:6">96:6</span> Yindili nobungangamela phambi kwakhe,
Ngamandla nokuhomba engcweleni yakhe.

<span id="an_96:7">96:7</span> Mnikeni uYehova, nina mizalwane yezizwe,
Mnikeni uYehova uzuko namandla;

<span id="an_96:8">96:8</span> Mnikeni uYehova uzuko lwegama lakhe;
Thwalani umnikelo, nize ezintendelezweni zakhe.

<span id="an_96:9">96:9</span> Mnquleni uYehova, nivethe ezingcwele,
Thuthumelani phambi kwakhe, nonke hlabathi.

<span id="an_96:10">96:10</span> Yithini ezintlangeni, UYehova
ngukumkani, Liya kuzinza ngoko elimiweyo, lingashukumi, Uya kugweba
phakathi kwezizwe ngokuthe tye.

<span id="an_96:11">96:11</span> Liya kuvuya izulu, Ligcobe ihlabathi;
Luya kugquma ulwandle, nenzaliseko yalo.

<span id="an_96:12">96:12</span> Liya kudlamka ilizwe, nento yonke
ekulo, Ize imemelele yonke imithi yehlathi

<span id="an_96:13">96:13</span> Phambi koYehova, ngokuba esiza, Ngokuba
esiza kugweba ihlabathi. Uya kuligweba elimiweyo ngobulungisa, Nezizwe
ngokunyanisa kwakhe.

<span id="an_97:1">97:1</span> UYehova ngukumkani; liyagcoba ihlabathi,
Ziyavuya iziqithi ezininzi.

<span id="an_97:2">97:2</span> Ngamafu nesithokothoko ngeenxa zonke
kuye, Bubulungisa nokusesikweni ummiso wetrone yakhe.

<span id="an_97:3">97:3</span> Kuhamba umlilo phambi kwakhe; Ulenya
ababandezeli bakhe ngeenxa zonke.

<span id="an_97:4">97:4</span> Ikhanyisa elimiweyo imibane yakhe;
Uyabona umhlaba, uzibhija-bhije.

<span id="an_97:5">97:5</span> Iintaba zinyibilika njengomthwebeba
phambi koYehova, Phambi kweNkosi yehlabathi lonke.

<span id="an_97:6">97:6</span> Izulu lixela ubulungisa bakhe, Zilubone
uzuko lwakhe zonke izizwe.

<span id="an_97:7">97:7</span> Badanile bonke abakhonza umfanekiso
oqingqiweyo, Abaqhayisa ngeento ezingento; Bayamnqula bonke oothixo.

<span id="an_97:8">97:8</span> Iyeva, iyavuya iZiyon, Ziyagcoba iintombi
zakwaYuda, Ngenxa yemigwebo yakho, Yehova.

<span id="an_97:9">97:9</span> Ngokuba nguwe, Yehova, Osenyangweni phezu
kwehlabathi lonke; Unyukile kunene ngaphezu koothixo bonke.

<span id="an_97:10">97:10</span> Bathandi bakaYehova, kuthiyeni okubi.
Umgcini wemiphefumlo yabenceba bakhe Uya kubahlangula esandleni
sabangendawo.

<span id="an_97:11">97:11</span> Ukukhanya likuhlwayelelwe ilungisa,
Novuyo baluhlwayelelwe abantliziyo zithe tye.

<span id="an_97:12">97:12</span> Vuyani ngoYehova, malungisa, Nibulele
isikhumbuzo sakhe esingcwele.

<span id="an_98:1">98:1</span> Umhobe. Vumani kuYehova ingoma entsha,
Ngokuba wenze imisebenzi ebalulekileyo; Simzuzele uloyiso isandla sakhe
sokunene, nengalo yakhe engcwele.

<span id="an_98:2">98:2</span> Ulwazisile uYehova usindiso lwakhe,
Ubutyhilile emehlweni eentlanga ubulungisa bakhe.

<span id="an_98:3">98:3</span> Ukhumbule inceba yakhe nokunyanisa kwakhe
kwindlu kaSirayeli; Zilubonile zonke iziphelo zehlabathi usindiso
loThixo wethu.

<span id="an_98:4">98:4</span> Dumani kuYehova, nonke hlabathi,
Gqobhokelani ekumemeleleni, nibethe uhadi.

<span id="an_98:5">98:5</span> Mbetheleni uhadi uYehova, Uhadi nelizwi
lengoma;

<span id="an_98:6">98:6</span> Ngamaxilongo nezwi lesigodlo Dumani
phambi koKumkani uYehova.

<span id="an_98:7">98:7</span> Malugqume ulwandle nenzaliseko yalo,
Elimiweyo nabemi balo.

<span id="an_98:8">98:8</span> Imilambo mayibethe izandla, Zimemelele
kunye iintaba

<span id="an_98:9">98:9</span> Phambi koYehova, ngokuba esiza kugweba
ihlabathi. Uya kuligweba elimiweyo ngobulungisa, Izizwe ngokuthe tye.

<span id="an_99:1">99:1</span> UYehova nguKumkani, ziyagungqa izizwe;
Ulohlala ekerubhini, liyashukuma ihlabathi.

<span id="an_99:2">99:2</span> UYehova mkhulu eZiyon; Uphakamile
ngaphezu kwezizwe zonke.

<span id="an_99:3">99:3</span> Baya kulibulela igama lakho elikhulu
eloyikekayo; Ngokuba ungcwele yena.

<span id="an_99:4">99:4</span> Amandla okumkani athanda okusesikweni;
Uwazimasile wena ngokuthe tye; Wenze okusesikweni nobulungisa kwaYakobi
wena.

<span id="an_99:5">99:5</span> Mphakamiseni uYehova, uThixo wethu,
Niqubude esitulweni seenyawo zakhe; Ngokuba ungcwele yena.

<span id="an_99:6">99:6</span> OoMoses noAron phakathi kwababingeleli
bakhe, NoSamuweli phakathi kwabalinqulayo igama lakhe, Baye bebiza
kuYehova, wabaphendula yena.

<span id="an_99:7">99:7</span> Wathetha kubo esemqulwini welifu;
Bazigcina izingqino zakhe, Nommiselo awabanika wona.

<span id="an_99:8">99:8</span> Yehova, Thixo wethu, wabaphendula wena,
Waba nguThixo oxolelayo kubo, Ongoziphindezelayo iintlondi zabo.

<span id="an_99:9">99:9</span> Mphakamiseni uYehova, uThixo wethu,
Niqubude entabeni yakhe engcwele; Ngokuba ungcwele uYehova uThixo wethu.

<span id="an_100:1">100:1</span> Umhobe wombingelelo wokubulela. Dumani
kuYehova, nonke hlabathi.

<span id="an_100:2">100:2</span> Mkhonzeni uYehova nivuya; Yizani phambi
kwakhe nimemelela.

<span id="an_100:3">100:3</span> Yazini ukuba uYehova nguThixo yena;
Wasenza yena, asisithi; Singabantu bakhe nezimvu ezaluswa nguye.

<span id="an_100:4">100:4</span> Ngenani emasangweni akhe nibulela,
Ezintendelezweni zakhe nidumisa; Bulelani kuye, bongani igama lakhe.

<span id="an_100:5">100:5</span> Ngokuba uYehova ulungile, Inceba yakhe
ingunaphakade, Ukunyaniseka kwakhe kukwizizukulwana ngezizukulwana.

<span id="an_101:1">101:1</span> EkaDavide. Umhobe. Ndiya kuvuma
ngenceba nangomgwebo; Ndiya kukubethela uhadi, Yehova.

<span id="an_101:2">101:2</span> Ndiya kuqiqa indlela yengqibelelo; Uya
kuza nini na kum? Ndiya kuhamba ngengqibelelo yentliziyo yam Phakathi
kwendlu yam.

<span id="an_101:3">101:3</span> Andiyi kubeka phambi kwamehlo am Nto
inobutshijolo. Ukwenza ngokunxaxha ndikuthiyile, Akuyi kunamathela kum.

<span id="an_101:4">101:4</span> Intliziyo ejibilizayo iya kukhwelela
kude kum; Into embi andiyi kuyazi.

<span id="an_101:5">101:5</span> Omhlebayo ummelwane wakhe ngasese, Lowo
ndiya kumbhangisa. Omehlo aqwayingileyo, ontliziyo igungubeleyo, Lowo
andinakumthwala.

<span id="an_101:6">101:6</span> Amehlo am akwabanyanisayo ezweni, Ukuba
bandiphahle; Ohamba ngendlela yengqibelelo, Lowo makandilungiselele.

<span id="an_101:7">101:7</span> Akayi kuhlala phakathi kwendlu yam
Owenza inkohliso; Othetha ubuxoki akayi kuqina Phambi kwamehlo am.

<span id="an_101:8">101:8</span> Imiso ngemiso, ndiya kubabhangisa Bonke
abangendawo belizwe, Ukuze ndibanqumle emzini kaYehova Bonke abasebenzi
bobutshinga.

<span id="an_102:1">102:1</span> Umthandazo wolusizana xa atyhafileyo,
ephalaza iinkalazo zakhe phambi koYehova. Yehova, wuve umthandazo wam,
Kufike kuwe ukuzibika kwam.

<span id="an_102:2">102:2</span> Musa ukubusithelisa ubuso bakho kum
ngemini yokubandezelwa kwam, Ndithobele indlebe yakho; Ngemini
endidanduluka ngayo khawuleza undiphendule.

<span id="an_102:3">102:3</span> Ngokuba iyaphela imihla yam njengomsi;
Amathambo am avutha njengeziko.

<span id="an_102:4">102:4</span> Ibethwe yoma njengomfuno intliziyo yam,
Ngokuba ndilibele nokudla ukudla kwam.

<span id="an_102:5">102:5</span> Ngenxa yezwi lokugcuma kwam Amathambo
am atshele enyameni yam.

<span id="an_102:6">102:6</span> Ndifana nengcwangube yentlango,
Ndinjengesikhova sasemanxoweni.

<span id="an_102:7">102:7</span> Andilali; Ndinjengentaka eyodwa phezu
kwendlu.

<span id="an_102:8">102:8</span> Imini yonke ziyandingcikiva iintshaba
zam, Abandigezelayo bathuka ngam.

<span id="an_102:9">102:9</span> Ngokuba ndidle uthuthu njengesonka,
Into endiyiselayo ndiyiphithikeze nezililo,

<span id="an_102:10">102:10</span> Ngenxa yokubhabhama kwakho
noburhalarhume bakho; Ngokuba undifunqule wandilahla.

<span id="an_102:11">102:11</span> Imihla yam injengokoluka kwamathunzi;
Mna ndomile njengomfuno.

<span id="an_102:12">102:12</span> Ke wena, Yehova, uhleli ngonaphakade,
Inkumbuzo yakho ikwizizukulwana ngezizukulwana.

<span id="an_102:13">102:13</span> Uya kusuk’ ume, uyiphathe iZiyon
ngemfesane; Ngokuba lixesha lokuyibabala eli, ngokuba lifikile ixesha
elimisiweyo.

<span id="an_102:14">102:14</span> Ngokuba abakhonzi bakho bakholiswe
ngamatye ayo, Uthuli lwayo banofefe ngalo.

<span id="an_102:15">102:15</span> Ziya kuloyika iintlanga igama
likaYehova, Nookumkani bonke behlabathi ubuqaqawuli bakho;

<span id="an_102:16">102:16</span> Ngokuba eyakhile iZiyon uYehova,
Wabonakala ebuqaqawulini bakhe.

<span id="an_102:17">102:17</span> Uwubhekile umthandazo
wabachushuluzayo, Akawudela umthandazo wabo.

<span id="an_102:18">102:18</span> Oko kuya kubhalelwa isizukulwana
esizayo, Abantu abaza kudalwa badumise uYehova.

<span id="an_102:19">102:19</span> Ngokuba uqondele, esendaweni yakhe
ephezulu engcwele; Wondela ehlabathini esemazulwini uYehova,

<span id="an_102:20">102:20</span> Ukuba akuve ukugcuma
kwabakhonkxiweyo, Abakhulule oonyana bokufa;

<span id="an_102:21">102:21</span> Bancokole eZiyon ngegama likaYehova,
Ngendumiso yakhe eYerusalem;

<span id="an_102:22">102:22</span> Ekubuthelaneni kwezizwe ndawonye,
Nezikumkani, ukuba zikhonze uYehova.

<span id="an_102:23">102:23</span> Uwathobile endleleni amandla am,
Uyinqamle imihla yam.

<span id="an_102:24">102:24</span> Ndithi, Thixo wam, musa ukundisusa
phakathi kwemihla yam. Ikwizizukulwana ngezizukulwana iminyaka yakho.

<span id="an_102:25">102:25</span> Waliseka kudala ihlabathi; Lisisenzo
sezandla zakho izulu.

<span id="an_102:26">102:26</span> Ezo zinto ziya kudaka, wena ke ume;
Zona zonke ziya konakala njengengubo, Wozigugisa njengesambatho, ziguge;

<span id="an_102:27">102:27</span> Ke wena uhleli unguwe, Iminyaka yakho
ayinakuphela.

<span id="an_102:28">102:28</span> Oonyana babakhonzi bakho baya
kuhlala, Imbewu yabo izimaseke phambi kwakho.

<span id="an_103:1">103:1</span> EkaDavide. Mbonge uYehova, mphefumlo
wam, Ilibonge igama lakhe elingcwele into yonke engaphakathi kwam.

<span id="an_103:2">103:2</span> Mbonge uYehova, mphefumlo wam,
Ungayilibali yonke impatho yakhe entle:

<span id="an_103:3">103:3</span> Uloxolela bonke ubugwenxa bakho;
Ulophilisa zonke izifo zakho;

<span id="an_103:4">103:4</span> Ulokhulula ubomi bakho esihogweni,
Akuthi jize ngenceba nemfesane;

<span id="an_103:5">103:5</span> Lo uwuzalisayo umlomo wakho ngento
elungileyo, Buhlaziyeke ubutsha bakho njengobokhozi.

<span id="an_103:6">103:6</span> NguYehova umenzi wemisebenzi
yobulungisa, Nezigwebo ngenxa yabacudisiweyo bonke;

<span id="an_103:7">103:7</span> Umazisi weendlela zakhe kuMoses,
Wezenzo zakhe ezincamisayo koonyana bakaSirayeli.

<span id="an_103:8">103:8</span> Unemfesane enobabalo uYehova, Uzeka
kade umsindo, mkhulu ngenceba.

<span id="an_103:9">103:9</span> Akaphiki kuphele, Akawugcini umsindo
ngonaphakade.

<span id="an_103:10">103:10</span> Akenzi kuthi ngokwezono zethu,
Akasiphathi ngokobugwenxa bethu;

<span id="an_103:11">103:11</span> Ngokuba injengokuphakama kwezulu
phezu komhlaba, Ukuba namandla, inceba yakhe kwabamoyikayo;

<span id="an_103:12">103:12</span> Kunjengokuba kude kwempumalanga
entshonalanga, Ukulukhwelelisa kwakhe kuthi ukreqo lwethu;

<span id="an_103:13">103:13</span> Kunjengokusikwa yimfesane koyise
kubantwana, Ukusikwa yimfesane kukaYehova kwabamoyikayo.

<span id="an_103:14">103:14</span> Ngokuba uyakwazi yena ukubunjwa
kwethu, Ekhumbula ukuba siluthuli.

<span id="an_103:15">103:15</span> Hayi, umntu! Injengotyani imihla
yakhe; Njengentyantyambo yasendle, kunjalo ukutyatyamba kwakhe.

<span id="an_103:16">103:16</span> Xa uthe umoya wadlula kuyo, ayibikho,
Ingabi sazana nayo indawo yayo.

<span id="an_103:17">103:17</span> Ke yona inceba kaYehova
ikwabamoyikayo, kususela kwaphakade kude kuse ephakadeni, Nobulungisa
bakhe bukoonyana boonyana;

<span id="an_103:18">103:18</span> Kwabawugcinileyo umnqophiso wakhe,
Kwabazikhumbulayo iziyalezo zakhe ukuba bazenze.

<span id="an_103:19">103:19</span> UYehova uyizinzisile emazulwini
itrone yakhe, Ubukumkani bakhe bulawula into yonke.

<span id="an_103:20">103:20</span> Mbongeni uYehova, nina zithunywa
zakhe, Magorha omeleleyo, alenzayo ilizwi lakhe, Ephulaphula isandi
selizwi lakhe.

<span id="an_103:21">103:21</span> Mbongeni uYehova, nonke mikhosi
yakhe, Balungiseleli bakhe, benzi bokuthanda kwakhe.

<span id="an_103:22">103:22</span> Mbongeni uYehova, nonke zenzo zakhe,
Ezindaweni zonke zobukumkani bakhe. Mbonge uYehova, mphefumlo wam.

<span id="an_104:1">104:1</span> Mbonge uYehova, mphefumlo wam. Yehova,
Thixo wam, umkhulu kakhulu; Wambethe indili nobungangamela.

<span id="an_104:2">104:2</span> Ulothi wambu ukukhanya njengengubo.
Ulolaneka izulu njengelengalenga lentente;

<span id="an_104:3">104:3</span> Ulohlanganisa emanzini imiqadi
yamagumbi akhe aphezulu; Ulowenza amafu inqwelo yakhe, Ulohamba
ngamaphiko omoya;

<span id="an_104:4">104:4</span> Ulowenza izithunywa zakhe imimoya,
Abalungiseleli bakhe umlilo olenyayo.

<span id="an_104:5">104:5</span> Waliseka ihlabathi phezu kwemimiso
yalo, Ukuba lingashukunyiswa naphakade kanaphakade.

<span id="an_104:6">104:6</span> Waligubungela ngamanzi anzongonzongo
njengesambatho, Ema amanzi phezu kweentaba.

<span id="an_104:7">104:7</span> Ekukhalimeni kwakho asaba, Ezwini
lendudumo yakho abaleka buphuthuphuthu;

<span id="an_104:8">104:8</span> Kwenyuka iintaba, kwehla izihlambo, Aya
kuloo ndawo ubuwasekele yona.

<span id="an_104:9">104:9</span> Wamisa umda ukuba angegqithi, Angabuye
awugubungele umhlaba.

<span id="an_104:10">104:10</span> Ulothuma imithombo iye ezihlanjeni;
Ihamba phakathi kweentaba;

<span id="an_104:11">104:11</span> Iseza zonke iinyamakazi zasendle;
Amaesile asendle aqabula inxano lawo.

<span id="an_104:12">104:12</span> Kuhlala phezu kwayo iintaka zezulu,
Zitsholoza phakathi kwamasebe;

<span id="an_104:13">104:13</span> Uloseza iintaba kumagumbi akhe
aphezulu; Uyahlutha umhlaba ziziqhamo zezenzo zakho.

<span id="an_104:14">104:14</span> Ulontshulisela iinkomo utyani,
Nomfuno wokunceda umntu; Ukuze kuphume isonka emhlabeni.

<span id="an_104:15">104:15</span> Iwayini iyivuyise intliziyo yomntu;
Bukhazimle ubuso ngeoli, Isonka siyixhase intliziyo yomntu.

<span id="an_104:16">104:16</span> Iyahlutha imithi kaYehova, Imisedare
yaseLebhanon awayityalayo,

<span id="an_104:17">104:17</span> Apho zakhela khona iintaka; Ingwamza,
isemisipresini indlu yayo.

<span id="an_104:18">104:18</span> Iintaba zona ezo ziphakamileyo
zezamagogo, Amawa azimela iimbila.

<span id="an_104:19">104:19</span> Inyanga wayenzela amaxesha ayo,
Ilanga liyakwazi ukutshona kwalo.

<span id="an_104:20">104:20</span> Wenza ubumnyama wena, kube sebusuku,
Ashukume ngabo onke amarhamncwa ehlathi.

<span id="an_104:21">104:21</span> Iingonyama ezintsha zigqumela
ukuqwenga, Zifuna ukudla kwazo kuThixo.

<span id="an_104:22">104:22</span> Lakuthi chapha ilanga,
ziyahlanganisana, Zibuthume ezikhundleni zazo.

<span id="an_104:23">104:23</span> Uyaphuma umntu aye emsebenzini wakhe
Nasenkonzweni yakhe, ahlwise.

<span id="an_104:24">104:24</span> Hayi, ukuba zininzi izenzo zakho,
Yehova! Zonke ziphela uzenze ngobululumko; Uzele umhlaba zizidalwa
zakho.

<span id="an_104:25">104:25</span> Nalo ulwandle lulukhulu, lubanzi
ngeenxa zombini; Kulapho kuzinambuzane zingenakubalwa, Ezincinane
kwanezikhulu izinto eziphilileyo.

<span id="an_104:26">104:26</span> Kulapho kuhamba iinqanawa; Nango
umnenga owawubumbela ukudlala kulo.

<span id="an_104:27">104:27</span> Zonke ezo nto ziphela zikhangele
kuwe, Ukuba uzinike ukudla kwazo ngexesha elililo.

<span id="an_104:28">104:28</span> Uyazinika, ziyachola; Uyasivula
isandla sakho, ziyahlutha kokulungileyo.

<span id="an_104:29">104:29</span> Uyabusithelisa ubuso bakho,
ziyakhwankqiswa; Uyawuhlanganisa umoya wazo, ziphume umphefumlo,
Zibuyele eluthulini lwazo.

<span id="an_104:30">104:30</span> Uthuma umoya wakho, ziyadalwa,
Ubuhlaziye ubuso bomhlaba.

<span id="an_104:31">104:31</span> Ubuqaqawuli bukaYehova mabube
ngunaphakade; UYehova makavuye ngezenzo zakhe;

<span id="an_104:32">104:32</span> Ulobheka emhlabeni, uzamazame;
Uchukumisa iintaba, ziqhume.

<span id="an_104:33">104:33</span> Ndiya kuvuma kuYehova lo gama ndidla
ubomi, Ndiya kumbethela uhadi uThixo wam ekubeni ndingokhoyo.

<span id="an_104:34">104:34</span> Makube nencasa kuye ukucamngca kwam;
Mna ndiya kuvuya ngoYehova.

<span id="an_104:35">104:35</span> Mabagqitywe ehlabathini aboni,
Bangabi sabakho abangendawo. Mbonge uYehova, mphefumlo wam, Haleluya!

<span id="an_105:1">105:1</span> Bulelani kuYehova, nqulani igama lakhe;
Yazisani ezizweni izenzo zakhe ezincamisileyo.

<span id="an_105:2">105:2</span> Vumani kuye, mbetheleni uhadi; Xoxani
ngemisebenzi yakhe yonke ebalulekileyo.

<span id="an_105:3">105:3</span> Qhayisani ngegama lakhe elingcwele;
Mayivuye intliziyo yabamquqelayo uYehova.

<span id="an_105:4">105:4</span> Ngxamelani uYehova namandla akhe;
Funani ubuso bakhe ngamaxesha onke.

<span id="an_105:5">105:5</span> Khumbulani imisebenzi yakhe
ebalulekileyo awayenzayo, Izimanga zakhe, nezigwebo zomlomo wakhe,

<span id="an_105:6">105:6</span> Mbewu ka-Abraham, yomkhonzi wakhe,
Nyana bakaYakobi, banyulwa bakhe.

<span id="an_105:7">105:7</span> NguYehova uThixo wethu yena;
Zisehlabathini lonke izigwebo zakhe.

<span id="an_105:8">105:8</span> Uwukhumbula ngonaphakade umnqophiso
wakhe, Ilizwi awalimisela iwaka lezizukulwana;

<span id="an_105:9">105:9</span> Awanqophisana ngalo noAbraham,
Awalifungela uIsake;

<span id="an_105:10">105:10</span> Awalimisayo ukuba libe ngummiselo
kuYakobi, Libe ngumnqophiso ongunaphakade kuSirayeli;

<span id="an_105:11">105:11</span> Esithi, Ndikunika ilizwe lakwaKanan,
Libe licandelo lelifa lenu;

<span id="an_105:12">105:12</span> Besengamadoda ambalwa, Bebancinane,
bengabaphambukeli kulo.

<span id="an_105:13">105:13</span> Babehamba besuka kolunye uhlanga,
baye kolunye uhlanga, Besuka kobunye ubukumkani, baye kwabanye abantu.

<span id="an_105:14">105:14</span> Akavumelanga mntu ukuba abacudise,
Wohlwaya ookumkani ngenxa yabo;

<span id="an_105:15">105:15</span> Esithi, Musani ukubachukumisa
abathanjiswa bam, Musani ukubaphatha kakubi abaprofeti bam.

<span id="an_105:16">105:16</span> Wabiza indlala, yeza phezu kwelizwe,
Wawaphula wonke umsimelelo osisonka.

<span id="an_105:17">105:17</span> Wathuma indoda phambi kwabo;
Kwathengiswa ngoYosefu, waba likhoboka.

<span id="an_105:18">105:18</span> Bazicinezela iinyawo zakhe
ngamakhamandela, Wafika umphefumlo wakhe esinyithini;

<span id="an_105:19">105:19</span> Kwada kwalixesha lokufika kwelizwi
lakhe, Intetho kaYehova yamnyibilikisa.

<span id="an_105:20">105:20</span> Ukumkani wathuma, wamkhulula,
Umlawuli wezizwe wamvulela;

<span id="an_105:21">105:21</span> Wamenza inkosi yendlu yakhe, Umlawuli
wemfuyo yakhe yonke,

<span id="an_105:22">105:22</span> Ukuba abakhonkxe abathetheli bakhe
ngokuzithandela kwakhe, Amadoda akhe amakhulu awafundise ubulumko.

<span id="an_105:23">105:23</span> Waza uSirayeli waya eYiputa, UYakobi
waphambukela ezweni lakwaHam.

<span id="an_105:24">105:24</span> Wabaqhamisa kakhulu abantu bakhe,
Wabomeleza ngaphezu kwababandezeli babo.

<span id="an_105:25">105:25</span> Wazijika iintliziyo zabo, ukuba
babathiye abantu bakhe, Babaqhathanisele abakhonzi bakhe.

<span id="an_105:26">105:26</span> Wathuma uMoses, umkhonzi wakhe,
NoAron awamnyulayo.

<span id="an_105:27">105:27</span> Bazenza kubo iindawo zemiqondiso
yakhe, Nezimanga zakhe ezweni lakwaHam.

<span id="an_105:28">105:28</span> Wathumela ubumnyama, kwaba mnyama;
Ababa nakuwaphikisa amazwi akhe.

<span id="an_105:29">105:29</span> Wawaguqula amanzi abo, aba ligazi,
Wazibulala iintlanzi zabo.

<span id="an_105:30">105:30</span> Ilizwe labo lanyakazela amasele
Ezingontsini zookumkani babo.

<span id="an_105:31">105:31</span> Wathetha, zafika izibawu,
Iingcongconi, emideni yabo yonke.

<span id="an_105:32">105:32</span> Wabanika isichotho, saba yimvula;
Umlilo walenya ezweni labo.

<span id="an_105:33">105:33</span> Wayibetha imidiliya yabo nemikhiwane
yabo, Wayishwaqa imithi yemida yabo.

<span id="an_105:34">105:34</span> Wathetha, kwafika iinkumbi ezandayo,
Nezikhothululayo, into engenakubalwa;

<span id="an_105:35">105:35</span> Zayidla imifuno yonke ezweni labo,
Zazidla iziqhamo zomhlaba wabo.

<span id="an_105:36">105:36</span> Waza wababulala bonke abamazibulo
ezweni labo, Intlahlela yamandla abo onke.

<span id="an_105:37">105:37</span> Wabakhupha ke abakhe benesilivere
negolide, Akwabakho ukhubekayo ezizweni zakhe.

<span id="an_105:38">105:38</span> Lavuya iYiputa ekuphumeni kwabo,
Ngokuba lifikelwe kukunkwantyisa kwabo.

<span id="an_105:39">105:39</span> Waneka ilifu lokubasitha, Nomlilo
wokukhanyisa ebusuku.

<span id="an_105:40">105:40</span> Babiza, wazisa izagwityi,
Wabahluthisa nangesonka sasezulwini.

<span id="an_105:41">105:41</span> Wavula iliwa, abaleka amanzi, Ahamba
engumlambo emqwebedwini.

<span id="an_105:42">105:42</span> Ngokuba wakhumbula ilizwi lakhe
elingcwele, Wakhumbula uAbraham umkhonzi wakhe.

<span id="an_105:43">105:43</span> Wabakhupha abantu bakhe benemihlali,
Abanyulwa bakhe bememelela.

<span id="an_105:44">105:44</span> Wabanika amazwe eentlanga, Bayihlutha
inzuzo yokwaphuka kwezizwe,

<span id="an_105:45">105:45</span> Ukuze bayigcine imimiselo yakhe,
Bayibambe imiyalelo yakhe. Haleluya!

<span id="an_106:1">106:1</span> Haleluya! Bulelani kuYehova, ngokuba
elungile, Ngokuba ingunaphakade inceba yakhe.

<span id="an_106:2">106:2</span> Ngubani na onokuzixela izenzo zobugorha
bukaYehova, Onokuyivakalisa yonke indumiso yakhe?

<span id="an_106:3">106:3</span> Hayi, uyolo lwabaligcinayo isiko,
Lwabenza ubulungisa ngamaxesha onke!

<span id="an_106:4">106:4</span> Ndikhumbule, Yehova, ekwenzeni kwakho
isisa kubantu bakho; Ndiyelele ngosindiso lwakho,

<span id="an_106:5">106:5</span> Ukuze ndibone inyhweba yabanyulwa
bakho, Ndivuye ekuvuyeni kohlanga lwakho, Ndiqhayise kunye nelifa lakho.

<span id="an_106:6">106:6</span> Sonile, thina noobawo; Senze ubugwenxa,
senze okungendawo.

<span id="an_106:7">106:7</span> Oobawo abayiqiqanga eYiputa imisebenzi
yakho ebalulekileyo; Ababukhumbulanga ubuninzi beenceba zakho; Baphika
elwandle, eLwandle oluBomvu.

<span id="an_106:8">106:8</span> Wabasindisa ngenxa yegama lakhe, Ukuze
abazise ubugorha bakhe.

<span id="an_106:9">106:9</span> Walukhalimela uLwandle oluBomvu, loma,
Wabahambisa emanzini anzongonzongo kwanga kusentlango.

<span id="an_106:10">106:10</span> Wabasindisa esandleni sobathiyayo,
Wabakhulula esandleni sotshaba.

<span id="an_106:11">106:11</span> Amanzi abagubungela ababandezeli
babo, Akwasala namnye kubo.

<span id="an_106:12">106:12</span> Bakholwa ke ngamazwi akhe, Bayivuma
indumiso yakhe.

<span id="an_106:13">106:13</span> Kanti bahle bazilibala izenzo zakhe,
Abalilinda icebo lakhe.

<span id="an_106:14">106:14</span> Bakhanukile entlango, Bamlinga uThixo
enkangala.

<span id="an_106:15">106:15</span> Wabanika abakubizayo; Wathumela
ukungcumbeka emphefumlweni wabo.

<span id="an_106:16">106:16</span> Bamenzela umona uMoses eminqubeni,
NoAron ongcwele kaYehova.

<span id="an_106:17">106:17</span> Wavuleka umhlaba, wamginya uDatan,
Waliselela ibandla lika-Abhiram;

<span id="an_106:18">106:18</span> Umlilo walitshisa ibandla labo,
Amalangatye abalenya abangendawo.

<span id="an_106:19">106:19</span> Benza ithole eHorebhe, Baqubuda
emfanekisweni otyhidiweyo.

<span id="an_106:20">106:20</span> Balwananisa uzuko lwabo Ngento
emilise okwenkomo edla utyani.

<span id="an_106:21">106:21</span> Bamlibala uThixo, umsindisi wabo,
Owenza imisebenzi emikhulu eYiputa;

<span id="an_106:22">106:22</span> Imisebenzi ebalulekileyo ezweni
lakwaHam, Imisebenzi eyoyikekayo eLwandle oluBomvu.

<span id="an_106:23">106:23</span> Wathi uya kubatshabalalisa, Koko
wesukayo uMoses, umnyulwa wakhe, Wema ethubeni phambi kwakhe, Ebuyisa
ubushushu bakhe, ukuba angatshabalalisi.

<span id="an_106:24">106:24</span> Balicekisa ilizwe elinqwenelekayo,
Abakholwa lilizwi lakhe,

<span id="an_106:25">106:25</span> Bakrokra ezintenteni zabo,
Abaliphulaphula izwi likaYehova.

<span id="an_106:26">106:26</span> Wabaphakamisela isandla sakhe,
Wafungela ukuba abawise entlango;

<span id="an_106:27">106:27</span> Ayiwise imbewu yabo phakathi
kweentlanga, Abachithachithe emazweni.

<span id="an_106:28">106:28</span> Bazibandakanya noBhahali-pehore,
Badla imibingelelo yabafileyo,

<span id="an_106:29">106:29</span> Bamqumbisa ngeentlondi zabo;
Sagaleleka phakathi kwabo isibetho.

<span id="an_106:30">106:30</span> Wesuka wema uPinehasi, walamla;
Sathintelwa isibetho.

<span id="an_106:31">106:31</span> Oko kwabalelwa kuye ekuthini
bubulungisa Izizukulwana ngezizukulwana kude kuse ephakadeni.

<span id="an_106:32">106:32</span> Bamqumbisa emanzini aseMeribha,
Kwehla ububi kuMoses ngenxa yabo;

<span id="an_106:33">106:33</span> Ngokuba bawuphikisa umoya wakhe,
Waphololoza ke ngomlomo wakhe.

<span id="an_106:34">106:34</span> Abazitshabalalisa izizwe, Awayethethe
ngazo kubo uYehova;

<span id="an_106:35">106:35</span> Baxubana neentlanga ezo, Bafunda
izenzo zazo;

<span id="an_106:36">106:36</span> Bakhonza izithixo zazo, Yaba
sisirhintyelo kubo.

<span id="an_106:37">106:37</span> Babingelela ngoonyana babo
nangeentombi zabo kwiidemon;

<span id="an_106:38">106:38</span> Baphalaza igazi elimsulwa, Igazi
loonyana babo neleentombi zabo, Ababingelela ngabo kwizithixo
zakwaKanan; Lahlanjelwa ilizwe ngamagazi.

<span id="an_106:39">106:39</span> Baba ziinqambi ngezenzo zabo,
Bahenyuza ngeentlondi zabo.

<span id="an_106:40">106:40</span> Wavutha ke umsindo kaYehova kubantu
bakhe, Laba lisikizi kuye ilifa lakhe.

<span id="an_106:41">106:41</span> Wabanikela ezandleni zeentlanga,
Balawulwa ngababathiyileyo.

<span id="an_106:42">106:42</span> Zabaxina iintshaba zabo, Bathotyelwa
phantsi kwezandla zazo.

<span id="an_106:43">106:43</span> Zibe zininzi izihlandlo ebahlangula;
Ke bona bamphikisa ngamaqhinga abo, Bonakala bubugwenxa babo.

<span id="an_106:44">106:44</span> Noko ke wakunonelela ukubandezelwa
kwabo, Akuva ukuhlahlamba kwabo.

<span id="an_106:45">106:45</span> Wawukhumbula ngenxa yabo umnqophiso
wakhe, Wazohlwaya ngenxa yobuninzi beenceba zakhe.

<span id="an_106:46">106:46</span> Wabafumanisa imfesane Phambi kwabo
bonke abaye bebathimbile.

<span id="an_106:47">106:47</span> Sisindise, Yehova, Thixo wethu,
Sibuthe ezintlangeni, Ukuze sibulele kwigama lakho elingcwele, Sizingce
ngendumiso yakho.

<span id="an_106:48">106:48</span> Makabongwe uYehova, uThixo
kaSirayeli, Kususela kwaphakade kude kuse ephakadeni. Mabathi bonke
abantu, Amen. Haleluya!

<span id="an_107:1">107:1</span> Bulelani kuYehova, ngokuba elungile,
Ngokuba ingunaphakade inceba yakhe.

<span id="an_107:2">107:2</span> Mabatsho abakhululwa bakaYehova,
Awabakhululayo esandleni sombandezeli;

<span id="an_107:3">107:3</span> Wababutha emazweni, Empumalanga
nasentshonalanga, Entla naselwandle.

<span id="an_107:4">107:4</span> Badinga entlango, endleleni esenkanga,
la, Abafumana mzi wakuhlala.

<span id="an_107:5">107:5</span> Belambile, benxaniwe, Watyhafa phakathi
kwabo umphefumlo wabo.

<span id="an_107:6">107:6</span> Bakhala ke kuYehova embandezelweni
yabo, Wabahlangula ekucuthekeni kwabo;

<span id="an_107:7">107:7</span> Wabanyathelisa endleleni ethe tye,
Ukuba baye kumzi wokuhlala.

<span id="an_107:8">107:8</span> Mabayibulele kuYehova inceba yakhe,
Nemisebenzi yakhe ebalulekileyo koonyana babantu!

<span id="an_107:9">107:9</span> Kuba ewuhluthisile umphefumlo
otshobayo, Wawuzalisa ngokulungileyo umphefumlo olambileyo.

<span id="an_107:10">107:10</span> Behleli emnyameni nasethunzini
lokufa, Bekhonkxwe yimbandezelo nasisinyithi,

<span id="an_107:11">107:11</span> Ngokuba bephikise amazwi kaThixo,
Belitshitshisa icebo lOsenyangweni:

<span id="an_107:12">107:12</span> Wayithoba intliziyo yabo
ngokubasebenzisa kanzima; Bakhubeka, akwabakho mncedi.

<span id="an_107:13">107:13</span> Bakhala ke kuYehova embandezelweni
yabo; Wabasindisa ekucuthekeni kwabo.

<span id="an_107:14">107:14</span> Wabakhupha emnyameni nasethunzini
lokufa, Waziqhawula iimbophelelo zabo.

<span id="an_107:15">107:15</span> Mabayibulele kuYehova inceba yakhe,
Nemisebenzi yakhe ebalulekileyo koonyana babantu!

<span id="an_107:16">107:16</span> Kuba ezaphule iingcango zobhedu,
Wayixakaxa imivalo yesinyithi.

<span id="an_107:17">107:17</span> Abamathileyo, ngenxa yendlela
yokukreqa kwabo, Nangenxa yobugwenxa babo, bacinezelwa;

<span id="an_107:18">107:18</span> Konke ukudla kwaba lisikizi
kumphefumlo wabo, Bafika emasangweni okufa.

<span id="an_107:19">107:19</span> Bakhala ke kuYehova embandezelweni
yabo, Wabasindisa ekucuthekeni kwabo.

<span id="an_107:20">107:20</span> Wathumela ilizwi lakhe, wabaphilisa,
Wabasiza ezihogweni zabo.

<span id="an_107:21">107:21</span> Mabayibulele kuYehova inceba yakhe,
Nemisebenzi yakhe ebalulekileyo koonyana babantu!

<span id="an_107:22">107:22</span> Mababingelele imibingelelo yombulelo,
Bancokole ngezenzo zakhe bememelela.

<span id="an_107:23">107:23</span> Abaya elwandle ngeenqanawa, Benze
ishishini emanzini amaninzi,

<span id="an_107:24">107:24</span> Bazibona bona izenzo zikaYehova,
Nemisebenzi yakhe ebalulekileyo enzulwini.

<span id="an_107:25">107:25</span> Watsho, wavusa umoya ovuthuzayo,
Waphakamisa amaza ayo.

<span id="an_107:26">107:26</span> Banyuka basinga ezulwini, behla
basinga emanzini enzonzobila; Umphefumlo wabo uthe amandla bububi.

<span id="an_107:27">107:27</span> Bathendeleka, bahexa njengenxila,
Butshone bonke ubulumko babo.

<span id="an_107:28">107:28</span> Bakhala ke kuYehova embandezelweni
yabo Wabakhupha ekucuthekeni kwabo.

<span id="an_107:29">107:29</span> Ukumisile ukuvuthuza, kwathi cwaka,
Amaza ayo azola;

<span id="an_107:30">107:30</span> Bavuya ke, kuba edambile; Wabafikisa
echwebeni abalilangazelelayo.

<span id="an_107:31">107:31</span> Mabayibulele kuYehova inceba yakhe,
Nemisebenzi yakhe ebalulekileyo koonyana babantu!

<span id="an_107:32">107:32</span> Mabamphakamise ebandleni labantu,
Bamdumise embuthweni yamadoda amakhulu.

<span id="an_107:33">107:33</span> Uyenze imilambo yaba yintlango,
Namathende amanzi aba ngumhlaba onxaniweyo;

<span id="an_107:34">107:34</span> Ilizwe elineziqhamo laba leletyuwa,
Ngenxa yezinto ezimbi zabemi balo.

<span id="an_107:35">107:35</span> Uyenze intlango yaba lidike
elinamanzi, Ilizwe elingumqwebedu laba ngamathende amanzi.

<span id="an_107:36">107:36</span> Wabahlalisa khona abalambileyo,
Bamisa umzi wokuhlala.

<span id="an_107:37">107:37</span> Bahlwayela amasimi, batyala
izidiliya, Bavelisa iziqhamo, baba nongeniselo.

<span id="an_107:38">107:38</span> Wabasikelela, banda kunene, Iinkomo
zabo akazinciphisa.

<span id="an_107:39">107:39</span> Bancipha, basibekeka Ngokukhanyangwa
bububi nesingqala.

<span id="an_107:40">107:40</span> Uwagalele ngendelo amanene,
Wawadingisa enyanyeni, kungekho ndlela.

<span id="an_107:41">107:41</span> Walisa engxondeni ihlwempu, kude
nengcinezelo, Walenzela imizalwana yanjengomhlambi.

<span id="an_107:42">107:42</span> Baya kubona abathe tye, bavuye, Bonke
ubugqwetha buvale umlomo.

<span id="an_107:43">107:43</span> Lowo ulumkileyo makazigcine ezi
ndawo, Azigqale iinceba zikaYehova.

<span id="an_108:1">108:1</span> Ingoma. Umhobe kaDavide. Izimasekile
intliziyo yam, Thixo, Ndiya kuvuma, ndibethe uhadi, Kwanozuko lwam.

<span id="an_108:2">108:2</span> Vukani, mrhubhe nohadi; Ndiya
kusiphangela isifingo.

<span id="an_108:3">108:3</span> Ndiya kubulela kuwe phakathi kwezizwe,
Yehova, Ndikubethele uhadi phakathi kwezizwe.

<span id="an_108:4">108:4</span> Ngokuba inkulu ngaphezu kwezulu inceba
yakho, Yada yesa esibhakabhakeni inyaniso yakho.

<span id="an_108:5">108:5</span> Ziphakamise ngaphezu kwezulu, Thixo,
Bube phezu kwehlabathi lonke ubuqaqawuli bakho.

<span id="an_108:6">108:6</span> Ukuze zihlangulwe iintanda zakho,
Sindisa ngesandla sakho sokunene, undiphendule.

<span id="an_108:7">108:7</span> UThixo uthethe engcwele; mandivuyelele,
Ndimabe uShekem, ndiyilinganisele intili yaseSukoti.

<span id="an_108:8">108:8</span> Ngowam uGiliyadi, ngowam uManase,
UEfrayim sisigcina-ntloko sam, UYuda yintonga yam yommiselo;

<span id="an_108:9">108:9</span> UMowabhi sisitya sam sokuhlambela,
Ndiyiphosa kuEdom imbadada yam; Ndiduma ngelamaFilisti.

<span id="an_108:10">108:10</span> Ngubani na owondisa emzini
onqatyisiweyo, Ngubani na owondikhaphela kwaEdom?

<span id="an_108:11">108:11</span> Asinguwe na, Thixo, lo usihlambileyo?
Akwaphuma, Thixo, nemikhosi yethu.

<span id="an_108:12">108:12</span> Sincede kumbandezeli wethu; Alunto
yanto usindiso lomntu.

<span id="an_108:13">108:13</span> NgoThixo siya kweyisa, Abagqushe yena
ababandezeli bethu.

<span id="an_109:1">109:1</span> Kumongameli; ekaDavide. Umhobe. Thixo
wendumiso yam, musa ukuthi tu;

<span id="an_109:2">109:2</span> Ngokuba bandakhamisele umlomo
ongendawo, nomlomo onenkohliso; Bathetha ngam ngolwimi lobuxoki.

<span id="an_109:3">109:3</span> Bandijikele ngeentetho zentiyo; Balwa
nam ngelize.

<span id="an_109:4">109:4</span> Ekubeni mna ndibathanda, bona
bayandichasa, Ndibe mna ndithandaza.

<span id="an_109:5">109:5</span> Endaweni yobulungisa bandibuyekeza
ngobubi; Ekubeni mna ndibathanda, bona bayandithiya.

<span id="an_109:6">109:6</span> Misa ongendawo, abe ngumveleli wakhe,
Eme uSathana ngasekunene kwakhe.

<span id="an_109:7">109:7</span> Ekuthethweni kwetyala makaphume
engongendawo, Nomthandazo wakhe ube sisono.

<span id="an_109:8">109:8</span> Imihla yakhe mayibe mbalwa,
Mabuthatyathwe ngomnye ubuveleli bakhe.

<span id="an_109:9">109:9</span> Oonyana bakhe mababe ziinkedama,
Nomkakhe abe ngumhlolokazi;

<span id="an_109:10">109:10</span> Babhadule bebhadula oonyana bakhe,
becela, Bengqiba, bekude namanxuwa akowabo.

<span id="an_109:11">109:11</span> Umboleki-mali makakushwankathele
konke anako, Abasemzini baphange ukuxelenga kwakhe.

<span id="an_109:12">109:12</span> Makungabikho wolulela nceba kuye,
Kungabikho uzibabalayo iinkedama zakhe.

<span id="an_109:13">109:13</span> Izivela-mva zakhe mazibe
zezokunqunyulwa, Igama lazo licinywe esizukulwaneni esizayo.

<span id="an_109:14">109:14</span> Mabukhunjulwe nguYehova ubugwenxa
booyise, Singacinywa isono sonina.

<span id="an_109:15">109:15</span> Masibe phambi koYehova ngamaxesha
onke, Akunqumle ehlabathini ukukhunjulwa kwabo;

<span id="an_109:16">109:16</span> Ngenxa enokuba engakukhumbulanga
ukwenza inceba, Etshutshise indoda elusizana, Elihlwempu, enentliziyo
eyothukileyo, ukuba ayibulale.

<span id="an_109:17">109:17</span> Ewe, wathanda ukuqalekisa,
kwamfikela; Akakufuna ukusikelela, kwakhwelela kude kuye.

<span id="an_109:18">109:18</span> Wambatha ukuqalekisa kwanga yingubo
yakhe, Kwangena embilinini wakhe njengamanzi, Nanjengeoli emathanjeni
akhe.

<span id="an_109:19">109:19</span> Makube njengengubo kuye, azithe wambu
ngayo, Kube luqhwemesha, alunxibe amaxesha onke.

<span id="an_109:20">109:20</span> Nguwo lowo umvuzo wabandichasayo,
ophuma kuYehova, Wabathetha okubi ngomphefumlo wam.

<span id="an_109:21">109:21</span> Ke wena Yehova, Nkosi, ndenzele
ngenxa yegama lakho; Ngokokuba ilungile inceba yakho; ndihlangule.

<span id="an_109:22">109:22</span> Ngokuba ndilusizana, ndilihlwempu,
Intliziyo yam ihlatyiwe phakathi kwam.

<span id="an_109:23">109:23</span> Ndinjengethunzi xa lolukayo,
ndiyemka; Ndiphetshethwa njengenkumbi.

<span id="an_109:24">109:24</span> Amadolo am ayagexa kukuzila ukudla,
Nenyama yam ibhityile, tu ukutyeba.

<span id="an_109:25">109:25</span> Ndithe ndasisingcikivo kubo;
Bendibona, bahlunguzela intloko.

<span id="an_109:26">109:26</span> Ndincede, Yehova, Thixo wam,
Ndisindise ngokwenceba yakho;

<span id="an_109:27">109:27</span> Bazi ukuba sisandla sakho eso, Ukuba
kukwenza kwakho, Yehova.

<span id="an_109:28">109:28</span> Bayaqalekisa aba, uyasikelela wena;
Besukile bema, baya kudana; uya kubuya yena umkhonzi wakho.

<span id="an_109:29">109:29</span> Abandichasayo baya kwambatha ihlazo,
Bazithi wambu ukudana njengengubo yokwaleka.

<span id="an_109:30">109:30</span> Ndiya kubulela kakhulu kuYehova
ngomlomo wam, Ndimdumise phakathi kwabaninzi;

<span id="an_109:31">109:31</span> Kuba emi ekunene kolihlwempu, Ukuba
amsindise kwabawugwebayo umphefumlo wakhe.

<span id="an_110:1">110:1</span> EkaDavide. Umhobe. Utsho uYehova
eNkosini yam ukuthi, Hlala ngasekunene kwam, Ndide iintshaba zakho
ndizenze Isitulo seenyawo zakho.

<span id="an_110:2">110:2</span> Intonga yamandla akho uya kuyithumela
uYehova, ivela eZiyon, esithi, Yiba nobukhosi phakathi kweentshaba
zakho.

<span id="an_110:3">110:3</span> Abantu bakho baya kuzinikela
ngeentliziyo, ngemini yakho yokuphuma umkhosi; Bebethe ezingcwele,
ekuphumeni kwesifingo, Uza kuwe umbethe womlisela wakho.

<span id="an_110:4">110:4</span> Ufungile uYehova, akayi kuzohlwaya;
uthe, Ungumbingeleli ngonaphakade wena Ngokohlobo lukaMelkitsedeke.

<span id="an_110:5">110:5</span> INkosi ngasekunene kwakho Iya kuphalusa
ookumkani ngemini yomsindo wayo.

<span id="an_110:6">110:6</span> Iya kugweba phakathi kweentlanga,
kuzale zizidumbu; Iphaluse intloko ezweni elibanzi.

<span id="an_110:7">110:7</span> Endleleni iya kusela emlanjaneni;
Ngenxa yoko iya kuphakamisa intloko.

<span id="an_111:1">111:1</span> Haleluya! Ndiya kubulela kuYehova
ngentliziyo yonke, Elucweyweni lwabathe tye nasebandleni.

<span id="an_111:2">111:2</span> Zikhulu izenzo zikaYehova,
Zezokungxokwa iintsingiselo zazo zonke.

<span id="an_111:3">111:3</span> Unendili nobungangamela umsebenzi
wakhe, Ubulungisa bakhe bumi ngonaphakade.

<span id="an_111:4">111:4</span> Uyenzele ukuze ikhunjulwe imisebenzi
yakhe ebalulekileyo; Unobabalo nemfesane uYehova.

<span id="an_111:5">111:5</span> Ubaphe ukudla abamoyikayo; Uwukhumbule
ngonaphakade umnqophiso wakhe.

<span id="an_111:6">111:6</span> Ubabonise abantu bakhe amandla ezenzo
zakhe, Ebanika ilifa leentlanga.

<span id="an_111:7">111:7</span> Izenzo zezandla zakhe ziyinyaniso
nesiko; Zithembekile zonke iziyalezo zakhe.

<span id="an_111:8">111:8</span> Zizimasekile nanini nangonaphakade;
Zenziwe ngenyaniso, zithe tye.

<span id="an_111:9">111:9</span> Ubathumele abantu bakhe inkululeko;
Uwumisele ngonaphakade umnqophiso wakhe; Lingcwele, liyoyikeka, igama
lakhe.

<span id="an_111:10">111:10</span> Ingqalo yobulumko kukoyika uYehova,
Banengqiqo elungileyo bonke abenza ngako; Indumiso yakhe ihlala imi.

<span id="an_112:1">112:1</span> Haleluya! Hayi, uyolo lomntu omoyikayo
uYehova, Oyinoneleleyo kunene imithetho yakhe!

<span id="an_112:2">112:2</span> Iya kuba nobugorha ehlabathini imbewu
yakhe; Isizukulwana sabathe tye sisikelelwe.

<span id="an_112:3">112:3</span> Bubuncwane nobutyebi endlwini yakhe;
Ubulungisa bakhe buhlala bumi.

<span id="an_112:4">112:4</span> Baphunyelwa kukukhanya ebumnyameni
abathe tye, Benobabalo, nemfesane, nobulungisa.

<span id="an_112:5">112:5</span> Unoyolo umntu obabalayo, aboleke; Uya
kuyimisa intetho yakhe ematyaleni.

<span id="an_112:6">112:6</span> Ngokuba akayi kushukunyiswa naphakade;
Uya kuba lilungisa elikhunjulwa ngonaphakade.

<span id="an_112:7">112:7</span> Akoyikiswa ziindaba ezimbi; Iqinisekile
intliziyo yakhe, ikholose ngoYehova.

<span id="an_112:8">112:8</span> Izimasekile intliziyo yakhe, akoyiki;
Uya kuda ababonele ababandezeli bakhe.

<span id="an_112:9">112:9</span> Uyahlakaza, upha amahlwempu; Ubulungisa
bakhe buhlala bumi, Uphondo lwakhe luphakamile, lunozuko.

<span id="an_112:10">112:10</span> Ongendawo yena uya kukubona, aqumbe,
Atshixize amazinyo, anyibilike; Umnqweno wongendawo uyadaka.

<span id="an_113:1">113:1</span> Haleluya! Dumisani, bakhonzi
bakaYehova, Dumisani igama likaYehova.

<span id="an_113:2">113:2</span> Malibongwe igama likaYehova, Kususela
ngokunje, kude kuse ephakadeni.

<span id="an_113:3">113:3</span> Kwasekuphumeni kwelanga kuse
ekutshoneni kwalo, Malidunyiswe igama likaYehova.

<span id="an_113:4">113:4</span> Uphakamile ngaphezu kweentlanga zonke
uYehova, Bungaphezulu kwamazulu ubuqaqawuli bakhe.

<span id="an_113:5">113:5</span> Ngubani na onjengoYehova, uThixo wethu?
Ulohlala phezulu;

<span id="an_113:6">113:6</span> Uloqondela phantsi; Ezulwini
nasemhlabeni?

<span id="an_113:7">113:7</span> Ulomvusa eluthulini osweleyo,
Ulomphakamisa ezaleni olihlwempu,

<span id="an_113:8">113:8</span> Ukuba amhlalise namanene, Amanene
abantu bakhe;

<span id="an_113:9">113:9</span> Ulohlalisa endlwini umfazi ongazaliyo,
Abe ngunobantwana ovuyayo. Haleluya!

<span id="an_114:1">114:1</span> Ekuphumeni kukaSirayeli eYiputa,
Kwendlu kaYakobi ebantwini abantetho ingaziwayo,

<span id="an_114:2">114:2</span> UYuda waba yingcwele yakhe, USirayeli
waba sisikumkani sakhe.

<span id="an_114:3">114:3</span> Ulwandle lwabona, lwasaba, IYordan
yabuya umva.

<span id="an_114:4">114:4</span> Iintaba zadloba njengeenkunzi zeegusha;
Iinduli, njengamatakane omhlambi.

<span id="an_114:5">114:5</span> Ubunani na, lulwandlendini, ukuba
usabe? Wena Yordan, ukuba ubuye umva?

<span id="an_114:6">114:6</span> Nina zintaba, ukuba nidlobe
njengeenkunzi zeegusha? Nina zinduli, njengamatakane omhlambi?

<span id="an_114:7">114:7</span> Wena hlabathi, zibhijabhije ebusweni
beNkosi, Ebusweni boThixo kaYakobi;

<span id="an_114:8">114:8</span> Uloguqula iliwa libe lidike lamanzi,
Iqhwitha libe yimithombo yamanzi.

<span id="an_115:1">115:1</span> Ungazukisi thina, Yehova, ungazukisi
thina; Zukisa igama lakho, Ngenxa yenceba yakho, ngenxa yenyaniso yakho.

<span id="an_115:2">115:2</span> Yini na ukuba zithi iintlanga, Uphi na
kaloku uThixo wabo?

<span id="an_115:3">115:3</span> UThixo wethu ke usemazulwini, Konke
akuthandileyo uyakwenza.

<span id="an_115:4">115:4</span> Izithixo zazo yisilivere negolide,
Zizenzo zezandla zabantu.

<span id="an_115:5">115:5</span> Zinomlomo nje, azithethi; Zinamehlo nje
aziboni;

<span id="an_115:6">115:6</span> Zineendlebe nje, aziva; Zineempumlo
nje, azisezeli.

<span id="an_115:7">115:7</span> Izandla zazo aziphathi, Iinyawo zazo
azihambi; Azidumzeli ngomqala wazo.

<span id="an_115:8">115:8</span> Boba njengazo abenzi bazo, Bonke
abasukuba bekholose ngazo.

<span id="an_115:9">115:9</span> Wena Sirayeli, kholosa ngoYehova;
Uncedo lwabo nengweletshetshe yabo nguye.

<span id="an_115:10">115:10</span> Nani bendlu ka-Aron, kholosani
ngoYehova; Uncedo lwabo nengweletshetshe yabo nguye.

<span id="an_115:11">115:11</span> Nina boyiki bakaYehova, kholosani
ngoYehova; Uncedo lwabo nengweletshetshe yabo nguye.

<span id="an_115:12">115:12</span> UYehova usikhumbule, wosisikelela;
Woyisikelela indlu kaSirayeli, Woyisikelela indlu ka-Aron;

<span id="an_115:13">115:13</span> Wobasikelela aboyiki bakaYehova,
Abancinane kwanabakhulu.

<span id="an_115:14">115:14</span> UYehova wonandisa nina ngakumbi
nangakumbi, Abandise oonyana benu.

<span id="an_115:15">115:15</span> Nisikelelekile kuYehova, UMenzi
wamazulu nowehlabathi.

<span id="an_115:16">115:16</span> Amazulu ngamazulu kaYehova, Ihlabathi
ulinike oonyana babantu.

<span id="an_115:17">115:17</span> Asingabafileyo abamdumisayo uYehova,
Asingabo bonke abehlayo baye kwelokuzola.

<span id="an_115:18">115:18</span> Thina ke siya kumbonga uYehova,
Kususela koku kude kuse ephakadeni. Haleluya!

<span id="an_116:1">116:1</span> Ndiyamthanda, ngokuba uYehova eliva
Ilizwi lam, ukutarhuzisa kwam.

<span id="an_116:2">116:2</span> Ngokuba endithobele indlebe yakhe,
Ndiya kumnqula ngemihla yam yonke.

<span id="an_116:3">116:3</span> Izintya zokufa zandijikela,
Iingxingongo zelabafileyo zandifumana, Ndafunyanwa ziimbandezelo
nesingqa la.

<span id="an_116:4">116:4</span> Ndanqula ke igama likaYehova, ndathi,
Yehova, ndiya kukhunga, siza umphefumlo wam.

<span id="an_116:5">116:5</span> UYehova unobabalo, ulilungisa, UThixo
wethu unemfesane.

<span id="an_116:6">116:6</span> Ngumgcini wabazizidenge uYehova;
Ndandiswele, wandisindisa.

<span id="an_116:7">116:7</span> Buyela ekuphumleni kwakho, mphefumlo
wam, Ngokuba uYehova ukuphatha kakuhle;

<span id="an_116:8">116:8</span> Ngokuba ewuhlangule umphefumlo wam
ekufeni, Iliso lam ezinyembezini, Unyawo lwam ekungqulekeni.

<span id="an_116:9">116:9</span> Ndiya kuhamba-hamba phambi koYehova
Emazweni abaphilileyo.

<span id="an_116:10">116:10</span> Ndiyakholwa, xa ndithethayo; Mna
ndicinezelekile kunene.

<span id="an_116:11">116:11</span> Ndathi mna ekuphakuzeleni kwam, Bonke
abantu ngamaxoki.

<span id="an_116:12">116:12</span> Ndingambuyisela ngantoni na uYehova
Konke ukundiphatha kwakhe kakuhle?

<span id="an_116:13">116:13</span> Ndophakamisa indebe yosindiso,
Ndinqule igama likaYehova.

<span id="an_116:14">116:14</span> Ewe, ndozizalisa izibhambathiso zam
kuYehova, Phambi kwabantu bakhe bonke kalokunje.

<span id="an_116:15">116:15</span> Kunqabile emehlweni kaYehova Ukufa
kwakhakhe benceba.

<span id="an_116:16">116:16</span> Okunene, Yehova, ndingumkhonzi wakho,
Ndingumkhonzi wakho, unyana womkhonzazana wakho; Uzicombulule
iimbophelelo zam.

<span id="an_116:17">116:17</span> Ndiya kubingelela kuwe umbingelelo
wombulelo, Ndinqule igama likaYehova.

<span id="an_116:18">116:18</span> Ewe, ndiya kuzizalisa izibhambathiso
zam kuYehova, Phambi kwabantu bakhe bonke,

<span id="an_116:19">116:19</span> Ezintendelezweni zendlu kaYehova,
Esazulwini sakho, Yerusalem. Haleluya!

<span id="an_117:1">117:1</span> Mdumiseni uYehova, nonke zintlanga,
Mncomeni, nonke zizwe.

<span id="an_117:2">117:2</span> Ngokuba inamandla kuthi inceba yakhe,
Inyaniso kaYehova ingunaphakade. Haleluya!

<span id="an_118:1">118:1</span> Bulelani kuYehova, ngokuba elungile,
Ngokuba ingunaphakade inceba yakhe.

<span id="an_118:2">118:2</span> Makathi uSirayeli, Ingunaphakade inceba
yakhe.

<span id="an_118:3">118:3</span> Mayithi indlu ka-Aron, Ingunaphakade
inceba yakhe.

<span id="an_118:4">118:4</span> Mabathi abamoyikayo uYehova,
Ingunaphakade inceba yakhe.

<span id="an_118:5">118:5</span> Ndabiza uYehova ndisengxingongweni;
Wandiphendula uYehova, wandibeka endaweni ebanzi.

<span id="an_118:6">118:6</span> UYehova ungakum, andoyiki; Angandenza
ntoni na umntu?

<span id="an_118:7">118:7</span> UYehova ungakum ngokundinceda; Ndiya
kubona mna kwabandithiyayo.

<span id="an_118:8">118:8</span> Kulungile ukuzimela ngoYehova, Ngaphezu
kokukholosa ngomntu.

<span id="an_118:9">118:9</span> Kulungile ukuzimela ngoYehova Ngaphezu
kokukholosa ngamanene.

<span id="an_118:10">118:10</span> Zingafanelana zonke iintlanga
zindirhawule: Egameni likaYehova inene ndozinqumla.

<span id="an_118:11">118:11</span> Zingafanelana zindirhawule
zandirhawula: Egameni likaYehova inene ndozinqumla.

<span id="an_118:12">118:12</span> Zingafanelana zindirhawule
njengeenyosi: Zocinywa njengomlilo weentsasa; Egameni likaYehova inene
ndozinqumla.

<span id="an_118:13">118:13</span> Undityhale ngamandla wena ukuba
ndiwe; Kodwa uYehova wandinceda.

<span id="an_118:14">118:14</span> Iqhayiya lam nengoma yam nguYehova,
Waba lusindiso kum.

<span id="an_118:15">118:15</span> Izwi lokumemelela nelosindiso
lisezintenteni zamalungisa, lisithi, Isandla sokunene sikaYehova
siyeyisa;

<span id="an_118:16">118:16</span> Isandla sokunene sikaYehova
siphakamile; Isandla sokunene sikaYehova siyeyisa.

<span id="an_118:17">118:17</span> Andiyi kufa, ndiya kudla ubomi,
Ndibalise ngezenzo zikaYehova.

<span id="an_118:18">118:18</span> UYehova undithethise kakhulu, Ke
akandinikela ekufeni.

<span id="an_118:19">118:19</span> Ndivuleleni amasango obulungisa;
Ndiya kungena ngawo, ndiya kubulela kuYehova.

<span id="an_118:20">118:20</span> Nali isango likaYehova, Amalungisa
angena ngalo.

<span id="an_118:21">118:21</span> Ndiyabulela kuwe kuba undiphendule,
Waba lusindiso kum.

<span id="an_118:22">118:22</span> Ilitye abalilahlayo abakhi Laba
yintloko yembombo.

<span id="an_118:23">118:23</span> Kuvele kuYehova oku, Kungumsebenzi
obalulekileyo emehlweni ethu.

<span id="an_118:24">118:24</span> Le yimini ayenzileyo uYehova,
Masigcobe sivuye ngayo.

<span id="an_118:25">118:25</span> Yehova, camagu, khawusindise, Yehova,
camagu, khawuhlangule.

<span id="an_118:26">118:26</span> Makabongwe lo uzayo esegameni
likaYehova, Siyanisikelela nina basendlwini kaYehova.

<span id="an_118:27">118:27</span> UYehova nguThixo, usikhanyisela;
Bophelelani umbingelelo womthendeleko ngeentambo, Kude kuye ezimpondweni
zesibingelelo.

<span id="an_118:28">118:28</span> UnguThixo wam, ndiya kubulela kuwe;
UnguThixo wam, ndiya kukuphakamisa.

<span id="an_118:29">118:29</span> Bulelani kuYehova, ngokuba elungile,
Ngokuba ingunaphakade inceba yakhe.

<span id="an_119:1">119:1</span> Hayi, uyolo lwabandlela igqibeleleyo,
Bona bahambayo ngomyalelo kaYehova!

<span id="an_119:2">119:2</span> Hayi, uyolo lwababambe izingqiniso
zakhe, Abamquqelayo ngentliziyo epheleleyo!

<span id="an_119:3">119:3</span> Abasebenzi nokusebenza bugqwetha,
Bayahamba ngeendlela zakhe.

<span id="an_119:4">119:4</span> Uzimisile iziyalezo zakho, Ukuba
zigcinwe kunene.

<span id="an_119:5">119:5</span> Azaba iindlela zam bezibhekiselwe
Ukugcina imimiselo yakho!

<span id="an_119:6">119:6</span> Bendingayi kudana ke Ekubhekeni kwam
kwimithetho yakho yonke.

<span id="an_119:7">119:7</span> Ndiya kubulela kuwe ngentliziyo ethe
tye, Ekuzifundeni kwam izigwebo zobulungisa bakho.

<span id="an_119:8">119:8</span> Ndiya kuyigcina imimiselo yakho, Musa
ukundishiya kuphele.

<span id="an_119:9">119:9</span> Umfana uya kuwuqaqambisa ngantoni na
umendo wakhe? Ngokuzigcina ngokwelizwi lakho.

<span id="an_119:10">119:10</span> Ndiya kuquqela kuwe ngentliziyo yam
yonke; Musa ukundilahlekanisa nemithetho yakho.

<span id="an_119:11">119:11</span> Ndiyibeke intetho yakho entliziyweni
yam, Ukuze ndingoni kuwe.

<span id="an_119:12">119:12</span> Ungowokubongwa, Yehova; Ndifundise
imimiselo yakho.

<span id="an_119:13">119:13</span> Ndiyawabalisa ngemilebe yomlomo wam
Onke amasiko omlomo wakho.

<span id="an_119:14">119:14</span> Ndinemihlali endleleni yezingqiniso
zakho, Ngathi kusebuncwaneni bonke.

<span id="an_119:15">119:15</span> Ndiya kucamngca ngeziyalezo zakho,
Ndibheke kumendo wakho.

<span id="an_119:16">119:16</span> Ndiyaziyolisa ngemimiselo yakho;
Andiyi kulilibala ilizwi lakho.

<span id="an_119:17">119:17</span> Mphathe kakuhle umkhonzi wakho,
ndidle ubomi, Ndigcine ilizwi lakho.

<span id="an_119:18">119:18</span> Vula amehlo am, ukuba ndiyibone
Imisebenzi ebalulekileyo yasemyalelweni wakho.

<span id="an_119:19">119:19</span> Ndingumphambukeli ehlabathini, Musa
ukuyisithelisa kum imithetho yakho.

<span id="an_119:20">119:20</span> Umphefumlo wam ucumkile
ngokulangazelela Amasiko akho ngamaxesha onke.

<span id="an_119:21">119:21</span> Ubakhalimele abakhukhumali,
Abaqalekiswa abo, balahlekeneyo nemithetho yakho.

<span id="an_119:22">119:22</span> Shenxisa imke kum ingcikivo nendelo,
Ngokuba ndizibambile izingqiniso zakho.

<span id="an_119:23">119:23</span> Nangona abathetheli behlala bathethe
ngam, Umkhonzi wakho yena ucamngca ngemimiselo yakho.

<span id="an_119:24">119:24</span> Izingqiniso zakho ziziyoliso zam
noko, Zingamaphakathi am.

<span id="an_119:25">119:25</span> Umphefumlo wam unamathele eluthulini:
Ndiphilise ngokwelizwi lakho.

<span id="an_119:26">119:26</span> Ndizicacisile iindlela zam,
wandiphendula; Ndifundise imimisela yakho.

<span id="an_119:27">119:27</span> Ndiqondise iindlela zeziyalezo zakho,
Ndicamngce ngemisebenzi yakho ebalulekileyo.

<span id="an_119:28">119:28</span> Umphefumlo wam uvuza iinyembezi
sisingqala, Ndimise ngokwelizwi lakho.

<span id="an_119:29">119:29</span> Indlela yobuxoki yisuse kum;
Ndibabale umyalelo wakho.

<span id="an_119:30">119:30</span> Ndiyinyule indlela yokuthembeka;
Amasiko akho ndijolise kuwo.

<span id="an_119:31">119:31</span> Ndinamathele ezingqinisweni zakho;
Musa ukundidanisa, Yehova.

<span id="an_119:32">119:32</span> Ndigidima ngendlela yemithetho yakho,
Ngokuba uyenze banzi intliziyo yam.

<span id="an_119:33">119:33</span> Ndiyalele, Yehova, indlela yemimiselo
yakho, Ndiyibambe kuphele.

<span id="an_119:34">119:34</span> Ndiqondise, ndibambe umyalelo wakho,
Ndiwugcine ngentliziyo yonke.

<span id="an_119:35">119:35</span> Ndinyathelise endleleni yemithetho
yakho, Ngokuba ndiyithandile.

<span id="an_119:36">119:36</span> Intliziyo yam yithobele
ezingqinisweni zakho, Ungayithobeli ekubaweni.

<span id="an_119:37">119:37</span> Dlulisa amehlo am angakhangeli
inkohlakalo, Ndiphilise ngeendlela zakho.

<span id="an_119:38">119:38</span> Zalisa kumkhonzi wakho intetho yakho,
Eyokuba bakoyike.

<span id="an_119:39">119:39</span> Yidlulise ingcikivo yam
endinxunguphala yiyo, Ngokuba amasiko akho alungile.

<span id="an_119:40">119:40</span> Nanku ndilangazelela iziyalezo zakho,
Ndiphilise ngobulungisa bakho.

<span id="an_119:41">119:41</span> Mazize kum iinceba zakho, Yehova,
Nosindiso lwakho ngokwentetho yakho;

<span id="an_119:42">119:42</span> Ndimphendule ngelizwi ondingcikivayo,
Ngokuba ndikholose ngelizwi lakho.

<span id="an_119:43">119:43</span> Musa ukuda ulihluthe emlonyeni wam
ilizwi lenyaniso, Ngokuba ndilindele izigwebo zakho;

<span id="an_119:44">119:44</span> Ndowugcina umyalelo wakho ngamaxesha
onke, Ngonaphakade kanaphakade;

<span id="an_119:45">119:45</span> Ndihamba-hambe endaweni ebanzi,
Ngokuba ndifuna iziyalezo zakho.

<span id="an_119:46">119:46</span> Ndothetha ngezingqiniso zakho phambi
kokumkani, Ndingabi nakudana.

<span id="an_119:47">119:47</span> Ndoziyolisa ngemithetho yakho
Endiyithandayo;

<span id="an_119:48">119:48</span> Ndiziphakamise izandla zam
emithethweni yakho endiyithandayo, Ndicamngce ngemimiselo yakho.

<span id="an_119:49">119:49</span> Khumbula ilizwi lakho kumkhonzi
wakho, Ngenxa enokuba undithembise lona.

<span id="an_119:50">119:50</span> Yiyo le intuthuzelo yam
ekucinezelekeni kwam, Yokuba intetho yakho indiphilisile.

<span id="an_119:51">119:51</span> Abakhukhumali bada bandigxeka
kakhulu; Kanti andithi gu bucala emyalelweni wakho.

<span id="an_119:52">119:52</span> Ndawakhumbula amasiko akho kususela
kwanaphakade, Yehova, Ndathuthuzeleka.

<span id="an_119:53">119:53</span> Ndingenwe ngumsindo oshushu,
Ndisenziwa ngabangendawo abalahla umyalelo wakho.

<span id="an_119:54">119:54</span> Iziingoma kum imimiselo yakho,
Endlwini yokuphambukela kwam.

<span id="an_119:55">119:55</span> Ndilikhumbule ebusuku igama lakho,
Yehova, Ndawugcina umyalelo wakho.

<span id="an_119:56">119:56</span> Ndinikwe oku, Ukuba ndibambe
iziyalezo zakho.

<span id="an_119:57">119:57</span> Isabelo sam, Yehova, ndithi, Sesokuba
ndigcine amazwi akho.

<span id="an_119:58">119:58</span> Ndiya kubongoza ngentliziyo yonke,
Ndibabale ngokwentetho yakho.

<span id="an_119:59">119:59</span> Ndazicingela iindlela zam,
Ndazibuyisela iinyawo zam ezingqinisweni zakho.

<span id="an_119:60">119:60</span> Ndikhawulezile andazila-zila Ukugcina
imithetho yakho.

<span id="an_119:61">119:61</span> Izintya zabangendawo zindithandele,
Andiwulibele umyalelo wakhe noko.

<span id="an_119:62">119:62</span> Ndivuka phakathi kobusuku, ndibulele
kuwe, Ngenxa yezigwebo zobulungisa bakho.

<span id="an_119:63">119:63</span> Ndilidlelane labo bonke abakoyikayo,
Nelabazigcinayo iziyalezo zakho.

<span id="an_119:64">119:64</span> Inceba yakho, Yehova, izalise
ihlabathi; Ndifundise imimiselo yakho.

<span id="an_119:65">119:65</span> Umenzele okulungileyo umkhonzi wakho,
Yehova, ngokwelizwi lakho.

<span id="an_119:66">119:66</span> Ndifundise, ndibe nemvo nokwazi
okulungileyo, Ngokuba ndikholwa yimithetho yakho.

<span id="an_119:67">119:67</span> Ndingekacinezelwa, ndaye ndilahleka;
Kungoku ndiyigcinile intetho yakho.

<span id="an_119:68">119:68</span> Ulungile wena, ulungisa; Ndifundise
imimiselo yakho.

<span id="an_119:69">119:69</span> Abakhukhumali bathungele ubuxoki
ngam; Mna ndizibamba ngentliziyo yonke iziyalezo zakho.

<span id="an_119:70">119:70</span> Ithe fithi kukutyeba intliziyo yabo;
Ke mna ndiziyolisa ngomyalelo wakho.

<span id="an_119:71">119:71</span> Kundilungele okokuba ndacinezelwayo,
Ukuze ndiyifunde imimiselo yakho.

<span id="an_119:72">119:72</span> Ulungile kum umyalelo womlomo wakho,
Ngaphezu kwamawaka egolide nesilivere.

<span id="an_119:73">119:73</span> Izandla zakho zindenzile,
zandilungisa; Ndiqondise, ndifunde imithetho yakho.

<span id="an_119:74">119:74</span> Abakoyikayo bondibona, bavuye,
Ngokuba ndilindele elizwini lakho.

<span id="an_119:75">119:75</span> Ndiyazi, Yehova, ukuba zinobulungisa
izigwebo zakho; Undicinezele, phofu uthembekile.

<span id="an_119:76">119:76</span> Ngamana inceba yakho yaba
yeyokundithuthuzela, Njengokwentetho yakho kumkhonzi wakho.

<span id="an_119:77">119:77</span> Mazize kum iimfesane zakho, ndiphile,
Ngokuba umyalelo wakho undiyolisa.

<span id="an_119:78">119:78</span> Mabadane abakhukhumali, ngokuba
bendigobele phantsi ngobuxoki, Mna ndicamngca ngeziyalezo zakho.

<span id="an_119:79">119:79</span> Mabandibuyele abakoyikayo, Nabazaziyo
izingqiniso zakho.

<span id="an_119:80">119:80</span> Mayigqibelele intliziyo yam
emimiselweni yakho, Ukuze ndingadani.

<span id="an_119:81">119:81</span> Umphefumlo wam uyaphela
kukululangazelela usindiso lwakho, Ndilindele elizwini lakho.

<span id="an_119:82">119:82</span> Amehlo am ayaphela kukulangazelela
intetho yakho, Ndisithi, Uya kundithuthuzela nini na?

<span id="an_119:83">119:83</span> Noko ndithe ndaba njengentsuba
emsini; Andiyilibali imimiselo yakho.

<span id="an_119:84">119:84</span> Zingaphi na iintsuku zomkhonzi wakho?
Uya kuda ubagwebe nini na abandisukelayo?

<span id="an_119:85">119:85</span> Abakhukhumali bandimbele izihogo,
Abangenamyalelo wakho.

<span id="an_119:86">119:86</span> Yonke imithetho yakho ithembekile:
Bandisukela ngobuxoki; ndincede.

<span id="an_119:87">119:87</span> Baphantse ukundigqibela emhlabeni, Ke
mna andizilahli iziyalezo zakho.

<span id="an_119:88">119:88</span> Ndiphilise ngokwenceba yakho,
Ndizigcine izingqiniso zomlomo wakho.

<span id="an_119:89">119:89</span> Lingunaphakade, Yehova, Limi
emazulwini ilizwi lakho.

<span id="an_119:90">119:90</span> Ukuthembeka kwakho kukwizizukulwana
ngezizukulwana; Ulizinzisile ihlabathi, lema.

<span id="an_119:91">119:91</span> Ezo zinto zimele izigwebo zakho
nanamhla, Ngokuba iinto zonke zingabakhonzi bakho.

<span id="an_119:92">119:92</span> Koko umyalelo wakho wandiyolisayo,
Ndinge ndaphelayo ekucinezelekeni kwam.

<span id="an_119:93">119:93</span> Andiyi kuzilibala naphakade iziyalezo
zakho, Ngokuba undiphilisile ngazo.

<span id="an_119:94">119:94</span> Ndingowakho mna, ndisindise, Kuba
ndicamanga ngeziyalezo zakho.

<span id="an_119:95">119:95</span> Abangendawo bandilindile ukuze
banditshabalalise; Mna ndigqale izingqiniso zakho.

<span id="an_119:96">119:96</span> Yonke inzaliseko ndiyibonile apho
iphela khona; Ke wona umthetho wakho ngumphangalala omkhulu.

<span id="an_119:97">119:97</span> Hayi, ukuwuthanda kwam umyalelo
wakho! Imini le yonke ndiyacamngca ngawo.

<span id="an_119:98">119:98</span> Indifundisa ubulumko ngaphezu
kweentshaba zam imithetho yakho, Ngokuba yeyam ngonaphakade.

<span id="an_119:99">119:99</span> Ndinokuqiqa ngaphezu kwabafundisi bam
bonke, Ngokuba ngezingqiniso zakho ndiyacamngca.

<span id="an_119:100">119:100</span> Ndinokuqonda ngaphezu kwamadoda
amakhulu, Ngokuba ndizibamba iziyalezo zakho.

<span id="an_119:101">119:101</span> Ndizinqandile iinyawo zam
kwiindlela zonke ezimbi, Ukuze ndiligcine ilizwi lakho.

<span id="an_119:102">119:102</span> Andisuki emasikweni akho, Ngokuba
undiyalile wena.

<span id="an_119:103">119:103</span> Hayi, ukuba mnandi kwentetho yakho
ekhuhlangubeni lam! Igqithe nobusi emlonyeni wam.

<span id="an_119:104">119:104</span> Ngeziyalezo zakho ndinokuqonda,
Ngenxa yoko ndiwuthiyile wonke umendo wobuxoki.

<span id="an_119:105">119:105</span> Lisisibane seenyawo zam ilizwi
lakho, Likukukhanya emendweni wam.

<span id="an_119:106">119:106</span> Ndikufungele, ndikumisile,
Ukuzigcina izigwebo zobulungisa bakho.

<span id="an_119:107">119:107</span> Ndide ndacinezeleka kakhulu;
Yehova, ndiphilise ngokwelizwi lakho.

<span id="an_119:108">119:108</span> Ngamana wakholeka kuwe, Yehova,
umbingelelo wesisa womlomo wam; Ndifundise amasiko akho.

<span id="an_119:109">119:109</span> Umphefumlo wam uhlala usesandleni
sam, Ndingawulibali umyalelo wakho.

<span id="an_119:110">119:110</span> Abangendawo bandenzele umgibe,
Andiphambukanga eziyalezweni zakho.

<span id="an_119:111">119:111</span> Ndizidle ilifa izingqiniso zakho
ngonaphakade, Ngokuba ziyimihlali yentliziyo yam;

<span id="an_119:112">119:112</span> Intliziyo yam ndiyithobele
ekwenzeni imimiselo yakho Ngonaphakade, kuphele.

<span id="an_119:113">119:113</span> Abambaxa ndiyabathiya, Wona
umyalelo wakho ndiyawuthanda.

<span id="an_119:114">119:114</span> Isithe lam nengweletshetshe yam
nguwe, Ndilindele elizwini lakho.

<span id="an_119:115">119:115</span> Sukani kum, nina benzi beento
ezimbi, Ndibambe imithetho yoThixo wam.

<span id="an_119:116">119:116</span> Ndizimase ngokwelizwi lakho,
ndiphile, Ungandidanisi ekulindeni kwam.

<span id="an_119:117">119:117</span> Ndixhase ndisinde, Ndihlale
ndibheke emimiselweni yakho.

<span id="an_119:118">119:118</span> Ubacukucezile bonke abalahlekana
nemimiselo yakho, Ngokuba inkohliso yabo ibubuxoki.

<span id="an_119:119">119:119</span> Wena ususa bonke abangendawo
behlabathi njengentlenga, Ngoko ndiyazithanda izingqiniso zakho.

<span id="an_119:120">119:120</span> Inyama yam isuka ihambe
kukunkwantyiswa nguwe, Ndizoyike izigwebo zakho.

<span id="an_119:121">119:121</span> Ndenza ngesiko nangobulungisa,
Ungandinikeli kwabandicudisayo.

<span id="an_119:122">119:122</span> Mmele umkhonzi wakho, kulunge;
Mabangandicudisi abakhukhumali.

<span id="an_119:123">119:123</span> Amehlo am ayaphela
kukululangazelela usindiso lwakho, Nentetho yobulungisa bakho.

<span id="an_119:124">119:124</span> Umkhonzi wakho menzele ngokwenceba
yakho Undifundise imimiselo yakho.

<span id="an_119:125">119:125</span> Ndingumkhonzi wakho, ndiqondise,
Ndizazi izingqiniso zakho.

<span id="an_119:126">119:126</span> Lilixa lokuba uYehova enze, Kuba
bawaphule umyalelo wakho.

<span id="an_119:127">119:127</span> Ngenxa yoko ndiyithanda imithetho
yakho Ngaphezu kwegolide, nakwengcwengiweyo.

<span id="an_119:128">119:128</span> Ngenxa yoko ndithi, Zonke iziyalezo
zakho zithe tye ngezinto zonke; Wonke umendo wobuxoki ndiwuthiyile.

<span id="an_119:129">119:129</span> Ziyimisebenzi ebalulekileyo
izingqiniso zakho, Ngenxa yoko uzibambile umphefumlo wam.

<span id="an_119:130">119:130</span> Ukutyhila kwamazwi akho
kuyakhanyisa, Kuqondisa abazizidenge.

<span id="an_119:131">119:131</span> Ndakhamisa umlomo wam, ndakhefuza,
Ngokuba ndiyilangazelela imithetho yakho.

<span id="an_119:132">119:132</span> Ndibheke, undibabale, Ngokwesiko
lakho kubathandi begama lakho.

<span id="an_119:133">119:133</span> Qinisa ukunyathela kwam ngentetho
yakho, Mabungabi nagunya kum ubutshinga, nabuphi na.

<span id="an_119:134">119:134</span> Ndikhulule ekucudiseni komntu,
Ndizigcine iziyalezo zakho.

<span id="an_119:135">119:135</span> Khanyisa ubuso bakho kumkhonzi
wakho, Undifundise imimiselo yakho.

<span id="an_119:136">119:136</span> Ahla imijelo yamanzi amehlo am,
Ngenxa yokuba bengawugcini umyalelo wakho.

<span id="an_119:137">119:137</span> Ulilungisa wena, Yehova, Zithe tye
izigwebo zakho.

<span id="an_119:138">119:138</span> Uzimisile izingqiniso zakho,
zanobulungisa, Zaba nokuthembeka kakhulu.

<span id="an_119:139">119:139</span> Ikhwele lam lindibhangisile,
Ngokuba abandibandezelayo bewalibele amazwi akho.

<span id="an_119:140">119:140</span> Ilizwi lakho linyibilikisiwe
njengegolide kunene, Umkhonzi wakho uyalithanda.

<span id="an_119:141">119:141</span> Ndimncinane, ndideliwe, Noko
andizilibali iziyalezo zakho.

<span id="an_119:142">119:142</span> Ubulungisa bakho bubulungisa
obungunaphakade, Umyalelo wakho uyinyaniso.

<span id="an_119:143">119:143</span> Imbandezelo nengcutheko indifumene,
Imithetho yakho iyandiyolisa.

<span id="an_119:144">119:144</span> Zinobulungisa ngonaphakade
izingqiniso zakho, Ndiqondise, ndiphile.

<span id="an_119:145">119:145</span> Ndikhala ngentliziyo yonke,
ndiphendule; Yehova, imimiselo yakho ndiya kuyibamba.

<span id="an_119:146">119:146</span> Ndikhala kuwe, ndisindise, Ndigcine
izingqiniso zakho.

<span id="an_119:147">119:147</span> Ndakuphangela ukusa, ndazibika,
Ndalindela emazwini akho.

<span id="an_119:148">119:148</span> Amehlo am aphengela imilindo
yasebusuku, Ukuze ndicamngce ngentetho yakho.

<span id="an_119:149">119:149</span> Live ilizwi lam ngokwenceba yakho,
Yehova, ndiphilise ngokwamasiko akho.

<span id="an_119:150">119:150</span> Bayasondela abaphuthuma amanyala,
Banyawuka emyalelweni wakho;

<span id="an_119:151">119:151</span> Usondele wena, Yehova, Yonke
imithetho yakho iyinyaniso.

<span id="an_119:152">119:152</span> Kudala ndisazi ngokwezingqiniso
zakho, Ukuba uzisekile ngonaphakade.

<span id="an_119:153">119:153</span> Khangela ukucinezeleka kwam,
undihlangule, Ngokuba ndingawulibali umyalelo wakho.

<span id="an_119:154">119:154</span> Bambana nobambene nam, undikhulule,
Ndiphilise ngokwelizwi lakho.

<span id="an_119:155">119:155</span> Lunyawukile kwabangendawo usindiso,
Ngokuba abayifuni imimiselo yakho.

<span id="an_119:156">119:156</span> Iimfesane zakho zininzi, Yehova;
Ndiphilise ngokwamasiko akho.

<span id="an_119:157">119:157</span> Baninzi abandisukelayo
nabandibandezelayo; Andithi gu bucala ezingqinisweni zakho.

<span id="an_119:158">119:158</span> Ndababona abatshinizi, ndakruquka,
Abo bangayigciniyo intetho yakho.

<span id="an_119:159">119:159</span> Bona ukuthanda kwam iziyalezo
zakho, Yehova, ndiphilise ngokwenceba yakho.

<span id="an_119:160">119:160</span> Isimbuku selizwi lakho siyinyaniso
iphela, Zingunaphakade zonke izigwebo zobulungisa bakho.

<span id="an_119:161">119:161</span> Abathetheli bandisukela ngelize,
Intliziyo yam iyankwantyiswa ngamazwi akho.

<span id="an_119:162">119:162</span> Ndinemihlali ngentetho yakho,
Njengofumene ixhoba elininzi.

<span id="an_119:163">119:163</span> Ndikuthiyile ukuxoka, lisikizi kum;
Ndiyawuthanda umyalelo wakho.

<span id="an_119:164">119:164</span> Ndikudumisa kasixhenxe ngemini,
Ngenxa yezigwebo zobulungisa bakho.

<span id="an_119:165">119:165</span> Banoxolo olukhulu abawuthandayo
umyalelo wakho; Akukho sikhubekiso kubo.

<span id="an_119:166">119:166</span> Ndikhangela usindiso lwakho,
Yehova; Ndenza imithetho yakho.

<span id="an_119:167">119:167</span> Umphefumlo wam uyazigcina
izingqiniso zakho, Ndizithanda kunene.

<span id="an_119:168">119:168</span> Ndiyazigcina iziyalezo zakho
nezingqiniso zakho, Ngokuba zonke iindlela zam ziphambi kwakho.

<span id="an_119:169">119:169</span> Makusondele phambi kwakho
ukuhlahlamba kwam; Yehova, ndiqondise ngokwelizwi lakho.

<span id="an_119:170">119:170</span> Masifike isikhungo sam phambi
kwakho; Ndihlangule ngokwentetho yakho.

<span id="an_119:171">119:171</span> Umlomo wam mawumpompoze indumiso,
Kuba undifundisile imimiselo yakho.

<span id="an_119:172">119:172</span> Ulwimi lwam luya kuyiphendula
intetho yakho, Ngokuba yonke imithetho yakho inobulungisa.

<span id="an_119:173">119:173</span> Isandla sakho masibe
sesokundinceda, Ngokuba ndizinyulele iziyalezo zakho.

<span id="an_119:174">119:174</span> Ndilangazelela usindiso lwakho,
Yehova; Umyalelo wakho uyandiyolisa.

<span id="an_119:175">119:175</span> Mawuphile umphefumlo wam,
ukudumise, Andincede amasiko akho.

<span id="an_119:176">119:176</span> Ndiya ndimka njengemvu
elahlekileyo; mfune umkhonzi wakho, Ngokuba andiyilibali imithetho
yakho.

<span id="an_120:1">120:1</span> Ingoma yezinyuko. Engxingongweni yam
ndakhala kuYehova, Wandiphendula.

<span id="an_120:2">120:2</span> Ndathi, Wuhlangule, Yehova, umphefumlo
wam emlonyeni oxokayo, Elulwimini olunenkohliso.

<span id="an_120:3">120:3</span> Makakunike ntoni na, akongeze ntoni na,
Lulwimindini lunenkohliso?

<span id="an_120:4">120:4</span> Iintolo zegorha ezitsolo, Kunye
namalahle avuthayo onwele.

<span id="an_120:5">120:5</span> Athi ke mna! Kuba ndingumphambukeli
kwaMesheki, Ndihleli ngasezintenteni zakwaKedare.

<span id="an_120:6">120:6</span> Umphefumlo wam kade uhleli
Nabaluthiyileyo uxolo.

<span id="an_120:7">120:7</span> Mna ndingowoxolo; Ke ndithi
ndakuthetha, bona babe yimfazwe.

<span id="an_121:1">121:1</span> Ingoma yezinyuko. Ndiwaphakamisele
ezintabeni na amehlo am? Luya kuvela phi na uncedo lwam?

<span id="an_121:2">121:2</span> Uncedo lwam luvela kuYehova, UMenzi
wezulu nehlabathi.

<span id="an_121:3">121:3</span> Akayi kukha alunikele unyawo lwakho
ekutyibilikeni; Akayi kukha ozele umgcini wakho.

<span id="an_121:4">121:4</span> Uyabona, akozeli, akalali, UMgcini
kaSirayeli.

<span id="an_121:5">121:5</span> NguYehova umgcini wakho, NguYehova
umthunzi wakho ekunene kwakho.

<span id="an_121:6">121:6</span> Emini ilanga aliyi kukwenzakalisa,
Nenyanga ebusuku.

<span id="an_121:7">121:7</span> UYehova uya kukugcina ebubini bonke,
Uya kuwugcina umphefumlo wakho.

<span id="an_121:8">121:8</span> UYehova uya kukugcina ukuphuma kwakho
nokungena kwakho, Kususela ngoku kude kuse ephakadeni.

<span id="an_122:1">122:1</span> Ingoma yezinyuko. KaDavide. Ndavuya
bakuthi kum, Masiye endlwini kaYehova.

<span id="an_122:2">122:2</span> Iinyawo zethu zifike zema Emasangweni
akho, Yerusalem;

<span id="an_122:3">122:3</span> Yerusalem, wena wakhiweyo Ngokomzi
ohlangeneyo wamnye;

<span id="an_122:4">122:4</span> Apho zinyuka ziye khona izizwe, Izizwe
zikaYehova; Ibubungqina ke loo nto kwaSirayeli, Ukuba kubulelwe kwigama
likaYehova.

<span id="an_122:5">122:5</span> Kuba khona apho kumiswe iitrone
zokugweba, Iitrone zendlu kaDavide.

<span id="an_122:6">122:6</span> Celelani iYerusalem uxolo; Mababe
nokuchulumacha abakuthandayo,

<span id="an_122:7">122:7</span> Malube luxolo eludongeni lwakho
olurhaqileyo, Nokuchulumacha ezingxandeni zakho ezinde.

<span id="an_122:8">122:8</span> Ngenxa yabazalwana bam nowethu, Makhe
ndithethe uxolo ngawe.

<span id="an_122:9">122:9</span> Ngenxa yendlu kaYehova, uThixo wethu,
Ndiya kufuna okukulungeleyo.

<span id="an_123:1">123:1</span> Ingoma yezinyuko. Ulohlala emazulwini,
Ndiwaphakamisela kuwe amehlo am.

<span id="an_123:2">123:2</span> Uyabona, njengokuba amehlo abakhonzi
Emi kwisandla seenkosi zabo; Njengokuba amehlo omkhonzazana Emi
kwisandla senkosikazi yakhe: Ngokunjalo amehlo ethu akuYehova, uThixo
wethu, Ade asibabale.

<span id="an_123:3">123:3</span> Sibabale, Yehova, sibabale, Ngokuba
sanele kakhulu kukudelwa.

<span id="an_123:4">123:4</span> Umphefumlo wethu wanele kakhulu
Kukugculela kwabangakhathalele bani, Nokudela kwabanekratshi.

<span id="an_124:1">124:1</span> Ingoma yezinyuko. KaDavide. Koko
uYehova ebengakuthi, Makatsho uSirayeli,

<span id="an_124:2">124:2</span> Koko uYehova ebengakuthi Ekusukeleni
kwabantu phezulu kuthi,

<span id="an_124:3">124:3</span> Bange beba basiginya sihleli,
Ekuvutheni komsindo wabo kuthi;

<span id="an_124:4">124:4</span> Ange esintywilisele amanzi, Wadlula
phezu komphefumlo wethu umsinga;

<span id="an_124:5">124:5</span> Ange edlule phezu komphefumlo wethu
Amanzi akhukumeleyo.

<span id="an_124:6">124:6</span> Ungowokubongwa uYehova, Ongasinikelanga
emazinyweni abo, ukuba siqwengwe.

<span id="an_124:7">124:7</span> Umphefumlo wethu usindile, njengentaka
emgibeni wababambisi; Umgibe uqhawukile, sasinda ke thina.

<span id="an_124:8">124:8</span> Uncedo lwethu lusegameni likaYehova,
UMenzi wezulu nehlabathi.

<span id="an_125:1">125:1</span> Ingoma yezinyuko. Abo bakholosa
ngoYehova banjengentaba yaseZiyon: Ayishukumi, ihleli ngonaphakade.

<span id="an_125:2">125:2</span> IYerusalem ijikelezwe ziintaba; Ke
uYehova ubajikelezile naye abantu bakhe, Kususela ngoku kude kuse
ephakadeni.

<span id="an_125:3">125:3</span> Ngokuba ayiyi kuhlala intonga
yokungendawo elifeni lamalungisa, Ukuze amalungisa angazisi ebugqwetheni
izandla zawo.

<span id="an_125:4">125:4</span> Yehova, yenza okulungileyo
kwabalungileyo, Kwabathe tye ezintliziyweni zabo.

<span id="an_125:5">125:5</span> Ke bona abathi gu bucala ngeendlela
zabo ezimagoso-goso, UYehova makabemkise, kunye nabasebenzi bobutshinga.
Malube luxolo kuSirayeli.

<span id="an_126:1">126:1</span> Ingoma yezinyuko. Ekubabuyiseni
kukaYehova ababuyayo baseZiyon, Saba njengabaphuphayo;

<span id="an_126:2">126:2</span> Waza wazala kukuhleka umlomo wethu,
Lwazala kukumemelela ulwimi lwethu. Baza bathi phakathi kweentlanga,
UYehova ubenzele izinto ezinkulu aba.

<span id="an_126:3">126:3</span> UYehova usenzele izinto ezinkulu, Saba
ngabavuyayo.

<span id="an_126:4">126:4</span> Buyisa, Yehova, abathinjiweyo bakuthi,
Njengemilambo yamanzi yelasezantsi.

<span id="an_126:5">126:5</span> Abahlwayelayo beneenyembezi Baya kuvuna
benokumemelela.

<span id="an_126:6">126:6</span> Ohamba ahambe elila, Ephethe
intlwayelelo, Uyabuya eze ememelela, Ethwele izithungu zakhe.

<span id="an_127:1">127:1</span> Ingoma yezinyuko. KaSolomon. Ukuba
akayakhi uYehova indlu, Bafumana besaphuka yiyo abakhi bayo. Ukuba umzi
akawugcini uYehova, Ufumana ephaphama owugcinayo.

<span id="an_127:2">127:2</span> Nifumana nivuka kusasa, Nihlale
nisebenza kude kube sebusuku, Nikudla ukudla kokubulaleka; Uyipha
intanda yakhe, ilele ubuthongo.

<span id="an_127:3">127:3</span> Uyabona, ilifa likaYehova ngoonyana,
Umvuzo sisiqhamo sesizalo.

<span id="an_127:4">127:4</span> Njengeentolo esandleni segorha, Banjalo
oonyana bobutsha.

<span id="an_127:5">127:5</span> Hayi, uyolo lomfo ozalise umphongolo
wakhe ngabo! Abayi kudana, Xa bathetha neentshaba esangweni.

<span id="an_128:1">128:1</span> Ingoma yezinyuko. Hayi, uyolo lwabantu
bonke abamoyikayo uYehova, Abahamba ngeendlela zakhe!

<span id="an_128:2">128:2</span> Ukuxelenga kwezandla zakho inene uya
kukudla, Uya kuba noyolo wena, kulunge kuwe.

<span id="an_128:3">128:3</span> Umkakho woba njengomdiliya oqhamayo
Endlwini yakho ngaphakathi; Oonyana bakho babe njengezithole zomnquma
Ngeenxa zonke esithebeni sakho.

<span id="an_128:4">128:4</span> Yabona, unjalo ukusikelelwa umfo
Omoyikayo uYehova.

<span id="an_128:5">128:5</span> Makakusikelele uYehova eZiyon. Uyibone
iYerusalem inenyhweba Yonke imihla yobomi bakho;

<span id="an_128:6">128:6</span> Ubone abantwana babantwana bakho.
Malube luxolo kuSirayeli.

<span id="an_129:1">129:1</span> Ingoma yezinyuko. Kukaninzi
bendibandezela kwasebuncinaneni bam, Makatsho uSirayeli;

<span id="an_129:2">129:2</span> Kukaninzi bendibandezela
kwasebuncinaneni bam: Ababanga nakundithini noko.

<span id="an_129:3">129:3</span> Abalimi balima emhlana kum, Bayolula
indima yabo.

<span id="an_129:4">129:4</span> UYehova ulilungisa, Uzinqumle izintya
zabangendawo.

<span id="an_129:5">129:5</span> Mabadane babuye umva Bonke abayithiyayo
iZiyon.

<span id="an_129:6">129:6</span> Mababe njengengca ephuma phezu
kwezindlu, Eyomayo ingekahlumi,

<span id="an_129:7">129:7</span> Engekasizalisi nesandla sakhe umvuni,
Engekalizalisi nesondo lengubo yakhe umbophi wezithungu;

<span id="an_129:8">129:8</span> Bengekathi nabadlulayo, Intsikelelo
kaYehova mayibe kuni; Siyanisikelela egameni likaYehova.

<span id="an_130:1">130:1</span> Ingoma yezinyuko. Ezinzulwini ndinqula
wena, Yehova,

<span id="an_130:2">130:2</span> Nkosi, yiva ilizwi lam. Iindlebe zakho
mazilibazele Ilizwi lokutarhuzisa kwam.

<span id="an_130:3">130:3</span> Ukuba uthe wabunqala ubugwenxa, Yehova,
Ngubani na ongaba nokuma, Nkosi?

<span id="an_130:4">130:4</span> Ngokuba kunawe ukuxolela, Ukuze
woyikwe.

<span id="an_130:5">130:5</span> Ndithembele kuYehova, uthembile
umphefumlo wam; Ndilinde ilizwi lakhe.

<span id="an_130:6">130:6</span> Umphefumlo wam ulindele eNkosini
Ngaphezu kwabalinde ukusa, Ewe, abalinde ukusa.

<span id="an_130:7">130:7</span> Lindela kuYehova, Sirayeli, Ngokuba
inceba ikuYehova; Ikuye inkululeko eninzi.

<span id="an_130:8">130:8</span> Yena ke wowakhulula amaSirayeli
Ebugwenxeni bawo bonke.

<span id="an_131:1">131:1</span> Ingoma yezinyuko; kaDavide. Yehova,
intliziyo yam ayiphakamile, amehlo am akaqwayingile; Andihambi ezintweni
ezinkulu, Eziyimisebenzi ebalulekileyo kum.

<span id="an_131:2">131:2</span> Inene, ndiwuzolise ndawuthozamisa
umphefumlo wam; Unjengomntwana olunyulweyo, ehleli kunina;
Unjengomntwana olunyulweyo umphefumlo wam kum.

<span id="an_131:3">131:3</span> Wena Sirayeli, lindela kuYehova
Kususela ngoku kude kuse ephakadeni.

<span id="an_132:1">132:1</span> Ingoma yezinyuko. Yehova, mkhumbulele
uDavide Ukucinezeleka kwakhe konke;

<span id="an_132:2">132:2</span> Yena wamfungelayo uYehova,
Wabhambathisa kwimbalasane enguThixo kaYakobi,

<span id="an_132:3">132:3</span> Esithi, Andiyi kungena ententeni
eyindlu yam, Andiyi kunyuka ndiye esililini, emandlalweni wam;

<span id="an_132:4">132:4</span> Andiyi kuwanika amehlo am ubuthongo,
Neenkophe zam ukozela:

<span id="an_132:5">132:5</span> Ndide ndimfumanele indawo uYehova,
Ndiyifumanele umnquba imbalasane kaYakobi.

<span id="an_132:6">132:6</span> Khangela, sawuva e-Efrata, Sawufumana
ezintilini zaseKiriyati-yeharim.

<span id="an_132:7">132:7</span> Masingene emnqubeni wakhe, Siqubude
esihlalweni seenyawo zakhe.

<span id="an_132:8">132:8</span> Khawusuk’ ume, Yehova, uze ekuphumleni
kwakho, Wena netyeya yamandla akho.

<span id="an_132:9">132:9</span> Ababingeleli bakho mabambathe
ubulungisa, Bamemelele abakho benceba.

<span id="an_132:10">132:10</span> Ngenxa kaDavide umkhonzi wakho, Musa
ukubutyhala ubuso bomthanjiswa wakho.

<span id="an_132:11">132:11</span> UYehova wamfungela uDavide; Inyaniso,
akayi kubuya kuloo nto, Esithi, Esiqhameni sezibilini zakho Ndimisa oya
kuba setroneni yakho.

<span id="an_132:12">132:12</span> Ukuba bathe oonyana bakho bawugcina
umnqophiso wam, Nesingqiniso sam endibafundisayo: Oonyana babo bothi
nabo bahlale Etroneni yakho nanini.

<span id="an_132:13">132:13</span> Ngokuba uYehova uyinyule iZiyon,
Uyinqwenele ukuba ibe likhaya lakhe;

<span id="an_132:14">132:14</span> Esithi, Nantsi indawo yam yokuphumla
kwam nanini; Ndiya kuhlala apha, ngokuba oko ndikunqwenele.

<span id="an_132:15">132:15</span> Umphako wayo ndiya kuwusikelela
kunene; Amahlwempu ayo ndiya kuwahluthisa ngesonka,

<span id="an_132:16">132:16</span> Ndibambathise ngosindiso ababingeleli
bayo, Abenceba bayo bamemelele bememelela.

<span id="an_132:17">132:17</span> Apho ndiya kumhlumisela uphondo
uDavide, Ndiya kumlungisela isibane umthanjiswa wam.

<span id="an_132:18">132:18</span> Iintshaba zakhe ndiya kuzambathisa
udano; Ke phezu kwakhe yena siya kutyatyamba isithsaba sakhe.

<span id="an_133:1">133:1</span> Ingoma yezinyuko; kaDavide. Yabonani,
ukuba kuhle, ukuba mnandi, Ukuthi abazalwana bahlale bemxhelo mnye!

<span id="an_133:2">133:2</span> Kunjengeoli elungileyo entloko, Isihla
ezindevini, Ezindevini zika-Aron, Isihla iye emqukumbelweni weengubo
zakhe.

<span id="an_133:3">133:3</span> Kunjengombethe waseHermon, Ohla phezu
kweentaba zaseZiyon; Ngokuba uYehova wayimisela khona apho intsikelelo,
Ubomi, kude kuse ephakadeni.

<span id="an_134:1">134:1</span> Ingoma yezinyuko. Yabonani, mbongeni
uYehova, nonke bakhonzi bakaYehova, Nimiyo endlwini kaYehova ebusuku.

<span id="an_134:2">134:2</span> Phakamiselani engcweleni izandla zenu,
Nimbonge uYehova.

<span id="an_134:3">134:3</span> Makakusikelele eZiyon uYehova, UMenzi
wezulu nehlabathi.

<span id="an_135:1">135:1</span> Haleluya. Dumisani igama likaYehova;
Dumisani, nina bakhonzi bakaYehova,

<span id="an_135:2">135:2</span> Nimiyo endlwini kaYehova,
Ezintendelezweni zendlu yoThixo wethu.

<span id="an_135:3">135:3</span> Dumisani uYehova, ngokuba elungile
uYehova; Libetheleni uhadi igama lakhe, ngokuba kumnandi.

<span id="an_135:4">135:4</span> Ngokuba uYehova unyule uYakobi ukuba
abe ngowakhe, Wanyula uSirayeli ukuba abe yinqobo kuye.

<span id="an_135:5">135:5</span> Ngokuba ndiyazi mna ukuba mkhulu
uYehova, INkosi yethu ingaphezu koothixo bonke.

<span id="an_135:6">135:6</span> Konke akuthandileyo uYehova uya kwenza,
Ezulwini nasemhlabeni, Ezilwandle nasemanzini onke enzonzobila.

<span id="an_135:7">135:7</span> Ulonyusa amafu eziphelweni zehlabathi,
Imvula wayenzela imibane; Ulorhola umoya koovimba bakhe.

<span id="an_135:8">135:8</span> Owawabulalayo amazibulo aseYiputa,
Ethabathele ebantwini wesa ezinkomeni;

<span id="an_135:9">135:9</span> Wathumela imiqondiso nezimanga Phakathi
kwakho, Yiputa, KuFaro nakubakhonzi bakhe bonke;

<span id="an_135:10">135:10</span> Owabulala iintlanga ezinkulu,
Wabulala ookumkani abanamandla;

<span id="an_135:11">135:11</span> OoSihon, ukumkani wama-Amori, No-Ogi,
ukumkani waseBhashan, Nezikumkani zonke zakwaKanan;

<span id="an_135:12">135:12</span> Walinikela ilizwe labo lalilifa,
Lalilifa kumaSirayeli, abantu bakhe,

<span id="an_135:13">135:13</span> Yehova, igama lakho lingunaphakade,
Inkumbuzo yakho, Yehova, ikwizizukulwana ngezizukulwana.

<span id="an_135:14">135:14</span> Ngokuba uYehova uya kugweba phakathi
kwabantu bakhe, Azohlwaye ngenxa yabakhonzi bakhe.

<span id="an_135:15">135:15</span> Izithixo zeentlanga yisilivere
negolide, Umsebenzi wezandla zabantu.

<span id="an_135:16">135:16</span> Zinomlomo nje, azithethi; Zinamehlo
nje, aziboni;

<span id="an_135:17">135:17</span> Zineendlebe nje, aziva; Akukho nento
engumoya emlonyeni wazo.

<span id="an_135:18">135:18</span> Baya kuba njengazo abenzi bazo, Bonke
abasukuba bekholose ngazo.

<span id="an_135:19">135:19</span> Nina ndlu kaSirayeli, bongani
uYehova; Nani ndlu ka-Aron, bongani uYehova.

<span id="an_135:20">135:20</span> Nina ndlu kaLevi, bongani uYehova;
Nani boyika uYehova, bongani uYehova.

<span id="an_135:21">135:21</span> Ngowokubongwa uYehova eZiyon,
Ulohlala eYerusalem. Haleluya!

<span id="an_136:1">136:1</span> Bulelani kuYehova, ngokuba elungile:
Ngokuba ingunaphakade inceba yakhe.

<span id="an_136:2">136:2</span> Bulelani kuThixo woothixo: Ngokuba
ingunaphakade inceba yakhe.

<span id="an_136:3">136:3</span> Bulelani kuNkosi kankosi: Ngokuba
ingunaphakade inceba yakhe.

<span id="an_136:4">136:4</span> KuloMenzi wemisebenzi ebalulekileyo
emikhulu yedwa: Ngokuba ingunaphakade inceba yakhe.

<span id="an_136:5">136:5</span> KuloMenzi wezulu ngengqondo: Ngokuba
ingunaphakade inceba yakhe.

<span id="an_136:6">136:6</span> KuloMtwabululi wehlabathi phezu
kwamanzi: Ngokuba ingunaphakade inceba yakhe.

<span id="an_136:7">136:7</span> KuloMenzi wezikhanyiso ezikhulu:
Ngokuba ingunaphakade inceba yakhe;

<span id="an_136:8">136:8</span> Ilanga lilawule emini: Ngokuba
ingunaphakade inceba yakhe;

<span id="an_136:9">136:9</span> Inyanga neenkwenkwezi zilawule ebusuku:
Ngokuba ingunaphakade inceba yakhe.

<span id="an_136:10">136:10</span> Kulowabulala amaYiputa kumazibulo
awo: Ngokuba ingunaphakade inceba yakhe.

<span id="an_136:11">136:11</span> Wawakhupha amaSirayeli phakathi
kwawo: Ngokuba ingunaphakade inceba yakhe.

<span id="an_136:12">136:12</span> Ngesandla esithe nkqi, nangengalo
eyolukileyo: Ngokuba ingunaphakade inceba yakhe.

<span id="an_136:13">136:13</span> KuloMgabuli woLwandle oluBomvu,
lwagabuka: Ngokuba ingunaphakade inceba yakhe.

<span id="an_136:14">136:14</span> Wawaweza amaSirayeli esazulwini salo:
Ngokuba ingunaphakade inceba yakhe.

<span id="an_136:15">136:15</span> Wamvuthululela uFaro nempi yakhe
eLwandle oluBomvu: Ngokuba ingunaphakade inceba yakhe.

<span id="an_136:16">136:16</span> Kulohambisa abantu bakhe entlango:
Ngokuba ingunaphakade inceba yakhe.

<span id="an_136:17">136:17</span> Kulowaxabela ookumkani abakhulu:
Ngokuba ingunaphakade inceba yakhe.

<span id="an_136:18">136:18</span> Wabulala ookumkani abaziingangamsha:
Ngokuba ingunaphakade inceba yakhe;

<span id="an_136:19">136:19</span> USihon, ukumkani wama-Amori: Ngokuba
ingunaphakade inceba yakhe;

<span id="an_136:20">136:20</span> No-Ogi, ukumkani waseBhashan: Ngokuba
ingunaphakade inceba yakhe.

<span id="an_136:21">136:21</span> Walinikela ilizwe labo laba lilifa:
Ngokuba ingunaphakade inceba yakhe,

<span id="an_136:22">136:22</span> Laba lilifa kuSirayeli umkhonzi
wakhe: Ngokuba ingunaphakade inceba yakhe.

<span id="an_136:23">136:23</span> Owasikhumbulayo ebuphantsini bethu:
Ngokuba ingunaphakade inceba yakhe.

<span id="an_136:24">136:24</span> Wasihlangula kwabasibandezelayo:
Ngokuba ingunaphakade inceba yakhe.

<span id="an_136:25">136:25</span> Ulonika into yonke ephilileyo ukudla:
Ngokuba ingunaphakade inceba yakhe.

<span id="an_136:26">136:26</span> Bulelani kuThixo wamazulu: Ngokuba
ingunaphakade inceba yakhe.

<span id="an_137:1">137:1</span> NgaseMilanjeni yaseBhabheli Sahlala
phantsi khona, salila, Sakuyikhumbula iZiyon.

<span id="an_137:2">137:2</span> Emingculubeni phakathi kwayo Sazixhoma
khona iihadi zethu.

<span id="an_137:3">137:3</span> Ngokuba khona apho abathimbi bethu
basibiza Izango zengoma; Abathuthumbisi bethu basibiza uvuyo, Besithi,
Sivumeleni ingoma yaseZiyon.

<span id="an_137:4">137:4</span> Singathini na ukuvuma ingoma kaYehova
Emhlabeni wolunye uhlanga?

<span id="an_137:5">137:5</span> Ukuba ndithe ndakulibala, Yerusalem,
Masinyele isandla sam sokunene.

<span id="an_137:6">137:6</span> Ulwimi lwam malunamathele
ekhuhlangubeni lam, Ukuba andithanga ndikukhumbule; Ukuba andithanga
ndiyinyuse iYerusalem Ngaphezu kwemivuyo yam yonke.

<span id="an_137:7">137:7</span> Bakhumbule, Yehova, oonyana bakaEdom,
Umhla weYerusalem, Abo bathi, Yidilizeni, yidilizeni Kuse elusekweni
lwayo.

<span id="an_137:8">137:8</span> Ntombi inguBhabheli, wena unyashiweyo;
Hayi, uyolo lwalowo ukubuyekezayo ukuphatha kwakho Osiphethe ngako!

<span id="an_137:9">137:9</span> Hayi, uyolo lwalowo ubabambayo
abahlekeze abantwana bakho Engxondorheni!

<span id="an_138:1">138:1</span> EkaDavide. Ndiya kubulela kuwe
ngentliziyo yam yonke; Phambi koothixo ndiya kukubethela uhadi.

<span id="an_138:2">138:2</span> Ndiya kuqubuda ndibhekise etempileni
yakho engcwele, Ndibulele kwigama lakho, ngenxa yenceba yakho, nangenxa
yenyaniso yakho; Kuba ulikhulisile ilizwi lakho ngaphezu kwegama lakho
lonke.

<span id="an_138:3">138:3</span> Ngomhla wokubiza kwam wandiphendula,
Wandikhaliphisa, yangamandla emphefumlweni wam.

<span id="an_138:4">138:4</span> Baya kubulela kuwe, Yehova, bonke
ookumkani behlabathi, Bakuweva amazwi omlomo wakho;

<span id="an_138:5">138:5</span> Bavume ngeendlela zikaYehova, Ukuba
lukhulu uzuko lukaYehova:

<span id="an_138:6">138:6</span> Ngokuba noko uYehova aphakamileyo,
uyambona othobekileyo; Ke yena oziphakamisayo umazi nakude.

<span id="an_138:7">138:7</span> Ukuba ndithe ndahamba-hamba phakathi
kweembandezelo, uyandiphilisa; Wosolulela emsindweni weentshaba zam
isandla sakho, Sindisindise isandla sakho sokunene.

<span id="an_138:8">138:8</span> UYehova uya kundifezela. Yehova, inceba
yakho ingunaphakade, Izenzo zezandla zakho musa ukuziyekela.

<span id="an_139:1">139:1</span> Kumongameli; ekaDavide. Umhobe. Yehova,
undigocagocile, wandazi.

<span id="an_139:2">139:2</span> Wena uyakwazi ukuhlala kwam nokusuka
kwam; Uyaziqonda izicamango zam nakude.

<span id="an_139:3">139:3</span> Ukuhamba kwam nokulala kwam, uyakwela;
Uqhelene neendlela zam zonke.

<span id="an_139:4">139:4</span> Ngokuba akukho lizwi elulwimini lwam
Ongalaziyo ke, Yehova, kanye.

<span id="an_139:5">139:5</span> Ngasemva nangaphambili undingqingile,
Wasibeka phezu kwam isandla sakho.

<span id="an_139:6">139:6</span> Kubalulekile kum oko kwazi, Kuphezulu,
kundinqabele.

<span id="an_139:7">139:7</span> Ndingahambela phi na ukumka emoyeni
wakho? Ndingabalekela phi na ukumka ebusweni bakho?

<span id="an_139:8">139:8</span> Ukuba ndithe ndenyuka ndaya emazulwini,
ulapho wena; Ukuba ndithe ndazandlalela kwelabafileyo, nanko ukho.

<span id="an_139:9">139:9</span> Ukuba ndithe ndaphakamisa amaphiko
esifingo, Ndaya ndahlala ekupheleni kolwandle,

<span id="an_139:10">139:10</span> Besingandikhaphayo kwanalapho isandla
sakho, Sindibambe isandla sakho sokunene.

<span id="an_139:11">139:11</span> Ukuba ndithe, Mabundisongele
ubumnyama bona bodwa, Nokukhanya kube bubusuku ngeenxa zonke kum:

<span id="an_139:12">139:12</span> Kwanobumnyama obo abungebi bubumnyama
kuwe; Ubusuku bungaba mhlophe njengemini, Ubumnyama bungaba
njengokukhanya

<span id="an_139:13">139:13</span> Ngokuba wena wazibumba izintso zam,
Wandibiyela esizalweni sikama.

<span id="an_139:14">139:14</span> Ndiyabulela kuwe ngenxa enokuba
ndenziwe ngokoyikekayo, ngokubalulekileyo; Zibalulekile izenzo zakho,
Umphefumlo wam uyazi kakuhle.

<span id="an_139:15">139:15</span> Ayengagushekile kuwe amathambo am,
Mna ndenzelwayo entsithelweni, Ndalukwa ndayimfakamfele ezinzulwini
zomhlaba.

<span id="an_139:16">139:16</span> Amehlo akho andibona ndiseyimbumba,
Zazibhalwe encwadini yakho iimini zonke ziphela; Ziyiliwe ngenxa
engaphambili, Kungekabikho ke nanye kuzo.

<span id="an_139:17">139:17</span> Kum ke zinjani na ukunqaba izicamango
zakho, Thixo! Asingangani isimbuku sazo!

<span id="an_139:18">139:18</span> Zingathi, ndizibalile, zibe ninzi
ngaphezu kwentlabathi; Ndakuvuka ndoba ndisenawe.

<span id="an_139:19">139:19</span> Ngamana wambulala ongendawo, Thixo!
Nina madoda amagazi, sukani kum.

<span id="an_139:20">139:20</span> Abo bakukhankanyela amayelenqe,
Balibizela inkohlakalo igama lakho abazondi bakho.

<span id="an_139:21">139:21</span> Andinakubathiya na abakuthiyayo,
Yehova, Ndikruquke ngabasukela phezulu kuwe?

<span id="an_139:22">139:22</span> Ndibathiya ngentiyo ephelelisileyo,
Kum mna baziintshaba.

<span id="an_139:23">139:23</span> Ndigocagoce, Thixo, uyazi intliziyo
yam; Ndicikide, uzazi iingcinga-ngcinga zam;

<span id="an_139:24">139:24</span> Ubone ukuba kukho ndlela yobubi na
kum, Undikhaphele kwindlela engunaphakade.

<span id="an_140:1">140:1</span> Kumongameli. Umhobe kaDavide.
Ndihlangule, Yehova, esintwini esinobubi, Ndilondoloze emntwini
ogonyamelayo,

<span id="an_140:2">140:2</span> Abacinga okubi entliziyweni. Imihla
yonke baxhaya imfazwe.

<span id="an_140:3">140:3</span> Balola ulwimi lwabo njengenyoka;
Ubuhlungu berhamba busemlonyeni wabo (Phakamisani.)

<span id="an_140:4">140:4</span> Ndigcine, Yehova, ezandleni zongendawo,
Ndilondoloze emntwini ogonyamelayo, Abacinga ukuzikhubekisa iinyawo zam.

<span id="an_140:5">140:5</span> Abanekratshi bandiqhushekele isibatha
nezintya, Baneke umnatha ecaleni kwendlela, Bandithiyele ngemigibe.
(Phakamisani.)

<span id="an_140:6">140:6</span> Ndithi kuYehova, UnguThixo wam; Beka
indlebe, Yehova, elizwini lesikhungo sam.

<span id="an_140:7">140:7</span> Yehova, Nkosi yam, nqaba endisindisayo,
Uyigqubuthele intloko yam ngemini yeduli.

<span id="an_140:8">140:8</span> Musa ukumnika, Yehova, ongendawo
iminqweno yakhe; Musa ukuwuphumelelisa umnkqangiyelo wakhe, Hleze
aziphakamise. (Phakamisani.)

<span id="an_140:9">140:9</span> Yona intloko yabandingqingayo, Ububi
bomlomo wabo mabubagubungele.

<span id="an_140:10">140:10</span> Mabathotyelwe amalahle avuthayo;
Makabawise emlilweni, emimbithini, bangabi saphuma.

<span id="an_140:11">140:11</span> Indoda enolwimi mayingazinzi
ehlabathini; Indoda enokugonyamela, ububi mabuyizingele ngembembetshane.

<span id="an_140:12">140:12</span> Ndiyazi ukuba uYehova uya kulifeza
Ityala losizana, ibango lamahlwempu.

<span id="an_140:13">140:13</span> Inene, amalungisa aya kubulela
kwigama lakho; Baya kuhlala ebusweni bakho abathe tye.

<span id="an_141:1">141:1</span> Umhobe kaDavide. Yehova, ndiyakunqula,
khawuleza uze kum; Libekele indlebe izwi lam ekudandulukeni kwam kuwe.

<span id="an_141:2">141:2</span> Umthandazo wam mawuhlale uhleli phambi
kwakho usisiqhumiso, Nokuphakamisa kwam izandla kube ngumnikelo
wangokuhlwa.

<span id="an_141:3">141:3</span> Umlomo wam wumisele umlindi, Yehova;
Misa umgcini emnyango womlomo wam.

<span id="an_141:4">141:4</span> Intliziyo yam musa ukuyithobela entweni
embi, Ukuba isebenze intlondi yokungendawo Namadoda asebenza ubutshinga;
Mandingazidli izimnandi zawo.

<span id="an_141:5">141:5</span> Malindibethe ilungisa linenceba,
lindohlwaye; Ioli enjalo yentloko ayingeyali intloko yam: Ngokuba usekho
nomthandazo wam ebubini bawo.

<span id="an_141:6">141:6</span> Bakhahlelwa emacaleni engxondorha
abagwebi bawo, Beve amazwi am ukuba amnandi.

<span id="an_141:7">141:7</span> Njengolimayo enqika umhlaba, Anjalo
ukuthi saa amathambo ethu emlonyeni wengcwaba.

<span id="an_141:8">141:8</span> Ngokuba akuwe, Yehova, Nkosi yam,
amehlo am; Ndizimela ngawe; musa ukuwuphalaza umphefumlo wam.

<span id="an_141:9">141:9</span> Ndigcine esangweni lomgibe
wabandithiyelayo, Nasezirhintyelweni zabasebenza ubutshinga.

<span id="an_141:10">141:10</span> Mabeyele ezintanjeni zabo
abangendawo, Ndide ndidlule mna okukanye.

<span id="an_142:1">142:1</span> Eyokuqiqa kaDavide; oko
ebesemqolombeni. Umthandazo. Ndikhala kuYehova ngezwi lam, Ndikhunga
uYehova ngezwi lam,

<span id="an_142:2">142:2</span> Ndiphalaza inkalazo yam phambi kwakhe,
Ndixela imbandezelo yam phambi kwakhe.

<span id="an_142:3">142:3</span> Ekutyhafeni komoya phakathi kwam,
Uyayazi wena ingqushu yam. Emendweni endihamba ngawo Bandiqhushekela
isibatha.

<span id="an_142:4">142:4</span> Bheka ngasekunene ubone, Akukho
undibukayo; Andinandawo ndingasabela kuyo, Akukho uwukhathaleleyo
umphefumlo wam.

<span id="an_142:5">142:5</span> Ndikhala kuwe, Yehova, Ndithi, Nguwe
ihlathi lam, Isabelo sam ezweni labahleliyo.

<span id="an_142:6">142:6</span> Kubazele indlebe ukuhlahlamba kwam,
Ngokuba ndiswele kakhulu: Ndihlangule kwabandisukelayo, Ngokuba bomelele
kunam.

<span id="an_142:7">142:7</span> Wukhuphe entolongweni umphefumlo wam,
Ndibulele kwigama lakho. Amalungisa aya kuzithi jize ngesithsaba ngenxa
yam, Ngokuba undiphethe kakuhle.

<span id="an_143:1">143:1</span> Umhobe kaDavide. Yehova, yiva
umthandazo wam, kubekele indlebe ukutarhuzisa kwam; Ndiphendule
ngokunyaniseka kwakho, ngobulungisa bakho.

<span id="an_143:2">143:2</span> Musa ukumsa ematyaleni umkhonzi wakho:
Ngokuba phambi kwakho akukho namnye uhleliyo olilungisa.

<span id="an_143:3">143:3</span> Ngokuba utshaba luwusukele umphefumlo
wam, Lubutyumzele emhlabeni ubomi bam; Lundihlalise ezindaweni
ezimnyama, njengabafe ngonaphakade.

<span id="an_143:4">143:4</span> Utyhafile phakathi kwam umoya wam;
Imangalisiwe phakathi kwam intliziyo yam.

<span id="an_143:5">143:5</span> Ndikhumbula imihla yamandulo;
Ndicamngca ngemisebenzi yakho yonke, Ndicamngca ngesenzo sezandla zakho.

<span id="an_143:6">143:6</span> Ndizolulela kuwe izandla zam,
Umphefumlo wam ukungxamele njengelizwe elibharhileyo. (Phakamisani.)

<span id="an_143:7">143:7</span> Khawuleza undiphendule, Yehova;
uyaphela umoya wam. Musa ukubusithelisa kum ubuso bakho, Ndifane nabahla
baye emhadini.

<span id="an_143:8">143:8</span> Ndivise kwakusasa inceba yakho, Ngokuba
ndikholose ngawe. Ndazise indlela endiya kuhamba ngayo: Ngokuba
ndiwuphakamisela kuwe umphefumlo wam.

<span id="an_143:9">143:9</span> Ndihlangule ezintshabeni zam, Yehova.
Ndizimela ngawe.

<span id="an_143:10">143:10</span> Ndifundise ukwenza ikholo lakho,
ngokuba unguThixo wam. UMoya wakho olungileyo makandikhaphele ezweni
elisithabazi.

<span id="an_143:11">143:11</span> Ngenxa yegama lakho, Yehova,
ndiphilise; Wukhuphe embandezelweni umphefumlo wam ngobulungisa bakho.

<span id="an_143:12">143:12</span> Ngenceba yakho zibhangise iintshaba
zam, Ubatshabalalise bonke abawubandezelayo umphefumlo wam, Ngokuba
ndingumkhonzi wakho.

<span id="an_144:1">144:1</span> EkaDavide. Makabongwe uYehova, uliwa
lam, Ulofundisa izandla zam ukulwa, Iminwe yam imfazwe.

<span id="an_144:2">144:2</span> Unceba yam, umboniselo yam, Ungxonde
yam, umsindisi wam, mna lo; Ungweletshetshe yam, undizimela ngaye;
Ulonyathelela abantu bam phantsi kwam.

<span id="an_144:3">144:3</span> Yehova, uyintoni na umntu, le nto
umaziyo? Unyana womfo, le nto umnyamekelayo?

<span id="an_144:4">144:4</span> Umntu lo ufana nomphunga, Imihla yakhe
injengethunzi elidlulayo.

<span id="an_144:5">144:5</span> Yehova, thoba amazulu akho, uhle;
Phatha ezintabeni, ziqhume.

<span id="an_144:6">144:6</span> Banekisa imibane, uziphangalalise;
Thuma iintolo zakho, uziduba-dube.

<span id="an_144:7">144:7</span> Thuma izandla zakho, zivele phezulu;
Ndirhole, ndihlangule emanzini amakhulu. Esandleni soonyana bolunye
uhlanga;

<span id="an_144:8">144:8</span> Abamlomo uthetha inkohlakalo, Abasandla
sokunene sisesokunene sobuxoki.

<span id="an_144:9">144:9</span> Thixo, ndokuvumela ingoma entsha,
Ndikubethele umrhubhe ontambo zilishumi;

<span id="an_144:10">144:10</span> Ulonika ookumkani usindiso,
Ulohlangula uDavide umkhonzi wakhe ekreleni elinobubi.

<span id="an_144:11">144:11</span> Ndirhole, ndihlangule esandleni
soonyana bolunye uhlanga, Abamlomo uthetha inkohlakalo, Abasandla
sokunene sisesokunene sobuxoki;

<span id="an_144:12">144:12</span> Baze oonyana bethu babe njengezityalo
ezikhulileyo ebutsheni babo; Iintombi zethu zibe njengeembombo
ezivathisiweyo ngeemfakamfele ngokokwakhiwa kwebhotwe;

<span id="an_144:13">144:13</span> Oovimba bethu bazale, bavelise
iintlobo ngeentlobo; Iigusha zethu zizale amawaka, zande ngezigidi
emaphandleni ethu;

<span id="an_144:14">144:14</span> Iinkomo zethu zizale, Kungabikho
kungenelwa, kungabikho kuthinjwa, Kungabikho kuhlahlamba ezitratweni
zethu.

<span id="an_144:15">144:15</span> Hayi, uyolo lwabantu ekunjalo kubo!
Hayi, uyolo lwabantu abaThixo unguYehova!

<span id="an_145:1">145:1</span> Eyokudumisa kaDavide. Ndiya
kukuphakamisa, Thixo wam, wena Kumkani, Ndilibonge igama lakho
ngonaphakade kanaphakade.

<span id="an_145:2">145:2</span> Imihla yonke ndiya kukubonga,
Ndilidumise igama lakho ngonaphakade kanaphakade.

<span id="an_145:3">145:3</span> Mkhulu uYehova, ngowokudunyiswa
kakhulu; Ubukhulu bakhe abunakugocwagocwa.

<span id="an_145:4">145:4</span> Izizukulwana ngezizukulwana, kunconywa
izenzo zakho, Kuxelwe ubugorha bakho.

<span id="an_145:5">145:5</span> Bunobungangamela ubuqaqawuli bendili
yakho; Ngeendawo zakho ezibalulekileyo ndiya kucamngca.

<span id="an_145:6">145:6</span> Bothetha ngamandla ezenzo zakho
ezoyikekayo, Ndibalise ngobukhulu bakho.

<span id="an_145:7">145:7</span> Bompompoza isikhumbuzo sokulunga kwakho
okukhulu, Bamemelele ngobulungisa bakho.

<span id="an_145:8">145:8</span> Unobabalo nemfesane uYehova, Uzeka kade
umsindo, mkhulu ngenceba.

<span id="an_145:9">145:9</span> Ulungile uYehova kubo bonke, Imfesane
yakhe ikuzo zonke izenzo zakhe.

<span id="an_145:10">145:10</span> Ziyabulela kuwe, Yehova, zonke izenzo
zakho, Bakubonge abakho benceba;

<span id="an_145:11">145:11</span> Uzuko lobukumkani bakho balutsho,
Bathethe ngobugorha bakho.

<span id="an_145:12">145:12</span> Ukuba babazise oonyana babantu
ubugorha bakhe, Ubuqaqawuli obuhle bobukumkani bakhe.

<span id="an_145:13">145:13</span> Ubukumkani bakho bubukumkani
bamaphakade onke, Nolawulo lwakho lukwizizukulwana ngezizukulwana.

<span id="an_145:14">145:14</span> UYehova ungumxhasi wabo bonke
abawayo, Ngumphakamisi wabo bonke abagobileyo.

<span id="an_145:15">145:15</span> Amehlo eento zonke akhangele kuwe,
Wena ke uzinika ukudla kwazo ngexesha elililo;

<span id="an_145:16">145:16</span> Uyasivula isandla sakho, Uzihluthise
iinto zonke eziphilileyo ngeento ezikholekileyo.

<span id="an_145:17">145:17</span> Ulilungisa uYehova ngeendlela zakhe
zonke, Unenceba ngezenzo zakhe zonke.

<span id="an_145:18">145:18</span> Usondele uYehova kubo bonke
abamnqulayo, Kubo bonke abamnqulayo ngenyaniso.

<span id="an_145:19">145:19</span> Uyayenza into ekholekileyo
kwabamoyikayo, Akuve ukuzibika kwabo, abasindise.

<span id="an_145:20">145:20</span> UYehova ungumgcini wabo bonke
abamthandayo, Abatshabalalise bonke abangendawo.

<span id="an_145:21">145:21</span> Umlomo wam mawuthethe indumiso
kaYehova, Inyama yonke ilibonge igama lakhe elingcwele ngonaphakade
kanaphakade.

<span id="an_146:1">146:1</span> Haleluya! Mdumise uYehova, mphefumlo
wam.

<span id="an_146:2">146:2</span> Ndiya kumdumisa uYehova lo gama ndidla
ubomi; Ndiya kumbethela uhadi uThixo wam ekubeni ndingosekhoyo.

<span id="an_146:3">146:3</span> Musani ukukholosa ngamanene, Ngonyana
womntu, yena ungenalo usindiso.

<span id="an_146:4">146:4</span> Uyaphuma umoya wakhe, abuyele yena
emhlabeni wakhe; Ngaloo mini ayatshitsha amabhongo akhe.

<span id="an_146:5">146:5</span> Hayi, uyolo lwalowo uluncedo lunguThixo
kaYakobi, Lwalowo ulinde kuYehova uThixo wakhe:

<span id="an_146:6">146:6</span> KuMenzi wezulu nomhlaba, Nolwandle
neento zonke ezikulo; Kulogcina inyaniso ngonaphakade;

<span id="an_146:7">146:7</span> Kogweba ityala labacudiswayo; Kopha
abalambileyo ukudla; KuYehova okhulula ababanjwa;

<span id="an_146:8">146:8</span> KuYehova ovula amehlo eemfama; KuYehova
ophakamisa abagobileyo; KuYehova othanda amalungisa;

<span id="an_146:9">146:9</span> KuYehova ogcina abaphambukeli;
Kulophakamisa inkedama nomhlolokazi, Ayiphethule indlela yabangendawo.

<span id="an_146:10">146:10</span> UYehova ungukumkani ngonaphakade,
UThixo wakho, Ziyon, kwizizukulwana ngezizukulwana. Haleluya!

<span id="an_147:1">147:1</span> Haleluya! Ngokuba kulungile ukuvuma
ngoThixo wethu; Ngokuba kumnandi, ifanelekile indumiso.

<span id="an_147:2">147:2</span> Umakhi weYerusalem nguYehova;
Abagxothwa bakwaSirayeli ubabuthela khona.

<span id="an_147:3">147:3</span> Ulophilisa abaphuke intliziyo, Abophe
amanxeba abo;

<span id="an_147:4">147:4</span> Ulobala inani leenkwenkwezi, Ezibiza
zonke ngamagama.

<span id="an_147:5">147:5</span> Inkulu iNkosi yethu, inamandla
amakhulu; Ingqondo yayo ayiphele ndawo.

<span id="an_147:6">147:6</span> Ulophakamisa abalulamileyo nguYehova,
Uthobela abangendawo emhlabeni.

<span id="an_147:7">147:7</span> Hlabelani kuYehova eyokubulela,
Mbetheleni uhadi uThixo wethu.

<span id="an_147:8">147:8</span> Ulosibekelisa izulu ngamafu,
Ulolungisela umhlaba imvula; Ulontshulisa utyani ezintabeni;

<span id="an_147:9">147:9</span> Ulonika inkomo ukudla, Namathole
ehlungulu alilayo.

<span id="an_147:10">147:10</span> Akabunanze nganto ubugorha behashe,
Akakholiswa zizitho zendoda;

<span id="an_147:11">147:11</span> UYehova ukholiswa ngabamoyikayo,
Abalinde inceba yakhe.

<span id="an_147:12">147:12</span> Mncome uYehova, Yerusalem. Mdumise
uThixo wakho, Ziyon:

<span id="an_147:13">147:13</span> Ngokuba eyomelezile imivalo yamasango
akho, Ebasikelele abantwana bakho phakathi kwakho.

<span id="an_147:14">147:14</span> Ngulomisa uxolo emideni yakho,
Wakuhluthisa ngengqolowa etyebileyo.

<span id="an_147:15">147:15</span> Ulothumela intetho yakhe ehlabathini,
Ilizwi lakhe ligidima ngokukhawuleza;

<span id="an_147:16">147:16</span> Ulonika ikhephu njengoboya bezimvu,
Ugcwayela iqabaka njengothuthu,

<span id="an_147:17">147:17</span> Ephosa umkhenkce wakhe
njengamaqhekeza; Ngubani na onokuma phambi kwengqele yakhe?

<span id="an_147:18">147:18</span> Uthumela ilizwi lakhe, ezo nto
azinyibilikise; Uvuthuzisa umoya wakhe, aqukuqele amanzi.

<span id="an_147:19">147:19</span> Uloxelela uYakobi ilizwi lakhe,
USirayeli imimiselo yakhe namasiko akhe.

<span id="an_147:20">147:20</span> Akenjanga ngalo kolunye uhlanga,
Namasiko aluwazi. Haleluya!

<span id="an_148:1">148:1</span> Haleluya! Dumisani uYehova emazulwini;
Mdumiseni ezindaweni eziphezulu.

<span id="an_148:2">148:2</span> Mdumiseni, nonke zithunywa zakhe;
Mdumiseni, nonke mikhosi yakhe;

<span id="an_148:3">148:3</span> Mdumiseni, wena langa, nawe nyanga;
Mdumiseni, nonke zinkwenkwezi zinokukhanya;

<span id="an_148:4">148:4</span> Mdumiseni, mazulu awo amazulu, Nani,
manzi angaphezu kwezulu.

<span id="an_148:5">148:5</span> Mazilidumise ezo nto igama likaYehova;
Ngokuba wawisa umthetho, zadalwa.

<span id="an_148:6">148:6</span> Wazimisa ngonaphakade kanaphakade,
Wazimisela ummiselo ezingayi kuwugqitha.

<span id="an_148:7">148:7</span> Dumisani uYehova ehlabathini, Nina
bominenga, nani nonke, manzi enzonzobila:

<span id="an_148:8">148:8</span> Wena mlilo, nawe sichotho; wena khephu,
nawe msi; Moya uvuthuzayo, ulenzayo ilizwi lakhe;

<span id="an_148:9">148:9</span> Nina zintaba, nani zinduli nonke, Nina
mithi eneziqhamo, nani misedare nonke;

<span id="an_148:10">148:10</span> Nina marhamncwa, nani zinkomo nonke,
Nina zinambuzane, nani zintaka zinamaphiko;

<span id="an_148:11">148:11</span> Ookumkani behlabathi, nezizwe zonke,
Abathetheli nabagwebi behlabathi lonke;

<span id="an_148:12">148:12</span> Umlisela kwanomthinjana, Amadoda
amakhulu kunye nabafana:

<span id="an_148:13">148:13</span> Mabalidumise igama likaYehova,
Ngokuba liyingxonde igama lakhe yena yedwa; Indili yakhe ingaphezu
komhlaba nezulu.

<span id="an_148:14">148:14</span> Wabaphakamisela abantu bakhe uphondo,
Lwayindumiso kwabakhe benceba bonke, Koonyana bakaSirayeli, abantu
abasondeleyo kuye. Haleluya!

<span id="an_149:1">149:1</span> Haleluya! Mvumeleni uYehova ingoma
entsha, Indumiso yakhe ebandleni labenceba.

<span id="an_149:2">149:2</span> USirayeli makavuye ngoMenzi wakhe;
Usapho lwaseZiyon malugcobe ngoKumkani walo.

<span id="an_149:3">149:3</span> Mabalidumise igama lakhe beqamba,
Bembethela ingqongqo nohadi.

<span id="an_149:4">149:4</span> Ngokuba uYehova uyakholiswa ngabantu
bakhe, Uyabahombisa abalulamileyo ngoloyiso.

<span id="an_149:5">149:5</span> Mabadlamke benozuko abenceba,
Mabamemelele besezililini zabo.

<span id="an_149:6">149:6</span> Yimibongo kaThixo emqaleni wabo,
Likrele elintlangothi mbini esandleni sabo;

<span id="an_149:7">149:7</span> Ukuze benze impindezelo ezintlangeni,
Izohlwayo ezizweni;

<span id="an_149:8">149:8</span> Bakhonkxe ookumkani bazo
ngemixokelelwane, Nabazukileyo kuzo ngamakhamandela esinyithi;

<span id="an_149:9">149:9</span> Benze kubo isiko elibhaliweyo. Luzuko
olo lwabakhe benceba bonke. Haleluya!

<span id="an_150:1">150:1</span> Haleluya! Dumisani uThixo engcweleni
yakhe, Mdumiseni esibhakabhakeni samandla akhe.

<span id="an_150:2">150:2</span> Mdumiseni ngenxa yobugorha bakhe,
Mdumiseni ngokobuninzi bobukhulu bakhe.

<span id="an_150:3">150:3</span> Mdumiseni ngokuvuthela isigodlo,
Mdumiseni ngomrhubhe nohadi.

<span id="an_150:4">150:4</span> Mdumiseni ngengqongqo nengqungqo,
Mdumiseni ngeento ezineentambo nogwali.

<span id="an_150:5">150:5</span> Mdumiseni ngamacangci akhenkcezayo,
Mdumiseni ngamacangci adumayo.

<span id="an_150:6">150:6</span> Yonke into ephefumlayo mayimdumise
uYehova. Haleluya!

------------------------------------------------------------------------

[Next: Proverbs](pro)
