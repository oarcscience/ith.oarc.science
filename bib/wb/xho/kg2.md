[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](kg1)  [Next](ch1) 

------------------------------------------------------------------------

### Xhosa Bible: 2 Kings

<span id="an_1:1">1:1</span> Ke kaloku amaMowabhi akreqa kumaSirayeli
emva kokufa kuka-Ahabhi.

<span id="an_1:2">1:2</span> UAhaziya wawa efestileni yegumbi: lakhe
eliphezulu elikwaSamari, wahliwa kukufa ke; wathuma abathunywa, wathi
kubo, Hambani niye kubuzisa kuBhahali-zebhubhi, uthixo wase-Ekron, ukuba
ndiya kuphila na kwesi sifo.

<span id="an_1:3">1:3</span> Ke isithunywa sikaYehova sasithethile
kuEliya waseTishbhi, sathi, Suka, unyuke uye kukhawulela abathunywa
bokumkani wakwaSamari, uthethe kubo, uthi, Kungokuba kungekho Thixo
kwaSirayeli na, le nto niya kubuzisa kuBhahali-zebhubhi, uthixo
wase-Ekron?

<span id="an_1:4">1:4</span> Ngako oko utsho uYehova ukuthi,
Isingqengqelo eso, unyuke waya kuso, akusayi kuhla kuso; inene, uya
kufa. Wahamba ke uEliya.

<span id="an_1:5">1:5</span> Babuya abathunywa, beza kuye. Wathi kubo,
Yini na ukuba nibuye?

<span id="an_1:6">1:6</span> Bathi kuye, Kunyuke indoda, yeza
kusikhawulela, yathi kuthi, Hambani nibuye, niye kukumkani lowo
unithumileyo, nithethe kuye, nithi, Utsho uYehova ukuthi, Kungokuba
kungekho Thixo kwaSirayeli na, le nto uthumela ukuba kubuziswe
kuBhahali-zebhubhi, uthixo wase-Ekron? Ngako oko isingqengqelo eso,
unyuke waya kuso, akusayi kuhla kuso; inene, uya kufa.

<span id="an_1:7">1:7</span> Wathetha kubo, wathi, Iluhlobo luni na
indoda leyo inyukileyo yeza kunikhawulela, yathetha loo mazwi kuni?

<span id="an_1:8">1:8</span> Bathi kuye, Yindoda engubo ixhonti, ebhinqe
umbhinqo wentlonze esinqeni sayo. Wathi ke, NguEliya waseTishbhi.

<span id="an_1:9">1:9</span> Ukumkani wathumela kuye
umthetheli-mashumi-mahlanu, enamashumi omahlanu akhe. Wenyuka weza kuye;
nanko ke ehleli encotsheni yentaba. Wathetha kuye wathi, Mfo wakwaThixo,
uthe ukumkani, Yihla.

<span id="an_1:10">1:10</span> Waphendula uEliya, wathi
kumthetheli-mashumi-mahlanu, Ukuba ke mna ndingumfo wakwaThixo, makuhle
umlilo ezulwini, ukudle wena namashumi omahlanu akho. Kwehla ke umlilo
ezulwini, wamdla yena namashumi omahlanu akhe.

<span id="an_1:11">1:11</span> Wabuya wamthumela kuye omnye
umthetheli-mashumi-mahlanu, enamashumi omahlanu akhe. Wenyuka wathi
kuye, Mfo wakwaThixo, utsho ukumkani ukuthi, Khawuleza uhle.

<span id="an_1:12">1:12</span> Waphendula uEliya, wathi kubo, Ukuba ke
ndingumfo wakwaThixo, makuhle umlilo ezulwini, ukudle wena namashumi
omahlanu akho. Wehla ke umlilo kaThixo ezulwini, wamdla yena namashumi
omahlanu akhe.

<span id="an_1:13">1:13</span> Wabuya wathuma owesithathu
umthetheli-mashumi-mahlanu, enamashumi omahlanu akhe. Wenyuka ke
owesithathu umthetheli-mashumi-mahlanu, waguqa ngamadolo phambi koEliya,
watarhuzisa kuye, wathi kuye, Mfo wakwaThixo, mawunqabe emehlweni akho
umphefumlo wam, nomphefumlo wabakhonzi bakho abamashumi mahlanu.

<span id="an_1:14">1:14</span> Uyabona, kwehla umlilo ezulwini, wabadla
abathetheli bobabini baloo mashumi angamahlanu, kunye namashumi omahlanu
abo; ngoko ke mawunqabe emehlweni akho umphefumlo wam.

<span id="an_1:15">1:15</span> Sathi isithunywa sikaYehova kuEliya,
Yihla naye; musa ukumoyika. Wesuka ke, wehla, waya naye kukumkani.

<span id="an_1:16">1:16</span> Wathi kuye, Utsho uYehova ukuthi, Ngenxa
enokuba uthumele abathunywa bokubuzisa kuBhahali-zebhubhi, uthixo
wase-Ekron, kungokuba kungekho Thixo kwaSirayeli na, kungabuziswa kuye?
Ngako oko isingqengqelo eso, unyuke waya kuso, akusayi kuhla kuso;
inene, uya kufa.

<span id="an_1:17">1:17</span> Wafa ke ngokwelizwi likaYehova elathethwa
nguEliya. UYehoram waba ngukumkani esikhundleni sakhe, ngomnyaka
wesibini kaYehoram unyana kaYehoshafati, ukumkani wakwaYuda; ngokuba
yena ebengenanyana.

<span id="an_1:18">1:18</span> Ezinye izinto zika-Ahaziya awazenzayo,
azibhalwanga na encwadini yemicimbi yemihla yookumkani bakwaSirayeli?

<span id="an_2:1">2:1</span> Kwathi ekuza kumnyuseni kukaYehova uEliya
ngomoya ovuthuzayo, ukuba aye emazulwini, wabe uEliya ehamba noElisha,
besuka eGiligali.

<span id="an_2:2">2:2</span> Wathi uEliya kuElisha, Khawuhlale apha;
ngokuba uYehova undithume eBheteli. Wathi uElisha, Ehleli nje uYehova,
uhleli nje umphefumlo wakho, andiyi kwahlukana nawe. Behla ke, baya
eBheteli.

<span id="an_2:3">2:3</span> Baphuma oonyana babaprofeti,
ababeseBheteli, baya kuElisha, bathi kuye, Uyazi na kodwa ukuba
namhlanje uyayisusa uYehova inkosi yakho entlokweni yakho? Wathi,
Ndiyayazi loo nto; yithini cwaka.

<span id="an_2:4">2:4</span> Wathi uEliya kuye, Elisha, khawuhlale apha;
ngokuba uYehova undithume eYeriko. Wathi, Ehleli nje uYehova, uhleli nje
umphefumlo wakho, andiyi kwahlukana nawe. Bangena ke eYeriko.

<span id="an_2:5">2:5</span> Beza oonyana babaprofeti ababeseYeriko
kuElisha, bathi kuye, Uyazi na kodwa ukuba namhla uyayisusa uYehova
inkosi yakho entlokweni yakho? Wathi, Ndiyayazi loo nto; yithini cwaka.

<span id="an_2:6">2:6</span> Wathi uEliya kuye, Khawuhlale apha; ngokuba
uYehova undithume eYordan. Wathi, Ehleli nje uYehova, uhleli nje
umphefumlo wakho, andiyi kwahlukana nawe. Bahamba ke bobabini.

<span id="an_2:7">2:7</span> Kwahamba amadoda amashumi mahlanu koonyana
babaprofeti, afika ema mgama malunga nabo. Bona bema bobabini
ngaseYordan.

<span id="an_2:8">2:8</span> UEliya wayithabatha ingubo yakhe enkulu,
wayisonga, wabetha ngayo emanzini; ahluka, asinga ngapha nangapha;
bawela bobabini komile.

<span id="an_2:9">2:9</span> Kwathi, xa bawelileyo, wathi uEliya
kuElisha, Cela into, ndikwenzele, ndingekasuswa kuwe. Wathi uElisha,
Mandizuze izahlulo ezibini zomoya wakho.

<span id="an_2:10">2:10</span> Wathi, Ucele into enzima; kodwa ke ukuba
uthe wandibona ukususwa kwam kuwe, koba njalo, ukuba akuthanga undibone,
akuyi kuba njalo.

<span id="an_2:11">2:11</span> Kwathi, besahamba, behamba bethetha,
kwabonakala inqwelo yomlilo namahashe omlilo; yabahlula bobabini,
wenyuka uEliya ngomoya ovuthuzayo, waya emazulwini.

<span id="an_2:12">2:12</span> UElisha akukubona oko, wadanduluka,
wathi, Bawo, bawo, nqwelo yokulwa yakwaSirayeli, nabamahashe ayo! Akaba
sambona. Wazibamba ezakhe iingubo, wazikrazula zaziqwenga zibini;

<span id="an_2:13">2:13</span> wayichola ingubo enkulu kaEliya, eyayiwe
kuye; wabuya, wafika wema elunxwemeni lweYordan.

<span id="an_2:14">2:14</span> Wayithabatha ingubo enkulu kaEliya,
eyayiwe kuye, wabetha ngayo emanzini, wathi, Uphi na uYehova, uThixo
kaEliya, yena kanye? Wabetha ke emanzini; ahluka, asinga ngapha
nangapha; wawela uElisha.

<span id="an_2:15">2:15</span> Bambona oonyana babaprofeti ababeseYeriko
malunga naye, bathi, Umoya kaEliya uhleli kuElisha. Baya kumkhawulela,
baqubuda kuye.

<span id="an_2:16">2:16</span> Bathi kuye, Yabona, kukho kubakhonzi
bakho amadoda amashumi mahlanu anobukroti; makhe aye kuyifuna inkosi
yakho, ukuba uMoya kaYehova akayifukulanga na, wayiphosa entabeni
ethile, nokuba kusemfuleni othile. Wathi, Musani ukuwathuma.

<span id="an_2:17">2:17</span> Bamjoka, wada waneentloni, wathi,
Wathumeni. Bawathuma ke amadoda amashumi mahlanu; amfuna iintsuku
ezintathu, akamfumana.

<span id="an_2:18">2:18</span> Abuya eza kuye; waye eseYeriko, wathi
kuwo, Ndibe ndingatshongo na kuni ukuthi, Musani ukuya?

<span id="an_2:19">2:19</span> Athi amadoda aloo mzi kuElisha, Uyabona,
ukuma kwalo mzi kuhle, njengoko ibonayo inkosi yethu; ke amanzi mabi,
nalo mhlaba awuniki nto.

<span id="an_2:20">2:20</span> Wathi, Ndiziseleni isitya esitsha,
nigalele ityuwa kuso. Amzisela ke.

<span id="an_2:21">2:21</span> Waphuma, waya apho aphuma khona amanzi,
wayigalela kuwo ityuwa, wathi, Utsho uYehova ukuthi, Ndiwaphilisile la
manzi; akusayi kuba saphuma kufa kuwo, nakunganiki.

<span id="an_2:22">2:22</span> Aphila ke amanzi lawo unanamhla,
ngokwelizwi likaElisha awalithethayo.

<span id="an_2:23">2:23</span> Wenyuka apho waya eBheteli. Uthe xa
anyuka ngendlela, kwaphuma usapho lwamgculela, lwathi kuye, Nyuka,
nkqayindini! Nyuka, nkqayindini!

<span id="an_2:24">2:24</span> Wabheka ngasemva, walubona, waluqalekisa
egameni likaYehova. Kwaphuma iibherekazi zambini ehlathini, zabaqwenga
abantwana abamashumi mane anababini kulo.

<span id="an_2:25">2:25</span> Wesuka khona, waya entabeni yeKarmele;
wesuka khona, wabuyela kwaSamari.

<span id="an_3:1">3:1</span> Ke kaloku uYehoram, unyana ka-Ahabhi, waba
ngukumkani kumaSirayeli kwaSamari, ngomnyaka weshumi elinesibhozo
kaYehoshafati ukumkani wakwaYuda; waba neminyaka elishumi elinamibini
engukumkani.

<span id="an_3:2">3:2</span> Wenza okubi emehlweni kaYehova; kodwa akaba
njengoyise nanjengonina; kuba wasisusa isimiso selitye sikaBhahali,
awasenzayo uyise.

<span id="an_3:3">3:3</span> Kodwa ke wanamathela ezonweni
zikaYarobheham unyana kaNebhati, awawonisa ngazo amaSirayeli; akatyeka
kuzo.

<span id="an_3:4">3:4</span> Ke kaloku uMesha, ukumkani wamaMowabhi,
ubengumfuyi weegusha; emana embuyisela ukumkani wakwaSirayeli ngoboya
bekhulu lamawaka eemvana, nekhulu lamawaka eenkunzi zeegusha.

<span id="an_3:5">3:5</span> Kwathi ke akufa uAhabhi, wakreqa ukumkani
wamaMowabhi kukumkani wamaSirayeli.

<span id="an_3:6">3:6</span> Waphuma ke ukumkani uYehoram ngayo loo mini
kwaSamari, wawabala onke amaSirayeli.

<span id="an_3:7">3:7</span> Waya wathumela kuYehoshafati, ukumkani
wakwaYuda, esithi, Ukreqile kum ukumkani wakwaMowabhi; wohamba na nam
siye kulwa namaMowabhi? Wathi, Ndonyuka ndiye; ndinjengoko unjalo;
abantu bam banjengoko banjalo abantu bakho; amahashe am anjengoko anjalo
amahashe akho.

<span id="an_3:8">3:8</span> Wathi, Sonyuka ngayiphi na indlela? Wathi,
Ngendlela ephuma entlango yakwaEdom.

<span id="an_3:9">3:9</span> Wahamba ke ukumkani wakwaSirayeli,
nokumkani wakwaYuda, nokumkani wakwaEdom. Bahamba ngendlela ezungulezayo
iintsuku ezisixhenxe; awaba namanzi umkhosi kwaneenkomo ebezibalandela.

<span id="an_3:10">3:10</span> Wathi ukumkani wamaSirayeli, Yeha,
uYehova ubabizele aba kumkani bathathu, ukuba abanikele esandleni
sikaMowabhi.

<span id="an_3:11">3:11</span> Wathi uYehoshafati, Akukho mprofeti
kaYehova na apha, sibuzise kuYehova ngaye? Waphendula omnye wabakhonzi
bokumkani wakwaSirayeli, wathi, Ukho apha uElisha, unyana kaShafati,
obegalela amanzi ezandleni zikaEliya.

<span id="an_3:12">3:12</span> Wathi uYehoshafati, Ilizwi likaYehova
linaye. Behla ke baya kuye, ukumkani wakwaSirayeli, noYehoshafati,
nokumkani wakwaEdom.

<span id="an_3:13">3:13</span> Wathi ke uElisha kukumkani wamaSirayeli,
Yintoni na enam nawe? Hamba uye kubaprofeti bakayihlo, nakubaprofeti
bakanyoko. Wathi ukumkani wakwaSirayeli kuye, Hayi; ngokuba uYehova
ubabizele aba kumkani bathathu, ukuba abanikele esandleni sikaMowabhi.

<span id="an_3:14">3:14</span> Wathi uElisha, Ehleli nje uYehova
wemikhosi, endimi phambi kwakhe, ndinge ndingakubheki, ndikubone, koko
bendihlonele uYehoshafati, ukumkani wakwaYuda.

<span id="an_3:15">3:15</span> Ndiziseleni ke ngoku umbethi-luhadi.
Kwathi, xa umbethi-luhadi lo alubethayo, samfikela isandla sikaYehova.

<span id="an_3:16">3:16</span> Wathi, Utsho uYehova ukuthi, Senzeni esi
sihlambo sizale yimisele.

<span id="an_3:17">3:17</span> Ngokuba utsho uYehova ukuthi, Aniyi
kubona moya, aniyi kubona mvula; esi sihlambo ke siya kuzala amanzi,
nisele nina, nemihlambi yenu, namaqegu enu.

<span id="an_3:18">3:18</span> Loo nto ilula emehlweni kaYehova; uya
kuwanikela namaMowabhi esandleni senu.

<span id="an_3:19">3:19</span> Noyixabela yonke imizi enqatyisiweyo,
nemizi yonke enyuliweyo, niyiwise yonke imithi emihle, niyidibelele
yonke imithombo yamanzi, niwonakalise onke amasimi amahle ngamatye.

<span id="an_3:20">3:20</span> Kwathi kusasa, xa kunyuswa umnikelo
wokudla, nanko kusiza amanzi, evela ngendlela yakwaEdom, ilizwe lazala
amanzi.

<span id="an_3:21">3:21</span> Eva ke onke amaMowabhi ukuba benyukile
ookumkani, besiza kulwa nawo, ahlaba umkhosi kwintanga yonke exhobayo
nengaphezulu, ema emdeni.

<span id="an_3:22">3:22</span> Avuka kusasa, ilanga lithe chapha
emanzini; amaMowabhi awabona amanzi phambi kwawo, ebomvu njengegazi;

<span id="an_3:23">3:23</span> athi, Ligazi le nto; ookumkani bachithene
bodwa, babulalana. Nalo ke ixhoba, Mowabhi.

<span id="an_3:24">3:24</span> Afika ke emkhosini wakwaSirayeli; asuka
amaSirayeli, awaxabela amaMowabhi, asaba wona ebusweni bawo, alingenela
ilizwe, ehamba ewaxabela amaMowabhi.

<span id="an_3:25">3:25</span> Bayigungxula nemizi; emasimini onke
amahle, elowo waphosa ilitye lakhe, bawazalisa, bayidibelela yonke
imithombo yamanzi, bayiwisa yonke imithi emihle, kwada eKir-hareshete
kwasala amatye ayo odwa; bayirhawula abasawuli, batsho kuyo.

<span id="an_3:26">3:26</span> Wabona ukumkani wamaMowabhi, ukuba impi
imkhulele, wathabathela kuye amadoda angamakhulu asixhenxe arhola
ikrele, ukuba atyhudise, abheke kukumkani wakwaEdom; akaba nako.

<span id="an_3:27">3:27</span> Wathabatha unyana wakhe wamazibulo, obeya
kuba ngukumkani esikhundleni sakhe, wamnyusa waba lidini elinyukayo
phezu kodonga. Afikelwa buburhalarhume obukhulu amaSirayeli. Ancothuka
kuye, abuyela ezweni lawo.

<span id="an_4:1">4:1</span> Ke kaloku umfazi othile kubafazi boonyana
babaprofeti wakhala kuElisha, esithi, Umkhonzi wakho indoda yam ifile.
Uyazi wena ukuba umkhonzi wakho lowo ebemoyika uYehova; ke umboleki-mali
uze kubathabathela kuye oonyana bam bobabini, ukuba babe ngamakhoboka.

<span id="an_4:2">4:2</span> Wathi uElisha kuye, Ndikwenzele ntoni na?
Ndixelele, unantoni na endlwini? Wathi, Umkhonzazana wakho akananto
endlwini, kuphela ligubu leoli.

<span id="an_4:3">4:3</span> Wathi, Hamba uye kuzibolekela izitya
ngaphandle, kubamelwane bakho bonke, izitya ezize; zingabi mbalwa;

<span id="an_4:4">4:4</span> ungene, uzivalele wena noonyana bakho,
uthululele kwezo zitya zonke, uzishenxise ezizeleyo.

<span id="an_4:5">4:5</span> Wemka ke kuye, wazivalela, yena noonyana
bakhe; bezisa kuye bona, wathulula yena.

<span id="an_4:6">4:6</span> Kwathi, zakuzala izitya, wathi kunyana
wakhe, Zisa esinye isitya kum. Wathi yena kuye, Akusekho sitya: yanqamka
ke ioli.

<span id="an_4:7">4:7</span> Waya waxelela umfo wakwaThixo; wathi yena,
Hamba uye kuthengisa ngeoli leyo, uhlawule ityala lakho, uphile wena
noonyana bakho ngeseleyo.

<span id="an_4:8">4:8</span> Kwathi ngamhla uthile, uElisha wagqithela
eShunem, apho kwaye kukho intokazi elinonokazi; yamzama ukuba adle
isonka. Ubesithi, xa agqithayo, aphambukele khona ukuba adle isonka.

<span id="an_4:9">4:9</span> Yathi endodeni yayo, Uyabona ke, ndiyaqonda
ukuba lo mfo ungcwele wakwaThixo umana egqitha apha.

<span id="an_4:10">4:10</span> Masenze eludongeni igunjana eliphezulu,
simbekele khona isingqengqelo, netafile, nesihlalo, nesibane, angene
khona akuphambukela kuthi.

<span id="an_4:11">4:11</span> Kwathi ngamhla uthile waya khona,
waphambukela egumbini elo liphezulu, walala khona.

<span id="an_4:12">4:12</span> Wathi kuGehazi umfana wakwakhe, Biza lo
mShunemekazi.

<span id="an_4:13">4:13</span> Wambiza; wema phambi kwakhe. Wathi kuye,
Khawuthi kuye, Uyabona, usinyamekele ngayo yonke le nyameko; unga
ungenzelwa ntoni na ke? Unelizwi ongalenzelwayo na kukumkani, nokuba
kukumthetheli-mkhosi? Wathi yena, Ndihleli phakathi kwabantu bakowethu.

<span id="an_4:14">4:14</span> Wathi, Makenzelwe ntoni na? Wathi
uGehazi, Inyaniso, akananyana; indoda yakhe yaluphele.

<span id="an_4:15">4:15</span> Wathi, Mbize. Wambiza, wafika, wema
emnyango.

<span id="an_4:16">4:16</span> Wathi, Mayela neli xesha nyakenye uya
kusingatha unyana. Wathi yena, Musa, nkosi yam, mfo wakwaThixo, musa
ukuthetha amanga kumkhonzazana wakho.

<span id="an_4:17">4:17</span> Wamitha ke loo mfazi, wazala unyana ngelo
xesha limisiweyo lanyakenye, abelithethile uElisha kuye.

<span id="an_4:18">4:18</span> Wakhula umntwana, kwathi ngamhla uthile,
waphuma waya kuyise, kubavuni.

<span id="an_4:19">4:19</span> Wathi kuyise, Intloko yam, intloko yam!
Wathi kumfana, Mthwale, umse kunina.

<span id="an_4:20">4:20</span> Wamthwala, wamsa kunina; wahlala
emathangeni akhe, kwada kwasemini enkulu, waqhawuka ke.

<span id="an_4:21">4:21</span> Wenyuka, wamlalisa esingqengqelweni somfo
wakwaThixo, wamvalela, waphuma.

<span id="an_4:22">4:22</span> Wabiza indoda yakhe, wathi,
Khawundithumele omnye wakubafana, nenye yeemazi zamaesile, khe ndithi
gxada, ndiye kumfo wakwaThixo, ndibuye ndibuye.

<span id="an_4:23">4:23</span> Wathi yena, Yini na ukuba uhambe uye kuye
namhla? Akuthwase nyanga, asiyisabatha. Wathi yena, Kulungile.

<span id="an_4:24">4:24</span> Wayibopha imazi ye-esile, wathi kumfana
lowo, Qhuba uhambe, musa ukuzibambezela ekukhweleni ngenxa yam,
ndigatshonga kuwe.

<span id="an_4:25">4:25</span> Wahamba wada weza kumfo wakwaThixo
entabeni yeKarmele. Waza umfo wakwaThixo, akumbona esekude, wathi
kuGehazi umfana, Nankuya laa mShunemekazi;

<span id="an_4:26">4:26</span> khawugidime ngoku, umkhawulele, uthi
kuye, Uhleli kakuhle na? Ihleli kakuhle na indoda yakho? Uhleli kakuhle
na umntwana? Wathi, Kusahleliwe kakuhle.

<span id="an_4:27">4:27</span> Akufika kumfo wakwaThixo entabeni,
wambamba ngeenyawo. Wasondela uGehazi ukuba amsunduze; wathi umfo
wakwaThixo, Myeke, ngokuba umphefumlo wakhe ukrakra; uYehova
undifihlele, akandixelela.

<span id="an_4:28">4:28</span> Wathi, Ndakha ndacela unyana yini na
enkosini yam? Ndandingatshongo yini na ukuthi, Uze ungandilahlekisi?

<span id="an_4:29">4:29</span> Wathi kuGehazi, Bhinqa isinqe sakho,
uphathe umsimelelo wam esandleni sakho, uhambe. Ukuba uthe waqubisana
nomntu, uze ungambulisi; ukuba uthe umntu wakubulisa, uze ungamphenduli;
uze uwubeke umsimelelo wam phezu kobuso benkwenkwe leyo.

<span id="an_4:30">4:30</span> Wathi unina wenkwenkwe, Ehleli nje
uYehova, uhleli nje umphefumlo wakho, andiyi kwahlukana nawe. Wesuka ke
wamlandela.

<span id="an_4:31">4:31</span> UGehazi wagqithela phambili kubo, wafika
wawubeka umsimelelo phezu kobuso benkwenkwe; akwabakho lizwi, akwabakho
kushukuma. Wabuya waya kumkhawulela, wamxelela, wathi, Inkwenkwe
ayivukanga.

<span id="an_4:32">4:32</span> Wafika uElisha endlwini; nantso inkwenkwe
ifile, ilele esingqengqelweni sakhe.

<span id="an_4:33">4:33</span> Wangena, waluvala ucango, bebobabini;
wathandaza kuYehova.

<span id="an_4:34">4:34</span> Wenyuka, walala phezu komntwana lowo,
wabeka umlomo wakhe phezu komlomo wakhe, amehlo akhe phezu kwamehlo
akhe, izandla zakhe phezu kwezandla zakhe, wazolula phezu kwakhe;
yafudumala inyama yomntwana.

<span id="an_4:35">4:35</span> Wabuya, wahamba endlwini, wasinga ngapha
kwakanye, wasinga ngapha kwakanye, wenyuka wazolula phezu kwakhe.
Yathimla inkwenkwe izihlandlo ezisixhenxe, yawavula inkwenkwe amehlo
ayo.

<span id="an_4:36">4:36</span> Wabiza uGehazi, wathi, Biza laa
mShunemekazi. Wambiza. Weza ke kuye, wathi, Mthabathe unyana wakho.

<span id="an_4:37">4:37</span> Weza, waziphosa ezinyaweni zakhe,
waqubuda kuye, wamthabatha unyana wakhe, waphuma.

<span id="an_4:38">4:38</span> Ke kaloku uElisha wabuya, waya eGiligali.
Kwakukho indlala elizweni; oonyana babaprofeti babehleli phambi kwakhe.
Wathi kumfana lowo, Beka imbiza enkulu eziko, ubaphekele ukudla oonyana
babaprofeti.

<span id="an_4:39">4:39</span> Waphuma omnye, waya kufuna imifuno endle;
wafumana uthangazana, wakha amathangazana kulo; yazala ingubo yakhe.
Wafika, wawaxabelela embizeni yokupheka; ngokuba babengawazi.

<span id="an_4:40">4:40</span> Bawaphakela amadoda ukuba adle. Kwathi,
xa akudlayo oko kudla, akhala wona, athi, Mfo wakwaThixo, kukho ukufa
embizeni le. Akaba nako ukukudla.

<span id="an_4:41">4:41</span> Wathi, Yizani nomgubo. Wawugalela
embizeni, wathi, Baphakele abantu, badle; akwabakho nto imbi embizeni.

<span id="an_4:42">4:42</span> Kwavela indoda eBhahali-shalisha,
yamzisela umfo wakwaThixo ukudla okutsha: izonka zerhasi ezimashumi
mabini, namakhweba engxoweni yakhe. Wathi, Nika abantu, badle.

<span id="an_4:43">4:43</span> Wathi umlungiseleli wakhe, Ndothini na
ukukubeka oku phambi kwekhulu lamadoda? Wathi, Nika abantu, badle;
ngokuba utsho uYehova ukuthi, Baya kudla, bade bakushiye.

<span id="an_4:44">4:44</span> Wabeka ke phambi kwabo; badla bakushiya,
ngokwelizwi likaYehova.

<span id="an_5:1">5:1</span> Ke kaloku uNahaman, umthetheli-mkhosi
wokumkani wakwa-Aram, waye eyindoda enkulu enkosini yakhe, ebekekileyo;
ngokuba uYehova wayewanike ama-Aram usindiso ngaye. Loo ndoda yabe
iligorha, ilikroti, kodwa ineqhenqa.

<span id="an_5:2">5:2</span> Ama-Aram ayephume aya kututa, athimba
ezweni lakwaSirayeli intombazana; yasisicakakazi kumkaNahaman.

<span id="an_5:3">5:3</span> Yathi kwinkosikazi yayo, Akwaba inkosi yam
le ibiphambi komprofeti okwaSamari! Ubeya kuyiphilisa eqhenqeni layo.

<span id="an_5:4">5:4</span> Waya wayixelela inkosi yakhe, wathi, Ithe
yathi, yathi ukuthetha, intombi evela ezweni lakwaSirayeli.

<span id="an_5:5">5:5</span> Wathi ukumkani wama-Aram, Hamba uye,
ndomthumela incwadi ukumkani wakwaSirayeli. Wahamba, waphatha esandleni
sakhe ishumi leetalente zesilivere, namawaka amathandathu eeshekele
zegolide, neshumi leengubo zokukhululana.

<span id="an_5:6">5:6</span> Wayizisa incwadi kukumkani wakwaSirayeli,
isithi, Kaloku ke, ekufikeni kwale ncwadi kuwe, yabona, ndikuthumele
uNahaman umkhonzi wam, ukuba umphilise eqhenqeni lakhe.

<span id="an_5:7">5:7</span> Kwathi, akuyilesa ukumkani wakwaSirayeli
incwadi, wazikrazula iingubo zakhe, esithi, NdinguThixo yini na, ukuba
ndibulale, nokuba ndiphilise, ngokuba lo uthumele kum, ukuba ndiphilise
indoda eqhenqeni layo. Khangelani ke, nibone, ukufuna kwakhe isizathu
sokuxabana nam.

<span id="an_5:8">5:8</span> Kwathi, akuva uElisha, umfo wakwaThixo,
ukuba ukumkani wakwaSirayeli uzikrazule iingubo zakhe, wathumela
kukumkani wathi, Uzikrazulele ntoni na iingubo zakho? Makeze kum, azi
ukuba kukho umprofeti kwaSirayeli.

<span id="an_5:9">5:9</span> Weza uNahaman namahashe akhe neenqwelo
zakhe, wamisa emnyango endlwini kaElisha.

<span id="an_5:10">5:10</span> UElisha wathuma umthunywa kuye, esithi,
Yiya uhlambe izihlandlo ezisixhenxe eYordan, ibuyele kuwe inyama yakho,
uhlambuluke.

<span id="an_5:11">5:11</span> Waba noburhalarhume uNahaman, wemka,
wathi, Bonani, bendiba mna wophuma eze kum, eme anqule igama likaYehova
uThixo wakhe, awangawangise isandla sakhe phezu kwale ndawo, alisuse
iqhenqa.

<span id="an_5:12">5:12</span> IAbhana neFarpare, imilambo yaseDamasko,
ayilungile na, ngaphezu kwamanzi onke akwaSirayeli? Andingehlambi kuyo
na, ndihlambuluke? Wajika, wahamba engumlilo.

<span id="an_5:13">5:13</span> Bafika abakhonzi bakhe, bathetha naye,
bathi, Bawo, ukuba umprofeti ubethethe into enkulu kuwe, ubungayi
kuyenza yini na? Kangakanani na ke xa athi kuwe, Hlamba, uhlambuluke?

<span id="an_5:14">5:14</span> Wehla ke, wantywila izihlandlo
ezisixhenxe eYordan, ngokwelizwi lomfo wakwaThixo; yabuya ke inyama
yakhe, yanjengenyama yomntwana, wahlambuluka.

<span id="an_5:15">5:15</span> Wabuyela kumfo wakwaThixo, yena
nesihlwele sakhe sonke, weza, wema phambi kwakhe, wathi, Uyabona,
ndiyaqonda ngoku ukuba akukho Thixo ehlabathini lonke, kukwaSirayeli
kodwa; kaloku khawamkele intsikelelo kumkhonzi wakho.

<span id="an_5:16">5:16</span> Wathi yena, Ehleli nje uYehova, endimi
phambi kwakhe, andiyi kuyamkela. Wamjoka, ukuba ayamkele; akavuma.

<span id="an_5:17">5:17</span> Wathi uNahaman, Umkhonzi wakho akangekhe
anikwe na ke umhlaba ongumthwalo woondlebende ababini? Ngokuba umkhonzi
wakho akasayi kuba senza dini linyukayo nambingelelo thixweni bambi; uya
kwenza kuYehova yedwa.

<span id="an_5:18">5:18</span> Kule nto uYehova aze amxolele umkhonzi
wakho: yakungena inkosi yam endlwini kaRimon, ukuba iqubude khona,
yayame esandleni sam, nam ndaqubuda endlwini kaRimon: ekuqubudeni kwam
ke endlwini kaRimon, aze uYehova amxolele umkhonzi wakho kuloo nto.

<span id="an_5:19">5:19</span> Wathi kuye, Hamba unoxolo. Wemka kuye,
wee qelele umganyana.

<span id="an_5:20">5:20</span> Wathi uGehazi, umkhonzi kaElisha umfo
wakwaThixo, Yabona, inkosi yam imyekile uNahaman umAram lo, ayayamkela
esandleni sakhe into abeyizisile; ehleli nje uYehova, inene, ndiya
kumsukela, ndithabathe intwana kuye.

<span id="an_5:21">5:21</span> UGehazi wamphuthuma uNahaman. UNahaman
wambona emsukela, wehla enqwelweni yakhe, eya kumkhawulela, wathi, Kuhle
ntoni na?

<span id="an_5:22">5:22</span> Wathi, Akukho nto. Inkosi yam
indithumile, isithi, Nanku, kufike kum ngoku amadodana amabini akoonyana
babaprofeti, evela kweleentaba lakwaEfrayim; khawuwanike italente
yesilivere, neengubo ezimbini zokukhululana.

<span id="an_5:23">5:23</span> Wathi uNahaman, Makukholeke kuwe
ukuthabatha zibe mbini iitalente. Wamjoka, wabopha iitalente zambini
zesilivere ezingxoweni ezimbini, neengubo ezimbini zokukhululana, wanika
abafana ababini; bathwala phambi kwakhe.

<span id="an_5:24">5:24</span> Uthe akufika endulini, wazithabatha
ezandleni zabo, wazibeka endlwini, wawandulula amadoda lawo emka.

<span id="an_5:25">5:25</span> Waya, wema phambi kwenkosi yakhe. Wathi
uElisha kuye, Uvela phi na, Gehazi? Wathi, Ubengayanga ndawo umkhonzi
wakho.

<span id="an_5:26">5:26</span> Wathi kuye, Intliziyo yam ayihambanga
nawe yini na, okuya yajikayo indoda enqwelweni yayo, yeza kukukhawulela?
Lixesha yini na eli lokwamkela isilivere, nelokwamkela iingubo,
neminquma, nezidiliya, nempahla emfutshane, neenkomo, nabakhonzi,
nabakhonzazana?

<span id="an_5:27">5:27</span> Iqhenqa likaNahaman malinamathele kuwe
nakwimbewu yakho ngonaphakade. Waphuma ebusweni bakhe eneqhenqa,
emhlophe njengekhephu.

<span id="an_6:1">6:1</span> Bathi oonyana babaprofeti kuElisha,
Khawubone le ndawo, sihleli kuyo phambi kwakho; sixinene kuyo.

<span id="an_6:2">6:2</span> Makhe siye eYordan, sizithabathele khona
elowo umqadi ube mnye, sizenzele khona indawo yokuhlala. Wathi, Yiyani.

<span id="an_6:3">6:3</span> Wathi omnye, Makukholeke kuwe ukuhamba
nabakhonzi bakho. Wathi, Ndiya kuhamba.

<span id="an_6:4">6:4</span> Wahamba nabo. Bathi bakufika eYordan,
bagawula imithi.

<span id="an_6:5">6:5</span> Kwathi, omnye ewisa umqadi, intsimbi yeyela
emanzini; wakhala, wathi, Yoo, nkosi yam! ibibolekiwe.

<span id="an_6:6">6:6</span> Wathi umfo wakwaThixo, Iwe phi na?
Wambonisa loo ndawo. Wanqumla uluthi, waluphosa khona. Yadada intsimbi.

<span id="an_6:7">6:7</span> Wathi, Yithabathe. Wasolula isandla sakhe,
wayithabatha.

<span id="an_6:8">6:8</span> Ke kaloku ukumkani wama-Aram wayesilwa
namaSirayeli, wacebisana nabakhonzi bakhe, esithi, Kuya kuba sekuthini,
nasekuthini, apho ndolalisa khona.

<span id="an_6:9">6:9</span> Wathumela umfo wakwaThixo kukumkani
wakwaSirayeli, esithi, Zigcine, ungegqithi kulaa ndawo; ngokuba ama-Aram
ehla khona.

<span id="an_6:10">6:10</span> Ukumkani wamaSirayeli wathumela kuloo
ndawo, abemxelele yona umfo wakwaThixo, embonisa; wazikhusela khona,
akwaba kanye nakabini.

<span id="an_6:11">6:11</span> Yabhabhama intliziyo yokumkani wakwa-Aram
yiloo nto; wabiza abakhonzi bakhe, wathi kubo. Anindixeleli na ukuba
ngubani na kuthi apha, ongakukumkani wakwaSirayeli?

<span id="an_6:12">6:12</span> Wathi omnye wakubakhonzi bakhe, Asisithi,
nkosi yam kumkani; ke nguElisha, umprofeti okwaSirayeli, oxelela
ukumkani wamaSirayeli amazwi owathetha usengontsini yakho yokulala.

<span id="an_6:13">6:13</span> Wathi, Yiyani, nikhangele apho akhona;
ndithumele, ndimthabathe. Waxelelwa kwathiwa, Nanko eDotan.

<span id="an_6:14">6:14</span> Wathumela khona amahashe, neenqwelo
zokulwa, nempi eninzi; baya ebusuku, bawungqinga umzi.

<span id="an_6:15">6:15</span> Wavuka kusasa umlungiseleli womfo
wakwaThixo, wesuka waphuma, nantso impi iwujikelezile umzi, inamahashe
neenqwelo zokulwa. Wathi umfana lowo kuye, Yoo, nkosi yam, siya kuthini
na?

<span id="an_6:16">6:16</span> Wathi yena, Musa ukoyika; ngokuba baninzi
abangakuthi, ngaphezu kwabangakubo.

<span id="an_6:17">6:17</span> Wathandaza uElisha, wathi, Yehova,
khawuwavule amehlo akhe, abone. UYehova wawavula amehlo omfana lowo,
wabona, nantso intaba izele ngamahashe neenqwelo zokulwa zomlilo,
zimjikelezile uElisha.

<span id="an_6:18">6:18</span> Behla baya kuye, wathandaza uElisha
kuYehova, wathi, Khawulubethe olu hlanga ngobumfama. Wababetha ke
ngobumfama, ngokwelizwi likaElisha.

<span id="an_6:19">6:19</span> Wathi uElisha kubo, Asiyiyo indlela le,
asinguwo umzi lo; ndilandeleni, ndinise kuloo ndoda niyifunayo; wabasa
kwaSamari.

<span id="an_6:20">6:20</span> Kwathi, bakufika kwaSamari, wathi
uElisha, Yehova, wavule amehlo aba bantu, babone. Wawavula uYehova
amehlo abo, babona. Nanku, bephakathi komzi wakwaSamari.

<span id="an_6:21">6:21</span> Wathi ukumkani wakwaSirayeli kuElisha,
akubabona, Ndibaxabele na, ndibaxabele na, bawo?

<span id="an_6:22">6:22</span> Wathi yena, Uze ungabaxabeli.
Obathimbileyo ngekrele lakho nesaphetha sakho ubungabaxabelayo na? Beka
isonka namanzi phambi kwabo, badle, basele, bahambe, baye enkosini yabo.

<span id="an_6:23">6:23</span> Wabenzela isidlo esikhulu; badla basela;
wabandulula, bahamba baya enkosini yabo. Akaba saphinda amatutu ama-Aram
ukulingena ilizwe lamaSirayeli.

<span id="an_6:24">6:24</span> Kwathi emva koko, wayihlanganisa
uBhen-hadade, ukumkani wakwa-Aram, yonke impi yakhe, wenyuka wawungqinga
umzi wakwaSamari.

<span id="an_6:25">6:25</span> Kwabakho ke indlala enkulu kwaSamari.
Yabona, bawungqinga ke, yada intloko ye-esile yathengiswa ngamashumi
osibhozo eeshekele zesilivere, nesahlulo sesine sekabhe yendlelo
yamavukuthu saba sisihlanu sesilivere.

<span id="an_6:26">6:26</span> Kwathi, edlula ukumkani wakwaSirayeli
phezu kodonga, intokazi yamemeza kuye, isithi, Sindisa, nkosi yam,
kumkani.

<span id="an_6:27">6:27</span> Wathi yena, Engakusindisi nje uYehova,
ndokusindisa ngantoni na mna? ngesanda, ngesixovulelo sediliya, kusini
na?

<span id="an_6:28">6:28</span> Wathi ukumkani kuyo, Uhlelwe yintoni na?
Wathi, Lo mfazi uthe kum, Ndinike unyana wakho, sidle yena namhla, sidle
unyana wam ngomso.

<span id="an_6:29">6:29</span> Sampheka ke unyana wam, samdla; ndathi
kuye ngomhla olandelayo, Ethe unyana wakho, simdle; wamzimeza unyana
wakhe.

<span id="an_6:30">6:30</span> Kwathi, akuweva ukumkani amazwi entokazi
leyo, wazikrazula iingubo zakhe; wayedlula phezu kodonga. Bakhangela
abantu, nanko eneengubo ezirhwexayo ngaphantsi kwezinye enyameni yakhe.

<span id="an_6:31">6:31</span> Wathi, Makenjenje kum uThixo, aqokele
ukwenjenje, ukuba intloko kaElisha, unyana kaShafati, iya kuma phezu
kwakhe namhla.

<span id="an_6:32">6:32</span> UElisha ke ubehleli endlwini yakhe,
namadoda amakhulu ebehleli naye. Ukumkani wathuma indoda ebusweni bakhe.
Engekafiki umthunywa lowo kuye, wathi yena kumadoda amakhulu, Niyabona
na, ukubo lo nyana wombulali uthumele ukuba ndisuswe intloko? Niyabona,
akufika umthunywa lowo, luvaleni ucango, nimtyhale ngocango; naso
isingqi seenyawo zenkosi yakhe sisemva kwakhe.

<span id="an_6:33">6:33</span> Esathetha nawo, nanko umthunywa lo esihla
esiza kuye. Wathi ukumkani, Yabona, obu bubi buphuma kuYehova;
ndisamlindele ngani na uYehova?

<span id="an_7:1">7:1</span> Wathi uElisha, Liveni ilizwi likaYehova.
Utsho uYehova ukuthi, Eli xa ngomso iseha yomgubo ocoliweyo yoba
yishekele, neeseha zombini zerhasi zoba yishekele esangweni lakwaSamari.

<span id="an_7:2">7:2</span> Wamphendula umfo wakwaThixo
umphathi-mkhosi, abesayama esandleni sakhe ukumkani, wathi, Yabona,
khona ukuba uYehova wenze iifestile ezulwini, ingabakho na loo nto?
Wathi yena, Khangela, uya kuyibona loo nto ngamehlo akho, ungadli kuyo.

<span id="an_7:3">7:3</span> Ke kaloku kwakukho amadoda amane aneqhenqa
ngaphandle kwesango. Yathi enye kwenye, Sihlaleleni na apha, side sife?

<span id="an_7:4">7:4</span> Ukuba sithe, masingene kulo mzi, kukho
indlala kuwo umzi lo, siya kufa khona; ukuba sithe sahlala apha, siya
kufa. Kaloku ke masihambe, sizilahlele emkhosini wama-Aram. Ukuba athe
asisindisa, sodla ubomi; ukuba athe asibulala, hayi ke, siya kufa.

<span id="an_7:5">7:5</span> Asuka ngongcwalazi, aya eminqubeni
yama-Aram, ada afika ekupheleni kweminquba yama-Aram. Yini le?
Kusenxiweni.

<span id="an_7:6">7:6</span> Kuba iNkosi yayiwenze umkhosi wama-Aram
ukuba uve isandi seenqwelo zokulwa, isandi samahashe, nesandi sempi
enkulu. Bathi omnye komnye, Niyabona, ukumkani wamaSirayeli usiqeshele
ookumkani bamaHeti nookumkani bamaYiputa, ukuba basiwele.

<span id="an_7:7">7:7</span> Besuka ke, basaba ngongcwalazi, bazishiya
iintente zabo, namahashe abo, namaesile abo eminqubeni, injengoko
ibinjalo; basabisa ubomi babo.

<span id="an_7:8">7:8</span> Afika ke loo madoda aneqhenqa ekupheleni
kweminquba, angena kwenye intente, adla, asela, athabatha apho isilivere
negolide neengubo, aya kuziqhusheka; abuya, angena kwenye intente,
athabatha nakhona, aya kuqhusheka.

<span id="an_7:9">7:9</span> Yathi enye kwenye, Asilungisi; le mini
yimini yeendaba ezilungileyo, sithe cwaka nje; ukuba silinde kwada
kwasa, siya kuzeka ityala. Hambani ke ngoko, siye sixele endlweni
yokumkani.

<span id="an_7:10">7:10</span> Afika, abiza umlindi wesango lomzi,
amxelela, athi, Sifike eminqubeni yama-Aram, nanko kungekho mntu khona,
nazwi lamntu, kuphela ingamahashe abotshelelweyo namaesile
abotshelelweyo, neentente zinjengoko bezinjalo.

<span id="an_7:11">7:11</span> Bamemeza abalindi-masango omzi; baxelela
indlu yokumkani ngaphakathi.

<span id="an_7:12">7:12</span> Wavuka ukumkani ebusuku, wathi kubakhonzi
bakhe, Makhe ndinixelele into ayenzileyo kuthi ama-Aram. Ayazi ukuba
silambile; aphumile eminqubeni, aya kuzimela endle, esithi, Bothi
bakuphuma kuwo umzi, sibabambe behleli, singene kuwo umzi.

<span id="an_7:13">7:13</span> Waphendula omnye wakubakhonzi bakhe,
wathi, Makhe kuthatyathwe abe mahlanu kumahashe aseleyo, la aseleyo
phakathi komzi (yabona, anjengengxokolo yonke yamaSirayeli eseleyo kuwo;
yabona, anjengengxokolo yonke yakwaSirayeli ephelileyo), siwathume
sibone.

<span id="an_7:14">7:14</span> Kwathatyathwa iinqwelo ezimbini zokulwa
ezinamahashe, waphuthumisa ukumkani emva komkhosi wama-Aram, wathi,
Hambani niye kubona.

<span id="an_7:15">7:15</span> Bawaphuthuma, bada baya eYordan; nantso
indlela yonke izele ziingubo neempahla, abezilahlile ama-Aram
ekubalekeni kwawo buphuthuphuthu. Babuya abathunywa abo, bamxelela
ukumkani.

<span id="an_7:16">7:16</span> Baphuma ke abantu, bayiphanga iminquba
yama-Aram. Yathi iseha yomgubo ocoliweyo yayeyeshekele, iiseha ezimbini
zerhasi zazezeshekele, ngokwelizwi likaYehova.

<span id="an_7:17">7:17</span> Ukumkani wamphathisa isango
umphathi-mkhosi abesayama esandleni sakhe. Bamnyathela abantu esangweni,
wafa, njengoko wakuthethayo umfo wakwaThixo, owathetha ekuhleni
kokumkani, esiza kuye.

<span id="an_7:18">7:18</span> Kwenzeka ke njengoko wakuthethayo umfo
wakwaThixo kukumkani, esithi, Iiseha ezimbini zerhasi zoba zezeshekele,
iseha yomgubo ocoliweyo yoba yeyeshekele, eli xa ngomso, esangweni
lakwaSamari;

<span id="an_7:19">7:19</span> ukuze amphendule umphathi-mkhosi lowo
umfo wakwaThixo, esithi, Yabona, khona ukuba uYehova wenze iifestile
ezulwini, ingabakho na loo nto? Ukuze athi ke yena, Khangela, uya
kuyibona ngamehlo akho, ungadli kuyo.

<span id="an_7:20">7:20</span> Kwaba njalo ke kuye; bamnyathela abantu
esangweni, wafa.

<span id="an_8:1">8:1</span> Ke, uElisha wayethethile kwintokazi leyo,
wayephilise unyana wayo, esithi, Suka uhambe, wena nendlu yakho,
uphambukele apho ungaphambukela khona; ngokuba uYehova ubize indlala;
kananjalo iya kulifikela ilizwe iminyaka esixhenxe.

<span id="an_8:2">8:2</span> Yayisukile ke intokazi leyo, yenza
ngokwelizwi lomfo wakwaThixo, yahamba yona nendlu yayo, yaphambukela
ezweni lamaFilisti iminyaka esixhenxe.

<span id="an_8:3">8:3</span> Ke kaloku kwathi ekupheleni kweminyaka
esixhenxe leyo, yabuya loo ntokazi ezweni lamaFilisti; yaphuma yaya
kuzibika ngendlu yayo nentsimi yayo kukumkani.

<span id="an_8:4">8:4</span> Ke kaloku ukumkani ubethetha noGehazi,
umkhonzi womfo wakwaThixo, esithi, Khawundibalisele zonke izinto
ezinkulu azenzileyo uElisha.

<span id="an_8:5">8:5</span> Kwathi, esamxelela ukumkani ukuphilisa
kwakhe umntu owayeselefile, kwabonakala laa ntokazi, abephilise unyana
wayo, izibika ngendlu yayo nentsimi yayo kukumkani. Wathi uGehazi, Nkosi
yam, kumkani, yiloo ntokazi ke le, nguloo nyana wayo waphiliswayo
nguElisha ke lo.

<span id="an_8:6">8:6</span> Wayibuza ukumkani intokazi leyo; yamxelela.
Ukumkani wayinika umbusi othile, wathi, Yibuyisele zonke izinto zayo,
nokutya konke kwentsimi yayo, kuthabathela kwimini eyemka ngayo kweli
lizwe, kuzise nakweli xesha langoku.

<span id="an_8:7">8:7</span> Weza uElisha eDamasko. UBhen-hadade,
ukumkani wakwa-Aram, waye esifa. Kwathiwa kuye, Umfo wakwaThixo ufikile
apha.

<span id="an_8:8">8:8</span> Wathi ukumkani lowo kuHazayeli, Phatha
umnikelo ngesandla sakho, uye kumkhawulela umfo wakwaThixo lowo, ubuzise
kuYehova ngaye, uthi, Ndiya kuphila na kwesi sifo?

<span id="an_8:9">8:9</span> UHazayeli waya kumkhawulela, waphatha
umnikelo ngesandla sakhe, nento yonke elungileyo yaseDamasko, imithwalo
yeenkamela ezimashumi mane. Waya, wema phambi kwakhe, wathi, Unyana
wakho uBhen-hadade, ukumkani wakwa-Aram, undithumele kuwe, esithi, Ndiya
kuphila na kwesi sifo ndinaso?

<span id="an_8:10">8:10</span> Wathi uElisha kuye, Hamba uye kuthi,
Ungaphila; koko uYehova undibonisile ukuba, inene, uya kufa.

<span id="an_8:11">8:11</span> Wamkhangela, wamthi ntsho, wada
waneentloni; walila umfo wakwaThixo.

<span id="an_8:12">8:12</span> Wathi uHazayeli, Ililelani na inkosi yam?
Wathi, Kungokuba ndibazi ububi oya kubenza koonyana bakaSirayeli; uya
kuzitshisa ngomlilo iinqaba zabo, uwabulale amadodana abo ngekrele,
ubatyumze abantwana babo, ubaqangqulule abafazi babo abamithiyo.

<span id="an_8:13">8:13</span> Wathi uHazayeli, Uyintoni na umkhonzi
wakho, eyinja nje, ukuba ade enze loo nto ingako? Wathi uElisha, UYehova
undibonisile, ukuba uya kuba ngukumkani wakwa-Aram wena.

<span id="an_8:14">8:14</span> Wemka kuElisha, waya enkosini yakhe.
Yathi kuye, Utheni na uElisha kuwe? Wathi, Uthe kum, Inene, uya kuphila.

<span id="an_8:15">8:15</span> Kwathi ngengomso wathabatha ingcawa,
wayithi nkxu emanzini, wayaneka ebusweni bayo; yafa. UHazayeli waba
ngukumkani esikhundleni sayo.

<span id="an_8:16">8:16</span> Ke kaloku ngomnyaka wesihlanu kaYehoram,
unyana ka-Ahabhi ukumkani wamaSirayeli (uYehoshafati engukumkani
wamaYuda), waba ngukumkani uYehoram, unyana kaYehoshafati ukumkani
wamaYuda.

<span id="an_8:17">8:17</span> Ebeminyaka imashumi mathathu anamibini
ezelwe, ukuba ngukumkani kwakhe, waba neminyaka esibhozo engukumkani
eYerusalem.

<span id="an_8:18">8:18</span> Wahamba ngendlela yookumkani
bakwaSirayeli, njengoko yenza ngako indlu ka-Ahabhi; ngokuba intombi
ka-Ahabhi yayingumkakhe; wenza okubi emehlweni kaYehova.

<span id="an_8:19">8:19</span> Noko uYehova ebengavumi ukulonakalisa
elakwaYuda, ngenxa kaDavide umkhozi wakhe; njengoko wathethayo kuye,
wathi womnika isibane ngoonyana bakhe yonke imihla.

<span id="an_8:20">8:20</span> Ngemihla yakhe akreqa amaEdom, aphuma
phantsi kwesandla samaYuda, azenzela ukumkani.

<span id="an_8:21">8:21</span> Wagqitha uYehoram, waya eTsahira,
eneenqwelo zonke zokulwa. Wavuka ebusuku, wawaxabela amaEdom
awayemrhawule ngeenxa zonke, nabathetheli beenqwelo zokulwa; basaba
abantu, baya ezintenteni zabo.

<span id="an_8:22">8:22</span> Akreqa ke amaEdom, aphuma phantsi
kwesandla samaYuda unanamhla. Yaza yakreqa iLibhena kwangelo xesha.

<span id="an_8:23">8:23</span> Ezinye izinto zikaYoram, nako konke
awakwenzayo, azibhalwanga na encwadini yemicimbi yemihla yookumkani
bakwaYuda?

<span id="an_8:24">8:24</span> UYoram walala kooyise, wangcwatyelwa
kooyise emzini kaDavide, uAhaziya unyana wakhe waba ngukumkani
esikhundleni sakhe.

<span id="an_8:25">8:25</span> Ngomnyaka weshumi elinesibini kaYoram
unyana ka-Ahabhi, ukumkani wamaSirayeli, waba ngukumkani uAhaziya,
unyana kaYehoram ukumkani wamaYuda.

<span id="an_8:26">8:26</span> UAhaziya ebeminyaka imashumi mabini
namibini ezelwe, ukuba ngukumkani kwakhe. Waba mnyaka mnye engukumkani
eYerusalem. Igama lonina libe linguAtaliya, intombi kaOmri ukumkani
wamaSirayeli.

<span id="an_8:27">8:27</span> Wahamba ngendlela yendlu ka-Ahabhi, wenza
okubi emehlweni kaYehova ngokwendlu ka-Ahabhi; ngokuba ebengumyeni
wakwa-Ahabhi.

<span id="an_8:28">8:28</span> Wahamba noYoram, unyana ka-Ahabhi, waya
kulwa noHazayeli ukumkani wakwa-Aram eRamoti yaseGiliyadi. Ama-Aram
amngxwelerha uYoram.

<span id="an_8:29">8:29</span> Wabuya uYoram ukumkani, waya kunyangwa
eYizereli loo manxeba wawafumanayo kuma-Aram eRama, ekulweni kwakhe
noHazayeli ukumkani wakwa-Aram. Wehla uAhaziya, unyana kaYehoram
ukumkani wamaYuda, esiya kumbona uYoram unyana ka-Ahabhi eYizereli,
ngokuba ebengxwelerhiwe.

<span id="an_9:1">9:1</span> Ke uElisha umprofeti wabiza omnye koonyana
babaprofeti, wathi kuye, Bhinqa isinqe sakho, uphathe eli gutyana leoli
ngesandla sakho, uye eRamoti yaseGiliyadi;

<span id="an_9:2">9:2</span> ungene khona, ukhangele khona uYehu, unyana
kaYehoshafati, unyana kaNimshi, uye utsho esuke phakathi kwabazalwana
bakhe, umse engontsini engaphakathi;

<span id="an_9:3">9:3</span> uthabathe igutyana leoli, umgalele entloko,
uthi, Utsho uYehova ukuthi, Ndikuthambisile ukuba ube ngukumkani
kumaSirayeli; uluvule ke ucango, usabe, ungahlali.

<span id="an_9:4">9:4</span> Waya umfana lowo, umkhonzi lowo womprofeti,
eRamoti yaseGiliyadi.

<span id="an_9:5">9:5</span> Wafika ke, naba abathetheli bempi behleli
phantsi. Wathi, Ndinelizwi kuwe, mthetheli-mkhosi. Wathi uYehu, Kuwuphi
na, phakathi kwethu aba sonke? Wathi, Kuwe, mthetheli-mkhosi.

<span id="an_9:6">9:6</span> Wesuka, wangena endlwini, wamgalela ioli
entloko, wathi kuye, Utsho uYehova, uThixo kaSirayeli, ukuthi,
Ndikuthambisile ukuba ube ngukumkani kubantu bakaYehova, kumaSirayeli.

<span id="an_9:7">9:7</span> Woyixabela indlu ka-Ahabhi inkosi yakho,
ndiwaphindezele amagazi abakhonzi bam abaprofeti, namagazi abakhonzi
bonke bakaYehova, esandleni sikaIzebhele;

<span id="an_9:8">9:8</span> idake yonke indlu ka-Ahabhi, ndinqumle
kuAhabhi yonke into eyindoda, novalelweyo novulelweyo kwaSirayeli.

<span id="an_9:9">9:9</span> Ndoyenza indlu ka-Ahabhi ibe njengendlu
kaYarobheham unyana kaNebhati, nanjengendlu kaBhahesha unyana ka-Ahiya;

<span id="an_9:10">9:10</span> zimdle izinja uIzebhele esiqwengeni
esiseYizereli, kungabikho umngcwabayo. Waluvula ucango, wasaba.

<span id="an_9:11">9:11</span> Ephumile uYehu, waya kubakhonzi benkosi
yakhe. Kwathiwa kuye, Luxolo na? Ebezeleni na lo mbhudi? Wathi kubo, Le
ndoda yaziwa nini, kwanokuthethathetha kwayo.

<span id="an_9:12">9:12</span> Bathi, Xoka; khawusixelele. Wathi, Uthe,
wathi ukuthetha kum, Utsho uYehova ukuthi, Ndikuthambisile ukuba ube
ngukumkani kumaSirayeli.

<span id="an_9:13">9:13</span> Bakhawuleza, wathabatha elowo ingubo
yakhe, wayibeka phantsi kwakhe uYehu ezinyukweni kanye, bavuthela
izigodlo, bathi, UYehu ngukumkani!

<span id="an_9:14">9:14</span> UYehu, unyana kaYehoshafati, unyana
kaNimshi, wamceba ke uYoram. Ke kaloku uYoram ubeyilinda iRamoti
yaseGiliyadi, yena namaSirayeli onke, ngenxa kaHazayeli ukumkani
wakwa-Aram;

<span id="an_9:15">9:15</span> ke ukumkani, uYoram, ubebuyele eYizereli,
ukuba anyangwe amanxeba awawafumana kuma-Aram, esilwa noHazayeli
ukumkani wakwa-Aram. Wathi uYehu, Ukuba kukuthanda kwenu, makungaphumi
kusinde mntu kulo mzi, aye kuxela eYizereli.

<span id="an_9:16">9:16</span> Wakhwela uYehu enqwelweni, waya
eYizereli; ngokuba uYoram ebelele khona. Ke uAhaziya ukumkani wamaYuda
wehla, waya kumbona uYoram.

<span id="an_9:17">9:17</span> Ke kaloku umlindi, obemi phezu kwenqaba
eYizereli, wabona impi kaYehu ekuzeni kwakhe, wathi, Ndibona impi. Wathi
uYoram, Thabatha okhwele ihashe, umthume aye kubakhawulela, athi, Luxolo
na?

<span id="an_9:18">9:18</span> Waya kumkhawulela loo mkhweli-hashe,
wathi, Utsho ukumkani ukuthi, Luxolo na? Wathi uYehu, Yintoni na enawe
noxolo? Jikela emva kwam. Waxela umlindi, wathi, Umthunywa uye wafika
kubo, ke akabuyi.

<span id="an_9:19">9:19</span> Wathuma owesibini umkhweli-hashe, waya
kubo, wathi, Utsho ukumkani ukuthi, Luxolo na? Wathi uYehu, Yintoni na
enawe noxolo? Jikela emva kwam.

<span id="an_9:20">9:20</span> Waxela umlindi, wathi, Uye wafika kubo,
ke akabuyi; ke ukuqhuba kunjengokuqhuba kukaYehu, unyana kaNimshi;
ngokuba uqhuba ngobudlongodlongo.

<span id="an_9:21">9:21</span> Wathi uYoram, Bopha. Yabotshwa inqwelo
yakhe yokulwa. Waphuma uYoram ukumkani wamaSirayeli, noAhaziya ukumkani
wamaYuda, elowo esenqwelweni yakhe yokulwa. Baphuma baya kumkhawulela
uYehu, bamfumana esiqwengeni somhlaba sikaNabhoti waseYizereli.

<span id="an_9:22">9:22</span> Kwathi uYoram, akumbona uYehu, wathi,
Luxolo na, Yehu? Wathi yena, Luxolo lwani na, xa ukuhenyuza kukaIzebhele
unyoko, nokukhafula kwakhe okuninzi, kusahleliyo nje?

<span id="an_9:23">9:23</span> UYoram wawajika amahashe ngezandla zakhe,
wasaba. Wathi kuAhaziya, Licebo, Ahaziya.

<span id="an_9:24">9:24</span> UYehu waqubula isaphetha sakhe, watsho
kuYoram phakathi kwamagxa, utolo lwaphumela ephaphini lakhe, wee
buthuthu enqwelweni yakhe.

<span id="an_9:25">9:25</span> Wathi uYehu kuBhidekare, umphathi-mkhosi
wakhe, Mthwale, umphose esiqwengeni somhlaba kaNabhoti wakwaYizereli;
ngokuba, khumbula, oko sasikhwele thina sobabini, mna nawe, emva
koAhabhi uyise, uYehova wahlaba eso sihlabo ngaye.

<span id="an_9:26">9:26</span> Inene amagazi kaNabhoti, namagazi oonyana
bakhe, ndiwabonile izolo, utsho uYehova; ndiya kukuphindezelela kwesi
siqwenga somhlaba, utsho uYehova. Ke ngoko mthwale, umphose esiqwengeni
eso ngokwelizwi likaYehova.

<span id="an_9:27">9:27</span> UAhaziya ukumkani wakwaYuda, ekubonile
oko, wasaba ngendlela yendlu yasemyezweni. UYehu wamsukela, wathi, Naye
mgwazeleni enqwelweni yokulwa (kube kuseqhineni leGure elingaseIhlam).
Wasaba ke waya eMegido, wafela khona.

<span id="an_9:28">9:28</span> Abakhonzi bakhe bamsa ngenqwelo
eYerusalem, bamngcwabela engcwabeni lakhe kooyise, emzini kaDavide.

<span id="an_9:29">9:29</span> Ngomnyaka weshumi elinamnye kaYoram
unyana ka-Ahabhi, uAhaziya waba ngukumkani wakwaYuda.

<span id="an_9:30">9:30</span> Uthe uYehu akufika eYizereli, weva
uIzebhele, waziqaba amehlo, wazihombisa intloko, wavela ngefestile.

<span id="an_9:31">9:31</span> Wangena uYehu esangweni, wathi yena,
Luxolo na, Zimri, wena mbulali wenkosi yakho?

<span id="an_9:32">9:32</span> Wawaphakamisa uYehu amehlo akhe, wabheka
efestileni, wathi, Ngubani na ongakum? Ngubani na? Kwalunguza ababusi
ababini, abathathu.

<span id="an_9:33">9:33</span> Wathi, Mkhahleleni phantsi. Amkhahlela
phantsi; igazi lakhe lachaphazela udonga namahashe, wamnyathelisa ngawo.

<span id="an_9:34">9:34</span> Wangena, wadla, wasela; wathi,
Khanimvelele laa mqalekiswakazi, nimngcwabe; ngokuba yintombi yokumkani.

<span id="an_9:35">9:35</span> Baya kumngcwaba: abawufumana umzimba
wakhe, yaba lukakayi, neenyawo, neentende zezandla kuphela.

<span id="an_9:36">9:36</span> Babuya ke, bamxelela. Wathi, Lilizwi
likaYehova elo, abelithethe ngomkhonzi wakhe uEliya waseTishbhi,
lisithi, Izinja ziya kuyidla inyama kaIzebhele esiqwengeni somhlaba
saseYizereli,

<span id="an_9:37">9:37</span> sithi isidumbu sikaIzebhele sibe
njengomgquba phezu komhlaba esiqwengeni saseYizereli, kukuze kungathiwa,
Lo nguIzebhele.

<span id="an_10:1">10:1</span> Waye uAhabhi enoonyana abamashumi
asixhenxe kwaSamari. Wabhala incwadi uYehu, wathumela kwaSamari
kubathetheli baseYizereli, kumadoda amakhulu, nakubondli bentsapho
ka-Ahabhi, wathi,

<span id="an_10:2">10:2</span> Ngoku ke, xa ifikileyo kuni le ncwadi,
bekuni nje oonyana benkosi yenu, zikuni nje iinqwelo zokulwa, namahashe,
nomzi onqatyisiweyo, nezikrweqe;

<span id="an_10:3">10:3</span> khangelani oyena ufanelekileyo, othe tye,
koonyana benkosi yenu, nimbeke etroneni yoyise, niyilwele indlu yenkosi
yenu.

<span id="an_10:4">10:4</span> Boyika kakhulu kunene, bathi, Yabonani,
ookumkani bebabini abemanga phambi kwakhe; sothini na ukumisa thina?

<span id="an_10:5">10:5</span> Bathuma ophethe indlu, nophethe umzi,
namadoda amakhulu, nabondli, kuYehu, bathi, Singabakhonzi bakho; konke
oya kukuthetha kuthi, sokwenza; asiyi kumisa mntu abe ngukumkani; yenza
ngokubona kwakho.

<span id="an_10:6">10:6</span> Wababhalela eyesibini incwadi, esithi,
Ukuba ningakum, niphulaphula izwi lam, thabathani iintloko zamadoda
angoonyana benkosi yenu, nizizise kum eYizereli eli xa ngomso. Ke,
oonyana bokumkani, bengamashumi asixhenxe amadoda, babekwizikhulu zomzi,
ezibe zibakhulisa.

<span id="an_10:7">10:7</span> Kwathi, yakufika kubo le ncwadi,
babathabatha oonyana bokumkani, babasika bengamadoda angamashumi
asixhenxe, bazibeka iintloko zabo ezingobozini, bazithumela kuye
eYizereli.

<span id="an_10:8">10:8</span> Wafika umthunywa, wamxelela, wathi,
Bazizisile iintloko zoonyana bokumkani. Wathi, Zibekeni zibe ziimfumba
ezimbini ngaphandle kwesango kude kuse.

<span id="an_10:9">10:9</span> Kwathi kusasa waphuma, wema, wathi
kubantu bonke, Ningamalungisa; yabonani, mna ndaceba inkosi yam,
ndayibulala; ngubani na ke lo uxabele bonke aba?

<span id="an_10:10">10:10</span> Yazini ke ngoku, ukuba akuyi kuwa
phantsi nento yelizwi likaYehova, awalithethayo uYehova ngendlu
ka-Ahabhi. UYehova ukwenzile ke oko wakuthethayo ngomkhonzi wakhe
uEliya.

<span id="an_10:11">10:11</span> UYehu wababulala bonke abaseleyo bendlu
ka-Ahabhi eYizereli, nezikhulu zakhe zonke, nabazana naye, nababingeleli
bakhe, kwada akwasala kuye namnye usindileyo.

<span id="an_10:12">10:12</span> Wesuka wemka, waya kwaSamari; kwathi,
uYehu lowo esendlwini yokucheba yabalusi, endleleni,

<span id="an_10:13">10:13</span> wafumanana nabazalwana baka-Ahaziya,
ukumkani wakwaYuda, wathi, Ningoobani na nina? Bathi, Singabazalwana
baka-Ahaziya; siyehla, siya kubulisa oonyana bokumkani noonyana
benkosikazi.

<span id="an_10:14">10:14</span> Wathi, Babambeni behleli. Bababamba
behleli, babasika ngasemhadini wendlu yokucheba; babengamadoda
angamashumi omane anamabini; akasalisa mntu kubo.

<span id="an_10:15">10:15</span> Uthe akunduluka khona, wafumanana
noYehonadabhi unyana kaRekabhi, emkhawulela; wambulisa, wathi kuye, Ithe
tye na intliziyo yakho, njengokuba injalo intliziyo yam kwintliziyo
yakho? Wathi uYehonadabhi, Injalo. Wathi, Ukuba injalo ke, ethe isandla
sakho. Wamnika isandla sakhe. Wamnyusa wamkhwelisa enqwelweni.

<span id="an_10:16">10:16</span> Wathi, Hamba nam, ubone ikhwele lam
ngenxa kaYehova. Bamkhwelisa ke naye enqwelweni yakhe.

<span id="an_10:17">10:17</span> Weza kwaSamari, wababulala bonke
abaseleyo kuAhabhi kwaSamari, wada wamtshabalalisa ngokwelizwi
likaYehova, abelithethile kuEliya.

<span id="an_10:18">10:18</span> UYehu wabahlanganisa bonke abantu,
wathi kubo, UAhabhi wamkhonza kancinane uBhahali, uYehu yena uya
kumkhonza kakhulu.

<span id="an_10:19">10:19</span> Ke ngoko babizeleni kum abaprofeti
bakaBhahali bonke, abakhonzi bakhe bonke, nababingeleli bakhe bonke.
Makungabikho mntu ungekhoyo; ngokuba ndinombingelelo omkhulu kuBhahali.
Bonke abathe ababakho, abayi kudla bomi. UYehu waye esenza le nto
ebalalanisa, ukuze abatshabalalise abakhonzi bakaBhahali.

<span id="an_10:20">10:20</span> Wathi uYehu, Mmemeleni ingqungquthela
engcwele uBhahali. Bayimema ke.

<span id="an_10:21">10:21</span> UYehu wathumela kumaSirayeli onke; beza
bonke abakhonzi bakaBhahali, kwada akwasala namnye ungezanga. Bangena
endlwini kaBhahali, bayizalisa indlu kaBhahali, kwathabathela kwelinye
icala kwesa kwelinye.

<span id="an_10:22">10:22</span> Wathi kumphathi wendlu yeengubo,
Barholeleni bonke abakhonzi bakaBhahali iingubo; wabarholela ke iingubo.

<span id="an_10:23">10:23</span> Wangena uYehu noYehonadabhi, unyana
kaRekabhi, endlwini kaBhahali, wathi kubakhonzi bakaBhahali, Funisisani
nikhangele, hleze kubekho kuni apha omnye wakubakhonzi bakaYehova;
mayibe ngabakhonzi bakaBhahali bodwa.

<span id="an_10:24">10:24</span> Bangena ke, baya kwenza imibingelelo
namadini anyukayo. UYehu wayezimisele ngaphandle amashumi osibhozo
amadoda, wathi, Indoda ethe yasindisa umntu kula madoda, ndiwazisileyo
ezandleni zenu, umphefumlo wayo woba sesikhundleni somphefumlo walowo
usindileyo.

<span id="an_10:25">10:25</span> Kwathi, xa abegqibile ukulenza idini
elinyukayo, wathi uYehu kwizigidimi nakubaphathi-mikhosi, Ngenani
nibabulale; makungaphumi mntu. Babaxabela ke ngohlangothi lwekrele;
zabaphosa phandle izigidimi nabaphathi-mikhosi. Zaya enqabeni yendlu
kaBhahali,

<span id="an_10:26">10:26</span> zazikhupha iintsika zendlu kaBhahali,
zazitshisa;

<span id="an_10:27">10:27</span> zazidiliza izimiso zamatye zikaBhahali,
zayidiliza indlu kaBhahali, zayenza indawo ekuyiwa kuyo endle unanamhla.

<span id="an_10:28">10:28</span> UYehu wamtshabalalisa ke uBhahali
kwaSirayeli;

<span id="an_10:29">10:29</span> kodwa izono zikaYarobheham, unyana
kaNebhati, awawonisa amaSirayeli ngazo, uYehu akatyekanga
ekuzilandeleni, ezingamathole egolide abeseBheteli nabekwaDan.

<span id="an_10:30">10:30</span> Wathi uYehova kuYehu, Ngenxa enokuba
ulungisile ukwenza okuthe tye emehlweni am, wenza kwindlu ka-Ahabhi
njengako konke okusentliziyweni yam: oonyana bakho besizukulwana sesine
baya kukuhlalela etroneni yakwaSirayeli.

<span id="an_10:31">10:31</span> Ke uYehu akakugcinanga ukuhamba
ngomyalelo kaYehova uThixo kaSirayeli ngentliziyo yakhe yonke;
akatyekanga ezonweni zikaYarobheham, awawonisa ngazo amaSirayeli.

<span id="an_10:32">10:32</span> Ngaloo mihla waqala uYehova ukunciphisa
kumaSirayeli. Wawaxabela uHazayeli emideni yonke yakwaSirayeli,

<span id="an_10:33">10:33</span> wathabathela eYordan empumalanga, lonke
ilizwe laseGiliyadi, elamaGadi, nelamaRubhen, nelamaManase; wathabathela
eArohere, engasemlanjaneni oyiArnon, elaseGiliyadi nelaseBhashan.

<span id="an_10:34">10:34</span> Ezinye izinto zikaYehu, nako konke
awakwenzayo, nobukroti bakhe bonke, azibhalwanga na encwadini yemicimbi
yemihla yookumkani bakwaSirayeli?

<span id="an_10:35">10:35</span> UYehu walala kooyise, wangcwatyelwa
kwaSamari. UYehowahazi, unyana wakhe, waba ngukumkani esikhundleni
sakhe.

<span id="an_10:36">10:36</span> Imihla uYehu awaba ngukumkani
kumaSirayeli kwaSamari, yaba yiminyaka emashumi mabini anesibhozo.

<span id="an_11:1">11:1</span> Ke kaloku uAtaliya, unina ka-Ahaziya,
uthe, akubona ukuba unyana wakhe ufile, wesuka wayitshabalalisa yonke
imbewu yokumkani.

<span id="an_11:2">11:2</span> Ke uYoshebha, intombi yokumkani uYehoram,
udade boAhaziya, wamthabatha uYowashe unyana ka-Ahaziya, wamba phakathi
koonyana bokumkani ababulawayo, wamsa yena nomondli wakhe egumbini
lokulala, bamfihla kuAtaliya, ukuba angabulawa.

<span id="an_11:3">11:3</span> Wayenaye endlwini kaYehova, ezinyeziwe,
iminyaka emithandathu. Waye uAtaliya engukumkanikazi kulo ilizwe.

<span id="an_11:4">11:4</span> Ngomnyaka wesixhenxe uYehoyada wathumela,
wathabatha abathetheli-makhulu basebancinithini nabasezigidimini,
wabazisa kuye endlwini kaYehova. Wabamisela umnqophiso, wabafungisa
endlwini kaYehova, wababonisa unyana wokumkani.

<span id="an_11:5">11:5</span> Wabawisela umthetho, wathi, Yiyo le into
eniya kuyenza: Isahlulo sesithathu kuni, bangenayo ngesabatha, sogcina
isigxina sendlu yokumkani;

<span id="an_11:6">11:6</span> esinye isahlulo sesithathu sibe
sesangweni laseSure; esinye isahlulo sesithathu sibe sesangweni emva
kwezigidimi; nisigcine isigxina sendlu, nithintele.

<span id="an_11:7">11:7</span> Ke izahlulo ezibini phakathi kwenu nonke,
niphumayo ngesabatha, zosigcina isigxina sendlu kaYehova kukumkani;

<span id="an_11:8">11:8</span> nimphahle ukumkani ngeenxa zonke, elowo
eneentonga zakhe esandleni sakhe; athi ongene ezintlwini abulawe, nibe
nokumkani ekuphumeni kwakhe nasekubuyeni kwakhe.

<span id="an_11:9">11:9</span> Benza ke abathetheli-makhulu ngako konke
uYehoyada umbingeleli abewise umthetho ngako. Bathabatha elowo amadoda
akhe, angenayo ngesabatha, kunye naphumayo ngesabatha, beza kuYehoyada
umbingeleli.

<span id="an_11:10">11:10</span> Umbingeleli wabanika
abathetheli-makhulu iintshuntshe namakhaka abe engawokumkani uDavide,
abesendlwini kaYehova.

<span id="an_11:11">11:11</span> Zema izigidimi, saeso saba neentonga
zaso esandleni saso, zathabathela kwiphiko lasekunene lendlu, zesa
kwiphiko lasekhohlo lendlu, ngasesibingelelweni, ngasendlwini, ngeenxa
zonke kukumkani.

<span id="an_11:12">11:12</span> Wamkhuphela phandle unyana wokumkani,
wamfaka isithsaba wamnika nesingqiniso. Bamenza ukumkani, bamthambisa,
babetha izandla, bathi, Makadle ubomi ukumkani!

<span id="an_11:13">11:13</span> Uthe uAtaliya, akusiva isandi
sezigidimi nesabantu, waya kubo abantu endlwini kaYehova.

<span id="an_11:14">11:14</span> Wakhangela, nanko ukumkani emi endaweni
ephakamileyo ngokwesiko, nabathetheli nabavutheli ngamaxilongo
bengakukumkani; abantu bonke belizwe bevuya, bevuthela amaxilongo.
Wazikrazula iingubo zakhe uAtaliya, wakhala wathi, Licebo! Licebo!

<span id="an_11:15">11:15</span> UYehoyada umbingeleli wabawisela
umthetho abathetheli-makhulu, abaveleli bempi leyo, wathi kubo,
Mkhupheleni phandle phakathi kwezintlu; omlandelayo makabulawe ngekrele.
Ngokuba ubesithi umbingeleli, makangabulawelwa endlwini kaYehova.
Bamkhwelela ngeenxa zombini.

<span id="an_11:16">11:16</span> Waya endlwini yokumkani ngendlela
yokungena kwamahashe, wabulawelwa khona.

<span id="an_11:17">11:17</span> Wawenza uYehoyada umnqophiso phakathi
koYehova nokumkani nabantu, ukuba babe ngabantu bakaYehova; naphakathi
kokumkani nabantu.

<span id="an_11:18">11:18</span> Baya bonke abantu belizwe endlwini
kaBhahali, bayidiliza; izibingelelo zakhe nemifanekiso yakhe bayiqhekeza
kwaphela. Bambulala uMatan, umbi ngeleli kaBhahali, phambi
kwesibingelelo. Umbingeleli wamisa abaveleli endlwini kaYehova.

<span id="an_11:19">11:19</span> Wabathabatha abathetheli-makhulu,
nabancinithi, nezigidimi, nabantu bonke belizwe, behla nokumkani
endlwini kaYehova, baya endlwini yokumkani ngendlela yesango lezigidimi.
Wahlala ke etroneni yokumkani.

<span id="an_11:20">11:20</span> Bavuya bonke abantu belizwe; wazola
umzi; kuba babembulele uAtaliya ngekrele endlwini yokumkani.

<span id="an_11:21">11:21</span> UYowashe ubeminyaka isixhenxe ezelwe,
ukuba ngukumkani kwakhe.

<span id="an_12:1">12:1</span> Waba ngukumkani uYowashe ngomnyaka
wesixhenxe kaYehu; waba neminyaka emashumi mane engukumkani eYerusalem.
Ke igama lonina belinguTsibheya waseBher-shebha.

<span id="an_12:2">12:2</span> UYowashe wenza okuthe tye emehlweni
kaYehova yonke imihla yakhe, abemyala ngayo uYehoyada umbingeleli.

<span id="an_12:3">12:3</span> Kodwa iziganga azisuswanga; abantu
babesabingelela beqhumisela ezigangeni.

<span id="an_12:4">12:4</span> Wathi uYowashe kubabingeleli, Yonke imali
yezinto ezingcwalisiweyo, eziswayo endlwini kaYehova, imali yogqithela
kwababaliweyo, nemali yomphefumlo walowo nalowo ngokulinganiselwa
kwakhe, nemali yonke ekuthe qatha entliziyweni yomntu, ukuba ayizise
endlwini kaYehova,

<span id="an_12:5">12:5</span> mabayithabathele kubo ababingeleli, elowo
ayithabathe kwabazana naye, batywine iintanda zendlu, apho sukuba
kufunyenwe uthanda khona.

<span id="an_12:6">12:6</span> Kwathi ngomnyaka wamashumi omabini
anesithathu wokumkani uYowashe, ababingeleli bengekazitywini iintanda
zendlu,

<span id="an_12:7">12:7</span> ukumkani uYowashe wambiza uYehoyada
umbingeleli nabanye ababingeleli, wathi kubo, Yini na ukuba
ningazitywini iintanda zendlu? Ke ngoko maningabi sathabatha mali
kwabazana nani; yinikeleleni ukutywina iintanda zendlu.

<span id="an_12:8">12:8</span> Bakuvuma ababingeleli ukungabi sathabatha
mali ebantwini, nokuthi zingatywinwa ngabo iintanda zendlu.

<span id="an_12:9">12:9</span> UYehoyada umbingeleli wathabatha
umkhombe, waphehla intunja esicikweni sawo, wawubeka ecaleni
lesibingelelo, ngasekunene ekungeneni endlwini kaYehova, ukuze
ababingeleli abagcina umbundu womnyango bayibeke khona yonke imali
eziswayo endlwini kaYehova.

<span id="an_12:10">12:10</span> Kube kusithi, bakubona ukuba ininzi
imali emkhombeni, enyuke umbhali wokumkani nombingeleli omkhulu,
bayibophe ngengxowa, bayibale imali efunyenweyo endlwini kaYehova.

<span id="an_12:11">12:11</span> Bayinikela imali ilinganisiwe ezandleni
zabawenzayo umsebenzi, zabayikhangelayo indlu kaYehova; bayikhuphela ke
abo kwiingcibi zemithi nakubakhi abayisebenzayo indlu kaYehova,

<span id="an_12:12">12:12</span> nakubakhi beendonga, nakubaxholi
bamatye, ukuba bathenge imithi namatye axholiweyo, ukuba kutywinwe
iintanda zendlu kaYehova, beyikhuphela into yonke ekhutshelwe ukuhlaziya
indlu kaYehova.

<span id="an_12:13">12:13</span> Ke indlu kaYehova ayenzelwanga zitya
zasilivere, nazitshetshe, nazitya zokutshiza, namaxilongo, nanye impahla
yegolide, nanye impahla yesilivere, ngemali leyo ibiziswe endlwini
kaYehova;

<span id="an_12:14">12:14</span> basuka bayinika abenzi bomsebenzi,
ukuba bahlaziye ngayo indlu kaYehova.

<span id="an_12:15">12:15</span> Babengabalelani namadoda, ababeyinikela
ezandleni zawo imali leyo, ukuba ahlawule abenzi bomsebenzi; ngokuba
abesebenza enyanisekile.

<span id="an_12:16">12:16</span> Ke imali yedini letyala, nemali
yelesono, ibingaziswa endlwini kaYehova; yaba yeyababingeleli.

<span id="an_12:17">12:17</span> Ngelo xesha uHazayeli ukumkani
wakwa-Aram wenyuka waya kulwa neGati, wayithimba. UHazayeli wabubhekisa
ubuso bakhe ukuba enyuke aye eYerusalem.

<span id="an_12:18">12:18</span> Wazithabatha uYowashe ukumkani
wakwaYuda zonke izinto ezingcwele, ababezingcwalisile ooYehoshafati
noYehoram noAhaziya, ooyise, ookumkani bakwaYuda, nezakhe izinto
ezingcwele, negolide yonke eyafumanekayo ebuncwaneni bendlu kaYehova
nobendlu yokumkani, wazithumela kuHazayeli ukumkani wakwa-Aram; wenyuka
ke, wemka eYerusalem.

<span id="an_12:19">12:19</span> Ezinye izinto zikaYowashe, nako konke
awakwenzayo, azibhalwanga na encwadini yemicimbi yemihla yookumkani
bakwaYuda?

<span id="an_12:20">12:20</span> Basuka abakhonzi bakhe baceba icebo,
bambulala uYowashe endlwini yaseMilo, ekuyiweni eSila.

<span id="an_12:21">12:21</span> UYozakare unyana kaShimehati,
noYozabhadi unyana kaShomere, abakhonzi bakhe, bamxabela ke, wafa.
Bamngcwabela kooyise emzini kaDavide. UAmatsiya, unyana wakhe, waba
ngukumkani esikhundleni sakhe.

<span id="an_13:1">13:1</span> Ngomnyaka wamashumi omabini anamithathu
kaYowashe unyana ka-Ahaziya, ukumkani wakwaYuda, waba ngukumkani
uYehowahazi, unyana kaYehu, kumaSirayeli kwaSamari, iminyaka yalishumi
elinesixhenxe.

<span id="an_13:2">13:2</span> Wenza okubi emehlweni kaYehova, walandela
izono zikaYarobheham unyana kaNebhati, awawonisa ngazo amaSirayeli;
akatyeka kuzo.

<span id="an_13:3">13:3</span> Wavutha umsindo kaYehova kumaSirayeli,
wawanikela esandleni sikaHazayeli ukumkani wakwa-Aram, nasesandleni
sikaBhen-hadadi, unyana kaHazayeli, yonke imihla.

<span id="an_13:4">13:4</span> UYehowahazi wambongoza uYehova; uYehova
wamva ke; ngokuba wakubona ukuxinwa kwamaSirayeli; ngokuba ukumkani
wama-Aram wayewaxinile.

<span id="an_13:5">13:5</span> (UYehova wawanika amaSirayeli umsindisi,
aphuma phantsi kwesandla sama-Aram; bahlala oonyana bakaSirayeli
ezintenteni zabo, njengokwangaphambili;

<span id="an_13:6">13:6</span> nakuba babengatyekanga ezonweni zendlu
kaYarobheham awawonisa ngazo amaSirayeli, asuka ahamba kuzo; noAshera
wayesemi kwaSamari.)

<span id="an_13:7">13:7</span> Ngokuba akamshiyelanga bantu uYehowahazi,
yaba ngamashumi amahlanu abamahashe, neshumi leenqwelo zokulwa, neshumi
lamawaka omqikela; ngokuba wabatshabalalisa ukumkani wakwa-Aram, wabenza
baba njengothuli lokunyathelwa.

<span id="an_13:8">13:8</span> Ezinye izinto zikaYehowahazi, nako konke
awakwenzayo, nobukroti bakhe, azibhalwanga na encwadini yemicimbi
yemihla yookumkani bakwaSirayeli?

<span id="an_13:9">13:9</span> Walala uYehowahazi kooyise, bamngcwabela
kwaSamari. UYehohashe, unyana wakhe, waba ngukumkani esikhundleni sakhe.

<span id="an_13:10">13:10</span> Ngomnyaka wamashumi omathathu
anesixhenxe kaYowashe ukumkani wakwaYuda, uYehohashe unyana kaYehowahazi
waba ngukumkani wamaSirayeli kwaSamari, iminyaka elishumi
elinamithandathu.

<span id="an_13:11">13:11</span> Wenza okubi emehlweni kaYehova;
akatyeka kwizono zonke zikaYarobheham unyana kaNebhati, awawonisa ngazo
amaSirayeli; wasuka wahamba kuzo.

<span id="an_13:12">13:12</span> Ezinye izinto zikaYehohashe, nako konke
awakwenzayo, nobukroti bakhe awalwa ngabo noAmatsiya ukumkani wakwaYuda,
azibhalwanga na encwadini yemicimbi yemihla yookumkani bakwaSirayeli?

<span id="an_13:13">13:13</span> Walala uYehohashe kooyise; uYarobheham
wahlala etroneni yakhe. UYehohashe wangcwatyelwa kwaSamari, kookumkani
bakwaSirayeli.

<span id="an_13:14">13:14</span> Ke kaloku uElisha wayesifa sisifo
awayeza kufa siso. Wehla uYehohashe ukumkani wakwaSirayeli, waya kuye,
walila phambi kwakhe, wathi, Bawo, bawo, nqwelo yokulwa yakwaSirayeli
nabamahashe bakhe!

<span id="an_13:15">13:15</span> UElisha wathi kuye, Thabatha isaphetha
neentolo. Wasithabatha ke isaphetha neentolo.

<span id="an_13:16">13:16</span> Wathi kukumkani wakwaSirayeli, Sityede
isaphetha ngesandla sakho. Wasityeda ngesandla sakhe; uElisha wabeka
ezakhe izandla ezandleni zokumkani,

<span id="an_13:17">13:17</span> wathi, Vula ifestile ngasempumalanga;
wayivula. Wathi uElisha, Tola; watola. Wathi, Huntshu, utolo losindiso
lukaYehova! Utolo losindiso oluchase ama-Aram! Uya kutsho ngalo
kuma-Aram eAfeki ade aphele.

<span id="an_13:18">13:18</span> Wathi, Zithabathe iintolo;
wazithabatha. Wathi kukumkani wakwaSirayeli, Tola emhlabeni; watsho
izihlandlo zazithathu, wayeka.

<span id="an_13:19">13:19</span> Wesuka umfo wakwaThixo,
wanoburhalarhume ngakuye, wathi, Unge utsho izihlandlo zazihlanu, nokuba
zithandathu; ukuze ube uya kutsho kuma-Aram ade aphele; useluya kutsho
kuma-Aram izihlandlo zibe zithathu kuphela.

<span id="an_13:20">13:20</span> Wafa uElisha, bamngcwaba. Ke amatutu
amaMowabhi ebedla ngokulingenela ilizwe, ukuthwasa komnyaka;

<span id="an_13:21">13:21</span> kwathi, bengcwaba indoda, babona
ngamatutu evela; bayiphosa indoda leyo engcwabeni likaElisha. Ithe
indoda leyo yakufika emathanjeni kaElisha, yasuka yaphila, yema
ngeenyawo.

<span id="an_13:22">13:22</span> Ke kaloku uHazayeli, ukumkani
wama-Aram, wayewaxinile amaSirayeli yonke imihla kaYehowahazi.

<span id="an_13:23">13:23</span> UYehova wawababala, wasikwa yimfesane
ngawo, wawabheka ngenxa yomnqophiso wakhe noAbraham noIsake noYakobi;
akavuma ukuwonakalisa nokuwalahla ebusweni bakhe unangoku.

<span id="an_13:24">13:24</span> Wafa uHazayeli ukumkani wama-Aram;
uBhen-hadade, unyana wakhe, waba ngukumkani esikhundleni sakhe.

<span id="an_13:25">13:25</span> Wabuya uYehohashe unyana kaYehowahazi,
wayithimba imizi kuBhen-hadade unyana kaHazayeli, awayeyithimbe yena
kuYehowahazi uyise ngemfazwe. UYehohashe wamgxotha izihlandlo zazithathu
wayibuyisa imizi yakwaSirayeli.

<span id="an_14:1">14:1</span> Ngomnyaka wesibini kaYehohashe unyana
kaYehowahazi, ukumkani wakwaSirayeli, waba ngukumkani uAmatsiya, unyana
kaYowashe ukumkani wakwaYuda.

<span id="an_14:2">14:2</span> Ubeminyaka imashumi mabini anamihlanu
ezelwe, ukuba ngukumkani kwakhe; waba neminyaka emashumi mabini
anesithoba engukumkani eYerusalem. Igama lonina belinguYehowadan
waseYerusalem.

<span id="an_14:3">14:3</span> Wenza okuthe tye emehlweni kaYehova;
kodwa akaba njengoDavide uyise; wenza njengako konke awakwenzayo
uYowashe uyise.

<span id="an_14:4">14:4</span> Kodwa zona iziganga azisuswanga; abantu
babesabingelela beqhumisela ezingangeni.

<span id="an_14:5">14:5</span> Wathi, bakuqiniseka ubukumkani esandleni
sakhe, wababulala abakhonzi bakhe ababembulele ukumkani uyise.

<span id="an_14:6">14:6</span> Ke oonyana bababulali abo akababulalanga,
njengoko kubhaliweyo encwadini yomyalelo kaMoses, apho uYehova wayewise
umthetho wokuthi, Ooyise mabangabulawa ngenxa yoonyana, oonyana
mabangabulawa ngenxa yooyise; elowo makabulawe ngesakhe isono.

<span id="an_14:7">14:7</span> Wawabulala amaEdom eSihlanjeni seTyuwa,
ishumi lamawaka. Wayithimba ingxondorha ngokulwa; wathi igama layo
yiYoketele unanamhla.

<span id="an_14:8">14:8</span> Waza uAmatsiya wathumela abathunywa
kuYehohashe, unyana kaYehowahazi, unyana kaYehu, ukumkani wakwaSirayeli,
esithi, Yiza siqwalaselane ngamehlo.

<span id="an_14:9">14:9</span> UYehohashe ukumkani wakwaSirayeli
wathumela kuAmatsiya ukumkani wakwaYuda, wathi, Ikhakakhaka
eliseLebhanon lathumela kumsedare oseLebhanon, lisithi, Unyana wam mnike
intombi yakho, ibe ngumkakhe. Ke irhamncwa laseLebhanon laliwela,
lalibhuqa, ikhakakhaka elo.

<span id="an_14:10">14:10</span> Uwabulele okunene amaEdom,
yakuphakamisa intliziyo yakho; zuka ngaloo nto uhlale endlwini yakho.
Yini na ukuba ufekethe ngobubi, uwe, wena namaYuda anawe?

<span id="an_14:11">14:11</span> Akaphulaphula uAmatsiya. Wenyuka ke
uYehohashe ukumkani wakwaSirayeli; baqwalaselana ngamehlo, yena
noAmatsiya ukumkani wakwaYuda, eBhete-shemeshe eyeyakwaYuda.

<span id="an_14:12">14:12</span> Aqondiswa ke amaYuda ngamaSirayeli;
yangulowo wasabela ententeni yakhe.

<span id="an_14:13">14:13</span> UYehohashe ukumkani wakwaSirayeli
wambamba uAmatsiya ukumkani wakwaYuda, unyana kaYowashe, unyana
ka-Ahaziya, eBhete-shemeshe, weza eYerusalem, waluqhekeza udonga
lweYerusalem, wathabathela esangweni lakwaEfrayim, wesa esangweni
lembombo, ikubhite ezimakhulu mane.

<span id="an_14:14">14:14</span> Wayithabatha yonke igolide nesilivere,
neempahla zonke ezafumanekayo endlwini kaYehova, nasebuncwaneni bendlu
yokumkani, nabazizibambiso; wabuyela kwaSamari.

<span id="an_14:15">14:15</span> Ezinye izinto zikaYehohashe awazenzayo,
nobukroti bakhe, nokulwa kwakhe noAmatsiya ukumkani wakwaYuda,
azibhalwanga na encwadini yemicimbi yemihla yookumkani bakwaSirayeli?

<span id="an_14:16">14:16</span> Walala uYehohashe kooyise,
wangcwatyelwa kwaSamari, ndawonye nookumkani bakwaSirayeli. UYarobheham,
unyana wakhe, waba ngukumkani esikhundleni sakhe.

<span id="an_14:17">14:17</span> Wadla ubomi uAmatsiya unyana kaYowashe,
ukumkani wakwaYuda, iminyaka elishumi linesihlanu emva kokufa
kukaYehohashe, unyana kaYehowahazi ukumkani wakwaSirayeli.

<span id="an_14:18">14:18</span> Ezinye izinto zika-Amatsiya
azibhalwanga na encwadini yemicimbi yemihla yookumkani bakwaYuda?

<span id="an_14:19">14:19</span> Bamceba eYerusalem, wasabela eLakishe,
Bamsukela, bamfumana eLakishe, bambulalela khona.

<span id="an_14:20">14:20</span> Bamthwala ngamahashe, bamngcwabela
eYerusalem kooyise emzini kaDavide.

<span id="an_14:21">14:21</span> Bonke abantu bakwaYuda bamthabatha
uAzariya, akubon’ ukuba uminyaka ilishumi linamithandathu ezelwe,
bamenza ukumkani esikhundleni sika-Amatsiya uyise.

<span id="an_14:22">14:22</span> Yakhiwa nguye iElati, wayibuyisela
kumaYuda, emveni kokuba ukumkani walalayo kooyise.

<span id="an_14:23">14:23</span> Ngomnyaka weshumi elinesihlanu
ka-Amatsiya unyana kaYowashe, ukumkani wakwaYuda, waba ngukumkani
uYarobheham, unyana kaYehohashe ukumkani wakwaSirayeli, kwaSamari,
iminyaka yamashumi mane anamnye.

<span id="an_14:24">14:24</span> Wenza okubi emehlweni kaYehova;
akatyeka ezonweni zonke zikaYarobheham unyana kaNebhati, awawonisa ngazo
amaSirayeli.

<span id="an_14:25">14:25</span> Yena wawubuyisa umda wakwaSirayeli:
wathabathela ekungeneni kweHamati, wesa kulwandle lweArabha, ngokwelizwi
likaYehova uThixo wakwaSirayeli, awalithethayo ngomkhonzi wakhe uYona
unyana ka-Amitayi, umprofeti waseGati-hefere.

<span id="an_14:26">14:26</span> Ngokuba uYehova wakubona ukubandezelwa
kwamaSirayeli ukuba kukrakra kakhulu, uphelile ovalelweyo, uphelile
ovulelweyo, kungekho namncedi kwaSirayeli.

<span id="an_14:27">14:27</span> UYehova akatshongo ukuthi, uya kulicima
igama lamaSirayeli phantsi kwezulu; wawasindisa ke ngesandla
sikaYarobheham unyana kaYehohashe.

<span id="an_14:28">14:28</span> Ezinye izinto zikaYarobheham nako konke
awakwenzayo, nobukroti bakhe awalwa ngabo, awayibuyisela ngabo iDamasko
neHamati yakwaYuda kumaSirayeli, azibhalwanga na encwadini yemicimbi
yemihla yookumkani bakwaSirayeli?

<span id="an_14:29">14:29</span> Walala uYarobheham kooyise, kookumkani
bakwaSirayeli; uZekariya, unyana wakhe, waba ngukumkani esikhundleni
sakhe.

<span id="an_15:1">15:1</span> Ngomnyaka wamashumi omabini anesixhenxe
kaYarobheham ukumkani wakwaSirayeli, waba ngukumkani uAzariya, unyana
ka-Amatsiya ukumkani wakwaYuda.

<span id="an_15:2">15:2</span> Ubeminyaka ilishumi linamithandathu
ezelwe, ukuba ngukumkani kwakhe. Waba neminyaka emashumi mahlanu
anamibini engukumkani eYerusalem. Igama lonina belinguYekoliya
waseYerusalem.

<span id="an_15:3">15:3</span> Wenza okuthe tye emehlweni kaYehova,
njengako konke awakwenzayo uAmatsiya uyise;

<span id="an_15:4">15:4</span> kodwa azisuswanga iziganga; abantu
babesabingelela beqhumisela ezigangeni.

<span id="an_15:5">15:5</span> UYehova wambetha ukumkani, waba neqhenqa
kwada kwayimini yokufa kwakhe; wahlala endlwini eyodwa. Ke uYotam,
unyana wokumkani, ebephethe ibhotwe, ebalawula abantu belizwe.

<span id="an_15:6">15:6</span> Ezinye izinto zika-Azariya, nako konke
awakwenzayo, azibhalwanga na encwadini yemicimbi yemihla yookumkani
bakwaYuda?

<span id="an_15:7">15:7</span> Walala uAzariya kooyise; bamngcwabela
kooyise emzini kaDavide. UYotam, unyana wakhe, waba ngukumkani
esikhundleni sakhe.

<span id="an_15:8">15:8</span> Ngomnyaka wamashumi omathathu anesibhozo
ka-Azariya ukumkani wakwaYuda, waba ngukumkani uZekariya, unyana
kaYarobheham, kumaSirayeli kwaSamari, iinyanga ezintandathu.

<span id="an_15:9">15:9</span> Wenza okubi emehlweni kaYehova, njengoko
benza ngako ooyise; akatyeka ezonweni zikaYarobheham unyana kaNebhati,
awawonisa ngazo amaSirayeli.

<span id="an_15:10">15:10</span> UShalum unyana kaYabheshe wamceba,
wamxabela phambi kwabantu, wambulala; waba ngukumkani esikhundleni
sakhe.

<span id="an_15:11">15:11</span> Ezinye izinto zikaZekariya, nanzo
zibhaliwe encwadini yemicimbi yemihla yookumkani bakwaSirayeli.

<span id="an_15:12">15:12</span> Lilizwi elo awalithethayo uYehova
kuYehu lokuthi, Kuwe kuya kuhlala oonyana besesine isizukulwana etroneni
yakwaSirayeli. Kwaba njalo ke.

<span id="an_15:13">15:13</span> UShalum unyana kaYabheshe waba
ngukumkani ngomnyaka wamashumi omathathu anesithoba kaUziya ukumkani
wakwaYuda. Waba ngukumkani inyanga iphela kwaSamari.

<span id="an_15:14">15:14</span> Wenyuka uMenahem unyana kaGadi, esuka
eTirtsa, waya kwaSamari, wamxabela uShalum unyana kaYabheshe kwaSamari,
wambulala, waba ngukumkani esikhundleni sakhe.

<span id="an_15:15">15:15</span> Ezinye izinto zikaShalum, necebo lakhe
awalicebayo, nanzo zibhalwe encwadini yemicimbi yemihla yookumkani
bakwaSirayeli.

<span id="an_15:16">15:16</span> Waza uMenahem wachitha iTifesa nento
yonke ebikuyo, nemida yayo, ephuma eTirtsa; ngokuba ingamvulelanga,
wayixabela; wabaqangqulula bonke abamithiyo kuyo.

<span id="an_15:17">15:17</span> Ngomnyaka wamashumi omathathu
anesithoba ka-Azariya ukumkani wakwaYuda, waba ngukumkani uMenahem
unyana kaGadi kumaSirayeli kwaSamari, iminyaka yalishumi.

<span id="an_15:18">15:18</span> Wenza okubi emehlweni kaYehova;
akatyeka ezonweni zikaYarobheham unyana kaNebhati, awawonisa ngazo
amaSirayeli, yonke imihla yakhe.

<span id="an_15:19">15:19</span> Walifikela ilizwe uPuli, ukumkani
waseAsiriya; uMenahem wamnika uPuli iwaka leetalente zesilivere, ukuze
izandla zakhe zibe ngakuye, ukuze abuqinise ubukumkani esandleni sakhe.

<span id="an_15:20">15:20</span> UMenahem wayibiza isilivere leyo
kumaSirayeli, kumadoda onke azizityebi, ukuba anike ukumkani
waseAsiriya: yangamashumi omahlanu eeshekele zesilivere kumntu emnye.
Wabuya ke ukumkani waseAsiriya; akahlala ezweni elo.

<span id="an_15:21">15:21</span> Ezinye izinto zikaMenahem, nako konke
awakwenzayo, azibhalwanga na encwadini yemicimbi yemihla yookumkani
bakwaSirayeli?

<span id="an_15:22">15:22</span> Walala uMenahem kooyise; uPekaya,
unyana wakhe, waba ngukumkani esikhundleni sakhe.

<span id="an_15:23">15:23</span> Ngomnyaka wamashumi omahlanu ka-Azariya
ukumkani wakwaYuda, waba ngukumkani uPekaya, unyana kaMenahem,
kumaSirayeli kwaSamari, iminyaka yamibini.

<span id="an_15:24">15:24</span> Wenza okubi emehlweni kaYehova;
akatyeka ezonweni zikaYarobheham unyana kaNebhati, awawonisa ngazo
amaSirayeli.

<span id="an_15:25">15:25</span> UPeka, unyana kaRemaliya,
umphathi-mkhosi wakhe, wamceba wamxabela kwaSamari enqabeni yendlu
yokumkani, noArgobhi noAriye, enamadoda angamashumi omahlanu koonyana
bamaGiliyadi; wambulala, waba ngukumkani esikhundleni sakhe.

<span id="an_15:26">15:26</span> Ezinye izinto zikaPekaya, nako konke
awakwenzayo, nanzo zibhaliwe encwadini yemicimbi yemihla yookumkani
bakwaSirayeli.

<span id="an_15:27">15:27</span> Ngomnyaka wamashumi omahlanu anamabini
ka-Azariya ukumkani wakwaYuda, uPeka, unyana kaRemaliya, waba ngukumkani
kumaSirayeli kwaSamari, iminyaka yamashumi mabini.

<span id="an_15:28">15:28</span> Wenza okubi emehlweni kaYehova;
akatyeka ezonweni zikaYarobheham unyana kaNebhati, awawonisa ngazo
amaSirayeli.

<span id="an_15:29">15:29</span> Ngemihla kaPeka ukumkani wakwaSirayeli,
kwafika uTigelate-pilezere ukumkani waseAsiriya, wayithabatha i-Iyon,
neAbhele-bhete-mahaka, neYanowa, neKedeshe, neHatsore, nelaseGiliyadi,
nelaseGalili, lonke ilizwe lakwaNafetali; wabathimba, wabafudusa wabasa
eAsiriya.

<span id="an_15:30">15:30</span> UHoseya unyana kaEla wamceba uPeka
unyana kaRemaliya, wamxabela, wambulala, waba ngukumkani esikhundleni
sakhe ngomnyaka wamashumi amabini kaYotam, unyana kaUziya.

<span id="an_15:31">15:31</span> Ezinye izinto zikaPeka, nako konke
awakwenzayo, nanzo zibhaliwe encwadini yemicimbi yemihla yookumkani
bakwaSirayeli.

<span id="an_15:32">15:32</span> Ngomnyaka wesibini kaPeka unyana
kaRemaliya, ukumkani wakwaSirayeli, waba ngukumkani uYotam unyana
kaUziya, ukumkani wakwaYuda.

<span id="an_15:33">15:33</span> Ubeminyaka imashumi mabini anamihlanu
ezelwe, ukuba ngukumkani kwakhe. Waba neminyaka elishumi linamithandathu
engukumkani eYerusalem. Igama lonina belinguYerusha, intombi kaTsadoki.

<span id="an_15:34">15:34</span> Wenza okuthe tye emehlweni kaYehova;
wenza njengako konke awakwenzayo u-Uziya uyise.

<span id="an_15:35">15:35</span> Kodwa iziganga azisuswanga; abantu
babesabingelela beqhumisela ezigangeni. Yena walakha isango langasentla
lendlu kaYehova.

<span id="an_15:36">15:36</span> Ezinye izinto zikaYotam, nako konke
awakwenzayo, azibhalwanga na encwadini yemicimbi yemihla yookumkani
bakwaYuda?

<span id="an_15:37">15:37</span> Ngaloo mihla waqala uYehova ukuthumela
kwaYuda uRetsin, ukumkani wakwa-Aram, noPeka unyana kaRemaliya.

<span id="an_15:38">15:38</span> Walala uYotam kooyise, wangcwatyelwa
kooyise emzini kaDavide uyise; uAhazi, unyana wakhe, waba ngukumkani
esikhundleni sakhe.

<span id="an_16:1">16:1</span> Ngomnyaka weshumi elinesixhenxe kaPeka
unyana kaRemaliya, waba ngukumkani uAhazi, unyana kaYotam, ukumkani
wakwaYuda.

<span id="an_16:2">16:2</span> UAhazi ubeminyaka imashumi mabini ezelwe,
ukuba ngukumkani kwakhe. Waba neminyaka elishumi linamithandathu
engukumkani eYerusalem. Akakwenza okuthe tye emehlweni kaYehova uThixo
wakhe, njengoDavide uyise.

<span id="an_16:3">16:3</span> Wahamba ngendlela yookumkani
bakwaSirayeli; kananjalo wamcandisa emlilweni unyana wakhe,
ngokwamasikizi eentlanga, awazigqogqayo uYehova phambi koonyana
bakaSirayeli.

<span id="an_16:4">16:4</span> Wabingelela, waqhumisela ezigangeni,
nasezindulini, naphantsi kwemithi yonke eluhlaza.

<span id="an_16:5">16:5</span> Kwaza kwenyuka uRetsin, ukumkani
wakwa-Aram, noPeka unyana kaRemaliya, ukumkani wakwaSirayeli, beza kulwa
eYerusalem; bamngqinga uAhazi, ababa nako ukumeyisa.

<span id="an_16:6">16:6</span> Ngelo xesha uRetsin ukumkani wakwa-Aram
wayibuyisela iElati kuma-Aram, wawagxotha amaYuda e-Elati. Eza ama-Aram
e-Elati, ahlala khona unanamhla.

<span id="an_16:7">16:7</span> Wathumela abathunywa uAhazi
kuTigelate-pilezere ukumkani waseAsiriya, wathi, Ndingumkhonzi wakho,
ndingunyana wakho; nyuka uze kundisindisa esandleni sokumkani
wakwa-Aram, nasesandleni sokumkani wakwaSirayeli, abandivunukeleyo.

<span id="an_16:8">16:8</span> UAhazi wayithabatha isilivere negolide
eyafumanekayo endlwini kaYehova, nasebuncwaneni bendlu yokumkani,
wayithumela kukumkani waseAsiriya isisicengo.

<span id="an_16:9">16:9</span> Ukumkani waseAsiriya wamphulaphula;
wenyuka ukumkani waseAsiriya waya eDamasko, wayithimba, wabafudusa
abantu wabasa eKiri, wambulala uRetsin.

<span id="an_16:10">16:10</span> Ukumkani uAhazi waya kumhlangabeza
uTigelate-pilezere, ukumkani waseAsiriya, eDamasko. Wabona isibingelelo
esiseDamasko. UAhazi ukumkani wayithumela imfano yesibingelelo eso,
isilinganiso saso ngokusetyenzwa kwaso konke, ku-Uriya umbingeleli.

<span id="an_16:11">16:11</span> Wasakha ke isibingelelo u-Uriya
umbingeleli, njengako konke abemthumele khona uAhazi ukumkani eDamasko.
Wenjenjalo u-Uriya umbingeleli, wada wafika ukumkani uAhazi evela
eDamasko.

<span id="an_16:12">16:12</span> Weza ukumkani evela eDamasko, wasibona
ukumkani isibingelelo eso; wasondela ukumkani kuso isibingelelo, wenyuka
waya kuso;

<span id="an_16:13">16:13</span> waqhumisela ngedini lakhe elinyukayo
nangomnikelo wakhe wokudla, wathulula umnikelo wakhe othululwayo,
watshiza ngegazi lemibingelelo yakhe yoxolo esibingelelweni.

<span id="an_16:14">16:14</span> Ke isibingelelo sobhedu, esibe siphambi
koYehova, wasisusa phambi kwendlu, phakathi kwesibingelelo sakhe nendlu
kaYehova, wasisondeza, wasibeka ecaleni lesibingelelo ngentla.

<span id="an_16:15">16:15</span> UAhazi ukumkani wamwisela umthetho
u-Uriya umbingeleli, wathi, Phezu kwesibingelelo esikhulu qhumisela
ngedini elinyukayo lokusa, nangomnikelo wokudla wangokuhlwa, nangedini
elinyukayo lokumkani, nangomnikelo wakhe wokudla, nangedini elinyukayo
labantu bonke belizwe, nangomnikelo wabo wokudla, nangeminikelo yabo
ethululwayo, utshize kuso ngegazi lonke ledini elinyukayo, negazi lonke
lombingelelo; ke sona isibingelelo sobhedu ndiya kukha ndibuzise ngaso.

<span id="an_16:16">16:16</span> Wenza ke u-Uriya umbingeleli njengako
konke awamwisela umthetho ngako ukumkani uAhazi.

<span id="an_16:17">16:17</span> Ukumkani uAhazi waziqhawula iipanele
zeenqwelwana, wazisusa kuzo iingqayi; waluthula ulwandle ezinkomeni
zobhedu, ezibe zingaphantsi kwalo, walubeka phezu kwesiseko samatye.

<span id="an_16:18">16:18</span> Igumbi elisithelisiweyo lesabatha,
ababelakhe ngasendlwini, nendawo yokungena ukumkani ebingaphandle,
wayishenxisela endlwini kaYehova, ngenxa yokumkani waseAsiriya.

<span id="an_16:19">16:19</span> Ezinye izinto zika-Ahazi awazenzayo,
azibhalwanga na encwadini yemicimbi yemihla yookumkani bakwaYuda?

<span id="an_16:20">16:20</span> Walala uAhazi kooyise, wangcwatyelwa
kooyise emzini kaDavide; waba ngukumkani uHezekiya unyana wakhe
esikhundleni sakhe.

<span id="an_17:1">17:1</span> Ngomnyaka weshumi elinesibini ka-Ahazi
ukumkani wakwaYuda, uHoseya, unyana kaEla, waba ngukumkani kwaSamari
kumaSirayeli, iminyaka yasithoba.

<span id="an_17:2">17:2</span> Wenza okubi emehlweni kaYehova; noko
akaba njengookumkani bakwaSirayeli ababephambi kwakhe.

<span id="an_17:3">17:3</span> UShalemanesere ukumkani waseAsiriya
wenyuka, wamfikela uHoseya; waba ngumkhonzi wakhe, wamana emrholela
iminikelo.

<span id="an_17:4">17:4</span> Ke kaloku ukumkani waseAsiriya wamfumana
uHoseya eliphamba, ngokuthi athume izigidimi kuSo, ukumkani wamaYiputa,
angawunyusi awuse umnikelo kukumkani waseAsiriya, njengokweminyaka
ngeminyaka; ukumkani waseAsiriya wamvalela ke, wamkhonkxa entolongweni.

<span id="an_17:5">17:5</span> Ukumkani waseAsiriya waligqiba lonke
ilizwe; wenyuka waya kumzi wakwaSamari, wawungqinga iminyaka emithathu.

<span id="an_17:6">17:6</span> Ngomnyaka wesithoba kaHoseya, ukumkani
waseAsiriya wawuthimba umzi wakwaSamari, wawafudusela amaSirayeli
eAsiriya, wawabeka eHala, naseHabhore, emlanjeni oyiGozan, nasemizini
yamaMedi.

<span id="an_17:7">17:7</span> Kwenzeka oko kuba oonyana bakaSirayeli
bonayo kuYehova uThixo wabo, owabanyusayo ezweni lamaYiputa, wabarhola
phantsi kwesandla sikaFaro ukumkani waseYiputa; boyika thixo bambi,

<span id="an_17:8">17:8</span> bahamba emimiselweni yeentlanga,
ebezigqogqe uYehova ebusweni boonyana bakaSirayeli, nakweyookumkani
bakwaSirayeli, ababeyenzile.

<span id="an_17:9">17:9</span> Oonyana bakaSirayeli benza ngasese izinto
ezingezizo kuYehova uThixo wabo, bazakhela iziganga emizini yabo yonke,
kwathabathela kwinqaba yababoniseli kwesa kumzi onqatyisiweyo.

<span id="an_17:10">17:10</span> Bazimisela izimiso zamatye nooAshera
ezindulini zonke ezinde, naphantsi kwemithi yonke eluhlaza;

<span id="an_17:11">17:11</span> baqhumisela khona ezigangeni zonke,
njengeentlanga awazifudusayo uYehova ebusweni babo. Benza izinto ezimbi
zokumqumbisa uYehova;

<span id="an_17:12">17:12</span> bakhonza izigodo ezizizithixo, wathi
uYehova kubo, Ize ningazenzi ezo nto.

<span id="an_17:13">17:13</span> Waqononondisa uYehova kwaSirayeli
nakwaYuda, ngabaprofeti bonke, iimboni ngeemboni, esithi, Buyani
ezindleleni zenu ezimbi, nigcine imithetho yam, imimiselo yam,
ngokomyalelo wonke endawumisela ooyihlo, endawuthumela kuni ngesandla
sabakhonzi bam abaprofeti.

<span id="an_17:14">17:14</span> Abeva, bazenza lukhuni iintamo zabo,
njengeentamo zooyise abangakholwanga nguYehova uThixo wabo.

<span id="an_17:15">17:15</span> Bayicekisa imimiselo yakhe, nomnqophiso
wakhe awawenzayo nooyise babo, nezingqino zakhe awazingqinayo kubo;
balandela izinto ezingento, baba ziinto ezingento, balandelana
neentlanga ezibangqongileyo, awayebawisele umthetho uYehova ngazo, ukuba
bangenzi njengazo.

<span id="an_17:16">17:16</span> Bayishiya yonke imithetho kaYehova
uThixo wabo, bazenzela umfanekiso otyhidiweyo, amathole amabini, benza
uAshera, baqubuda kumkhosi wonke wezulu, bakhonza uBhahali.

<span id="an_17:17">17:17</span> Bacandisa oonyana babo neentombi zabo
emlilweni, bavumisa, bahlaba izihlabo, bazithengisela ukwenza okubi
emehlweni kaYehova, ukuba bamqumbise.

<span id="an_17:18">17:18</span> UYehova waba nomsindo omkhulu kunene
kumaSirayeli, wawasusa ebusweni bakhe, yaba sisizwe sakwaYuda sodwa
esasalayo.

<span id="an_17:19">17:19</span> KwanamaYuda akayigcinanga imithetho
kaYehova uThixo wawo; ahamba ngemimiselo yamaSirayeli abeyenzile.

<span id="an_17:20">17:20</span> Wayilahla ke uYehova yonke imbewu
yakwaSirayeli, wabacinezela, wabanikela esandleni sabaphangi, wada
wabagxotha ebusweni bakhe.

<span id="an_17:21">17:21</span> Ngokuba wawakrazula amaSirayeli
endlwini kaDavide; aza amenza ukumkani uYarobheham unyana kaNebhati.
UYarobheham wawawexula amaSirayeli ekumlandeleni uYehova, wawonisa
ngesono esikhulu.

<span id="an_17:22">17:22</span> Bahamba oonyana bakaSirayeli ezonweni
zonke zikaYarobheham awazenzayo abatyeka kuzo,

<span id="an_17:23">17:23</span> wada uYehova wawasusa amaSirayeli
ebusweni bakhe, njengoko wakuthethayo ngabakhonzi bakhe bonke,
abaprofeti. Afuduswa ke amaSirayeli emhlabeni wawo, asiwa eAsiriya,
unanamhla.

<span id="an_17:24">17:24</span> Ke kaloku ukumkani waseAsiriya wazisa
abantu, bevela eBhabheli, naseKuta, naseAva, naseHamati, naseSefarvayim,
wababeka emizini yakwaSamari, esikhundleni soonyana bakaSirayeli.
Balihlutha elakwaSamari, bahlala emizini yalo.

<span id="an_17:25">17:25</span> Kwathi ekuqaleni kokuma kwabo khona,
abamoyika uYehova; uYehova wathuma iingonyama phakathi kwabo; zaya
zibulala phakathi kwabo.

<span id="an_17:26">17:26</span> Bathetha ke kukumkani waseAsiriya,
bathi, lintlanga ozifudusileyo, wazibeka emizini yelakwaSamari, azilazi
isiko loThixo weli lizwe; uzithumele ke iingonyama; yabona,
ziyazibulala, ngokokuba zingalazi isiko loThixo weli lizwe.

<span id="an_17:27">17:27</span> Wawisa umthetho ukumkani waseAsiriya
wathi, Yisani apho omnye wababingeleli enabafudusa khona, aye ahlale
khona, abafundise isiko loThixo weli lizwe.

<span id="an_17:28">17:28</span> Waya ke omnye wababingeleli,
ababefudusiwe kwelakwaSamari, wahlala eBheteli, wamana ebafundisa ukuba
mabathini na ukumoyika uYehova.

<span id="an_17:29">17:29</span> Lwaye uhlanga ngohlanga lusenza oothixo
balo, lubamisa ezindlwini zeziganga awazenzayo amaSamari, uhlanga
ngohlanga emizini yalo, apho beluhlala khona.

<span id="an_17:30">17:30</span> Amadoda aseBhabheli enza
uSukoti-bhenoti; amadoda aseKuti enza uNeregale; amadoda aseHamati enza
uAshima;

<span id="an_17:31">17:31</span> awaseAya enza uNibhehas noTartake;
awaseSefarvayim atshisa oonyana bawo ngomlilo kuAdrameleki noAnameleki,
oothixo baseSefarvayim.

<span id="an_17:32">17:32</span> Ebemoyika noYehova; azenzela eluntwini
lonke ababingeleli beziganga, ababenzela amadini ezindlwini zeziganga.

<span id="an_17:33">17:33</span> UYehova ayemoyika, oothixo bawo
ebakhonza ngokwesiko leentlanga ababefuduswe kuzo.

<span id="an_17:34">17:34</span> Unanamhla enza ngokwamasiko amhlamnene;
akamoyiki uYehova, engenzi ngeyawo imimiselo nangelawo isiko,
nangokomyalelo nomthetho, awabawiselayo uYehova oonyana bakaYakobi,
awamnika igama elinguSirayeli.

<span id="an_17:35">17:35</span> Wenza umnqophiso nabo uYehova,
wabawisela umthetho, wathi, Ize ningoyiki thixo bambi, ningabanquli,
ningabakhonzi, ningabingeleli kubo;

<span id="an_17:36">17:36</span> nguYehova yedwa owaninyusayo ezweni
laseYiputa ngamandla amakhulu nangengalo eyolukileyo; nguye eniya koyika
yena, nimnqule, nibingelele kuye;

<span id="an_17:37">17:37</span> imimiselo, namasiko, nomyalelo,
nomthetho awanibhalelayo, nigcine ukwenza yona yonke imihla, ningoyiki
thixo bambi;

<span id="an_17:38">17:38</span> umnqophiso endawenza nani,
ningawulibali wona, ningoyiki thixo bambi.

<span id="an_17:39">17:39</span> NguYehova uThixo wenu yedwa eniya
koyika yena; wonihlangula esandleni seentshaba zenu yena.

<span id="an_17:40">17:40</span> Abaphulaphulanga; benza ngokwesiko labo
lamhlamnene.

<span id="an_17:41">17:41</span> Zaye zisithi ke ezo ntlanga zoyike
uYehova, zikhonze nemifanekiso yazo eqingqiweyo kananjalo abantwana
bazo, nabantwana babantwana bazo, njengoko benza ngako ooyise, benza
ngako nabo unanamhla.

<span id="an_18:1">18:1</span> Kwathi ngomnyaka wesithathu kaHoseya
unyana kaEla, ukumkani wakwaSirayeli, waba ngukumkani uHezekiya, unyana
ka-Ahazi ukumkani wakwaYuda.

<span id="an_18:2">18:2</span> Ubeminyaka imashumi mabini anamihlanu
ezelwe, ukuba ngukumkani kwakhe; waba neminyaka emashumi mabini
anesithoba engukumkani eYerusalem. Igama lonina libe linguAbhi, intombi
kaZekariya.

<span id="an_18:3">18:3</span> Wenza okuthe tye emehlweni kaYehova,
njengako konke awakwenzayo uDavide uyise.

<span id="an_18:4">18:4</span> Wazisusa iziganga, waziqhekeza izimiso
zamatye, wamgawula uAshera, wayiqoba inyoka yobhedu awayenzayo uMoses;
ngokuba kwada kwayiloo mini oonyana bakaSirayeli beqhumisela kuyo,
kwathiwa loo nto lubhedu nje kodwa.

<span id="an_18:5">18:5</span> Wakholosa ngoYehova uThixo kaSirayeli;
emveni kwakhe akubangakho unjengaye phakathi kookumkani bonke bakwaYuda,
naphakathi kwabo babekho ngaphambi kwakhe.

<span id="an_18:6">18:6</span> Wanamathela kuYehova; akatyeka
ekumlandeleni; wayigcina imithetho abethe uYehova wayiwisela uMoses.

<span id="an_18:7">18:7</span> UYehova waba naye; wenza ngengqiqo
ezintweni zonke aziphumeleyo. Wagwilika kukumkani waseAsiriya,
akamkhonza.

<span id="an_18:8">18:8</span> Yena wawaxabela amaFilisti, wada wesa
eGaza nasemdeni wayo, wathabathela enqabeni yababoniseli, wesa emzini
onqatyisiweyo.

<span id="an_18:9">18:9</span> Kwathi ngomnyaka wesine wokumkani
uHezekiya (lowo ngumnyaka wesixhenxe kaHoseya unyana kaEla, ukumkani
wakwaSirayeli), wenyuka uShalemanesere, ukumkani waseAsiriya, wawufikela
umzi wakwaSamari, wawungqinga.

<span id="an_18:10">18:10</span> Bawuthimba ekupheleni kweminyaka
emithathu, ngomnyaka wesithandathu kaHezekiya (lowo ngumnyaka wesithoba
kaHoseya, ukumkani wakwaSirayeli); wathinjwa ke umzi wakwaSamari.

<span id="an_18:11">18:11</span> Ukumkani waseAsiriya wawafudusela
amaSirayeli eAsiriya, wawa beka eHala, naseHabhore emlanjeni oyiGozan,
nasemizini yamaMedi,

<span id="an_18:12">18:12</span> ngenxa enokuba engaliphulaphulanga
ilizwi likaYehova uThixo wawo; esuka awugqitha umnqophiso wakhe, nako
konke awawisa umthetho ngako uMoses umkhonzi kaYehova; akeva, akenza.

<span id="an_18:13">18:13</span> Ke kaloku ngomnyaka weshumi elinesine
wokumkani uHezekiya, wenyuka uSaneribhe, ukumkani waseAsiriya, waya kuyo
yonke imizi enqatyisiweyo yakwaYuda, wayithabatha.

<span id="an_18:14">18:14</span> UHezekiya ukumkani wakwaYuda wathumela
kukumkani waseAsiriya eLakishe, esithi, Ndonile, buya umke kum; othe
wakubeka phezu kwam ndokuthwala. Waza ukumkani waseAsiriya wabeka phezu
koHezekiya ukumkani wakwaYuda amakhulu omathathu eetalente zesilivere,
namashumi omathathu eetalente zegolide.

<span id="an_18:15">18:15</span> UHezekiya wamnika yonke isilivere
eyafunyanwa endlwini kaYehova, nasebuncwaneni bendlu yokumkani.

<span id="an_18:16">18:16</span> Ngelo xesha uHezekiya wayinqamla
igolide yeengcango zetempile kaYehova, nemigubasi abeyalekile uHezekiya
ukumkani wakwaYuda, wayinika ukumkani waseAsiriya.

<span id="an_18:17">18:17</span> Ukumkani waseAsiriya wasusa uTartan
noRabhesarisi noRabheshake eLakishe, baya kukumkani uHezekiya
eYerusalem, benempi enzima. Benyuka baya eYerusalem. Benyuka ke, bafika,
bema emjelweni wechibi langasentla, osemendweni wentsimi yomsuki
weengubo.

<span id="an_18:18">18:18</span> Bamemeza kukumkani. Kwaphuma kwaya kubo
uEliyakim unyana kaHilekiya, umphathi wendlu, noShebhena umbhali, noYowa
unyana ka-Asafu, umkhumbuzi wezinto zakomkhulu.

<span id="an_18:19">18:19</span> Wathi kubo uRabheshake, Khanithi
kuHezekiya, Utsho ukumkani omkhulu, ukumkani waseAsiriya, ukuthi, Yeyani
na le nkoloseko ukholose ngayo?

<span id="an_18:20">18:20</span> Uthi (uthetha into yomlomo wodwa),
uneqhinga nobugorha bokulwa. Ukholose ngabani na, ugwilike kum nje?

<span id="an_18:21">18:21</span> Uyabona, ukholose ngaloo msimelelo
wengcongolo evikivekileyo, iYiputa, ethi, othe wayama ngayo, imngene
esandleni, imhlabe. Unjalo uFaro, ukumkani waseYiputa, kubo bonke
abakholose ngaye.

<span id="an_18:22">18:22</span> Ke ukuba nithi kum, Sikholose ngoYehova
uThixo wethu; ndithi, Asinguye na lo uziganga nezibingelelo azisusileyo
uHezekiya, watsho kumaYuda nakwiYerusalem ukuthi, Ize niqubude phambi
kwesi sibingelelo eYerusalem apha?

<span id="an_18:23">18:23</span> Khawubekelane kaloku nenkosi yam
ukumkani waseAsiriya: ndokunika amawaka amabini amahashe, ukuba unako
ukundinika abakhweli bokukhwela kuwo.

<span id="an_18:24">18:24</span> Wothini na ukubujika ubuso benkosana
enye, yakubo abancinane babakhonzi benkosi yam, ukholose nje ngeYiputa
ngeenqwelo zokulwa, nangabamahashe?

<span id="an_18:25">18:25</span> Ngokunje ndinyuke ndeza kuyonakalisa le
ndawo, ndingenaye uYehova yini na? NguYehova lo uthe kum, Nyuka, uye
kulonakalisa eli lizwe.

<span id="an_18:26">18:26</span> Wathi uEliyakim, unyana kaHilekiya,
noShebhena, noYowa, kuRabheshake, Khawuthethe kubakhonzi bakho
ngesiAram, kuba sisiva. Musa ukuthetha nathi ngesiYuda ezindlebeni
zabantu abaseludongeni.

<span id="an_18:27">18:27</span> Wathi uRabheshake kubo, Inkosi yam
indithume ukuba ndiwathethe la mazwi enkosini yakho na, nakuwe na?
Asikula madoda ahleliyo eludongeni yini na, ukuze adle ilindle lawo,
asele umchamo wawo nani?

<span id="an_18:28">18:28</span> Wema uRabheshake, wadanduluka ngelizwi
elikhulu ngesiYuda, wathetha, wathi, Yivani ilizwi lokumkani omkhulu,
lokumkani waseAsiriya:

<span id="an_18:29">18:29</span> uthi ukumkani, Makanganilukuhli
uHezekiya; ngokuba akayi kuba nako nkunihlangula esandleni sam.

<span id="an_18:30">18:30</span> Makanganikholosisi ngoYehova uHezekiya,
esithi, Inene, uya kusihlangula uYehova; lo mzi awusayi kunikelwa
esandleni sokumkani waseAsiriya.

<span id="an_18:31">18:31</span> Musani ukumphulaphula uHezekiya;
ngokuba utsho ukumkani waseAsiriya, ukuthi, Xolisanani nam, niphume nize
kum, nidle elowo umdiliya wakhe, elowo umkhiwane wakhe, nisele elowo
amanzi equla lakhe;

<span id="an_18:32">18:32</span> ndide ndize ndinise ezweni
elinjengelizwe lenu, ilizwe lengqolowa newayini entsha, ilizwe lesonka
nezidiliya, ilizwe lomnquma oneoli, elinobusi, nidle ubomi, ningafi.
Musani ukumphulaphula uHezekiya; ngokuba uyaninyanga xa athi, UYehova
uya kunihlangula.

<span id="an_18:33">18:33</span> Oothixo beentlanga balihlangula na
elowo ilizwi lakhe esandleni sokumkani waseAsiriya!

<span id="an_18:34">18:34</span> Baphi na oothixo baseHamati neArpadi?
Baphi na oothixo baseSefarvayim, neHena, neIva, ukuba bangabi
balihlangula elakwaSamari esandleni sam?

<span id="an_18:35">18:35</span> Nguwuphi na koothixo bonke bala mazwe,
olihlanguleyo ilizwe lakhe esandleni sam, ukuba ade uYehova ayihlangule
iYerusalem esandleni sam?

<span id="an_18:36">18:36</span> Bathi tu abantu, abamphendula nalizwi;
ngokuba umthetho wokumkani wona ubusithi, Ize ningamphenduli.

<span id="an_18:37">18:37</span> Beza ke ooEliyakim unyana kaHilekiya,
umphathi wendlu, noShebhena umbhali, noYowa unyana ka-Asafu, umkhumbuzi
wezinto zakomkhulu, kuHezekiya, bezikrazule iingubo zabo, bamxelela
amazwi kaRabheshake.

<span id="an_19:1">19:1</span> Kwathi, akukuva oko ukumkani uHezekiya,
wazikrazula iingubo zakhe, wazigquma ngezirhwexayo, wangena endlwini
kaYehova.

<span id="an_19:2">19:2</span> Wathuma uEliyakim umphathi wendlu,
noShebhena umbhali, namadoda amakhulu ababingeleli, ezigubungele
ngezirhwexayo, kuIsaya umprofeti, unyana ka-Amotse.

<span id="an_19:3">19:3</span> Bathi kuye, Utsho uHezekiya ukuthi, Le
mini yimini yembandezelo, neyokohlwaywa, neyogibo; ngokuba abantwana
baze kufika emlonyeni wesizalo, tu ke amandla okuzala.

<span id="an_19:4">19:4</span> Mhlawumbi uYehova uThixo wakho angaweva
onke amazwi kaRabheshake, othunywe ngukumkani waseAsiriya inkosi yakhe,
ukungcikiva uThixo ophilileyo; amohlwaye ngenxa yamazwi lawo awavileyo
uYehova uThixo wakho. Nyusa ke umthandazo ngenxa yamaqongqolo asekhoyo.

<span id="an_19:5">19:5</span> Baya ke abakhonzi bokumkani uHezekiya
kuIsaya.

<span id="an_19:6">19:6</span> Wathi uIsaya kubo, Notsho kwinkosi yenu
ukuthi, Utsho uYehova ukuthi, Musa ukuwoyika amazwi owavileyo,
abandinyelise ngawo abafana bokumkani waseAsiriya.

<span id="an_19:7">19:7</span> Yabona, ndimfaka umoya, ukuba eve udaba
olubi, abuye ke aye ezweni lakhe, ndimwise ngekrele ezweni lakhe.

<span id="an_19:8">19:8</span> Wabuya ke uRabheshake, wamfumana ukumkani
waseAsiriya esilwa neLibhena; ngokuba ebevile ukuba undulukile eLakishe.

<span id="an_19:9">19:9</span> Weva kusithiwa ngoTiraka, ukumkani
wakwaKushi, Nanko ephuma eza kulwa nawe. Wabuya wathumela abathunywa
kuHezekiya, esithi,

<span id="an_19:10">19:10</span> Notsho kuHezekiya, ukumkani wakwaYuda,
ukuthi, Musa ukulukuhlwa nguThixo wakho, okholose ngaye wena, usithi,
Ayisayi kunikelwa iYerusalem esandleni sokumkani waseAsiriya.

<span id="an_19:11">19:11</span> Uyabona, ukuvile wena oko bakwenzayo
ookumkani baseAsiriya kumazwe onke, ukuba bawaphanzisa. Uya kuhlangulwa
na ke wena?

<span id="an_19:12">19:12</span> Oothixo beentlanga bazihlangula na ke
ezo zatshatyalaliswa ngoobawo: iGozan, neHaran, neRetsefe, nabase-Eden
ababeseTelasare?

<span id="an_19:13">19:13</span> Uphi na ukumkani weHamati, nokumkani
weArpadi, nokumkani womzi waseSefarvayim, neHena, neIva?

<span id="an_19:14">19:14</span> Wawathabatha uHezekiya amaphepha
eencwadi ezandleni zabathunywa, wawalesa; wenyuka waya endlwini
kaYehova, wawaneka uHezekiya phambi koYehova.

<span id="an_19:15">19:15</span> Wathandaza uHezekiya phambi koYehova,
wathi, Yehova, Thixo wakwaSirayeli, uhleli wena phakathi kweekerubhi,
unguye uThixo wena wedwa kwizikumkani zonke zehlabathi; wena uwenzile
amazulu nehlabathi.

<span id="an_19:16">19:16</span> Thoba indlebe yakho, Yehova, uve; vula
amehlo akho, Yehova, ubone; uweve amazwi kaSaneribhe, othume ukungcikiva
ngawo uThixo ophilileyo.

<span id="an_19:17">19:17</span> Okunene, Yehova, ookumkani baseAsiriya
bazichithile iintlanga namazwe azo,

<span id="an_19:18">19:18</span> babanikela oothixo bazo emlilweni, kuba
babengethixo, babengumsebenzi wezandla zomntu, umthi nelitye;
babatshababalisa ke.

<span id="an_19:19">19:19</span> Ke ngoko, Yehova Thixo wethu,
khawusisindise esandleni sakhe, zazi zonke izikumkani zehlabathi ukuba
wena unguYehova uThixo wedwa.

<span id="an_19:20">19:20</span> Wathumela ke uIsaya, unyana ka-Amotse,
kuHezekiya, esithi, Utsho uYehova, uThixo wakwaSirayeli, ukuthi,
Okuthandazeleyo kum ngokubhekisele kuSaneribhe ukumkani waseAsiriya,
ndikuvile.

<span id="an_19:21">19:21</span> Lilo eli ilizwi alithethileyo uYehova
ngaye, Intombi eyintombi enguZiyon iyakudela, iyakugculela; intombi
enguYerusalem ihlunguzela intloko emva kwakho.

<span id="an_19:22">19:22</span> Ngubani na lo umngcikivileyo,
umnyelisileyo? Ngubani na lo umphakamisele izwi lakho, uwaphakamisele
amehlo akho phezulu nje? NgoyiNgcwele wakwaSirayeli.

<span id="an_19:23">19:23</span> Ngabathunywa bakho uyingcikivile
iNkosi, wathi, Ngobuninzi beenqwelo zam zokulwa ndiqabele mna
ezintlomeni zeentaba, emathambekeni eLebhanon; ndiyayigawula imisedare
yayo emide kakhulu, nemisipres yayo enyuliweyo, ndifike kweyokuphela
indawo yayo yokulalisa, ehlathini lentsimi yayo echumayo.

<span id="an_19:24">19:24</span> Mna ndimbe ndasela amanzi abefudula
engekho, ndayomisa ngeentende zeenyawo zam yonke imijelo yaseYiputa.

<span id="an_19:25">19:25</span> Akuvanga na? Kwakude ndakwenza oku,
kwangemihla yamandulo ndakubumba. Ndikufikisile, kwenzeka ngoku, ukuba
uyikhahlele phantsi imizi enqatyisiweyo, ibe yingxakangxaka yemiwewe.

<span id="an_19:26">19:26</span> Abemi bayo banqumka izandla, baqhiphuka
umbilini, badana, baba ngumfuno wasendle, nohlaza, utyani obuphezu
kwendlu, isihumba engqoloweni ingekabi mvila.

<span id="an_19:27">19:27</span> Ke, ukuhlala kwakho, nokuphuma kwakho,
nokungena kwakho, ndiyakwazi, nokuguguma kwakho ngam.

<span id="an_19:28">19:28</span> Ngenxa yokundigugumela kwakho, nangenxa
yokutyesha kwakho okunyuke kweza ezindlebeni zam, ndiya kufaka ikhonkco
lam empumlweni yakho, nomkhala wam emlonyeni wakho, ndikubuyise
ngendlela oweza ngayo.

<span id="an_19:29">19:29</span> Ke kaloku nguwo lo umqondiso kuwe: lo
mnyaka kodliwa ummilela, ngomnyaka wesibini kodliwa isihlabane,
ngomnyaka wesithathu nohlwayela nivune, nityale izidiliya, nidle
iziqhamo zazo;

<span id="an_19:30">19:30</span> abasindileyo bendlu yakwaYuda, abo
baseleyo, babuye bendelisele iingcambu phantsi, benze iziqhamo phezulu.

<span id="an_19:31">19:31</span> Ngokuba kuya kuphuma eYerusalem
abaseleyo, nabasindileyo entabeni yeZiyon. Ubukhwele bukaYehova
wemikhosi buya kukwenza oko.

<span id="an_19:32">19:32</span> Ngako oko utsho uYehova ngokubhekisele
kukumkani waseAsiriya, ukuthi, Akayi kungena kulo mzi; akayi kutola
notolo kuwo; akayi kuwuzela enengweletshetshe, akayi kuwufumbela ludonga
lwakungqinga.

<span id="an_19:33">19:33</span> Uya kubuya ngendlela aweza ngayo;
akasayi kungena kulo mzi; utsho uYehova.

<span id="an_19:34">19:34</span> Ndiya kuwukhusela lo mzi, ndiwusindise
ngenxa yam, nangenxa kaDavide umkhonzi wam.

<span id="an_19:35">19:35</span> Kwathi ngobo busuku, kwaphuma
isithunywa sikaYehova, saxabela emkhosini wama-Asiriya ikhulu elinamanci
asibhozo anesihlanu lamawaka. Bavuka kusasa, nango, ezizidumbu ezifileyo
onke.

<span id="an_19:36">19:36</span> Wanduluka wahamba, wabuya uSaneribhe
ukumkani waseAsiriya, wahlala eNineve.

<span id="an_19:37">19:37</span> Kwathi, enqula endlwini kaNiseroki
uthixo wakhe, bamxabela ngekrele ooAdrameleki noSharetsere, oonyana
bakhe. Baza basabela ezweni laseArarati. UEsar-hadon, unyana wakhe, waba
ngukumkani esikhundleni sakhe.

<span id="an_20:1">20:1</span> Ngaloo mihla wayesifa uHezekiya, eza
kufa. Waya umprofeti uIsaya, unyana ka-Amotse, wathi kuye, Utsho uYehova
ukuthi, Yolela; ngokuba uya kufa wena, akuyi kuphila.

<span id="an_20:2">20:2</span> Wabubhekisa eludongeni ubuso bakhe,
wathandaza kuYehova, esithi,

<span id="an_20:3">20:3</span> Khawukhumbule, ndiyakukhunga, Yehova,
okokuba ndihambe phambi kwakho ngokunyanisa nangentliziyo
ephelelisileyo, ndakwenza okulungileyo emehlweni akho. Wasitsho
uHezekiya isililo esikhulu.

<span id="an_20:4">20:4</span> Kwathi, uIsaya engekaphumi kophakathi
umzi, lafika ilizwi likaYehova kuye, lisithi,

<span id="an_20:5">20:5</span> Buya uye kuthi kuHezekiya, inganga
yabantu bam, Utsho uYehova, uThixo kaDavide uyihlo, ukuthi, Ndiwuvile
umthandazo wakho, ndizibonile iinyembezi zakho; uyabona, ndiya
kukuphilisa; ngomhla wesithathu uya kunyuka uye endlwini kaYehova;

<span id="an_20:6">20:6</span> ndongeze kwimihla yakho ishumi
elinesihlanu leminyaka; ndikuhlangule wena nalo mzi esandleni sokumkani
waseAsiriya, ndiwukhusele lo mzi ngenxa yam, nangenxa kaDavide umkhonzi
wam.

<span id="an_20:7">20:7</span> Wathi uIsaya, Thabathani isicumba
samakhiwane; basithabatha ke, babeka ethumbeni, waphila.

<span id="an_20:8">20:8</span> Wathi uHezekiya kuIsaya, Uyintoni na
umqondiso wokuba uYehova uya kundiphilisa, ndinyuke ndiye endlwini
kaYehova ngomhla wesithathu?

<span id="an_20:9">20:9</span> Wathi uIsaya, Nangu ke umqondiso kuwe,
uphuma kuYehova, wokuba uya kulenza uYehova ilizwi alithethileyo:
Isithunzi sihambe na izinyuko ezilishumi, sibuye na izinyuko ezilishumi?

<span id="an_20:10">20:10</span> Wathi uHezekiya, Kulula kwisithunzi
ukoluka izinyuko ezilishumi; hayi, isithunzi masibuye umva izinyuko
ezilishumi.

<span id="an_20:11">20:11</span> UIsaya umprofeti wamnqula uYehova,
wasibuyisa umva isithunzi izinyuko zalishumi, esasihle zona esinyukweni
sika-Ahazi.

<span id="an_20:12">20:12</span> Ngelo xesha uBherodaki-bhaladan unyana
kaBhaladan, ukumkani waseBhabheli, wathumela incwadi nomnikelo
kuHezekiya; ngokuba ubevile ukuba uHezekiya ubesifa.

<span id="an_20:13">20:13</span> Wabeva uHezekiya, wababonisa yonke
indlu yakhe yengqwebo: isilivere, negolide, nobulawu, neoli entle,
nendlu yonke yeentonga zakhe, nento yonke eyayikho ebuncwaneni bakhe.
Akwabakho nto endlwini yakhe, nasekulawuleni kwakhe konke,
angababonisanga yona uHezekiya.

<span id="an_20:14">20:14</span> Waya uIsaya umprofeti kukumkani
uHezekiya, wathi kuye, Atheni na la madoda? Abevela ngaphi na ukuza
kuwe? Wathi uHezekiya, Abevela ezweni elikude eBhabheli.

<span id="an_20:15">20:15</span> Wathi, Abone ntoni na endlwini yakho?
Wathi uHezekiya, Abone into yonke esendlwini yam; akubangakho nto
ndingababonisanga yona ebuncwaneni bam.

<span id="an_20:16">20:16</span> Wathi uIsaya kuHezekiya, Live ilizwi
likaYehova.

<span id="an_20:17">20:17</span> Uyabona, kuza imihla eya kuthi yonke
into esendlwini yakho, nento abayiqwebayo ooyihlo kwada kwayile mini,
ithwalelwe eBhabheli, kungasali nto, utsho uYehova;

<span id="an_20:18">20:18</span> bathabathe nakoonyana bakho abaya
kuphuma kuwe, oya kubazala, babe ngababusi ebhotweni lokumkani
waseBhabheli.

<span id="an_20:19">20:19</span> Wathi uHezekiya kuIsaya, Lilungile
ilizwi likaYehova olithethileyo. Wathi, Akunjalo na ukuba kuya kubakho
ukuxola nokunyanisa ngeyam imihla?

<span id="an_20:20">20:20</span> Ezinye izinto zikaHezekiya, nobugorha
bakhe bonke, nokwenza kwakhe ichibi nomjelo, nokuwangenisa kwakhe amanzi
kuwo umzi, azibhalwanga na encwadini yemicimbi yemihla yookumkani
bakwaYuda?

<span id="an_20:21">20:21</span> Walala uHezekiya kooyise; uManase,
unyana wakhe, waba ngukumkani esikhundleni sakhe.

<span id="an_21:1">21:1</span> UManase ubeminyaka ilishumi elinamibini
ezelwe, ukuba ngukumkani kwakhe; waba neminyaka emashumi mahlanu
anamihlanu engukumkani eYerusalem; igama lonina belinguHefetsibha.

<span id="an_21:2">21:2</span> Wenza okubi emehlweni kaYehova,
ngokwamasikizi eentlanga, awazigqogqayo uYehova phambi koonyana
bakaSirayeli.

<span id="an_21:3">21:3</span> Wabuya wazakha iziganga, awayezidilizile
uHezekiya uyise, wammisela uBhahali izibingelelo, wenza ooAshera,
njengoko wenzayo uAhabhi ukumkani wakwaSirayeli, waqubuda kumkhosi wonke
wezulu, wawukhonza.

<span id="an_21:4">21:4</span> Wakha izibingelelo endlwini kaYehova,
leyo wathi uYehova ngayo, Ndiya kulibeka eYerusalem igama lam.

<span id="an_21:5">21:5</span> Wawakhela izibingelelo wonke umkhosi
wezulu ezintendelezweni zombini zendlu kaYehova.

<span id="an_21:6">21:6</span> Wamcandisa unyana wakhe emlilweni, waba
litola, wahlaba izihlabo, wamisa abaneshologu noosiyazi, waphikela
ukwenza okubi emehlweni kaYehova, ukuba amqumbise.

<span id="an_21:7">21:7</span> Wawumisa umfanekiso oqingqiweyo ka-Ashera
abewenzile, endlwini leyo wayethe ngayo uYehova kuDavide nakuSolomon
unyana wakhe, Kuyo le ndlu naseYerusalem, endiyinyulileyo ezizweni zonke
zakwaSirayeli, ndiya kulibeka khona igama lam ngonaphakade;

<span id="an_21:8">21:8</span> ndingaphindi ndilushukumise unyawo
lwamaSirayeli emhlabeni endawunika ooyise; kodwa makabe aya kugcina
ukwenza njengako konke endiwawisele umthetho ngako, nanjengokomyalelo
wonke awawawiselayo umkhonzi wam uMoses.

<span id="an_21:9">21:9</span> Akaphulaphula ke; wawalukuhla uManase,
ukuba enze okubi, ngaphezu kweentlanga awazitshabalalisayo uYehova
phambi koonyana bakaSirayeli.

<span id="an_21:10">21:10</span> Wathetha uYehova ngabakhonzi bakhe
abaprofeti, esithi,

<span id="an_21:11">21:11</span> Ngenxa enokuba uManase, ukumkani
wakwaYuda, ewenzile loo masikizi, wenza okubi okungaphezulu kwako konke
awakwenzayo ama-Amori, abengaphambi kwakhe, wawonisa namaYuda ngezigodo
zakhe ezizizithixo:

<span id="an_21:12">21:12</span> ngako oko utsho uYehova, uThixo
kaSirayeli, ukuthi, Yabona, ndiyizisela iYerusalem neYuda ububi, eziya
kuthi nzwi iindlebe zombini zabo bonke ababuvayo.

<span id="an_21:13">21:13</span> Ndololula phezu kweYerusalem ulutya
lokulinganisa lwakwaSamari, nelothe yokulinganisa yendlu ka-Ahabhi,
ndiyisule iYerusalem njengosula isitya, asisule, asisibeke.

<span id="an_21:14">21:14</span> Ndowalahla amasalela elifa lam,
ndibanikele esandleni seentshaba zabo, ukuba baphangwe bathinjwe zizo
zonke iintshaba zabo;

<span id="an_21:15">21:15</span> ngenxa enokuba benze okubi emehlweni
am, bandiqumbisa, kususela kwimini abaphuma ngayo ooyise eYiputa
unanamhla.

<span id="an_21:16">21:16</span> Kananjalo igazi elimsulwa uliphalaze
lalininzi kunene uManase, yada yazala iYerusalem, kwathabathela kwelinye
icala kwesa kwelinye; sisodwa sona isono sakhe awawonisayo ngaso
amaYuda, ngokwenza okubi emehlweni kaYehova.

<span id="an_21:17">21:17</span> Ezinye izinto zikaManase, nako konke
awakwenzayo, nesono sakhe awonayo ngazo, asibhalwanga na encwadini
yemicimbi yemihla yookumkani bakwaYuda?

<span id="an_21:18">21:18</span> Walala uManase kooyise, wangcwatyelwa
emyezweni wendlu yakhe, emyezweni kaUza.

<span id="an_21:19">21:19</span> UAmon unyana wakhe waba ngukumkani
esikhundleni sakhe. UAmon ubeminyaka imashumi mabini anamibini ezelwe,
ukuba ngukumkani kwakhe; waba neminyaka emibini engukumkani eYerusalem.
Igama lonina belinguMeshulemete, intombi kaHarutse waseYotebha.

<span id="an_21:20">21:20</span> Wenza okubi emehlweni kaYehova,
njengoko wenza ngako uManase uyise.

<span id="an_21:21">21:21</span> Wahamba ngendlela yonke awahamba ngayo
uyise; wazikhonza izigodo ezizizithixo awazikhonzayo uyise, waqubuda
kuzo.

<span id="an_21:22">21:22</span> Wamshiya uYehova, uThixo wooyise,
akahamba ngendlela kaYehova.

<span id="an_21:23">21:23</span> Bamceba abakhonzi baka-Amon, bambulala
ukumkani lowo endlwini yakhe.

<span id="an_21:24">21:24</span> Abantu belizwe elo bababulala bonke abo
babecebe ukumkani uAmon. Bathi abantu belizwe elo bamenza ukumkani
uYosiya, unyana wakhe, esikhundleni sakhe.

<span id="an_21:25">21:25</span> Ezinye izinto zika-Amon awazenzayo,
azibhalwanga na encwadini yemicimbi yemihla yookumkani bakwaYuda?

<span id="an_21:26">21:26</span> Wangcwatyelwa engcwabeni lakhe,
emyezweni kaUza. UYosiya, unyana wakhe, waba ngukumkani esikhundleni
sakhe.

<span id="an_22:1">22:1</span> UYosiya ubeminyaka isibhozo ezelwe, ukuba
ngukumkani kwakhe; waba neminyaka emashumi mathathu anamnye engukumkani
eYerusalem. Igama lonina belinguYedida, intombi ka-Adaya waseBhotsekati.

<span id="an_22:2">22:2</span> Wenza okuthe tye emehlweni kaYehova,
wahamba ngendlela yonke kaDavide uyise; akatyekela ngasekunene
nangasekhohlo.

<span id="an_22:3">22:3</span> Kwathi ngomnyaka weshumi elinesibhozo
wokumkani uYosiya, ukumkani wathuma uShafan, unyana ka-Atsaliya, unyana
kaMeshulam, umbhali, endlwini kaYehova, esithi,

<span id="an_22:4">22:4</span> Nyuka uye kuHilekiya umbingeleli omkhulu,
ayilungise imali ezisiweyo endlwini kaYehova, abayilulanganisileyo
abagcini-mnyango ebantwini.

<span id="an_22:5">22:5</span> Mabayinikele esandleni sabenzi
bomsebenzi, abayikhangelayo indlu kaYehova, bayinikele kubenzi
bomsebenzi osendlwini kaYehova, zitywinwe iintanda zendlu;

<span id="an_22:6">22:6</span> bayinikele kwiingcibi zemithi, nakubakhi,
nakwabakha ngamatye; kuthengwe imithi namatye axholiweyo, kuhlaziywe
indlu.

<span id="an_22:7">22:7</span> Kodwa bekungabalelwana nabo ngemali
ebinikelwe esandleni sabo; ngokuba basebenza benyanisekile.

<span id="an_22:8">22:8</span> Wathi uHilekiya, umbingeleli omkhulu,
kuShafan umbhali, Incwadi yomyalelo ndiyifumene endlwini kaYehova.
UHilekiya wamnika uShafan incwadi leyo, wayilesa.

<span id="an_22:9">22:9</span> Weza ke uShafan umbhali kukumkani,
wambuyisela ilizwi ukumkani, wathi, Bayikhuphele abakhonzi bakho imali
eyafumanekayo endlwini, bayinikela esandleni sabenzi bomsebenzi
abayikhangelayo indlu kaYehova.

<span id="an_22:10">22:10</span> Waxela ke uShafan umbhali kukumkani,
esithi, UHilekiya umbingeleli undinike incwadi. Wayilesa uShafan phambi
kokumkani.

<span id="an_22:11">22:11</span> Kwathi, akuweva ukumkani amazwi encwadi
yomyalelo, wasuka wazikrazula iingubo zakhe.

<span id="an_22:12">22:12</span> Ukumkani wabawisela umthetho ooHilekiya
umbingeleli, noAhikam unyana kaShafan, noAkebhore unyana kaMikaya,
noShafan umbhali, noAsaya umkhonzi wokumkani, esithi,

<span id="an_22:13">22:13</span> Yiyani nibuzise kuYehova ngenxa yam,
nangenxa yabantu, nangenxa yamaYuda onke, malunga namazwi ale ncwadi
ifunyenweyo; ngokuba bukhulu ubushushu bukaYehova esibaselwe bona,
ngenxa enokuba oobawo bengawaphulaphulanga amazwi ale ncwadi, ukuba
benze njengako konke kubhaliweyo kuyo ngathi.

<span id="an_22:14">22:14</span> Waya ke uHilekiya umbingeleli,
noAhikam, noAkebhore, noShafan, noAsaya, kuHulda umprofetikazi,
umkaShalum unyana kaTikva, unyana kaHar-hase, umgcini-ngubo (waye yena
ehleli eYerusalem kwesesibini isahlulo sayo), bathetha naye.

<span id="an_22:15">22:15</span> Wathi kubo, Utsho uYehova uThixo
wakwaSirayeli, ukuthi, Nothi kuloo ndoda inithumileyo kum,

<span id="an_22:16">22:16</span> Utsho uYehova ukuthi, Yabona,
ndiyizisela ububi le ndawo nabemi bayo, onke amazwi encwadi ayilesileyo
ukumkani wakwaYuda.

<span id="an_22:17">22:17</span> Ngethuba lokuba bendishiyile mna,
baqhumisela thixweni bambi, ukuba bandiqumbise ngomsebenzi wonke
wezandla zabo, yothi le ndawo ibaselwe ubushushu bam, bungacinywa.

<span id="an_22:18">22:18</span> Ke kukumkani wakwaYuda onithume
ukubuzisa kuYehova, notsho kuye ukuthi, Utsho uYehova, uThixo
wakwaSirayeli, ukuthi: Okwala mazwi uwavileyo,

<span id="an_22:19">22:19</span> ngokokuba ibithambile intliziyo yakho,
wazithoba phambi koYehova, ekukuveni kwakho endikuthethileyo ngale
ndawo, nangabemi bayo, ukuba beya kuba ziimpanza nesiqalekiso,
wazikrazula iingubo zakho, walila phambi kwam, nam ndikuvile; utsho
uYehova.

<span id="an_22:20">22:20</span> Ngako oko, uyabona, ndiya
kukuhlanganisela kooyihlo, uhlanganiselwe engcwabeni lakho unoxolo,
angabuboni amehlo akho bonke ububi endibuzisela le ndawo. Bambuyisela ke
ilizwi ukumkani.

<span id="an_23:1">23:1</span> Wathumela ukumkani; ahlanganiselana kuye
onke amadoda amakhulu akwaYuda neYerusalem.

<span id="an_23:2">23:2</span> Wenyuka ukumkani waya endlwini kaYehova,
namadoda onke akwaYuda, nabemi bonke baseYerusalem kunye naye,
nababingeleli, nabaprofeti, nabantu bonke, kwathabathela komncinane
kwesa komkhulu. Wawalesa ezindlebeni zabo onke amazwi encwadi
yomnqophiso eyafunyanwa endlwini kaYehova.

<span id="an_23:3">23:3</span> Wema ukumkani phezu kwendawo
ephakamileyo, wenza umnqophiso phambi koYehova, wokulandela uYehova,
nokugcina imithetho yakhe, nezingqino zakhe, nemimiselo yakhe,
ngentliziyo yonke, nangomphefumlo wonke, nokuwamisa onke amazwi alo
mnqophiso abhaliweyo kule ncwadi; bema ke bonke abantu emnqophisweni
lowo.

<span id="an_23:4">23:4</span> Ukumkani wamwisela umthetho uHilekiya,
umbingeleli omkhulu, nababingeleli bolwesibini udidi, nabagcini-mnyango,
wokuba bazikhuphe ebhotweni likaYehova zonke iimpahla ezaye zenzelwe
uBhahali, noAshera, nomkhosi wonke wezulu. Wazitshisela ngaphandle
kweYerusalem emaphandleni aseKidron, uthuthu lwazo walusa eBheteli.

<span id="an_23:5">23:5</span> Wabaphelisa ababingeleli abangengabo,
ababethe ookumkani bakwaYuda babamisela ukuqhumisela ezigangeni, emizini
yakwaYuda, nangeenxa zonke eYerusalem; nabaqhumisela kuBhahali,
nakwilanga, nakwinyanga, nakwiinkwenkwezi, nakumkhosi wonke wezulu.

<span id="an_23:6">23:6</span> Wamkhupha uAshera endlwini kaYehova,
wamsa ngaphandle kweYerusalem, emlanjaneni oyiKidron, wamtshisela
emlanjaneni oyiKidron; bamcola waluthuli; waluphosa uthuli lwakhe phezu
kwamangcwaba oonyana babantu.

<span id="an_23:7">23:7</span> Wazidiliza izindlu zamang’awu ezibe
zisendlwini kaYehova, apho amankazana abemlukela khona uAshera iintente.

<span id="an_23:8">23:8</span> Wabathabatha bonke ababingeleli emizini
yakwaYuda, wazenza inqambi iziganga, apho babeqhumisela khona
ababingeleli, ethabathela eGebha ase eBher-shebha, wazidiliza iziganga
zamasango, ezisekungeneni kwesango likaYoshuwa, umphathi womzi,
nezisekhohlo komntu ongena esangweni lomzi.

<span id="an_23:9">23:9</span> Kodwa ke ababingeleli abo beziganga
abenyukanga beze esibingelelweni sikaYehova eYerusalem; banela ukudla
izonka ezingenagwele phakathi kwabazalwana babo.

<span id="an_23:10">23:10</span> Wayenza inqambi iTofete, esemfuleni
wakwaBhen-hinom, ukuze kungabikho mntu umcandisa emlilweni kuMoleki
unyana wakhe, nokuba yintombi yakhe.

<span id="an_23:11">23:11</span> Wawasusa amahashe abemiselwe ilanga
ngookumkani bakwaYuda, ekungeneni endlwini kaYehova, ngasegumbini
likaNetan-meleki umbusi, elibe lingaphandle; wazitshisa neenqwelo
zelanga ngomlilo.

<span id="an_23:12">23:12</span> Nezibingelelo ezibe ziphezu kophahla
lwegumbi eliphezulu lika-Ahazi, abazenzayo ookumkani bakwaYuda,
nezibingelelo awazenzayo uManase ezintendelezweni zombini zendlu
kaYehova, wazidiliza ukumkani, wazikhanda kwakhona, waluphosa emlanjeni
oyiKidron uthuli lwazo.

<span id="an_23:13">23:13</span> Neziganga eziphambi kweYerusalem, ezibe
zisekunene kwentaba yolonakaliso, awayethe uSolomon ukumkani
wakwaSirayeli wazakhela uAshtoreti, into enezothe yamaTsidon, noKemoshe,
into enezothe yamaMowabhi, noMilikom, isikizi loonyana baka-Amon,
wazenza inqambi ukumkani.

<span id="an_23:14">23:14</span> Waziqhekeza nezimiso zamatye,
wabagawula ooAshera, wazizalisa iindawo zazo ngamathambo abantu.

<span id="an_23:15">23:15</span> Kananjalo isibingelelo esibe
siseBheteli, isiganga awasenzayo uYarobheham, unyana kaNebhati,
owawonisayo amaSirayeli, eso sibingelelo neso siganga wasidiliza;
wasitshisa isiganga, wasicola saluthuli; wamtshisa uAshera.

<span id="an_23:16">23:16</span> Wabheka uYosiya, wawabona amangcwaba
abekhona entabeni, wathumela, wawathabatha amathambo emangcwabeni lawo,
wawatshisela phezu kwesibingelelo, wasenza inqambi ngokwelizwi
likaYehova, awalimemezayo umfo wakwaThixo, owawamemezayo la mazwi.

<span id="an_23:17">23:17</span> Wathi, Lelani na elaa litye lithe
nkqampu ndilibonayo? Athi kuye amadoda aloo mzi, Lingcwaba lomfo
wakwaThixo, owavela kwaYuda, wamemeza ezi zinto uzenzileyo
kwisibingelelo saseBheteli.

<span id="an_23:18">23:18</span> Wathi, Myekeni; makangashukunyiswa mntu
amathambo akhe. Bawasindisa ke amathambo akhe, namathambo omprofeti
owavela kwaSamari.

<span id="an_23:19">23:19</span> Kananjalo zonke izindlu zeziganga,
ezibe zisemizini yakwaSamari, abazenzayo ookumkani bamaSirayeli ukuba
bamqumbise uYehova, wazisusa uYosiya; wenza kuzo ngokwezenzo zonke
awazenzayo eBheteli.

<span id="an_23:20">23:20</span> Wababingelela bonke ababingeleli
beziganga ababekhona, phezu kwezibingelelo; watshisa amathambo abantu
phezu kwazo. Wabuya ke weza eYerusalem.

<span id="an_23:21">23:21</span> Ukumkani wabawisela umthetho abantu
bonke, wathi, Yenzani ipasika kuYehova, uThixo wenu, ngoko kubhaliweyo
encwadini yalo mnqophiso.

<span id="an_23:22">23:22</span> Ngokuba bekungazanga kwenziwe pasika
ngokwale pasika, kususela kwimihla yabagwebi ababelawula amaSirayeli,
nangemihla yonke yookumkani bakwaSirayeli, nookumkani bakwaYuda.

<span id="an_23:23">23:23</span> Kwaba ngomnyaka weshumi elinesibhozo
wokumkani uYosiya, ukwenziwa kwale pasika kuYehova eYerusalem.

<span id="an_23:24">23:24</span> Kananjalo ke abaneshologu, noosiyazi,
nemilonde-khaya, nezigodo ezizizithixo, neento zonke ezinezothe, ezibe
zibonwa ezweni lakwaYuda naseYerusalem, wazitshayela uYosiya, ukuze
amise amazwi omyalelo abhaliweyo encwadini abeyifumene uHilekiya
umbingeleli endlwini kaYehova.

<span id="an_23:25">23:25</span> Ngaphambi kwakhe akubangakho kumkani
unjengaye, ubuyeleyo kuYehova ngentliziyo yakhe yonke, nangomphefumlo
wakhe wonke, nangamandla akhe onke, ngokomyalelo wonke kaMoses;
nangasemva kwakhe akuvelanga unjengaye.

<span id="an_23:26">23:26</span> Akabuyanga noko uYehova ekuvutheni
komsindo wakhe omkhulu, umsindo wakhe owavutha kumaYuda, ngenxa
yokuqumbisa konke abequmbise ngako uManase.

<span id="an_23:27">23:27</span> Wathi uYehova, Ndiya kuwasusa namaYuda
ebusweni bam, njengokuba ndawasusayo amaSirayeli, ndiwulahle lo mzi
ndawunyulayo, iYerusalem le, nendlu le ndathi, Liya kuba kuyo igama lam.

<span id="an_23:28">23:28</span> Ezinye izinto zikaYosiya, nako konke
awakwenzayo, azibhalwanga na encwadini yemicimbi yemihla yookumkani
bakwaYuda?

<span id="an_23:29">23:29</span> Ngemihla yakhe wenyuka uFaro-neko,
ukumkani waseYiputa, waya kulwa nokumkani waseAsiriya, emlanjeni
ongumEfrati. Wahamba ukumkani uYosiya, waya kumhlangabeza; wambulala
eMegido, akumbona.

<span id="an_23:30">23:30</span> Bamthwala ngenqwelo abakhonzi bakhe,
efele eMegido, bamsa eYerusalem, bamngcwabela engcwabeni lakhe. Abantu
belizwe bathabatha uYehowahazi unyana kaYosiya, bamthambisa, bamenza
ukumkani esikhundleni sikayise.

<span id="an_23:31">23:31</span> UYehowahazi ubeminyaka imashumi mabini
anamithathu ezelwe, ukuba ngukumkani kwakhe; zaba ntathu iinyanga
engukumkani eYerusalem. Igama lonina belinguHamutali, intombi kaYeremiya
waseLibhena.

<span id="an_23:32">23:32</span> Wenza okubi emehlweni kaYehova,
njengako konke abakwenzayo ooyise.

<span id="an_23:33">23:33</span> UFaro-neko wamkhonkxa eRibhela, ezweni
laseHamati, ukuze angabi ngukumkani eYerusalem. Ilizwe walihlahlisa
ikhulu leetalente zesilivere, netalente yegolide.

<span id="an_23:34">23:34</span> UFaro-neko wamenza ukumkani uEliyakim,
unyana kaYosiya, esikhundleni sikaYosiya uyise, waliguqula igama lakhe
languYehoyakim. Ke wamthabatha uYehowahazi, weza naye eYiputa; wafela
khona.

<span id="an_23:35">23:35</span> UYehoyakim wayinika uFaro isilivere
leyo negolide leyo; kodwa ke walihlahlisa ilizwe ukuba anike imali
ngokomlomo kaFaro, elowo ngokuhlahliswa kwakhe. Wabaqhuba abantu
belizwe, ukuba bayirhole isilivere negolide, ukuba ayinike uFaro-neko.

<span id="an_23:36">23:36</span> UYehoyakim ubeminyaka imashumi mabini
anamihlanu ezelwe, ukuba ngukumkani kwakhe; waba neminyaka elishumi
linamnye engukumkani eYerusalem. Igama lonina belinguZebhuda, intombi
kaPedaya waseRuma.

<span id="an_23:37">23:37</span> Wenza okubi emehlweni kaYehova,
njengako konke abakwenzayo ooyise.

<span id="an_24:1">24:1</span> Ngemihla yakhe kwenyuka
uNebhukadenetsare, ukumkani weBhabheli. UYehoyakim waba ngumkhonzi kuye
iminyaka emithathu, wabuya wagwilika kuye.

<span id="an_24:2">24:2</span> UYehova wamthumela izimpi zamaKaledi,
nezimpi zama-Aram, nezimpi zakwaMowabhi, nezimpi zoonyana baka-Amon,
wazithumela elakwaYuda, ukuba zilitshabalalise ngokwelizwi likaYehova,
awalithethayo ngabakhonzi bakhe abaprofeti.

<span id="an_24:3">24:3</span> Kwaye kungomlomo kaYehova wodwa ukwenzeka
kwale nto kumaYuda, ukuba awasuse ebusweni bakhe ngenxa yezono
zikaManase, njengako konke awakwenzayo;

<span id="an_24:4">24:4</span> nangenxa yegazi elingenatyala
awaliphalazayo; wayizalisa iYerusalem ngegazi elingenatyala; akavumanga
uYehova ukuxolela.

<span id="an_24:5">24:5</span> Ezinye izinto zikaYehoyakim, nako konke
awakwenzayo, azibhalwanga na encwadini yemicimbi yemihla yookumkani
bakwaYuda?

<span id="an_24:6">24:6</span> Walala uYehoyakim kooyise; uYehoyakin,
unyana wakhe, waba ngukumkani esikhundleni sakhe.

<span id="an_24:7">24:7</span> Akabanga saphinda ukumkani waseYiputa
aphume ezweni lakhe; ngokuba ukumkani waseBhabheli wayezithimbile zonke
izinto ezizezokumkani waseYiputa, eqalele emlanjeni waseYiputa, wada
wesa emlanjeni ongumEfrati.

<span id="an_24:8">24:8</span> UYehoyakin ubeminyaka ilishumi
elinesibhozo ezelwe, ukuba ngukumkani kwakhe; zantathu iinyanga
engukumkani eYerusalem. Igama lonina belinguNehushta, intombi kaElinatan
waseYerusalem.

<span id="an_24:9">24:9</span> Wenza okubi emehlweni kaYehova, njengako
konke awakwenzayo uyise.

<span id="an_24:10">24:10</span> Ngelo xesha benyuka abakhonzi
bakaNebhukadenetsare, ukumkani waseBhabheli, beza eYerusalem; wangqingwa
umzi lowo.

<span id="an_24:11">24:11</span> Wawufikela uNebhukadenetsare ukumkani
waseBhabheli, bewungqingile abakhonzi bakhe.

<span id="an_24:12">24:12</span> Waphuma uYehoyakin, ukumkani wakwaYuda,
waya kukumkani waseBhabheli, yena nonina, nabakhonzi bakhe, nabathetheli
bakhe, nababusi bakhe; ukumkani waseBhabheli wamthabatha ke ngomnyaka
wesibhozo wobukumkani bakhe.

<span id="an_24:13">24:13</span> Warhola khona bonke ubuncwane bendlu
kaYehova, nobuncwane bendlu yokumkani; wazinqunqa zonke iimpahla
zegolide, awazenzayo uSolomon ukumkani wakwaSirayeli etempileni
kaYehova, njengoko wakuthethayo uYehova.

<span id="an_24:14">24:14</span> Wayifudusa yonke iYerusalem,
nabathetheli bonke, namagorha onke anobukroti, ishumi lamawaka
abathinjwa, zonke iingcibi nabakhandi; akwasala mntu, yaba ngamahlwempu
elizwe odwa asalayo.

<span id="an_24:15">24:15</span> Wamfudusa uYehoyakin, wamsa eBhabheli,
nonina wokumkani, nabafazi bokumkani, nababusi bakhe, neenjengele
zelizwe; wabafudusa eYerusalem abathinjwa abo, wabasa eBhabheli;

<span id="an_24:16">24:16</span> namadoda onke anobukroti angamawaka
asixhenxe, neengcibi nabakhandi abaliwaka, onke amagorha anokulwa; abo
ukumkani waseBhabheli wabasa bengabathinjwa eBhabheli.

<span id="an_24:17">24:17</span> Ukumkani waseBhabheli wamenza
uMataniya, uyisekazi kaYehoyakin, ukumkani esikhundleni sakhe;
waliguqula igama lakhe languZedekiya.

<span id="an_24:18">24:18</span> UZedekiya ubeminyaka imashumi mabini
anamnye ezelwe, ukuba ngukumkani kwakhe; waba neminyaka elishumi
elinamnye engukumkani eYerusalem. Igama lonina belinguHamutali, intombi
kaYeremiya waseLibhena.

<span id="an_24:19">24:19</span> Wenza okubi emehlweni kaYehova,
njengako konke awakwenzayo uYehoyakim.

<span id="an_24:20">24:20</span> Ngokuba ngenxa yomsindo kaYehova
kwenzeka oko eYerusalem nakwaYuda, wada wabalahla ebusweni bakhe.
UZedekiya wamana egwilika kukumkani waseBhabheli.

<span id="an_25:1">25:1</span> Kwathi ngomnyaka wesithoba wobukumkani
bakhe, ngenyanga yeshumi, ngosuku lweshumi enyangeni leyo, wayifikela
iYerusalem uNebhukadenetsare, ukumkani waseBhabheli; yena nempi yakhe
yonke wayirhawula; wakha iinqaba zokubonisela ngeenxa zonke.

<span id="an_25:2">25:2</span> Wangqingwa ke umzi, kwada kwangumnyaka
weshumi elinamnye wokumkani uZedekiya.

<span id="an_25:3">25:3</span> Ngosuku lwesithoba lwenyanga yesine
yaqina indlala phakathi komzi; ababa nasonka abantu belizwe.

<span id="an_25:4">25:4</span> Wagqojozwa umzi, asaba onke amadoda
okulwa ngobusuku, ngendlela yesango eliphakathi kweendonga zombini,
elisemyezweni wokumkani (aye amaKaledi ewujikelezile umzi); wahamba
ukumkani ngendlela yaseArabha.

<span id="an_25:5">25:5</span> Impi yamaKaledi yamsukela ukumkani,
yamfikela ezinkqantosini zaseYeriko, yamphalala, yemka kuye yonke impi
yakhe.

<span id="an_25:6">25:6</span> Ambamba ukumkani, anyuka naye, amsa
kukumkani waseBhabheli eRibhela; lathethwa apho ityala lakhe.

<span id="an_25:7">25:7</span> Abasika oonyana bakaZedekiya ekhangele;
amtyhaphaza amehlo uZedekiya, amkhonkxa ngamakhamandela obhedu, amsa
eBhabheli.

<span id="an_25:8">25:8</span> Ngenyanga yesihlanu, ngosuku lwesixhenxe
enyangeni leyo (loo mnyaka ke ngoweshumi elinesithoba engukumkani
uNebhukadenetsare, ukumkani waseBhabheli), kwafika uNebhuzaradan,
umthetheli wabasiki babantu, umkhonzi wokumkani waseBhabheli,
eYerusalem.

<span id="an_25:9">25:9</span> Wayitshisa indlu kaYehova, nendlu
yokumkani, nezindlu zonke zaseYerusalem; izindlu zonke ezinkulu
wazitshisa ngomlilo.

<span id="an_25:10">25:10</span> Iindonga zaseYerusalem yazidiliza
ngeenxa zonke impi leyo yamaKaledi, ebinomthetheli wabasiki babantu.

<span id="an_25:11">25:11</span> Amasalela abantu ababesele phakathi
komzi, namaphamba awayephambele kukumkani waseBhabheli, namasalela
engxokolo, wawafudusa uNebhuzaradan, umthetheli wabasiki babantu.

<span id="an_25:12">25:12</span> Ke umphathi wabasiki babantu wawasalisa
amahlwempu elizwe, ukuze abe ngabasebenzi bezidiliya nabalimi.

<span id="an_25:13">25:13</span> Iintsika zobhedu ezibe zisendlwini
kaYehova, neenqwelwana, nolwandle lobhedu obe lusendlwini kaYehova, ezo
zinto aziqhekeza amaKaledi, aluthwalela eBhabheli ubhedu lwazo.

<span id="an_25:14">25:14</span> Athabatha neembiza, nemihlakulwana,
nezitshetshe, neenkamba, neempahla zonke zobhedu ebe kulungiselelwa
ngazo.

<span id="an_25:15">25:15</span> Umphathi wabasiki babantu wathabatha
nezitya, izitya zokutshiza, igolide kwezegolide, isilivere
kwezesilivere;

<span id="an_25:16">25:16</span> neentsika zombini, ulwandle olunye,
neenqwelwana, awazenzela indlu kaYehova uSolomon; alwaba nakulinganiswa
ubhedu lwezo mpahla zonke.

<span id="an_25:17">25:17</span> Ukuphakama kwenye intsika
bekuziikubhite ezilishumi elinesibhozo, ingqukuva yayo iyeyobhedu;
ukuphakama kwengqukuva bekuziikubhite ezintathu; umnatha neerharnate
ezibe zisengqukuveni ngeenxa zonke, yonke loo nto yabe ilubhedu; intsika
yesibini yabe ikwanjalo, kunye nomnatha wayo.

<span id="an_25:18">25:18</span> Umphathi wabasiki babantu wamthabatha
uSeraya, umbingeleli oyintloko, noZefaniya, umbingeleli wolwesibini
udidi, nabagcini-mnyango bobathathu.

<span id="an_25:19">25:19</span> Kuwo umzi wathabatha umbusi wamnye,
awayengumphathi wamadoda okulwa; namadoda amahlanu kwabehlala nokumkani,
awafunyanwayo phakathi komzi; nombhali womthetheli womkhosi,
obesakuhlanganisa abantu belizwe; namadoda amashumi mathandathu kubantu
belizwe, awafunyanwayo phakathi komzi.

<span id="an_25:20">25:20</span> Wabathabatha abo uNebhuzaradan,
umphathi wabasiki babantu, wabasa kukumkani waseBhabheli eRibhela.

<span id="an_25:21">25:21</span> Wabaxabela ukumkani waseBhabheli,
wababulalela eRibhela ezweni laseHamati. Afuduswa ke amaYuda emhlabeni
wawo.

<span id="an_25:22">25:22</span> Ke abantu abasalayo ezweni lakwaYuda,
awabasalisayo uNebhukadenetsare, ukumkani waseBhabheli, wabamisela
umphathi onguGedaliya, unyana ka-Ahikam, unyana kaShafan.

<span id="an_25:23">25:23</span> Bakuva ke bonke abathetheli bemikhosi,
bona namadoda abo, akuba ukumkani waseBhabheli umenze umphathi
uGedaliya, beza kuGedaliya lowo eMizpa; bengooIshmayeli unyana
kaNetaniya, noYohanan unyana kaKareha, noSeraya, unyana kaTanumete
waseNetofa, noYahazaniya unyana kaMahakati, bona namadoda abo.

<span id="an_25:24">25:24</span> Wabafungela bona namadoda abo
uGedaliya, wathi kubo, Musani ukuboyika abakhonzi bamaKaledi; hlalani
kweli lizwe, nikhonze ukumkani waseBhabheli, konilungela.

<span id="an_25:25">25:25</span> Ke kaloku kwathi ngenyanga yesixhenxe,
kweza uIshmayeli unyana kaNetaniya, unyana kaElishama, wasembewini
yookumkani, enamadoda alishumi, bamxabela uGedaliya, wafa, namaYuda
namaKaledi abenaye eMizpa.

<span id="an_25:26">25:26</span> Besuka ke bonke abantu, bethabathela
komncinane bezisa komkhulu, nabathetheli bemikhosi, baya eYiputa;
ngokuba babewoyika amaKaledi.

<span id="an_25:27">25:27</span> Kwathi ngomnyaka wamashumi omathathu
anesixhenxe wokufuduswa kukaYehoyakin, ukumkani wakwaYuda, ngenyanga
yeshumi elinesibini, ngosuku lwamashumi omabini anesixhenxe enyangeni
leyo: uEvili-merodaki, ukumkani waseBhabheli, ngomnyaka wokwenziwa
kwakhe ukumkani, wayiphakamisa intloko kaYehoyakin, ukumkani wakwaYuda,
wamkhupha entolongweni.

<span id="an_25:28">25:28</span> Wathetha naye kakuhle, wayimisa itrone
yakhe, yangaphezu kwetrone yookumkani ababenaye eBhabheli.

<span id="an_25:29">25:29</span> Zakhululwa iingubo zakhe
zasentolongweni, wamana ukudla isonka phambi kwakhe yonke imihla
yokuphila kwakhe.

<span id="an_25:30">25:30</span> Wawunikwa umxhesho wakhe, umxhesho
wamaxesha onke, uvela kukumkani: into yemini ngangemini yayo, yonke
imihla yokuphila kwakhe.

------------------------------------------------------------------------

[Next: 1 Chronicles](ch1)
