[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](jo2)  [Next](jde) 

------------------------------------------------------------------------

### Xhosa Bible: 3 John

<span id="an_1:1">1:1</span> Indoda enkulu ibhalela uGayo oyintanda,
endimthandayo mna ngenyaniso: ithi,

<span id="an_1:2">1:2</span> Ntanda, ndinga ungathi ngezinto zonke
usikeleleke uphile, njengokuba usikelelekile umphefumlo wakho.

<span id="an_1:3">1:3</span> Kuba ndavuya kunene, bakufika abazalwana,
bangqina ngenyaniso ekuwe, njengokuba wena uhamba enyanisweni.

<span id="an_1:4">1:4</span> Andinaluvuyo lungaphezu kolu, lokuba ndive
ukuba abantwana bam bahamba enyanisweni.

<span id="an_1:5">1:5</span> Ntanda, wenza okuthembekileyo, oko sukuba
ukwenzela abazalwana nabasemzini,

<span id="an_1:6">1:6</span> abalungqineleyo uthando lwakho phambi
kwebandla; owothi ukuba ubaxhobisele indlela ngokufanele uThixo, ube
uyatyapha;

<span id="an_1:7">1:7</span> kuba baphuma ngenxa yegama lakhe,
bengathabathanga nto kuzo iintlanga.

<span id="an_1:8">1:8</span> Thina ngoko sifanele ukubaxhasa abanjalo,
ukuze sibe ngabasebenzisana nabo kuyo inyaniso.

<span id="an_1:9">1:9</span> Ndalibhalela ibandla; ke usuke lowo uthanda
ukuzenza mkhulu kubo, uDiyotrefe, angasamkeli.

<span id="an_1:10">1:10</span> Ngenxa yoko, ukuba ndithe ndafika,
ndomkhumbuza imisebenzi yakhe ayenzayo, ephololoza ngathi ngamazwi
angendawo; enganeli koko, usuka angabamkeli abazalwana ngokwakhe,
abalele abanga bangenjenjalo, abakhuphe ebandleni.

<span id="an_1:11">1:11</span> Ntanda, musa ukulandela okubi, landela
okulungileyo. Lowo wenza okulungileyo ungokaThixo; ke lowo wenza okubi
akambonanga uThixo.

<span id="an_1:12">1:12</span> UDemetriyo ungqinelwe ngabo bonke, nayiyo
inyaniso; nathi ke siyangqina; niyazi ukuba ubungqina bethu buyinene.

<span id="an_1:13">1:13</span> Ndandinezinto ezininzi endingazibhalayo,
kodwa andithandanga kuzibhala ngainki nangalusiba;

<span id="an_1:14">1:14</span> ndiyathemba ke ukuba ndokubona kwakufuphi
nje, sithethe ngomlomo. Uxolo malube kuwe. Ziyakubulisa izihlobo.
Zibulise izihlobo ngegama. Amen.

------------------------------------------------------------------------

[Next: Jude](jde)
