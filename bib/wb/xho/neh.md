[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](ezr)  [Next](est) 

------------------------------------------------------------------------

### Xhosa Bible: Nehemiah

<span id="an_1:1">1:1</span> Ibali likaNehemiya unyana kaHakaliya.
Kwathi ngenyanga enguKislevu, ngomnyaka wamashumi amabini, ndakubona
ukuba ndiseShushan komkhulu,

<span id="an_1:2">1:2</span> kwafika uHanani, omnye wakubazalwana bam,
enamadoda avela kwaYuda. Ndababuza iindaba zamaYuda, amasalela
asindileyo ekuthinjweni, nezeYerusalem.

<span id="an_1:3">1:3</span> Bathi kum, Amaqongqolo asele ekuthinjweni,
kwaYuda, asebubini obukhulu, nasekungcikivweni; nodonga lweYerusalem
luqhekekile, namasango ayo atshe ngumlilo.

<span id="an_1:4">1:4</span> Kwathi ndakuweva la mazwi, ndahlala
phantsi, ndalila, ndenza isijwili iintsuku, ndazila ukudla, ndathandaza
phambi koThixo wamazulu,

<span id="an_1:5">1:5</span> ndathi, Camagu, Yehova, Thixo wamazulu,
Thixo omkhulu, owoyikekayo, obagcinelayo umnqophiso nenceba
abamthandayo, abayigcinayo imithetho yakhe.

<span id="an_1:6">1:6</span> Indlebe yakho mayikhe ibazeke, namehlo akho
makhe avuleke, ukuze uwuphulaphule umthandazo womkhonzi wakho,
endiwuthandazayo phambi kwakho ngoku, imini nobusuku, ngenxa yoonyana
bakaSirayeli, abakhonzi bakho; nokuzixela kwam izono zoonyana
bakaSirayeli, esone ngazo kuwe, Mna nendlu kabawo sonile;

<span id="an_1:7">1:7</span> sonakalisile, senza ububi ngakuwe.
Asiyigcinanga imithetho, nemimiselo, namasiko, obumwisele umthetho ngawo
uMoses umkhonzi wakho.

<span id="an_1:8">1:8</span> Khawulikhumbule ilizwi owamwisela umthetho
ngalo uMoses umkhonzi wakho, elithi, Ukuba nina nithe nenza ubumenemene,
ndonichithachithela ezizweni;

<span id="an_1:9">1:9</span> ke ukuba nithe nabuyela kum, nayigcina
imithetho yam, nayenza, nokuba kuthe kwabakho kuni abagxothelwe
ekupheleni kwezulu; ndobabutha nalapho, ndibazise kuloo ndawo
ndiyinyulele ukulibeka kuyo igama lam.

<span id="an_1:10">1:10</span> Aba ke ngabakhonzi bakho, nabantu bakho,
owabakhulula ngamandla akho amakhulu, nangesandla sakho esithe nkqi.

<span id="an_1:11">1:11</span> Camagu, Nkosi yam, indlebe yakho mayikhe
ibazelwe umthandazo womkhonzi wakho, nomthandazo wabakhonzi bakho,
abathanda ukoyika igama lakho. Khawumphumelelise umkhonzi wakho namhla,
umfumanise imfesane phambi kwale ndoda. Ke mna ndibe ndingumngcamli
kukumkani.

<span id="an_2:1">2:1</span> Kwathi ngenyanga enguNisan, ngomnyaka
wamashumi amabini ka-Artashashta ukumkani, yabakho iwayini phambi
kwakhe, ndayithabatha iwayini leyo, ndayinika ukumkani. Ke ndibe
ndingazanga ndibonakale ndithe khunubembe phambi kwakhe.

<span id="an_2:2">2:2</span> Wathi ukumkani kum, Kungani na ukuba ubuso
bakho bube nje, ukuba bubi, ungafi nje? Le nto bububi bentliziyo, asinto
yimbi. Ndoyika ke kakhulu kunene.

<span id="an_2:3">2:3</span> Ndathi kukumkani, Ukumkani makadle ubomi
ngonaphakade. Bebungathini na ukuba ubuso bam bungabi bubi, ulinxuwa nje
umzi lowa, indawo yamangcwaba oobawo, amasango awo etshiswe ngomlilo?

<span id="an_2:4">2:4</span> Wathi ukumkani kum, Ufuna ntoni na ke?
Ndathandaza ke kuThixo wamazulu.

<span id="an_2:5">2:5</span> Ndathi kukumkani, Ukuba kuthe kwalunga
kukumkani, ukuba umkhonzi wakho lo uthe walungisa phambi kwakho, ndinga
ungandithuma kwaYuda, kuwo umzi wamangcwaba oobawo, ndiwakhe.

<span id="an_2:6">2:6</span> Wathi ukumkani kum (ukumkanikazi ehleli
ngasecaleni lakhe), Uhambo lwakho loba lolwexesha elingakanani na?
Wobuya nini na? Kwalunga ke kukumkani ukundithuma, ndakuba ndimmisele
ixesha.

<span id="an_2:7">2:7</span> Ndathi kukumkani, Ukuba kuthe kwalunga
kukumkani, mandinikwe incwadi eya kumabamba aphesheya koMlambo, andiyeke
ndidlule ndide ndiye kufika kwaYuda;

<span id="an_2:8">2:8</span> nencwadi eya kuAsafu, umgcini wehlathi
lokumkani, ukuba andinike imithi yemiqadi yamasango enqaba elunge
kwindlu, neyodonga lomzi, neyendlu endiya kuhlala kuyo. Wandinika ke
ukumkani ngokwesandla sikaThixo esilungileyo esiphezu kwam.

<span id="an_2:9">2:9</span> Ndafika kumabamba anganeno koMlambo,
ndawanika iincwadi zokumkani. Ke kaloku ukumkani ubendikhuphele nam
abathetheli bempi, nabamahashe.

<span id="an_2:10">2:10</span> Bathi ke ooSanebhalati waseHoron,
noTobhiya umkhonzi, umAmon, bakuyiva loo nto, kwaba kubi kubo ngobubi
obukhulu, ukuba kufike ununtu ofuna ukuba kulunge koonyana bakaSirayeli.

<span id="an_2:11">2:11</span> Ndafika ke eYerusalem, ndaba neentsuku
zantathu khona.

<span id="an_2:12">2:12</span> Ndesuka ebusuku, mna ndinamadoda ambalwa.
Andixelelanga mntu into abeyingenise entliziyweni yam uThixo wam, ukuba
ndiyenzele iYerusalem. Ndibe ndingenamaqegu, ibilelo lodwa bendikhwele
kulo.

<span id="an_2:13">2:13</span> Ndaphuma ke ebusuku ngesango lomfula,
ndasinga emthonjeni wenamba, nasesangweni lezala, ndilolonga iindonga
zeYerusalem ezibe ziqhekekile, namasango ayo abetshiswe ngomlilo.

<span id="an_2:14">2:14</span> Ndagqithela esangweni lomthombo,
nasechibini lokumkani; akwabakho ndawo yokuba lithubeleze kuyo iqegu
endandikhwele kulo.

<span id="an_2:15">2:15</span> Ndakhweza ke isihlambo ngobusuku,
ndilolonga udonga, ndabuya ndangena ngesango lomfula; ndabuya ke.

<span id="an_2:16">2:16</span> Ke kaloku abaphathi babengazi apho
ndandiye khona, nento endandiye kuyenza; bendingekawaxeleli amaYuda,
nababingeleli, nabanumzana, nabaphathi, nabanye abenza umsebenzi.

<span id="an_2:17">2:17</span> Ndathi kubo, Niyabubona ububi esikubo,
ukuba iYerusalem ilinxuwa, namasango ayo atshiswe ngomlilo; yizani,
sakhe udonga lweYerusalem, singabi saba lungcikivo.

<span id="an_2:18">2:18</span> Ndabaxelela ukulunga kwesandla soThixo
wam phezu kwam, namazwi okumkani awawathethayo kum. Bathi, Masisuke
sakhe. Bazomeleza izandla zabo ukuwenza lo msebenzi ulungileyo.

<span id="an_2:19">2:19</span> Bathi ke ooSanebhalati waseHoron,
noTobhiya umkhonzi, umAmon, noGeshem umArabhi, bakuyiva loo nto,
basigculela, basidela, bathi, Yintoni na le nto niyenzayo? Niya
kugwilika na kukumkani?

<span id="an_2:20">2:20</span> Ndabaphendula, ndathi kubo, UThixo
wamazulu nguye oya kusiphumelelisa; thina bakhonzi bakhe siya kusuka
sakhe; ke nina aninasabelo nalungelo nasikhumbuzo eYerusalem.

<span id="an_3:1">3:1</span> Wesuka ke uEliyashibhi umbingeleli omkhulu,
nabazalwana bakhe ababingeleli, balakha isango lempahla emfutshane;
balingcwalisa bona; bazi misa iingcango zalo, bakha besa enqabeni ende
yeMeha, bayingcwalisa, besa enqabeni ende kaHananeli.

<span id="an_3:2">3:2</span> Ngakuye kwakusakha amadoda aseYeriko;
ngakuwo kwakusakha uZakure unyana kaImri.

<span id="an_3:3">3:3</span> Oonyana bakaSenaha balakha isango
leentlanzi; bona balihlanganisa ngemiqadi; bazifaka iingcango zalo,
nezitshixo zalo, nemivalo yalo.

<span id="an_3:4">3:4</span> Ngakubo kwakulungiswa nguMeremoti unyana
kaUriya, unyana kaHakotse; ngakubo kulungiswa nguMeshulam unyana
kaBherekiya, unyana kaMeshezabheli; ngakubo kulungiswa nguTsadoki unyana
kaBhahana;

<span id="an_3:5">3:5</span> ngakubo kulungiswa ngabaseTekowa; ke
iingangamsha zabo azizingenisanga zona iintamo zazo enkonzweni yeNkosi
yazo.

<span id="an_3:6">3:6</span> Isango lodonga oludala lalilungiswa
ngoYoyada unyana kaPaseha, noMeshulam unyana kaBhesodiya; bona
balihlanganisa ngemiqadi; bazifaka iingcango zalo nezitshixo zalo
nemivalo yalo.

<span id="an_3:7">3:7</span> Ngakubo kwakulungiswa nguMelatiya
waseGibheyon, noYadon waseMeronoti, namadoda aseGibheyon nawaseMizpa;
kwesa esihlalweni sebamba langaneno koMlambo.

<span id="an_3:8">3:8</span> Ngakuye kwakulungiswa ngu-Uziyeli unyana
kaHarehaya, weengcibi zegolide; ngakuye kulungiswa nguHananiya unyana
wabaqholi; bayakha iYerusalem, basa eludongeni olubanzi.

<span id="an_3:9">3:9</span> Ngakubo kwakulungiswa nguRefaya unyana
kaHure, umphathi wesiqingatha sesithili saseYerusalem;

<span id="an_3:10">3:10</span> ngakubo kulungiswa nguYedaya unyana
kaHarumafi, malungana nendlu yakhe; ngakuye kulungiswa nguHatushe unyana
kaHashabheniya.

<span id="an_3:11">3:11</span> Esinye isithuba sesibini nenqaba ende
yamaziko sasilungiswa nguMalekiya unyana kaHarim, noHashubhi unyana
kaPahati, wakwaMowabhi.

<span id="an_3:12">3:12</span> Ngakuye kwakulungiswa nguShalum unyana
kaHaloheshe umphathi wesiqingatha sesithili saseYerusalem; yena
neentombi zakhe.

<span id="an_3:13">3:13</span> Isango lomfula lalilungiswa nguHanun
nabemi baseZanowa; bona balakha, bazifaka iingcango zalo nezitshixo zalo
nemivalo yalo, newaka leekubhite eludongeni, kwada kwesa esangweni
lezala.

<span id="an_3:14">3:14</span> Isango lezala lalilungiswa nguMalekiya
unyana kaRekabhi, umphathi wesithili seBhete-kerem; walakha, wazifaka
iingcango zalo nezitshixo zalo nemivalo yalo.

<span id="an_3:15">3:15</span> Isango lomthombo lalilungiswa nguShalum
unyana kaKoli-hoze, umphathi wesithili saseMizpa; yena walakha,
walifulela, wazifaka iingcango zalo, nezitshixo zalo, nemivalo yalo;
walulungisa nodonga lwechibi leSilowa ngasemyezweni wokumkani; kwesa
ezinyukweni zokuhla, kuvelwa emzini kaDavide.

<span id="an_3:16">3:16</span> Emva kwakhe kwakulungiswa nguNehemiya
unyana ka-Azebhuki, umphathi wesiqingatha sesithili seBhete-tsure, kwesa
malunga namangcwaba kaDavide, kwesa echibini elibe lenziwe, kwesa
nasendlwini yamagorha.

<span id="an_3:17">3:17</span> Emva kwakhe kwakulungiswa ngabaLevi
bakaRehum, unyana kaBhani; ngakuye kulungiswa nguHashabhiya, umphathi
wesiqingatha sesithili seKehila, esithilini sakhe.

<span id="an_3:18">3:18</span> Emva kwakhe kwakulungiswa ngabazalwana
babo, uBhawayi unyana kaHenadade, umphathi wesinye isiqingatha sesithili
seKehila.

<span id="an_3:19">3:19</span> Ngakuye kwakulungiswa nguEzere unyana
kaYeshuwa, umphathi weMizpa, esinye isithuba, malunga nendawo enyukayo
ngasendlwini yezikrweqe ekujikeni.

<span id="an_3:20">3:20</span> Emva kwakhe kwazondelelwa kwalungiswa
nguBharuki, unyana kaZabhayi, esinye isithuba; kwathabathela ekujikeni,
kwesa emnyango wendlu kaEliyashibhi, umbingeleli omkhulu.

<span id="an_3:21">3:21</span> Emva kwakhe kwakulungiswa nguMeremoti,
unyana kaUriya, unyana kaHakotsi, esinye isithuba; kwathabathela
emnyango wendlu kaEliyashibhi, kwesa ekupheleni kwendlu kaEliyashibhi.

<span id="an_3:22">3:22</span> Emva kwakhe kwakulungiswa ngababingeleli,
amadoda aloo mmandla.

<span id="an_3:23">3:23</span> Emva kwabo kwakulungiswa nguBhenjamin
noHashubhi, malunga nendlu yabo. Emva kwabo kwakulungiswa nguAzariya,
unyana kaMahaseya, unyana ka-Ananiya, ngasendlwini yakhe.

<span id="an_3:24">3:24</span> Emva kwakhe kwakulungiswa nguBhinwi
unyana kaHenadade, esinye isithuba; kwathabathela endlwini ka-Azariya,
kwesa ekujikeni, kwesa embombeni.

<span id="an_3:25">3:25</span> Kwakulungiswa nguPalali unyana kaUzayi,
ethabathela malunga ekujikeni, nasenqabeni ephezulu, edulusele endlwini
yokumkani, ngasentendelezweni yentolongo. Emva kwakhe kwakulungiswa
nguPedaya unyana kaParoshe.

<span id="an_3:26">3:26</span> (Ke kaloku abakhonzi betempile babehlala
eOfele, besa malunga nesango lamanzi empumalanga, nenqaba ende edulusele
ngaphandle.)

<span id="an_3:27">3:27</span> Emva kwakhe kwakulungiswa ngabaseTekowa,
esinye isithuba; bethabathela malungana nenqaba enkulu edulusele
ngaphandle, besa eludongeni lweOfele.

<span id="an_3:28">3:28</span> Ngentla kwesango lamahashe kwakulungiswa
ngababingeleli, elowo nalowo malunga nendlu yakhe.

<span id="an_3:29">3:29</span> Emva kwabo kwakulungiswa nguTsadoki,
unyana kaImere, malunga nendlu yakhe; emva kwakhe kulungiswa nguShemaya
unyana kaShekaniya, umgcini wesango langasempumalanga.

<span id="an_3:30">3:30</span> Emva kwakhe kwakulungiswa nguHananiya
unyana kaShelemiya, noHanun unyana wesithandathu kaTsalafi, esinye
isithuba. Emva kwakhe kwakulungiswa nguMeshulam unyana kaBherekiya,
malunga negumbi lakhe.

<span id="an_3:31">3:31</span> Emva kwakhe kwakulungiswa nguMalekiya,
oweengcibi zegolide; kwesa kwindlu yabakhonzi betempile, neyabathengi,
malunga nesango likaMifekadi, kwesa kwigumbi eliphezulu lembombo.

<span id="an_3:32">3:32</span> Phakathi kwegumbi eliphezulu lembombo
nesango lempahla emfutshane, kwakulungiswa ziingcibi zegolide
nabathengi.

<span id="an_4:1">4:1</span> Kwathi, akuva uSanebhalati ukuba siyalwakha
udonga, wasuka wavutha umsindo wakhe, waqumba kunene, wawangcikiva
amaYuda.

<span id="an_4:2">4:2</span> Wathetha phambi kwabazalwana bakhe nempi
yakwaSamari, wathi, Enza ntoni na la maYuda antshwenyileyo? ozinqabisa
na? obingelela na? ogqiba namhla na? owavusa na amatye kwezi mfumba
zothuli, etshile nje?

<span id="an_4:3">4:3</span> Ke uTobhiya umAmon, engakuye, wathi, Nale
nto ayakhayo, kungathi kunyuke impungutye le, iluqhekeze udonga lwawo
lwamatye.

<span id="an_4:4">4:4</span> Yiva, Thixo wethu; ngokuba sideliwe,
ukubuyisele ezintlokweni zabo ukungcikiva kwabo, ubanikele ekuphangweni
elizweni labathinjwa.

<span id="an_4:5">4:5</span> Musa ukubuselela ubugwenxa babo; musa
ukusicima isono sabo phambi kwakho; ngokuba bakuqumbisile phambi
kwabakhi.

<span id="an_4:6">4:6</span> Salwakha ke udonga, lwadityaniswa lonke
udonga, kwesa esiqingatheni sokuphakama kwalo. Abantu babenentliziyo
yokusebenza.

<span id="an_4:7">4:7</span> Kwathi, akuva uSanebhalati, noTobhiya,
nama-Arabhi, nama-Amon, nama-Ashdode, ukuba ziyenyuswa iindonga
zeYerusalem; ukuba ziqaliwe, ziyavingcwa iintanda: wavutha umsindo wabo
kunene.

<span id="an_4:8">4:8</span> Bacebisana kunye bonke bephela, ukuba beze
kulwa neYerusalem, bayonakalise.

<span id="an_4:9">4:9</span> Sathandaza kuThixo wethu, samisa abokulinda
imini nobusuku ngenxa yabo.

<span id="an_4:10">4:10</span> Athi amaYuda, Amandla abathwali
bemithwalo ayetha, inkunkuma ininzi; thina asinakulwakha udonga.

<span id="an_4:11">4:11</span> Ababandezeli bethu abo babesithi, Akayi
kwazi, akayi kubona, side singene phakathi kwawo, siwabulale, siwumise
umsebenzi.

<span id="an_4:12">4:12</span> Kwathi, akuza amaYuda abehleli emacaleni
abo, athetha kuthi izihlandlo zalishumi, ephuma ezindaweni zonke,
esithi, Buyelani kuthi.

<span id="an_4:13">4:13</span> Ndesuka, ndamisa ezindaweni ezisezantsi
emva kodonga, ezindaweni ezibalelelwa lilanga, ndamisa abantu
ngokwemizalwane, benamakrele abo, nezikhali zabo, nezaphetha zabo.

<span id="an_4:14">4:14</span> Ndakhangela, ndasuka ndathi kubanumzana,
nakubaphathi, nakwabanye abantu, Musani ukuboyika; khumbulani iNkosi
enkulu eyoyikekayo, nilwele abazalwana benu, noonyana benu, neentombi
zenu, nabafazi benu, nezindlu zenu.

<span id="an_4:15">4:15</span> Kwathi, zakuva iintshaba zethu ukuba
siyazi thina, nokuba uThixo ulitshitshisile iqhinga lazo, sabuyela sonke
siphela eludongeni, elowo emsebenzini wakhe.

<span id="an_4:16">4:16</span> Kwathi, ukususela kuloo mini, esinye
isiqingatha samadodana akwam sasebenza emsebenzini, esinye isiqingatha
saphatha izikhali, neengweletshetshe, izaphetha, neengubo zentsimbi;
kananjalo abaphathi babeyixhasile yonke indlu kaYuda.

<span id="an_4:17">4:17</span> Ke aba babesakha eludongeni, nabathwala
imithwalo, babethwala ngesinye isandla esibe sisebenza emsebenzini,
baphathe izikhali ngesinye;

<span id="an_4:18">4:18</span> nabakhi babesakha, benxibe elowo ikrele
lakhe esinqeni sakhe. Ovuthela isigodlo ubesecaleni lam.

<span id="an_4:19">4:19</span> Ndathi kubanumzana, nakubaphathi,
nakwabanye abantu, Umsebenzi lo mkhulu, ubanzi; thina sithe saa
eludongeni, omnye ekude komnye.

<span id="an_4:20">4:20</span> Endaweni enithe neva ilizwi lesigodlo,
nobuthelana kuyo kum; uThixo wosilwela.

<span id="an_4:21">4:21</span> Sasisebenza emsebenzini, isiqingatha sawo
siphethe izikhali, siqalela ekuphumeni kwesifingo, sizise ekuveleni
kweenkwenkwezi.

<span id="an_4:22">4:22</span> Kananjalo ndathi ngelo xesha ebantwini,
Elowo nendodana yakwakhe makalale phakathi eYerusalem ebusuku, ukuze
babe ngabalindi kuthi ebusuku, emini babe semsebenzini.

<span id="an_4:23">4:23</span> Ke mna, nabazalwana bam, namadodana
akwam, namadoda alindayo abendilandela, sibe singazikhululi iingubo
zethu. Elowo ebenekrele lakhe kwesokunene.

<span id="an_5:1">5:1</span> Ke kaloku kwabakho ukukhala okukhulu
kwabantu nabafazi babo ngabazalwana babo amaYuda.

<span id="an_5:2">5:2</span> Bekukho ababesithi, Sibaninzi thina,
oonyana bethu, neentombi zethu; masamkele ingqolowa, ukuze sidle,
siphile.

<span id="an_5:3">5:3</span> Bekukho nababesithi, Amasimi ethu,
nezidiliya zethu, nezindlu zethu, sibambisile ngazo; masamkele ingqolowa
ngenxa yendlala.

<span id="an_5:4">5:4</span> Bekukho nababesithi, Siboleke imali
yokurhafela ukumkani, ngokubambisa ngamasimi ethu nezidiliya zethu.

<span id="an_5:5">5:5</span> Kaloku inyama yethu ikwanjengenyama
yabazalwana bethu, noonyana bethu bakwanjengoonyana babo; ukanti
siyabanyanzela oonyana bethu neentombi zethu, ukuba babe ngamakhoboka;
ezintombini zethu kukho nesezinyanzelwe; akukho mandla esandleni sethu,
amasimi ethu nezidiliya zethu zizezabanye nje.

<span id="an_5:6">5:6</span> Wavutha ke kakhulu umsindo wam, ndakukuva
ukukhala kwabo, naloo mazwi.

<span id="an_5:7">5:7</span> Ndafuna iqhinga entliziyweni yam,
ndabambana nabanumzana nabaphathi, ndathi kubo, Niyadlana ngokuboleka.
Ndabamisela ibandla elikhulu,

<span id="an_5:8">5:8</span> ndathi kubo, Thina, ngangoko sinako,
sibathengile sabakhulula abazalwana bethu amaYuda, ebe kuthengiswe ngabo
kwiintlanga. Niya kusuka ke nina nithengise na ngabazalwana benu, ukuze
bathengise ngeziqu zabo kuthi? Bathi cwaka, abafumana lizwi
lakuphendula.

<span id="an_5:9">5:9</span> Ndathi, Ayilungile le nto niyenzayo; nibe
ningafanele na ukuhamba ekoyikeni uThixo wethu, ngenxa yokungcikiva
kweentlanga eziziintshaba zethu?

<span id="an_5:10">5:10</span> Kananjalo mna, abazalwana bam, namadodana
akwam, sibaboleke imali nengqolowa; makhe sikuyeke oku kuboleka
ngokubambisa.

<span id="an_5:11">5:11</span> Khanibabuyisele kwanamhlanje amasimi abo,
nezidiliya zabo, nezinquma zabo, nezindlu zabo; nesekhulu isahlulo
semali, nesengqolowa, nesewayini entsha, neseoli, eniyibize kubo
iyinzuzo.

<span id="an_5:12">5:12</span> Bathi, Siya kusibuyisa, singabizi nto
kubo; siya kwenza njengoko utshoyo. Ndabiza ababingeleli, ndabafungisa
ukuba benze ngokwelo lizwi.

<span id="an_5:13">5:13</span> Kananjalo ndavuthulula isondo lengubo
yam, ndathi, UThixo makenjenje ukubavuthulula ezindlwini zabo,
nasekuxelengeni kwabo, bonke abantu abangayi kulimisa elo lizwi;
mabenjiwe nje ukuvuthululwa, balambathe. Lathi lonke ibandla, Amen;
bamdumisa uYehova. Benza ke abantu ngokwelo lizwi.

<span id="an_5:14">5:14</span> Kananjalo kususela kumhla endamiselwa
ukuba ndibe libamba labo ezweni lakwaYuda, ndithabathela kumnyaka
wamashumi amabini, ndezisa kumnyaka wamashumi amathathu anamibini
ka-Artashashta ukumkani, iyiminyaka elishumi elinamibini, mna
nabazalwana bam asidlanga kudla kwabamba.

<span id="an_5:15">5:15</span> Ke amabamba okuqala abephambi kwam enza
kwaba nzima ebantwini, athabatha kubo isonka newayini; emveni koko
athabatha amashumi amane eeshekele zesilivere; kananjalo amadodana
akwawo enza ngegunya ebantwini. Ke mna andenjanga njalo, ngokoyika
uThixo.

<span id="an_5:16">5:16</span> Kananjalo ndabamba emsebenzini wolo
donga; asithenganga masimi; onke amadodana akwam ayehlanganisene khona
emsebenzini.

<span id="an_5:17">5:17</span> Ke amaYuda, abaphathi, amadoda alikhulu
elinamanci mahlanu, kwanawezayo kuthi, evela ezintlangeni
ezisijikelezileyo, abe esetafileni yam.

<span id="an_5:18">5:18</span> Into ebe ilungiselelwa imini enye yaba
yinkomo, neegusha ezikhethiweyo ezintandathu, neentaka, bekusenzelwa
mna; neentlobo zonke ezininzi zewayini ngeentsuku ezilishumi; kuloo nto
andibizanga kudla kwabamba, ngokuba yayinzima inkonzo phezu kwaba bantu.

<span id="an_5:19">5:19</span> Ndikhumbulele okulungileyo, Thixo wam,
ngako konke endikwenzele aba bantu.

<span id="an_6:1">6:1</span> Kwathi, kwakuvakala kuSanebhalati,
nakuTobhiya, nakuGeshem umArabhi, nakwezinye iintshaba zethu, ukuba
ndilwakhile udonga, akwasala luthanda kulo (nakuba kwada kwalelo xesha
ndingazimisanga iingcango emasangweni),

<span id="an_6:2">6:2</span> bathumela kum uSanebhalati noGeshem,
besithi, Yiza, sihlangane komnye wemizana esesihlanjeni seOno. Babecinga
ukundenza into embi.

<span id="an_6:3">6:3</span> Ndathumela abathunywa kubo, ndathi, Ndenza
umsebenzi omkhulu, andinakuhla; yini na ukuba ume umsebenzi lo, ngokuthi
ndiwuyeke, ndihle ndize kuni?

<span id="an_6:4">6:4</span> Bathumela kum ngokunjalo izihlandlo zazine,
ndabaphendula kwangelo lizwi.

<span id="an_6:5">6:5</span> USanebhalati wathumela ngokunjalo kum
indodana yakwakhe, isihlandlo sesihlanu, inencwadi evulekileyo esandleni
sayo;

<span id="an_6:6">6:6</span> kubhalwe kuyo kwathiwa, Kuvakele
ezintlangeni, utsho noGashemu ukuthi, Wena namaYuda nicinga ukugwilika;
ulwakha ngenxa yoko udonga olo; unqwenele ukuba ngukumkani wawo,
ngokwaloo mazwi.

<span id="an_6:7">6:7</span> Kananjalo umise abaprofeti bokumemeza ngawe
eYerusalem, besithi, Kumkani wamaYuda! Ngoko ke kuya kuvakala kukumkani
ngokwaloo mazwi; yiza ke ngoko, sicebisane.

<span id="an_6:8">6:8</span> Ndathumela kuye, ndathi, Akukho nto
injengaleyo uyithethayo, iyiloo nto uyicamngce entliziyweni yakho.

<span id="an_6:9">6:9</span> Ngokuba bonke bephela bebesoyikisa,
besithi, Izandla zawo ziya kuwuyeka lo msebenzi, ungenziwa. Ngoko,
Thixo, zomeleze izandla zam.

<span id="an_6:10">6:10</span> Ndaya endlwini kaShemaya unyana kaDelaya,
unyana kaMehetabheli, evalelwe; wathi, Masihlangane endlwini kaThixo,
ngaphakathi kwetempile, sizivale iingcango zetempile leyo; ngokuba baza
kukubulala; ebusuku baya kuza kukubulala.

<span id="an_6:11">6:11</span> Ndathi, Kubaleke indoda enjengam nje na?
Yiyiphi na enjengam eya kungena etempileni isinde? Andiyi kungena.

<span id="an_6:12">6:12</span> Ndaqonda: O! AsinguThixo lo umthumileyo;
isiprofeto esi usithethe ngam ngokuqeshwa nguSanebhalati noTobhiya.

<span id="an_6:13">6:13</span> Ubeqeshelwe ukuze ndoyike, ndenze loo
nto, ndone; ndibe negama elibi kubo, ukuze bandingcikive.

<span id="an_6:14">6:14</span> Bakhumbule, Thixo wam, ooTobhiya
noSanebhalati ngokwezo zenzo zabo, kwanoNowadiya umprofetikazi, nabanye
abaprofeti ababendoyikisa.

<span id="an_6:15">6:15</span> Lwagqitywa udonga ngomhla wamashumi
amabini anesihlanu kaEluli, ngemihla emashumi mahlanu anamibini.

<span id="an_6:16">6:16</span> Kwathi zakukuva oko iintshaba zethu
zonke, zoyika zonke iintlanga ezisijikelezileyo, zetha amandla emehlweni
azo, zazi ukuba kuvele kuThixo wethu ukwenziwa kwalo msebenzi.

<span id="an_6:17">6:17</span> Kananjalo ngaloo mihla, abanumzana
bakwaYuda bazongeza iincwadi eziya kuTobhiya, nezikaTobhiya bezisiza
kubo.

<span id="an_6:18">6:18</span> Ngokuba bebebaninzi kwaYuda
ababemfungele; ngokuba ebengumyeni kwaShekaniya unyana ka-Ara; noYohanan
unyana wakhe ubezeke intombi kaMeshulam unyana kaBherekiya.

<span id="an_6:19">6:19</span> Kananjalo ukulunga kwakhe babekuthetha
phambi kwam, namazwi am bewasa kuye. UTobhiya wathumela iincwadi
zokundoyikisa.

<span id="an_7:1">7:1</span> Ke kaloku kwathi, lwakwakhiwa udonga,
ndazifaka iingcango; bamiswa abamasango, nabavumi, nabaLevi, ukuba
bagcine umsebenzi wabo.

<span id="an_7:2">7:2</span> Ndamwisela umthetho uHanani umzalwana wam,
noHananiya umphathi wenqaba, ngeYerusalem; ngokuba ebeyindoda
enyanisekileyo, emoyikayo uThixo ngaphezu kwabaninzi.

<span id="an_7:3">7:3</span> Ndathi kubo, Amasango aseYerusalem
makangavulwa, lide lifudumale ilanga; bathi, besemi belinda, bazivale
iingcango, bazitshixe; nimise abagcini abangabemi baseYerusalem, elowo
abe selugcinweni lwakhe, elowo abe phambi kwendlu yakhe.

<span id="an_7:4">7:4</span> Umzi ububanzi ngeenxa zombini, umkhulu;
abantu bembalwa phakathi kwawo, kungakhiwanga zindlu.

<span id="an_7:5">7:5</span> UThixo wam wangenisa entliziyweni yam,
ukuba ndibabuthe abanumzana, nabaphathi, nabantu, ukuba ndibabhalele
emilibeni yokuzalwa. Ndafumana incwadi yemilibo yokuzalwa kwabo
babenyuke ekuqaleni; ndafumana kubhaliwe khona kwathiwa:

<span id="an_7:6">7:6</span> Ngabo aba oonyana belizwe lakwaYuda,
abanyukayo kwabathinjiweyo basemfudusweni, awayebafudusile
uNebhukadenetsare ukumkani waseBhabheli, ababuyela eYerusalem nakwaYuda,
elowo wabuyela emzini wakowabo,

<span id="an_7:7">7:7</span> abeza noZerubhabheli, noYeshuwa,
noNehemiya, noAzariya, noRahamiya, noNahamani, noMordekayi, noBhileshan,
noMisperete, noBhigevayi, noNehum, noBhahana. Inani lamadoda, abantu
bakwaSirayeli, yayileli:

<span id="an_7:8">7:8</span> oonyana bakaParoshe ibingamawaka amabini,
anekhulu elinamanci asixhenxe anababini.

<span id="an_7:9">7:9</span> Oonyana bakaShefatiya ibingamakhulu
amathathu, anamanci asixhenxe anababini.

<span id="an_7:10">7:10</span> Oonyana baka-Ara ibingamakhulu
amathandathu, anamanci mahlanu anababini.

<span id="an_7:11">7:11</span> Oonyana bakaPahati wakwaMowabhi, koonyana
bakaYeshuwa noYowabhi, ibingamawaka amabini, anamakhulu asibhozo,
anashumi linye linesibhozo.

<span id="an_7:12">7:12</span> Oonyana bakaElam ibiliwaka, elinamakhulu
amabini, anamanci mahlanu anabane.

<span id="an_7:13">7:13</span> Oonyana bakaZatu ibingamakhulu asibhozo,
anamanci mane anabahlanu.

<span id="an_7:14">7:14</span> Oonyana bakaZakayi ibingamakhulu
asixhenxe, anamanci mathandathu.

<span id="an_7:15">7:15</span> Oonyana bakaBhinwi ibingamakhulu
amathandathu, anamanci mane anesibhozo.

<span id="an_7:16">7:16</span> Oonyana bakaBhebhayi ibingamakhulu
amathandathu, anamanci mabini anesibhozo.

<span id="an_7:17">7:17</span> Oonyana baka-Azegadi ibingamawaka
amabini, anamakhulu mathathu, anamanci mabini anababini.

<span id="an_7:18">7:18</span> Oonyana baka-Adonikam ibingamakhulu
amathandathu, anamanci mathandathu anesixhenxe.

<span id="an_7:19">7:19</span> Oonyana bakaBhigevayi ibingamawaka
amabini, anamanci mathandathu anesixhenxe.

<span id="an_7:20">7:20</span> Oonyana baka-Adin ibingamakhulu
amathandathu, anamanci mahlanu anabahlanu.

<span id="an_7:21">7:21</span> Oonyana baka-Atere kaHezekiya
ibingamashumi asithoba anesibhozo.

<span id="an_7:22">7:22</span> Oonyana bakaHashum ibingamakhulu
amathathu, anamanci mabini anesibhozo.

<span id="an_7:23">7:23</span> Oonyana bakaBhetsayi ibingamakhulu
amathathu, anamanci mabini anabane.

<span id="an_7:24">7:24</span> Oonyana bakaHarifi ibilikhulu, elinashumi
linye linababini.

<span id="an_7:25">7:25</span> Oonyana baseGibheyon ibingamashumi
asithoba anabahlanu.

<span id="an_7:26">7:26</span> Amadoda aseBhetelehem naseNetofa
ibilikhulu, elinamanci asibhozo anesibhozo.

<span id="an_7:27">7:27</span> Amadoda aseAnatoti ibilikhulu, elinamanci
mabini anesibhozo.

<span id="an_7:28">7:28</span> Amadoda aseBhete-azemavete ibingamashumi
amane anamabini.

<span id="an_7:29">7:29</span> Amadoda aseKiriyati-yeharim, neKefira,
neBheroti ibingamakhulu asixhenxe, anamanci mane anamathathu.

<span id="an_7:30">7:30</span> Amadoda aseRama neGabha ibingamakhulu
amathandathu, anamanci mabini ananye.

<span id="an_7:31">7:31</span> Amadoda aseMikimas ibilikhulu, elinamanci
mabini anamabini.

<span id="an_7:32">7:32</span> Amadoda aseBheteli neAyi ibilikhulu,
elinamanci mabini anamathathu.

<span id="an_7:33">7:33</span> Amadoda enye iNebho ibingamashumi
amahlanu anamabini.

<span id="an_7:34">7:34</span> Oonyana bomnye uElam ibiliwaka
elinamakhulu amabini, anamanci mahlanu anabane.

<span id="an_7:35">7:35</span> Oonyana bakaHarim ibingamakhulu
amathathu, anamanci mabini.

<span id="an_7:36">7:36</span> Oonyana baseYeriko ibingamakhulu
amathathu, anamanci mane anabahlanu.

<span id="an_7:37">7:37</span> Oonyana baseLodi neHadidi neOno
ibingamakhulu asixhenxe, anamanci mabini anamnye.

<span id="an_7:38">7:38</span> Oonyana baseSenaha ibingamawaka
amathathu, anamakhulu asithoba, anamanci mathathu.

<span id="an_7:39">7:39</span> Ababingeleli: oonyana bakaYedaya, bendlu
kaYeshuwa, ibingamakhulu asithoba, anamanci asixhenxe anabathathu.

<span id="an_7:40">7:40</span> Oonyana bakaImere ibiliwaka, elinamanci
mahlanu anababini.

<span id="an_7:41">7:41</span> Oonyana bakaPashure ibiliwaka,
elinamakhulu amabini, anamanci mane anesixhenxe.

<span id="an_7:42">7:42</span> Oonyana bakaHarim ibiliwaka elinashumi
linye linesixhenxe.

<span id="an_7:43">7:43</span> AbaLevi: oonyana bakaYeshuwa
noKademiyeli, koonyana bakaHodeva, ibingamashumi asixhenxe anabane.

<span id="an_7:44">7:44</span> Iimvumi: oonyana baka-Asafu ibilikhulu,
elinamanci mane anesibhozo.

<span id="an_7:45">7:45</span> Abamasango: oonyana bakaShalum, oonyana
baka-Atere, oonyana bakaTalemon, oonyana baka-Akubhi, oonyana
bakaHatita, oonyana bakaShobhayi, ibilikhulu, elinamanci mathathu
anesibhozo.

<span id="an_7:46">7:46</span> Abakhonzi betempile: oonyana bakaTsiha,
oonyana bakaHasufa, oonyana bakaTabhahoti,

<span id="an_7:47">7:47</span> oonyana bakaKerosi, oonyana bakaSiha,
oonyana bakaPadon,

<span id="an_7:48">7:48</span> oonyana bakaLebhana, oonyana bakaHagabha,
oonyana bakaSalemayi,

<span id="an_7:49">7:49</span> oonyana bakaHanan, oonyana bakaGidele,
oonyana bakaGahare,

<span id="an_7:50">7:50</span> oonyana bakaRehaya, oonyana bakaRetsin,
oonyana bakaNekoda,

<span id="an_7:51">7:51</span> oonyana bakaGazam, oonyana bakaUza,
oonyana bakaPaseha,

<span id="an_7:52">7:52</span> oonyana bakaBhetsayi, oonyana
bakaMehunim, oonyana bakaNefishesim,

<span id="an_7:53">7:53</span> oonyana bakaBhakebhuki, oonyana
bakaHakufa, oonyana bakaHarehure,

<span id="an_7:54">7:54</span> oonyana bakaBhatseliti, oonyana
bakaMehida, oonyana bakaHarsha,

<span id="an_7:55">7:55</span> oonyana bakaBharkosi, oonyana bakaSisera,
oonyana bakaTama,

<span id="an_7:56">7:56</span> oonyana bakaNetsiha, oonyana bakaHatifa.

<span id="an_7:57">7:57</span> Oonyana babakhonzi bakaSolomon: oonyana
bakaSotayi, oonyana bakaSoferete, oonyana bakaPerida,

<span id="an_7:58">7:58</span> oonyana bakaYahala, oonyana bakaDarkon,
oonyana bakaGidele,

<span id="an_7:59">7:59</span> oonyana bakaShefatiya, oonyana
bakaHatili, oonyana bakaPokerete-tsebhayim, oonyana baka-Amon.

<span id="an_7:60">7:60</span> Bonke abakhonzi betempile, noonyana
babakhonzi bakaSolomon, ibingamakhulu amathathu, anamanci asithoba
anababini.

<span id="an_7:61">7:61</span> Ngabo aba abenyuka bevela eTele-mela,
naseTele-harsha, naseKerubhi-adoni-mere; ke ababanga nakuzixela izindlu
zooyise nomnombo wabo, ukuba ngabakwaSirayeli na:

<span id="an_7:62">7:62</span> oonyana bakaDelaya, oonyana bakaTobhiya,
oonyana bakaNekoda, babengamakhulu omathandathu, anamanci mane
anababini.

<span id="an_7:63">7:63</span> Ke kubabingeleli: oonyana bakaHabhaya,
oonyana bakaHakotse, oonyana bakaBharzilayi, owazeka umfazi ezintombini
zikaBharzilayi waseGiliyadi, wabizwa ngegama lazo:

<span id="an_7:64">7:64</span> abo bakufuna ukubhalwa kwabo
kwababhalelwayo emilibeni yokuzalwa, abakufumana; bangcola ke, ababa
sebubingelelini.

<span id="an_7:65">7:65</span> Irhuluneli yathi kubo, mabangadli nto
kwezingcwele kanye, kude kuvele umbingeleli oneeUrim neeTumim.

<span id="an_7:66">7:66</span> Lonke ibandla lindawonye ibe ingamawaka
angamashumi amane anamabini, anamakhulu mathathu, anamanci mathandathu;

<span id="an_7:67">7:67</span> zizodwa izicaka zabo ezi nezicakakazi
zabo ezi, zingamawaka asixhenxe, anamakhulu amathathu, anamanci mathathu
anesixhenxe; zineemvumi neemvumikazi ezingamakhulu amabini, anamanci
mane anantlanu.

<span id="an_7:68">7:68</span> Amahashe abo ibingamakhulu asixhenxe,
anamanci mathathu anamathandathu; oondlebende babo ibingamakhulu
amabini, anamanci mane anabahlanu;

<span id="an_7:69">7:69</span> iinkamela ibingamakhulu amane, anamanci
mathathu anantlanu; amaesile ibingamawaka amathandathu, anamakhulu
asixhenxe, anamanci mabini.

<span id="an_7:70">7:70</span> Inxenye yeentloko zezindlu zooyise
yanikela emsebenzini. Irhuluneli yanikela ebuncwaneni igolide eliwaka
leedarike, namashumi amahlanu ezitya zokutshiza, namashumi amathathu
eengubo zangaphantsi zababingeleli, nesilivere engamawaka amalulanu
eemina.

<span id="an_7:71">7:71</span> Inxenye yeentloko zezindlu zooyise
yanikela ebuncwaneni bomsebenzi igolide engamawaka amashumi amabini
eedarike, nesilivere engamawaka amabini, anamakhulu amabini eemina.

<span id="an_7:72">7:72</span> Okwanikwayo ngabanye abantu ibe iyigolide
engamawaka amashumi amabini eedarike, nesilivere engamawaka amabini,
namashumi amathandathu anesixhenxe eengubo zangaphantsi zababingeleli.

<span id="an_7:73">7:73</span> Bahlala ke ababingeleli, nabaLevi,
nabamasango, neemvumi, nenxenye yabantu, nabakhonzi betempile,
namaSirayeli onke emizini yakomawabo. Ithe yakufika inyanga yesixhenxe,
baba oonyana bakaSirayeli besemizini yakomawabo.

<span id="an_8:1">8:1</span> Bahlangana bonke abantu njengamntu mnye
endaweni yembutho ephambi kwesango lamanzi, bathi kuEzra umbhali,
makazise incwadi yomyalelo kaMoses, awawumiselayo uYehova kumaSirayeli.

<span id="an_8:2">8:2</span> UEzra umbingeleli wawuzisa umyalelo phambi
kwebandla elo, lithabathele kwindoda lesa kumfazi, nakubo bonke
abanokuva baqonde, ngomhla wokuqala wenyanga yesixhenxe.

<span id="an_8:3">8:3</span> Walesa kuwo phambi kwendawo yembutho
ephambi kwesango lamanzi, eqale ekuseni kwada kwaba semini enkulu,
phambi kwamadoda nabafazi, nabasebenokuqonda; iindlebe zabantu bonke
zaphulaphula loo ncwadi yomyalelo.

<span id="an_8:4">8:4</span> Wema ke uEzra umbhali esikhwelweni somthi,
ababesenzele loo nto. Kwema ngakuye uMatitiya, noShema, noAnaya,
noUriya, noHilekiya, noMahaseya, ngasekunene kwakhe; ngasekholo
yanguPedaya, noMishayeli, noMalekiya, noHashum, noHashebhadana,
noZekariya, noMeshulam.

<span id="an_8:5">8:5</span> UEzra wayivula incwadi emehlweni abantu
bonke (ngokuba wayebaphakamele abantu bonke) akuyivula, bema abantu
bonke.

<span id="an_8:6">8:6</span> UEzra wambonga uYehova, uThixo omkhulu.
Baphendula bonke abantu, bathi, Amen, amen, bephakamisa izandla zabo.
Bathoba, baqubuda kuYehova, bebhekise ubuso babo emhlabeni.

<span id="an_8:7">8:7</span> OoYeshuwa, noBhani noSherebhiya, noYamin,
noAkubhi, noShabhetayi, noHodiya, noMahaseya, noKelita, noAzariya,
noYozabhadi, noHanan, noPelaya, nabaLevi, babaqondisa abantu umyalelo,
abantu bemi ezindaweni zabo.

<span id="an_8:8">8:8</span> Balesa encwadini, emyalelweni kaThixo,
ngokucacileyo, beqononondisa; bakuqonda ke ukulesa oku.

<span id="an_8:9">8:9</span> Wathi uNehemiya oyirhuluneli, noEzra
umbingeleli, umbhali, nabaLevi abazondisa abantu, ebantwini bonke, Le
mini ingcwele kuYehova uThixo wethu; musani ukwenza isijwili, musani
ukulila. Ngokuba babelila bonke abantu, bakuweva amazwi omyalelo lowo.

<span id="an_8:10">8:10</span> Wathi kubo, Yiyani, nidle amanqatha,
nisele izinto ezinencasa, nise isabelo kwabangalungiselwanga nto;
ngokuba le mini ingcwele kwiNkosi yethu. Musani ukuba buhlungu; ngokuba
uvuyo lukaYehova ligwiba lenu.

<span id="an_8:11">8:11</span> NabaLevi babebathuthuzela abantu bonke,
besithi, Yithini tu; ngokuba le mini ingcwele; musani ukuba buhlungu.

<span id="an_8:12">8:12</span> Besuka bonke abantu, baya kudla, basela,
bathuma izabelo, bavuya kakhulu: ngokuba bawaqonda amazwi
ababewaxelelwa.

<span id="an_8:13">8:13</span> Ngomhla wesibini kwahlanganisana iintloko
zezindlu zooyise zabantu bonke, nezababingeleli, nezabaLevi, zeza kuEzra
umbhali ukuwaqiqa amazwi omyalelo.

<span id="an_8:14">8:14</span> Bafumana kubhaliwe emyalelweni,
awawumiselayo uYehova ngoMoses, ukuthi, oonyana bakaSirayeli mabahlale
eminqubeni ngomthendeleko wenyanga yesixhenxe;

<span id="an_8:15">8:15</span> nokuthi mabavakalise, bahambise ilizwi
emizini yabo yonke, naseYerusalem, lokuthi, Phumani niye ezintabeni,
nize namahlamvu eminquma, namahlamvu eminquma yasendle, namahlamvu
emimirtile, namahlamvu esundu, namahlamvu emithi ethe shinyi, ukuze
kwenziwe iminquba ngoko kubhaliweyo.

<span id="an_8:16">8:16</span> Baphuma abantu, bawazisa, bazenzela
iminquba, elowo phezu kwendlu yakhe, nasezintendelezweni zabo,
nasezintendelezweni zendlu kaThixo, nasendaweni yembutho yesango
lamanzi, nasendaweni yembutho yesango likaEfrayim.

<span id="an_8:17">8:17</span> Lonke ibandla elalibuye ekuthinjweni
lenza iminquba, lahlala eminqubeni; ngokuba oonyana bakaSirayeli
babengenzanga ngokunjalo kususela kwimihla kaYoshuwa unyana kaNun, kwada
kwayiloo mini. Kwabakho ke uvuyo olukhulu kunene.

<span id="an_8:18">8:18</span> Kwaleswa encwadini yomyalelo kaThixo
imihla ngemihla, kwathabathela kumhla wokuqala kwezisa kumhla
wokugqibela. Benza umthendeleko imihla yasixhenxe; ngomhla wesibhozo
yaba yingqungquthela ngokwesiko.

<span id="an_9:1">9:1</span> Ke kaloku ngomhla wamashumi amabini anesine
waloo nyanga, bahlanganisana oonyana bakaSirayeli, bezila ukudla,
beneengubo ezirhwexayo, bezigalele umhlaba.

<span id="an_9:2">9:2</span> Yazahlula imbewu kaSirayeli koonyana bonke
bolunye uhlanga, bema bazixela izono zabo, nobugwenxa booyise.

<span id="an_9:3">9:3</span> Bema endaweni yabo, belesa encwadini
yomyalelo kaYehova uThixo wabo, isahlulo sesine semini; esinye isahlulo
sesine bexela izono zabo, bemnqula uYehova uThixo wabo.

<span id="an_9:4">9:4</span> Benyuka bema esikhwelweni sabaLevi
ooYeshuwa noBhani, noKademiyeli, noShebhaniya, noBhuni, noSherebhiya,
noBhani, noKenani; bamemeza ngezwi elikhulu kuYehova uThixo wabo.

<span id="an_9:5">9:5</span> Bathi abaLevi, ooYeshuwa, noKademiyeli,
noBhani, noHashabheneya, noSherebhiya, noHodiya, noShebhaniya, noPetaya:
Sukani nime. Bongani uYehova uThixo wenu, kususela kwaphakade kude kuse
ephakadeni. Malibongwe igama lobuqaqawuli bakho, elikuphakameleyo konke
ukubonga nokudumisa.

<span id="an_9:6">9:6</span> Wena unguYehova wedwa, wena wenza izulu,
izulu lawo amazulu, nomkhosi wawo wonke, umhlaba nento yonke ephezu
kwawo, iilwandle neento zonke ezikhona, uzidlisa ubomi zonke ezo zinto;
umkhosi wamazulu uqubuda kuwe.

<span id="an_9:7">9:7</span> Wena unguYehova, uThixo owanyula uAbram,
wamkhupha eUre yamaKaledi, wamthiya igama elinguAbraham.

<span id="an_9:8">9:8</span> Wayifumana intliziyo yakhe inyanisekile
phambi kwakho, wenza naye umnqophiso wokulinika ilizwe lamaKanan,
namaHeti, nama-Amori, namaPerizi, namaYebhusi, namaGirgashi, wokulinika
imbewu yakhe; wawamisa ke amazwi akho, ngokuba ulilungisa.

<span id="an_9:9">9:9</span> Wazibona iintsizi zoobawo eYiputa, wakuva
ukukhala kwabo eLwandle oluBomvu;

<span id="an_9:10">9:10</span> wenza imiqondiso nezimanga kuFaro,
nakubakhonzi bakhe bonke, nakubantu bonke belizwe lakhe, ngokuba ubusazi
ukuba baye bebakhukhumalele; wazenzela igama njengoko kunjalo nanamhla.

<span id="an_9:11">9:11</span> Walwahlula ulwandle phambi kwabo; bawela
elwandle komile, abasukeli babo wabazulumbela ezinzulwini njengelitye
emanzini anamandla.

<span id="an_9:12">9:12</span> Wabakhokela ngomqulu welifu emini,
nangomqulu womlilo ebusuku, ukuba ubakhanyisele indlela ababehamba
ngayo.

<span id="an_9:13">9:13</span> Wehla phezu kwentaba yeSinayi, wathetha
nabo uvela emazulwini, wabanika amasiko athe tye, nemiyalelo eyinyaniso,
nemimiselo, nemithetho elungileyo;

<span id="an_9:14">9:14</span> wabazisa isabatha yakho engcwele,
wabamisela imithetho, nemimiselo, nomyalelo, ngesandla sikaMoses
umkhonzi wakho.

<span id="an_9:15">9:15</span> Wabanika isonka sasezulwini ngenxa
yokulamba kwabo, wabavelisela namanzi engxondorheni ngenxa yokunxanwa
kwabo; wathi kubo, mabaye kulihlutha ilizwe, owabaphakamisela isandla
sakho, ukuba wobanika lona.

<span id="an_9:16">9:16</span> Ke bona oobawo bakhukhumala, bazenza
lukhuni iintamo zabo, abayiphulaphula imithetho yakho.

<span id="an_9:17">9:17</span> Abavuma ukuva, abayikhumbula imisebenzi
yakho ebalulekileyo, owayenzayo kubo. Bazenza lukhuni iintamo zabo,
bamisa iintloko, ukuba babuyele ebukhobokeni babo ngeenkani zabo; wena
wathi, kuba unguThixo wokuxolela, ubabala, unemfesane, uzeka kade
umsindo, umninzi ngenceba, akwabashiya.

<span id="an_9:18">9:18</span> Noko ke bazenzela ithole elingumfanekiso
otyhidiweyo, bathi, Nguye lo uThixo wakho owakunyusayo eYiputa; bakugiba
kakhulu.

<span id="an_9:19">9:19</span> Ke wena, ngeemfesane zakho ezinkulu,
akubashiyanga entlango; umqulu welifu wokubakhokela ngendlela awumkanga
kubo emini, nomqulu womlilo ebusuku wokubakhanyisela indlela ababamba
ngayo.

<span id="an_9:20">9:20</span> Wabanika umoya wakho olungileyo, ukuba
ubaqononondise; akuwuvimbanga umlomo wabo imana yakho, wabanika amanzi
ngenxa yenxano labo.

<span id="an_9:21">9:21</span> Iminyaka emashumi mane wabafunzela
entlango, abaswela nto; iingubo zabo azonakalanga bubudala, iinyawo zabo
azidumbanga.

<span id="an_9:22">9:22</span> Wabanika izikumkani nezizwe,
wabahlulahlula ngokwemida yabo; balihlutha ilizwe lakwaSihon, ilizwe
lokumkani waseHeshbhon, kwanelizwe likaOgi ukumkani waseBhashan.

<span id="an_9:23">9:23</span> Wabandisa oonyana babo njengeenkwenkwezi
zezulu; wabazisa kwelo zwe, wathi kooyise mabaze balihluthe.

<span id="an_9:24">9:24</span> Bangena ke oonyana abo, balihlutha ilizwe
elo; wabathoba phambi kwabo abemi belizwe, amaKanan, wawanikela
ezandleni zabo, ookumkani bawo nezizwe zelizwe elo, ukuba benze kuzo
ngokuzithandela kwabo.

<span id="an_9:25">9:25</span> Bayithimba imizi enqatyisiweyo, nomhlaba
otyebileyo; bahlutha izindlu zizele zizinto zonke ezintle, amaqula
ambiweyo, nezidiliya, nezinquma, nemithi edliwayo yamininzi. Badla,
bahlutha, batyeba, baziyolisa ngokulunga kwakho okukhulu.

<span id="an_9:26">9:26</span> Besuka baphika, bagwilika kuwe, umyalelo
wakho bawuphosela emva komhlana wabo, bababulala abaprofeti bakho
ababengqina kubo, ukuba bababuvisele kuwe; bakugiba kakhulu.

<span id="an_9:27">9:27</span> Wabanikela ezandleni zababandezeli babo,
bababandezela. Ngexesha lokubandezelwa kwabo bakhala kuwe; wena weva
usemazulwini, wabanika abasindisi ngokweemfesane zakho ezinkulu,
babasindisa ezandleni zababandezeli babo.

<span id="an_9:28">9:28</span> Bakuba nokuphumla, babuya benza okubi
phambi kwakho, wabashiya ezandleni zeentshaba zabo, zabanyathela. Babuya
bakhala kuwe; wena weva usemazulwini, wabahlangula ngokweemfesane zakho
amaxesha amaninzi.

<span id="an_9:29">9:29</span> Wangqina ngabo, ukuba ubabuyisele
emyalelweni wakho; ke bona bakhukhumala, abayiphulaphula imithetho
yakho; amasiko akho bona kuwo, awothi umntu owenzayo aphile ngawo;
bamangala negxalaba, bazenza lukhuni iintamo zabo, abaphulaphula.

<span id="an_9:30">9:30</span> Wabathwala iminyaka emininzi, wangqina
ngabo ngoMoya wakho, ngabaprofeti bakho; abakubekela ndlebe; wabanikela
ke ezandleni zezizwe zamazwe.

<span id="an_9:31">9:31</span> Ke ngeemfesane zakho ezinkulu
akubagqibanga kuphele, akubashiyanga; ngokuba unguThixo onobabalo,
nemfesane.

<span id="an_9:32">9:32</span> Kaloku, Thixo wethu, Thixo omkhulu,
oligorha, owoyikekayo, ogcina umnqophiso nenceba, mayingabi ncinane
phambi kwakho yonke indiniso esiyifumeneyo thina, nookumkani bethu,
nabathetheli bethu, nababingeleli bethu, nabaprofeti bethu, noobawo,
nabantu bakho bonke, kususela kwimihla yookumkani baseAsiriya, kude kube
yile mini.

<span id="an_9:33">9:33</span> Ulilungisa entweni yonke esifikeleyo;
ngokuba wena wenze inyaniso, ke thina senze okungendawo.

<span id="an_9:34">9:34</span> Ookumkani bethu, nabathetheli bethu,
nababingeleli bethu, noobawo, abawenzanga umyalelo wakho, abazibazanga
iindlebe emithethweni yakho, nasezingqinweni zakho, owangqina ngazo
ngabo.

<span id="an_9:35">9:35</span> Bona, ebukumkanini babo, ekulungeni
kwakho okukhulu owabanikayo, ezweni elibanzi, elityebileyo, owabanikayo,
abakukhonzanga, ababuyanga ezenzweni zabo ezibi.

<span id="an_9:36">9:36</span> Yabona, singabakhonzi namhla; nelizwe
owalinika oobawo, ukuba sidle iziqhamo zalo nokulunga kwalo, nanku
singabakhonzi kulo.

<span id="an_9:37">9:37</span> Ungeniselo lwalo lilwandisela ookumkani,
owabamisa phezu kwethu ngenxa yezono zethu; bayayilawula imizimba yethu
neenkomo zethu, ngokuzithandela kwabo; sisembandezelweni enkulu.

<span id="an_9:38">9:38</span> Ngezo zinto zonke senza umnqophiso
wenene, sawubhala; bawutywina abathetheli bethu, nabaLevi bethu,
nababingeleli bethu.

<span id="an_10:1">10:1</span> Abo ke bawutywinayo: nguNehemiya
irhuluneli, unyana kaHakaliya, noZedekiya,

<span id="an_10:2">10:2</span> noSeraya, noAzariya, noYeremiya,

<span id="an_10:3">10:3</span> noPashure, noAmariya, noMalekiya,

<span id="an_10:4">10:4</span> noHatushe, noShebhaniya, noMaluki,

<span id="an_10:5">10:5</span> noHarim, noMeremoti, no-Obhadiya,

<span id="an_10:6">10:6</span> noDaniyeli, noGineton, noBharuki,

<span id="an_10:7">10:7</span> noMeshulam, noAbhiya, noMiyamin,

<span id="an_10:8">10:8</span> noMahazeya, noBhilegayi, noShemaya; abo
ngababingeleli.

<span id="an_10:9">10:9</span> AbaLevi: nguYeshuwa unyana ka-Azaniya,
noBhinwi koonyana bakaHenadade, noKademiyeli.

<span id="an_10:10">10:10</span> Nabazalwana babo: nguShebhaniya,
noHodiya, noKelita, noPelaya, noHanan,

<span id="an_10:11">10:11</span> noMika, noRehobhi, noHashabhiya,

<span id="an_10:12">10:12</span> noZakure, noSherebhiya, noShebhaniya,

<span id="an_10:13">10:13</span> noHodiya, noBhani, noBheninu.

<span id="an_10:14">10:14</span> Iintloko zabantu: nguParoshe, noPahati
wakwaMowabhi, noElam, noZatu, noBhani,

<span id="an_10:15">10:15</span> noBhuni, noAzegadi, noBhebhayi,

<span id="an_10:16">10:16</span> noAdoniya, noBhigvayi, noAdin,

<span id="an_10:17">10:17</span> noAtere, noHezekiya, noAzure,

<span id="an_10:18">10:18</span> noHodiya, noHashum, noBhetsayi,

<span id="an_10:19">10:19</span> noHarifi, noAnatoti, noNebhayi,

<span id="an_10:20">10:20</span> noMagepihashe, noMeshulam, noHezire,

<span id="an_10:21">10:21</span> noMeshezabheli, noTsadoki, noYaduwa,

<span id="an_10:22">10:22</span> noPelatiya, noHanan, noAnaya,

<span id="an_10:23">10:23</span> noHosheya, noHananiya, noHashubhi,

<span id="an_10:24">10:24</span> noHaloheshe, noPileha, noShobheki,

<span id="an_10:25">10:25</span> noRehum, noHashabena, noMahaseya,

<span id="an_10:26">10:26</span> noAhiya, noHanan, noAnan,

<span id="an_10:27">10:27</span> noMaluki, noHarim, noBhahana.

<span id="an_10:28">10:28</span> Abanye abantu, ababingeleli, nabaLevi,
nabamasango, neemvumi, nabakhonzi betempile, nabo bonke ababezahlule
kwizizwe zamazwe, beza emyalelweni kaThixo; abafazi babo, noonyana babo,
neentombi zabo, bonke abasebenokwazi nokuqonda.

<span id="an_10:29">10:29</span> Babambelela kubazalwana babo,
iingangamsha zabo, bangena esiqalekisweni nasesifungweni sokuhamba
ngomyalelo kaThixo, owawiswa ngesandla sikaMoses umkhonzi kaThixo,
nokuyigcina nokuyenza yonke imithetho kaYehova iNkosi yethu, namasiko
akhe, nemimiselo yakhe:

<span id="an_10:30">10:30</span> singazendiseli iintombi zethu kwizizwe
zeli lizwe, singabazekeli oonyana bethu iintombi zazo;

<span id="an_10:31">10:31</span> sithi izizwe zeli lizwe ezizisa izinto
zentengo, nengqolowa, nokuba yiyiphi, ngemini yesabatha, zithengisa,
singathengi kuzo ngesabatha nangomhla ongcwele; siwuyeke ulale umnyaka
wesixhenxe, nento ebolekiweyo sisandla nokuba sesikabani.

<span id="an_10:32">10:32</span> Sizimisele imithetho yokubeka phezu
kwethu isahlulo sesithathu seshekele ngomnyaka, ngenxa yenkonzo yendlu
kaThixo wethu:

<span id="an_10:33">10:33</span> ngenxa yezonka ezicwangcisiweyo,
nomnikelo wokudla wamaxesha onke, nangenxa yedini elinyukayo lamaxesha
onke, nelesabatha, nelokuthwasa kwenyanga, nangenxa yamaxesha amisiweyo,
nangenxa yezinto ezingcwele, nangenxa yamadini ezono okucamagushela
amaSirayeli, nomsebenzi wonke wendlu kaThixo wethu.

<span id="an_10:34">10:34</span> Sibawisele amaqashiso ngomsondezo
weenkuni ababingeleli, nabaLevi, nabantu, ukuba ziziswe endlwini kaThixo
wethu, ngokwezindlu zethu zooyise, ngamaxesha amisiweyo, iminyaka
ngeminyaka, ukuba zibaswe esibingelelweni sikaYehova uThixo wethu, ngoko
kubhaliweyo emyalelweni;

<span id="an_10:35">10:35</span> sizise iintlahlela zomhlaba wethu,
neentlahlela zeziqhamo zonke zemithi yonke, iminyaka ngeminyaka,
endlwini kaYehova;

<span id="an_10:36">10:36</span> nabamazibulo koonyana bethu nawemfuyo
yethu, ngoko kubhaliweyo emyalelweni, namazibulo eenkomo zethu,
nawempahla emfutshane, siwazise endlwini kaThixo wethu, kubabingeleli
abalungiselelayo endlwini kaThixo wethu;

<span id="an_10:37">10:37</span> neentlahlela zemigrayo yethu, nemirhumo
yethu, neziqhamo zemithi yonke, iwayini entsha, neoli, sizizise
kubabingeleli emagumbini endlu kaThixo wethu; nezishumi zemihlaba yethu
kubaLevi; bona abaLevi bazamkele izishumi emizini yonke esilima kuyo.

<span id="an_10:38">10:38</span> Umbingeleli unyana ka-Aron aze abekho
nabaLevi, ekuzamkeleni kwabaLevi izishumi; bazinyuse abaLevi izishumi
zezishumi ezo, bazizise endlwini kaThixo wethu, emagumbini endlu
yobuncwane;

<span id="an_10:39">10:39</span> ngokuba oonyana bakaSirayeli noonyana
bakaLevi baya kuzisa umrhumo wengqolowa, newayini entsha, neoli,
emagumbini apho zikhona iimpahla ezingcwele, nababingeleli
abalungiselelayo, nabamasango, neemvumi; indlu kaThixo wethu
singayishiyi.

<span id="an_11:1">11:1</span> Bahlala abathetheli babantu eYerusalem;
abanye abantu bawisa amaqashiso, ukuba kungeniswe abe mnye kwabalishumi,
ahlale eYerusalem kuwo umzi ongcwele, nezinye izahlulo ezisithoba
zihlale kweminye imizi.

<span id="an_11:2">11:2</span> Abantu bawasikelela amadoda onke aqhutywa
yintliziyo ukuba ahlale eYerusalem.

<span id="an_11:3">11:3</span> Zizo ezi iintloko zelizwe lakwaYuda,
ezahlala eYerusalem; ke emizini yakwaYuda, yaba ngulowo wahlala elifeni
lakhe, emizini yabo, ingamaSirayeli, nababingeleli, nabaLevi, nabakhonzi
betempile, noonyana babakhonzi bakaSolomon.

<span id="an_11:4">11:4</span> EYerusalem kwahlala ezoonyana bakaYuda,
nezoonyana bakaBhenjamin. Koonyana bakaYuda: yanguAtaya, unyana kaUziya,
unyana kaZekariya, unyana ka-Amariya, unyana kaShefatiya, unyana
kaMahalaleli koonyana bakaPeretse;

<span id="an_11:5">11:5</span> noMahaseya, unyana kaBharuki, unyana
kaKoli-hoze, unyana kaHazaya, unyana ka-Adaya, unyana kaYoyaribhi,
unyana kaZekariya, unyana womSheloni.

<span id="an_11:6">11:6</span> Bonke oonyana bakaPeretse, ababehlala
eYerusalem, ibingamakhulu amane, anamanci mathandathu anesibhozo,
amadoda anobukroti.

<span id="an_11:7">11:7</span> Ngabo aba oonyana bakaBhenjamin:
ibinguSalu, unyana kaMeshulam, unyana kaYohedi, unyana kaPedaya, unyana
kaKolaya, unyana kaMahaseya, unyana kaItiyeli, unyana kaYesaya.

<span id="an_11:8">11:8</span> Emva kwakhe ibinguGabhayi-salayi,
enamakhulu asithoba, anamanci mabini anesibhozo;

<span id="an_11:9">11:9</span> noYoweli unyana kaZikri, umphathi kubo,
noYuda unyana kaSenwa, engowesibini kubaphathi bomzi.

<span id="an_11:10">11:10</span> Kubabingeleli: ibinguYedaya unyana
kaYoyaribhi, noYakin,

<span id="an_11:11">11:11</span> noSeraya, unyana kaHilekiya, unyana
kaMeshulam, unyana kaTsadoki, unyana kaMerayoti, unyana ka-Ahitubhi,
inganga yendlu kaThixo,

<span id="an_11:12">11:12</span> nabazalwana babo ababesenza umsebenzi
wendlu, bengamakhulu asibhozo, anamanci mabini anababini; noAdaya unyana
kaYeroham, unyana kaPelaleya, unyana ka-Amtsi, unyana kaZekariya, unyana
kaPashure, unyana kaMalekiya,

<span id="an_11:13">11:13</span> nabazalwana bakhe, iintloko zezindlu
zooyise, bengamakhulu amabini, anamanci mane anababini; noAmashesayi,
unyana ka-Azareli, unyana ka-Azayi, unyana kaMeshilemoti, unyana
kaImere;

<span id="an_11:14">11:14</span> nabazalwana babo, amagorha anobukroti,
belikhulu elinamanci mabini anesibhozo; umphathi kubo ibinguZabhediyeli
unyana kaGedolim.

<span id="an_11:15">11:15</span> KubaLevi: ibinguShemaya unyana
kaHashubhi, unyana ka-Azarikam, unyana kaHashabhiya, unyana kaBhuni,

<span id="an_11:16">11:16</span> noShabhetayi, noYozabhadi, ababephethe
umsebenzi ongaphandle wendlu kaThixo, kwiintloko zabaLevi;

<span id="an_11:17">11:17</span> noMataniya unyana kaMika, unyana
kaZabhedi, unyana ka-Asafu, obengumhlabeli wezokudumisa emthandazweni,
noBhakebhukiya, obengowesibini kubazalwana bakhe, noAbheda, unyana
kaShamuwa, unyana kaGalali, unyana kaYedutun.

<span id="an_11:18">11:18</span> Bebonke abaLevi emzini ongcwele
babengamakhulu amabini, anamanci asibhozo anabane.

<span id="an_11:19">11:19</span> Abamasango: ibinguAkubhi, noTalemon,
nabazalwana babo abagcina amasango, belikhulu elinamanci asixhenxe
anababini.

<span id="an_11:20">11:20</span> Amanye amaSirayeli, nababingeleli,
nabaLevi, babekweminye imizi yonke yakwaYuda, elowo eselifeni lakhe.

<span id="an_11:21">11:21</span> Ke abakhonzi betempile babehlala
eOfele; abakhonzi abo betempile babephethwe nguTsiha noGishpa.

<span id="an_11:22">11:22</span> Umphathi wabaLevi eYerusalem ibingu-Uzi
unyana kaBhani, unyana kaHashabhiya, unyana kaMataniya, unyana kaMika
koonyana baka-Asafu, iimvumi, malunga nomsebenzi wendlu kaThixo.

<span id="an_11:23">11:23</span> Ngokuba umthetho wokumkani ubuphezu
kwabo, nomnqophiso wenene ubuphezu keemvumi malunga nento yemini
ngangemini yayo.

<span id="an_11:24">11:24</span> UPetaya unyana kaMeshezabheli, koonyana
bakaZera, unyana kaYuda, ubesisandla sokumkani ezintweni zonke zabantu.

<span id="an_11:25">11:25</span> Emizini nasemaphandleni ayo kwahlala
inxenye yoonyana bakaYuda eKiriyati ka-Arbha namagxamesi ayo, naseDibhon
namagxamesi ayo, naseKabhetseli nemizi yayo,

<span id="an_11:26">11:26</span> naseYeshuwa, naseMolada,
naseBhete-palete,

<span id="an_11:27">11:27</span> naseHatsore-shuwali, naseBher-shebha
namagxamesi ayo,

<span id="an_11:28">11:28</span> naseTsikelage, naseMekona namagxamesi
ayo,

<span id="an_11:29">11:29</span> nase-Enrimon, naseTsora, naseYarmuti,

<span id="an_11:30">11:30</span> naseZanowa, naseAdulam namagxamesi ayo,
naseLakishe, nasemaphandleni ayo, naseAzeka namagxamesi ayo. Bahlala ke,
bathabathela eBher-shebha besa emfuleni wakwaHinom.

<span id="an_11:31">11:31</span> Oonyana bakaBhenjamin bathabathela
eGebha, besa eMikimas, naseAya, naseBheteli namagxamesi ayo,

<span id="an_11:32">11:32</span> naseAnatoti, naseNobhi, naseAnaniya,

<span id="an_11:33">11:33</span> naseHatsore, naseRama, naseGitayim,

<span id="an_11:34">11:34</span> naseHadidi, naseTsebhoyim,
naseNebhalati,

<span id="an_11:35">11:35</span> naseLode, naseOno emfuleni weengcibi.

<span id="an_11:36">11:36</span> NakubaLevi kwaphuma amaqela kwaYuda,
eza kwaBhenjamin.

<span id="an_12:1">12:1</span> Ngabo aba ababingeleli nabaLevi, abenyuka
noZerubhabheli unyana kaShelatiyeli, noYeshuwa: ibinguSeraya,
noYeremiya, noEzra,

<span id="an_12:2">12:2</span> noAmariya, noMaluki, noHatushe,

<span id="an_12:3">12:3</span> noShekaniya, noRehum, noMeremoti,

<span id="an_12:4">12:4</span> noIdo, noGinetohi, noAbhiya,

<span id="an_12:5">12:5</span> noMiyamin, noMahadiya, noBhilega,

<span id="an_12:6">12:6</span> noShemaya, noYoyaribhi, noYedaya,

<span id="an_12:7">12:7</span> noSalu, noAmoki, noHilekiya, noYedaya.
Abo ibiziintloko zababingeleli nabazalwana babo, emihleni kaYeshuwa.

<span id="an_12:8">12:8</span> AbaLevi: ibinguYeshuwa, noBhinwi,
noKademiyeli, noSherebhiya, noYuda, noMataniya obephethe imibulelo, yena
nabazalwana bakhe;

<span id="an_12:9">12:9</span> noBhakebhukiya, noUni; abazalwana babo
babemalunga nabo besezigxineni.

<span id="an_12:10">12:10</span> Ke uYeshuwa wazala uYoyakim; uYoyakim
wazala uEliyashibhi; uEliyashibhi wazala uYoyada;

<span id="an_12:11">12:11</span> uYoyada wazala uYonatan; uYonatan
wazala uYaduwa.

<span id="an_12:12">12:12</span> Ke emihleni kaYoyakim bekukho
ababingeleli abaziintloko zezindlu zooyise: okaSeraya inguMeraya;
okaYeremiya inguHananiya;

<span id="an_12:13">12:13</span> okaEzra inguMeshulam; oka-Amariya
inguYohanan;

<span id="an_12:14">12:14</span> okaMeliku inguYonatan; okaShebhaniya
inguYosefu;

<span id="an_12:15">12:15</span> okaHarim inguAdena; okaMerayoti
inguHelekayi;

<span id="an_12:16">12:16</span> okaIdo inguZekariya; okaGineton
inguMeshulam;

<span id="an_12:17">12:17</span> oka-Abhiya inguZikri; okaMinyamin,
okaMowadiya inguPiletayi;

<span id="an_12:18">12:18</span> okaBhilega inguShamuwa; okaShemaya
inguYonatan;

<span id="an_12:19">12:19</span> okaYoyaribhi inguMatenayi; okaYedaya
ingu-Uzi;

<span id="an_12:20">12:20</span> okaSalayi inguKalayi; oka-Amoki
inguEbhere;

<span id="an_12:21">12:21</span> okaHilekiya inguHashabhiya; okaYedaya
inguNataniyeli.

<span id="an_12:22">12:22</span> Malunga nabaLevi, ngemihla
kaEliyashibhi, noYoyada, noYohanan, noYaduwa, kwabhalwa iintloko
zezindlu zooyise; nezababingeleli, ebukumkanini bukaDariyo umPersi.

<span id="an_12:23">12:23</span> Oonyana bakaLevi, iintloko zezindlu
zooyise, babebhalwa encwadini yemicimbi yemihla, kwada kweza nasemihleni
kaYohanan unyana kaEliyashibhi.

<span id="an_12:24">12:24</span> Ke iintloko zabaLevi: ibinguHashabhiya,
noSherebhiya, noYeshuwa unyana kaKademiyeli, nabazalwana babo malungana
nabo, ukuba badumise, babulele, ngokomthetho kaDavide umfo wakwaThixo,
iqela lilunge neqela;

<span id="an_12:25">12:25</span> inguMataniya, noBhakebhukiya,
no-Obhadiya, noMeshulam, noTalemon, noAkubhi babengabamasango, begcina
isigxina koovimba bamasango.

<span id="an_12:26">12:26</span> Abo babekho emihleni kaYoyakim unyana
kaYeshuwa, unyana kaYotsadaki, nasemihleni kaNehemiya ibamba, noEzra
umbingeleli, umbhali.

<span id="an_12:27">12:27</span> Ke kaloku ekusungulweni kodonga
lweYerusalem kwafunwa abaLevi ezindaweni zabo zonke, ukuba baziswe
eYerusalem, ukuba ukusungulwa kwalo kwenziwe ngovuyo, nangemibulelo,
nangeengoma, nangamacangci, nangemirhubhe, nangeehadi.

<span id="an_12:28">12:28</span> Bahlanganisana oonyana beemvumi, bevela
kuloo mmandla ujikeleze iYerusalem, nasemizini yamaNetofa;

<span id="an_12:29">12:29</span> naseBhete yaseGiligali, nasemihlabeni
yaseGebha, neAzemavete; ngokuba iimvumi zazizakhele imizi ejikeleze
iYerusalem.

<span id="an_12:30">12:30</span> Bazihlambulula ababingeleli nabaLevi,
bahlambulula abantu, namasango, nodonga olo.

<span id="an_12:31">12:31</span> Ndabanyusa abathetheli bakwaYuda phezu
kodonga, ndamisa amaqela amakhulu amabini okubulela, enza imityino,
elinye lasinga ekunene phezu kodonga esangweni lenkunkuma.

<span id="an_12:32">12:32</span> Emva kwalo kwahamba uHoshaya
nesiqingatha sabathetheli bakwaYuda,

<span id="an_12:33">12:33</span> noAzariya, noEzra, noMeshulam,

<span id="an_12:34">12:34</span> noYuda, noBhenjamin, noShemaya,
noYeremiya.

<span id="an_12:35">12:35</span> Koonyana bababingeleli benamaxilongo
yayinguZekariya unyana kaYonatan, unyana kaShemaya, unyana kaMataniya,
unyana kaMikaya, unyana kaZakure, unyana ka-Asafu;

<span id="an_12:36">12:36</span> nabazalwana bakhe: ooShemaya,
noAzareli, noMilalayi, noGilalayi, noMahayi, noNataniyeli, noYuda,
noHanani, beneempahla zokuvuma zikaDavide umfo wakwaThixo; ke uEzra
umbhali ebephambi kwabo.

<span id="an_12:37">12:37</span> Basinga esangweni lomthombo, bathi
ngqo, benyuka ngezinyuko zomzi kaDavide, ekunyukeni kodonga bayongamela
indlu kaDavide, besa esangweni lamanzi ngasempumalanga.

<span id="an_12:38">12:38</span> Iqela lesibini lokubulela elahamba
malunga nelo, ndingasemva kwalo, ndinesinye isiqingatha sabantu, lahamba
phezu kodonga, layongamela inqaba ende yamaziko, lesa eludongeni
olubanzi;

<span id="an_12:39">12:39</span> lasongamela isango lakwaEfrayim,
nesango lodonga oludala, nesango leentlanzi, nenqaba ende kaHananeli,
nenqaba ende kaHameha, lada leza esangweni lempahla emfutshane, bamisa
esangweni lentolongo.

<span id="an_12:40">12:40</span> Ema ke omabini amaqela okubulela
endlwini kaThixo, mna ndinesiqingatha sabaphathi;

<span id="an_12:41">12:41</span> nababingeleli, ooEliyakim, noMahaseya,
noMinyamin, noMikaya, noEliyohenayi, noZekariya, noHananiya,
benamaxilongo;

<span id="an_12:42">12:42</span> noMahaseya, noShemaya, noEleyazare,
noUzi, noYohanan, noMalekiya, noElam, noEzere. Iimvumi zavuma kakhulu,
uYezeraya engumphathi wazo.

<span id="an_12:43">12:43</span> Babingelela ngaloo mini imibingelelo
emikhulu, bavuya; ngokuba uThixo ubebavuyisile ngovuyo olukhulu.
Kananjalo abafazi nabantwana bavuya; kwavakala ukuvuya kweYerusalem
namgama.

<span id="an_12:44">12:44</span> Ngaloo mini kwamiswa amadoda okuphatha
amagumbi okubangoovimba bemirhumo, neentlahlela, nezishumi, ukuba
zifunjwe kuwo, ngokwemihlaba yemizi, izabelo ezimiselwe ababingeleli
nabaLevi ngomyalelo; ngokuba amaYuda abevuya ngababingeleli nangabaLevi
abemiyo.

<span id="an_12:45">12:45</span> Basigcina isigxina sikaThixo wabo,
nesigxina sentlambululo; zenjenjalo iimvumi nabamasango, ngokomthetho
kaDavide, noSolomon unyana wakhe;

<span id="an_12:46">12:46</span> ngokuba ngemihla kaDavide, kwakudala,
uAsafu ubeyintloko yeemvumi, neyokudumisa uThixo, neyokubulela kuye.

<span id="an_12:47">12:47</span> Onke amaSirayeli, ngemihla
kaZerubhabheli nangemihla kaNehemiya, abe ezinika iimvumi nabamasango
izabelo, into yemini ngangemini yayo, engcwalisela abaLevi, abaLevi
bengcwalisela oonyana baka-Aron.

<span id="an_13:1">13:1</span> Ngaloo mini kwaleswa encwadini kaMoses
ezindlebeni zabantu; kwafunyanwa kubhaliwe kuyo ukuthi, Ama-Amon
namaMowabhi makangangeni ebandleni likaThixo naphakade;

<span id="an_13:2">13:2</span> ngokuba engabakhawulelanga oonyana
bakaSirayeli enesonka namanzi; esuka abaqeshela uBhileham, ukuba
abaqalekise; ke uThixo wethu wayiguqula ingqalekiso yaba yintsikelelo.

<span id="an_13:3">13:3</span> Kwathi bakuva umyalelo lowo, bawahlula
wonke umxube kumaSirayeli.

<span id="an_13:4">13:4</span> Ke kaloku phambi koko, uEliyashibhi
umbingeleli, obemiswe phezu kwamagumbi endlu kaThixo wethu, wazalamanisa
noTobhiya,

<span id="an_13:5">13:5</span> wamenzela igumbi elikhulu, apho
bekufudula kubekwa khona umnikelo wokudla, nentlaka emhlophe, nempahla,
nezishumi zengqolowa, nezewayini entsha, nezeoli, ezibe zimiselwe
abaLevi neemvumi nabamasango; nemirhumo yababingeleli.

<span id="an_13:6">13:6</span> Ekwenzekeni oko konke bendingekho
eYerusalem; ngokuba, ngomnyaka wamashumi amathathu anesibini
ka-Artashashta ukumkani waseBhabheli, ndaya kukumkani ekupheleni
kwemihla, ndacela kukumkani ukuba ndibuye.

<span id="an_13:7">13:7</span> Ndafika ke eYerusalem, ndabugqala ububi
abebenzile uEliyashibhi ngenxa kaTobhiya, ngokumenzela kwakhe igumbi
ezintendelezweni zendlu kaThixo.

<span id="an_13:8">13:8</span> Kwaba kubi kum kakhulu; ndazilahlela
phandle zonke iimpahla zendlu kaTobhiya ngaphandle kwegumbi.

<span id="an_13:9">13:9</span> Ndatsho, bawahlambulula amagumbi;
ndazibuyisela khona iimpahla zendlu kaThixo, umnikelo wokudla, nentlaka
emhlophe.

<span id="an_13:10">13:10</span> Ndazi ukuba izabelo zabaLevi
abazinikwanga; ngokuba abaLevi neemvumi, ababesebenza umsebenzi,
babebalekele elowo emhlabeni wakhe.

<span id="an_13:11">13:11</span> Ndabambana nabaphathi, ndathi, Yini na
ukuba indlu kaThixo ishiywe nje? Ndababutha, ndabamisa esikhundleni
sabo.

<span id="an_13:12">13:12</span> Aza onke amaYuda azisa izishumi
zengqolowa, nezewayini entsha, nezeoli, koovimba.

<span id="an_13:13">13:13</span> Ndamisa phezu koovimba uShelemiya
umbingeleli, noTsadoki umbhali, noPedaya kubaLevi; naphantsi kwezandla
zabo yanguHanan unyana kaZakure, unyana kaMataniya; ngokuba bekusithiwa
banyanisekile; bamiselwa ukwabela abazalwana babo.

<span id="an_13:14">13:14</span> Ndikhumbule, Thixo wam, ngenxa yoko;
musa ukuzicima iinceba zam, endizenzileyo endlwini kaThixo wam,
nasezigxineni zayo.

<span id="an_13:15">13:15</span> Ngaloo mihla ndabona kwaYuda abaxovula
ezixovulelweni zewayini ngesabatha, nabathutha amasinde, abathwalisa
amaesile; kwanewayini, neediliya, namakhiwane, nemithwalo yonke,
beyizisa eYerusalem ngemini yesabatha; ndaqononondisa ngaloo mini
bathengisa ngokudla ngayo.

<span id="an_13:16">13:16</span> Kwakuhleli khona nabaseTire, bezise
iintlanzi neento zonke zentengiso; bethengisa ngesabatha koonyana
bakaYuda eYerusalem.

<span id="an_13:17">13:17</span> Ndabambana nabanumzana bakwaYuda,
ndathi kubo, Yintoni na le nto imbi kangaka niyenzayo, niwuhlambelayo
umhla wesabatha?

<span id="an_13:18">13:18</span> Babengenjenalo na ooyihlo, waza uThixo
wethu wasifikisela thina nalo mzi bonke obo bubi? Ke nina nongeza
ukuvutha komsindo kuSirayeli, niyihlambela nje isabatha.

<span id="an_13:19">13:19</span> Bekusithi, kwakuba lungcwalazi phakathi
kwamasango aseYerusalem phambi kwesabatha, ndithi mazivalwe iingcango;
ndithi mazingavulwa ide igqithe isabatha. Ndamisa inxenye yamadodana
akwam emasangweni, ukuze kungangeniswa mthwalo ngemini yesabatha.

<span id="an_13:20">13:20</span> Abarhwebi, nabathengisa ngeento zonke
zentengiso, babelala ngaphandle kweYerusalem kanye nokuba kukabini.

<span id="an_13:21">13:21</span> Ndaqononondisa kubo, ndathi kubo, Yini
na ukuba nilale phambi kodonga? Ukuba nithe naphinda, ndonisa isandla.
Kususela kwelo xesha ababanga seza ngesabetha.

<span id="an_13:22">13:22</span> Ndathi kubaLevi mabazihlambulule, beze
bagcine amasango, ukuze kungcwaliswe umhla wesabatha. Ndikhumbulele
nangale nto, Thixo wam, ube nenceba kum ngokobuninzi benceba yakho.

<span id="an_13:23">13:23</span> Kananjalo ngaloo mihla ndawabona
amaYuda abezeke abafazi abangama-Ashdodekazi, nama-Amonikazi,
namaMowabhikazi,

<span id="an_13:24">13:24</span> oonyana babo inxenye bethetha
ngesiAshdode, bengenakuqonda ukuthetha ngesiYuda, bethetha ngokwentetho
yezizwe ngezizwe.

<span id="an_13:25">13:25</span> Ndabambana nawo, ndawatshabhisa,
ndabetha amadoda kuwo, ndawadlathula iinwele, ndawafungisa uThixo
ngokuthi, Inene, iintombi zenu aniyi kuzendisela koonyana babo,
neentombi zabo aniyi kuzizekela oonyana benu, aniyi kuzizeka nani
ngokwenu.

<span id="an_13:26">13:26</span> Wayengone ngenxa yabo yini na uSolomon,
ukumkani wamaSirayeli? Ezintlangeni ezininzi kwakungekho kumkani
unjengaye: ubethandwa nguThixo wakhe, uThixo wamnika ukuba ngukumkani
wamaSirayeli onke; naye lowo bamonisa abafazi bezinye iintlanga.

<span id="an_13:27">13:27</span> Makuvakale ngani na, ukuba nenze bonke
obu bubi bukhulu, bokwenza ubumenemene kuThixo wethu, ngokuzeka abafazi
bezinye iintlanga?

<span id="an_13:28">13:28</span> Ke kaloku koonyana bakaYoyada, unyana
kaEliyashibhi, umbingeleli omkhulu, bekukho kubo ongumyeni
kwaSanebhalati waseHoron; ndamgxotha ke kum.

<span id="an_13:29">13:29</span> Bakhumbule, Thixo wam, ngenxa
yokuhlambela kwabo ububingeleli, nomnqophiso wobubingeleli, nowobuLevi.

<span id="an_13:30">13:30</span> Ndawahlambuluka ke ezintweni zonke
zezinye iintlanga, ndazimisa izigxina zababingeleli nezabaLevi, zomntu
ngomntu emsebenzini wakhe,

<span id="an_13:31">13:31</span> nezomsondezo weenkuni ngamaxesha
amisiweyo, nezeentlahlela. Ndikhumbulele okulungileyo, Thixo wam.

------------------------------------------------------------------------

[Next: Esther](est)
