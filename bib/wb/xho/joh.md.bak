[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](luk)  [Next](act.md) 

------------------------------------------------------------------------

### Xhosa Bible: John

<span id="an_1:1">1:1</span> Ekuqalekeni ube ekho uLizwi, waye uLizwi
ekuye uThixo, waye uLizwi enguThixo.

<span id="an_1:2">1:2</span> Yena lowo ebekho ekuqalekeni kuThixo.

<span id="an_1:3">1:3</span> Izinto zonke zabakho ngaye; engekho yena,
akubangakho nanye into ethe yabakho.

<span id="an_1:4">1:4</span> Kuye kwakukho ubomi, baye ubomi obo
bulukhanyiselo lwabantu.

<span id="an_1:5">1:5</span> Ukhanyiso ke olo lwabonakala ebumnyameni,
basuka ubumnyama abaluqiqa.

<span id="an_1:6">1:6</span> Kwakho mntu uthunyiweyo evela kuThixo,
ugama linguYohane.

<span id="an_1:7">1:7</span> Lowo weza kuba lingqina, ukuze angqine
ngalo ukhanyiso, ukuze bonke bakholwe ngaye.

<span id="an_1:8">1:8</span> Yena lowo ubengelulo ukhanyiso; weza
kungqina ngalo ukhanyiso.

<span id="an_1:9">1:9</span> Waye ke yena elukhanyiso oluyinyaniso,
olubakhanyiselayo abantu bonke, esiza ehlabathini.

<span id="an_1:10">1:10</span> Ube esehlabathini ke; ihlabathi labakho
ngaye, ihlabathi alimazanga.

<span id="an_1:11">1:11</span> Weza kokwakhe, baza abakhe abamvuma.

<span id="an_1:12">1:12</span> Ke bonke abamamkelayo wabanika igunya
lokuba babe ngabantwana bakaThixo, abo ke bakholwayo kwigama lakhe;

<span id="an_1:13">1:13</span> abangazalwanga ngagazi, nangakuthanda
kwanyama, nangakuthanda kwandoda; bazalwa nguThixo.

<span id="an_1:14">1:14</span> ULizwi waba yinyama, wahlala phakathi
kwethu, sabubona ubuqaqawuli bakhe, ubuqaqawuli kanye bowokuphela
kwamzeleyo uYise, ezele lubabalo nayinyaniso.

<span id="an_1:15">1:15</span> Uthi uYohane angqine ngaye, adanduluke
esithi, Ubenguye lo bendithetha yena, ndisithi, Lowo uzayo emva kwam,
usuke waba phambi kwam, ngokuba waye etanci kum.

<span id="an_1:16">1:16</span> Enzalisekweni yakhe thina sonke samkela
kwaubabalo phezu kobabalo.

<span id="an_1:17">1:17</span> Ngokuba umthetho wawiswa ngoMoses,
lwabakho lona ubabalo nenyaniso ngoYesu Kristu.

<span id="an_1:18">1:18</span> Akukho namnye wakha wambona uThixo;
uNyana okuphela kwamzeleyo, lowo usesifubeni sikaYise, nguye ocacise
oko.

<span id="an_1:19">1:19</span> Nabu ke ubungqina bukaYohane, oko amaYuda
athuma ababingeleli nabaLevi, bephuma eYerusalem, ukuze bambuze besithi,
Wena ungubani na?

<span id="an_1:20">1:20</span> Wavuma akakhanyela, wavuma esithi,
Andinguye mna uKristu.

<span id="an_1:21">1:21</span> Bambuza, besithi, Untoni na ke? UnguEliya
na? Athi, Andinguye. Unguye na umprofeti lowo? Wathi ukuphendula, Hayi.

<span id="an_1:22">1:22</span> Bathi ngoko kuye, Ungubani na ke? ukuze
sibaphendule abo basithumileyo. Uthini na wena ngawe ngokwakho?

<span id="an_1:23">1:23</span> Wathi, Mna ndililizwi lodandulukayo
entlango, lisithi, Yityenenezeni indlela yeNkosi, njengoko watshoyo
uIsaya umprofeti.

<span id="an_1:24">1:24</span> Baye abo babethunyiwe bengabakubo
abaFarisi.

<span id="an_1:25">1:25</span> Bambuza bathi kuye, Ubhaptizelani na
phofu, ukuba wena akunguye uKristu, noEliya, nomprofeti lowo?

<span id="an_1:26">1:26</span> Wabaphendula uYohane, esithi, Mna
ndibhaptiza ngamanzi; ke phakathi kwenu kumi eningamaziyo nina.

<span id="an_1:27">1:27</span> Yena ngothe, esiza emva kwam nje, wesuka
waba phambi kwam, endingafanelekileyo mna ukuba ndinyobulule umtya
wembadada yakhe.

<span id="an_1:28">1:28</span> Ezi zinto zenzeka eBhetabhara, phesheya
kweYordan, apho uYohane wayebhaptiza khona.

<span id="an_1:29">1:29</span> Ngengomso uYohane umbona uYesu esiza
kuye, athi, Nantso iMvana kaThixo, ethwala isuse isono sehlabathi.

<span id="an_1:30">1:30</span> Nguye lo ndathi ngaye mna, Emva kwam kuza
indoda, esuke yaba phambi, kwam; ngokuba yayitanci kum.

<span id="an_1:31">1:31</span> Bendingayazi nam; le nto ndeza mna,
ndibhaptiza ngamanzi, kukuze ibonakalaliswe kuSirayeli.

<span id="an_1:32">1:32</span> Wangqina uYohane, esithi, Ndimbonile
uMoya, esihla njengehobe, ephuma ezulwini, wahlala phezu kwakhe.

<span id="an_1:33">1:33</span> Bendingamazi nam; owandithumayo
ukubhaptiza ngamanzi, nguye owathi kum, Othe wambona uMoya esihla ahlale
phezu kwakhe, nguye lowo ubhaptiza ngoMoya oyiNgcwele.

<span id="an_1:34">1:34</span> Nam ndibonile, ndingqinile, ukuba lo
nguye uNyana kaThixo.

<span id="an_1:35">1:35</span> Ngengomso ubuye wema uYohane nababini
kubafundi bakhe;

<span id="an_1:36">1:36</span> ondele kuYesu ehamba, uthi, Nantso iMvana
kaThixo.

<span id="an_1:37">1:37</span> Bamva ethetha abafundi ababini,
bamlandela uYesu.

<span id="an_1:38">1:38</span> Ke kaloku ujikile uYesu, ababone
belandela, athi kubo, Nifuna ntoni na? Bathi ke bona kuye, Rabhi (oko
kukuthi ngentetho evakalayo, mfundisi), uhlala phi na?

<span id="an_1:39">1:39</span> Athi kubo, Yizani nibone. Beza, babona ke
apho ahlala khona; bahlala naye loo mini; laye ke ilixa lingathi
leleshumi.

<span id="an_1:40">1:40</span> YayinguAndreya, umzalwana kaSimon Petros,
omnye wabo babini, babeve kuYohane, bamlandela.

<span id="an_1:41">1:41</span> Yena ufumana kuqala owakhe umzalwana,
uSimon, athi kuye, Simfumene uMesiya (oko kukuthi ngentetho evakalayo,
uKristu).

<span id="an_1:42">1:42</span> Wamsa kuYesu; uthe ke uYesu wondela kuye,
wathi, Wena unguSimon, unyana kaYona; kuya kuthiwa unguKefas (oko
kukuthi ngentetho evakalayo, unguPetros).

<span id="an_1:43">1:43</span> Ngengomso uYesu wafuna ukuphuma aye
kwelaseGalili; ufumana uFilipu, athi kuye, Ndilandele.

<span id="an_1:44">1:44</span> Ke kaloku uFilipu ebengowaseBhetesayida,
womzi wakuloAndreya noPetros.

<span id="an_1:45">1:45</span> UFilipu ufumana uNataniyeli, athi kuye,
Lowo uMoses wabhala ngaye emthethweni, kwanabaprofeti, simfumene, uYesu
unyana kaYosefu, lowo waseNazarete.

<span id="an_1:46">1:46</span> Wathi uNataniyeli kuye, Inako na into
elungileyo ukuphuma eNazarete? Athi uFilipu kuye, Yiza ubone.

<span id="an_1:47">1:47</span> UYesu wambona uNataniyeli esiza kuye,
athi ngaye, Nanko umSirayeli inyaniso, ekungekho nkohliso kuye.

<span id="an_1:48">1:48</span> Athi uNataniyeli kuye, Undazi ngani na?
Waphendula uYesu wathi kuye, Phambi kokuba uFilipu akubize, uphantsi
komkhiwane, ndandikubona.

<span id="an_1:49">1:49</span> Aphendule uNataniyeli athi kuye, Rabhi,
wena unguye uNyana kaThixo, wena unguye uKumkani kaSirayeli.

<span id="an_1:50">1:50</span> Waphendula uYesu wathi kuye, Ngokuba
ndithe kuwe, Ndandikubona uphantsi komkhiwane, uyakholwa na? Uya kubona
izinto ezingaphezulu kwezo.

<span id="an_1:51">1:51</span> Athi kuye, Inene, inene, ndithi kuni,
Emveni koku niya kulibona izulu livulekile, nezithunywa zikaThixo
zinyuka zisihla phezu koNyana woMntu.

<span id="an_2:1">2:1</span> Kuthe ngomhla wesithathu, kwabakho umsitho
eKana yelaseGalili; waye unina kaYesu ekhona.

<span id="an_2:2">2:2</span> Wamenyelwa ke noYesu kwanabafundi bakhe
emsithweni lowo.

<span id="an_2:3">2:3</span> Kuthe ke, bakuphelelwa yiwayini, wathi
unina kaYesu kuye, Abanawayini.

<span id="an_2:4">2:4</span> Uthi uYesu kuye, Yintoni na enam nawe,
mfazi? Alikafiki ilixa lam.

<span id="an_2:5">2:5</span> Athi unina kubalungiseleli, Asukuba
ekuthetha kuni, kwenzeni.

<span id="an_2:6">2:6</span> Kwakumi khona ke imiphanda yamatye
imithandathu, ngokwentlambululo yamaYuda, engena ngaminye iibhate
ezimbini nantathu.

<span id="an_2:7">2:7</span> Athi kubo uYesu, Yizaliseni imiphanda
ngamanzi. Bayizalisa ke, yada yee cike.

<span id="an_2:8">2:8</span> Athi kubo, Yikhani ngoku, nise kwinjoli.
Besa ke.

<span id="an_2:9">2:9</span> Ke kaloku, yakuweva injoli amanzi abenziwe
iwayini (yayingayazi apho ivela khona; kodwa abalungiseleli ababewakhile
amanzi babesazi), yasuka injoli yabiza umyeni.

<span id="an_2:10">2:10</span> Yathi kuye, Wonke umntu ubeka kuqala
iwayini emnandi, aze xa bathe basela bakholisa, andule ukubeka enganeno
kwaleyo; wena uyibandezile iwayini emnandi, kwada kwangoku.

<span id="an_2:11">2:11</span> Oku kuqaleka kwemiqondiso wakwenza uYesu
eKana yelaseGalili, walubonakalalisa Uzuko lwakhe; bakholwa kuye
abafundi bakhe.

<span id="an_2:12">2:12</span> Emveni koko wehla waya eKapernahum, yena
nonina, nabazalwana bakhe, nabafundi bakhe; bahlala khona iintsuku
ezingeninzi.

<span id="an_2:13">2:13</span> Yayikufuphi ke ipasika yamaYuda; wenyuka
uYesu waya eYerusalem.

<span id="an_2:14">2:14</span> Wabafumana etempileni ababethengisa
ngeenkomo nezimvu namahobe, nabananisa ngemali behleli.

<span id="an_2:15">2:15</span> Wenza iziniya ngemizi, wabakhupha bonke
etempileni, kwanezimvu neenkomo; wayiphalaza imali yabananisi,
wazibhukuqa neetafile;

<span id="an_2:16">2:16</span> wathi nakwabo bathengisa ngamahobe, Ezi
zinto zisuseni apha; musani ukuyenza indlu kaBawo indlu yokuthengisela.

<span id="an_2:17">2:17</span> Bakhumbula ke abafundi bakhe, ukuba
kubhaliwe kwathiwa, Ukuzondelela indlu yakho kundidlile kanye.

<span id="an_2:18">2:18</span> Aphendula ke ngoko amaYuda, athi kuye,
Usibonisa mqondiso mni na, uzenza nje ezi zinto?

<span id="an_2:19">2:19</span> Waphendula uYesu wathi kubo, Yichitheni
le tempile, mna ke ndiya kuyivusa ngeentsuku ezintathu.

<span id="an_2:20">2:20</span> Athi ke ngoko amaYuda, Yayiminyaka
imashumi mane anesithandathu nje isakhiwa le tempile, ke wena woyivusa
ngeentsuku ezintathu na?

<span id="an_2:21">2:21</span> Yena ke wayethetha ngetempile yomzimba
wakhe.

<span id="an_2:22">2:22</span> Ke ngoko, xenikweni wavukayo kwabafileyo,
bakhumbula abafundi bakhe, ukuba ebekuthethile oku kubo, bakholwa
sisibhalo nalilizwi awalithethayo uYesu.

<span id="an_2:23">2:23</span> Ke kaloku, akubon’ ukuba useYerusalem
epasikeni, emthendelekweni, into eninzi yakholwa kulo igama lakhe, ibona
imiqondiso yakhe abeyenza.

<span id="an_2:24">2:24</span> Ke yena uYesu akaziyekelanga kubo, ngenxa
yokuba ebazi bonke;

<span id="an_2:25">2:25</span> nangokuba bekungafuneki kuye, ukuba
kungqine bani ngaye umntu, kuba ubekwazi yena okungaphakathi komntu.

<span id="an_3:1">3:1</span> Kwaye kukho ke umntu wakubaFarisi, ogama
linguNikodemo, umphathi wamaYuda.

<span id="an_3:2">3:2</span> Lowo weza kuYesu ebusuku, wathi kuye,
Rabhi, siyazi ukuba ungumfundisi ovela kuThixo; kuba akukho namnye unako
ukuyenza le miqondiso uyenzayo wena, ukuba uThixo akanaye.

<span id="an_3:3">3:3</span> Waphendula uYesu wathi kuye, Inene, inene,
ndithi kuwe, Ukuba akathanga umntu azalwe ngokutsha, akanakububona
ubukumkani bukaThixo.

<span id="an_3:4">3:4</span> Uthi uNikodemo kuye, Angathini na umntu
ukuzalwa emdala? Angaba nako yini na ukungena okwesibini esizalweni
sonina azalwe?

<span id="an_3:5">3:5</span> Waphendula uYesu wathi, Inene, inene,
ndithi kuwe, Ukuba umntu akathanga azalwe ngamanzi nanguMoya,
akanakungena ebukumkanini bukaThixo.

<span id="an_3:6">3:6</span> Okuzelwe yinyama kuyinyama, nokuzelwe
nguMoya kungumoya.

<span id="an_3:7">3:7</span> Musa ukumangaliswa kukuba ndithe kuwe,
Nimelwe kukuthi nizalwe ngokutsha.

<span id="an_3:8">3:8</span> Umoya uphepheza apho uthanda khona, uze
usive isandi sawo, kodwa ungawazi apho uvela khona, nalapho usinga
khona: bakwanjalo bonke abazelwe nguMoya.

<span id="an_3:9">3:9</span> Waphendula uNikodemo wathi kuye, Zingathini
na ezi zinto ukuba nokubakho?

<span id="an_3:10">3:10</span> Waphendula uYesu wathi kuye, Wena,
ungumfundisi nje wakwaSirayeli, akuzazi na ezi zinto?

<span id="an_3:11">3:11</span> Inene, inene, ndithi kuwe, Sithetha
esikwaziyo, singqine esikubonileyo; nisuke ningabamkeli ubungqina bethu.

<span id="an_3:12">3:12</span> Ukuba ndinixelele izinto ezisemhlabeni,
naza anakholwa, nothini na ukukholwa, ukuba ndithe ndanixelela izinto
ezisemazulwini?

<span id="an_3:13">3:13</span> Akukho namnye unyukileyo waya emazulwini,
ngulowo yedwa wehla ephuma emazulwini, uNyana woMntu, lowo usemazulwini.

<span id="an_3:14">3:14</span> Njengokuba ke uMoses wayiphakamisayo
inyoka entlango, umelwe kukuphakanyiswa ngokunjalo uNyana woMntu;

<span id="an_3:15">3:15</span> ukuze bonke abakholwayo kuye
bangatshabalali, koko babe nobomi obungunaphakade.

<span id="an_3:16">3:16</span> Kuba wenjenje uThixo ukulithanda kwakhe
ihlabathi, ude wancama uNyana wakhe okuphela kwamzeleyo, ukuze bonke
abakholwayo kuye bangatshabalali, koko babe nobomi obungunaphakade.

<span id="an_3:17">3:17</span> Kuba uThixo akamthumanga uNyana wakhe
ehlabathini, ukuze aligwebe ihlabathi; wamthuma ukuze ihlabathi
lisindiswe ngaye.

<span id="an_3:18">3:18</span> Lowo ukholwayo kuye, akagwetywa; ke lowo
ungakholwayo, uselegwetyiwe, ngokuba engakholwanga kwigana loNyana
okuphela kwamzeleyo uThixo.

<span id="an_3:19">3:19</span> Ke kaloku, umgwebo nguwo lo, ukuba
ukhanyiso lufikile ehlabathini, baza abantu bathanda ubumnyama ngaphezu
kokhanyiso; kuba imisebenzi yabo ingendawo.

<span id="an_3:20">3:20</span> Kuba bonke abenza okubi, bayaluthiya
ukhanyiso, bangezi elukhanyisweni, ukuze imisebenzi yabo ingohlwaywa.

<span id="an_3:21">3:21</span> Ke lowo uyenzayo inyaniso uyeza
elukhanyisweni, ukuze imisebenzi yakhe ibonakalaliswe; ngokuba
isetyenzelwe kuThixo.

<span id="an_3:22">3:22</span> Emveni kwezi zinto, weza uYesu nabafundi
bakhe emhlabeni wakwaYuda; wakha walibala khona apho nabo; wabhaptiza.

<span id="an_3:23">3:23</span> Waye ke noYohane ebhaptiza e-Enon,
kufuphi neSalem, ngokuba amanzi abemaninzi khona apho; babesiza ke
babhaptizwe.

<span id="an_3:24">3:24</span> Kuba ebengekaphoswa entolongweni uYohane.

<span id="an_3:25">3:25</span> Kwabakho ke imbuzwano kubafundi
bakaYohane namaYuda ngokuhlanjululwa.

<span id="an_3:26">3:26</span> Beza kuYohane, bathi kuye, Rabhi, lowa
wayenawe phesheya kweYordan, umngqinela, yabona, yena uyabhaptiza; beza
kuye ke bonke.

<span id="an_3:27">3:27</span> Waphendula uYohane wathi, Akanakwamkela
nto umntu, engayinikwanga ivela emazulwini.

<span id="an_3:28">3:28</span> Nani ngokwenu niyandingqinela ukuba
ndathi, Andinguye uKristu mna; ndathi, Ndithunyiwe phambi kwakhe.

<span id="an_3:29">3:29</span> Lowo unomtshakazi ngumyeni; isihlobo ke
somyeni, esimiyo simve, sivuya kunene ngenxa yezwi lomyeni; ngoko olu
luvuyo lwam luzalisekile.

<span id="an_3:30">3:30</span> Yena umelwe kukuthi ande, ndinciphe ke
mna.

<span id="an_3:31">3:31</span> Lowo uvela phezulu ungaphezu kwabo bonke;
lowo uphuma emhlabeni ungowasemhlabeni, ethetha okwasemhlabeni. Lowo
ungowasemazulwini ungaphezu kwabo bonke;

<span id="an_3:32">3:32</span> akubonileyo ke wakuva, uyakungqina oko;
akukho bani ubamkelayo ubungqina bakhe.

<span id="an_3:33">3:33</span> Lowo ubamkeleyo ubungqina bakhe, utywine
waqinisela ukuthi, uThixo uyinyaniso;

<span id="an_3:34">3:34</span> kuba lowo uthunywe nguThixo, uthetha
amazwi kaThixo; kuba uThixo akamniki uMoya ngomlinganiselo.

<span id="an_3:35">3:35</span> UYise uyamthanda uNyana; uzinikele zonke
izinto esandleni sakhe.

<span id="an_3:36">3:36</span> Lowo ukholwayo kuNyana, unobomi
obungunaphakade; ke lowo ungamviyo uNyana, akayi kubona bomi; ingqumbo
kaThixo ihleli phezu kwakhe.

<span id="an_4:1">4:1</span> Ithe ngoko iNkosi, yakwazi ukuba abaFarisi
bavile ukuba uYesu ugqithisile kuYohane ngokwenza nokubhaptiza abafundi

<span id="an_4:2">4:2</span> (nakubeni ke uYesu ngokwakhe
ebengabhaptizi, bekubhaptiza abafundi bakhe),

<span id="an_4:3">4:3</span> yalishiya yona elakwaYuda, yabuya yaya
kwelaseGalili.

<span id="an_4:4">4:4</span> Ibimelwe ke kukuthi icande kwela
maSamariya.

<span id="an_4:5">4:5</span> Ifike ke emzini welamaSamariya ekuthiwa
yiSikare, kufuphi nomhlaba awathi uYakobi wawunika uYosefu unyana wakhe.

<span id="an_4:6">4:6</span> Ke kaloku umthombo kaYakobi ubukhona. Uthe
ke ngoko uYesu, ebulalekile kukuhamba, wahlala enjalo phezu komthombo;
ilixa ngathi belilelesithandathu.

<span id="an_4:7">4:7</span> Kufika intokazi yelamaSamariya, isiza kukha
amanzi, athi uYesu kuyo, Ndiphe ndisele.

<span id="an_4:8">4:8</span> (Kuba abafundi bakhe bebemke baya kuthenga
ukudla emzini apho.)

<span id="an_4:9">4:9</span> Ithi ngoko intokazi engumSamariyakazi kuye,
Uthini na wena, ungumYuda nje, ukucela kum into eselwayo,
ndingumSamariyakazi nje? Kuba akanabudlelane amaYuda namaSamariya.

<span id="an_4:10">4:10</span> Waphendula uYesu wathi kuyo, Ukuba
ubusazi isipho sikaThixo, nokuba ngubani na lo uthi kuwe, Ndiphe
ndisele: unge ucele kuye wena, wakupha amanzi aphilileyo.

<span id="an_4:11">4:11</span> Ithi intokazi kuye, Nkosi, akunanto
yakukha, nequla linzulu; uwazuza phi na ke amanzi aphilileyo lawo?

<span id="an_4:12">4:12</span> Wena umkhulu yini na kunobawo wethu
uYakobi, owasinikayo iqula eli, wayesela kulo yena, nabantwana bakhe,
nemfuyo yakhe?

<span id="an_4:13">4:13</span> Waphendula uYesu wathi kuyo, Bonke
abasela kula manzi, baya kubuya banxanwe;

<span id="an_4:14">4:14</span> ke yena othe wasela kuwo amanzi, endiya
kumpha wona mna, akasayi kuza anxanwe naphakade; aya kusuka amanzi,
endiya kumpha wona, abe ngumthombo kuye wamanzi ampompozela ebomini
obungunaphakade.

<span id="an_4:15">4:15</span> Ithi intokazi kuye, Nkosi, ndiphe loo
manzi, ukuze ndinganxanwa, ndingezi nokuza kukha apha.

<span id="an_4:16">4:16</span> Athi uYesu kuyo, Hamba uye kubiza indoda
yakho, uze apha.

<span id="an_4:17">4:17</span> Yaphendula intokazi yathi, Andinandoda.
Athi uYesu kuyo, Ulungisile ukuthi, Andinandoda;

<span id="an_4:18">4:18</span> kuba ubunamadoda amahlanu; onayo ngoku
asindoda yakho, unyanisile ukutsho.

<span id="an_4:19">4:19</span> Ithi intokazi kuye, Nkosi, ndiyabona
ukuba ungumprofeti wena.

<span id="an_4:20">4:20</span> Oobawo bethu babenqula kule ntaba; nina
ke nithi iseYerusalem indawo apho abantu bamelwe kukunqula khona.

<span id="an_4:21">4:21</span> Athi uYesu kuyo, Ntokazindini, kholwa
ndim, ukuba kuza ilixa, eningasayi kuthi nakule ntaba, naseYerusalem,
nimnqule uBawo.

<span id="an_4:22">4:22</span> Nina ninqula eningakwaziyo; thina sinqula
esikwaziyo; ngokuba usindiso luphuma kumaYuda.

<span id="an_4:23">4:23</span> Kodwa kuza ilixa, nangoku selikho, xa
abanquli abayinyaniso baya kumnqula uBawo ngoMoya nangenyaniso; kuba
uBawo ufuna abanjalo ukumnqula.

<span id="an_4:24">4:24</span> UThixo unguMoya; abo ke bamnqulayo
bamelwe kukumnqula ngoMoya nangenyaniso.

<span id="an_4:25">4:25</span> Ithi intokazi kuye, Ndiyazi ukuba uMesiya
uyeza, ekuthiwa nguKristu; xa athe weza yena, uya kusityela izinto
zonke.

<span id="an_4:26">4:26</span> Athi uYesu kuyo, Mna ndithethayo nawe
ndinguye.

<span id="an_4:27">4:27</span> Kwathi kwangoko bafika abafundi bakhe,
bamangaliswa kukuba athethe nomntu oyinkazana; noko ke akubangakho
namnye owathi. Ufuna ntoni na? nowathi, Yini na ukuba uthethe nayo?

<span id="an_4:28">4:28</span> Yawushiya ngoko umphanda wayo intokazi,
yemka yaya ekhaya; ithi ebantwini,

<span id="an_4:29">4:29</span> Yizani, nibone umntu ondixelele izinto
zonke endakha ndazenza; lo akangebi nguye uKristu yini na?

<span id="an_4:30">4:30</span> Baphuma ke ekhaya, baye besiza kuye.

<span id="an_4:31">4:31</span> Ke kaloku, kweso sithuba abafundi
babemthandaza, besithi, Rabhi, yidla.

<span id="an_4:32">4:32</span> Uthe ke yena kubo, Mna ndinokudla
endikudlayo, eningakwaziyo nina.

<span id="an_4:33">4:33</span> Babethetha bodwa ngoko abafundi, besithi,
Ingaba kukho omziseleyo na ukudla?

<span id="an_4:34">4:34</span> Athi uYesu kubo, Okwam ukudla kukuba
ndenze ukuthanda kowandithumayo, ndiwufeze umsebenzi wakhe.

<span id="an_4:35">4:35</span> Anitsho na nina ukuthi, Iinyanga zisene,
kuze kufike ukuvuna? Yabonani, ndithi kuni, Waphakamiseni amehlo enu,
niwakhangele amasimi; ngokuba aselemhlophe ukuba kuvunwe.

<span id="an_4:36">4:36</span> Novunayo wamkela umvuzo, abuthele
iziqhamo ebomini obungunaphakade, ukuze nalowo uhlwayelayo avuye, kunye
nalowo uvunayo.

<span id="an_4:37">4:37</span> Kuba likule nto ilizwi eliyinyaniso, eli
lithi, Omnye uyahlwayela, nomnye avune.

<span id="an_4:38">4:38</span> Mna ndanithuma ukuvuna oko
ningabulalekanga kuko nina; abanye babulalekile, naza nangena nina
ekubulalekeni kwabo.

<span id="an_4:39">4:39</span> Ke kaloku, kwakholwa kuye into eninzi
yamaSamariya kuloo mzi, ngenxa yelizwi lentokazi leyo, yangqinayo yathi,
Undityele izinto zonke endakha ndazenza.

<span id="an_4:40">4:40</span> Akufika ngoko kuye amaSamariya, amcela
ukuba ahlale nawo; wahlala khona ke imihla emibini.

<span id="an_4:41">4:41</span> Into eninzi yakholwa ngakumbi ngenxa
yelizwi lakhe.

<span id="an_4:42">4:42</span> Kanjalo babesithi kwintokazi leyo,
Asisakholwa ngenxa yokuthetha kwakho, kuba sizivele thina ngokwethu,
sazi ukuba, inyaniso, lo unguye uMsindisi wehlabathi, uKristu.

<span id="an_4:43">4:43</span> Ke kaloku, emveni kwemihla emibini leyo,
waphuma khona, wemka waya kwelaseGalili.

<span id="an_4:44">4:44</span> Kuba uYesu ngokwakhe wangqina, ukuba
umprofeti akanambeko kowabo.

<span id="an_4:45">4:45</span> Xenikweni ngoko wafikayo kwelaseGalili,
bamamkela abaseGalili ababezibonile zonke izinto awazenzayo eYerusalem
emthendelekweni; kuba babeyile nabo emthendelekweni.

<span id="an_4:46">4:46</span> Wabuya ngoko weza uYesu eKana
yelaseGalili, apho amanzi ebewenze iwayini. Kwaye kukho igosa lakomkhulu
elithile, elinyana wayesifa eKapernahum.

<span id="an_4:47">4:47</span> Lithe lakuva lona ukuba uYesu uphumile
kwaYuda, wafika kwelaseGalili, laya kuye, lamcela ukuba ehle amphilise
unyana walo, kuba ebeza kubhubha.

<span id="an_4:48">4:48</span> Wathi ngoko uYesu kulo, Ukuba anithanga
nibone imiqondiso nemimangaliso, anisayi kukha nikholwe.

<span id="an_4:49">4:49</span> Lithi kuye igosa lakomkhulu, Nkosi,
yihla, engekabhubhi umntwana wam.

<span id="an_4:50">4:50</span> Athi uYesu kulo, Hamba uhambe; unyana
wakho uhleli. Wakholwa umntu lowo lilizwi awalithethayo uYesu kuye,
wahamba ke.

<span id="an_4:51">4:51</span> Ke kaloku, akubon’ ukuba uselesihla,
izicaka zakhe zamhlangabeza, zambikela zisithi, Umntwana wakho uhleli.

<span id="an_4:52">4:52</span> Wabuza ngoko kuzo ilixa aqale ukuchacha
ngalo; zathi kuye, Izolo, ngelixa lesixhenxe, yamyeka icesina.

<span id="an_4:53">4:53</span> Wazi ngoko uyise, ukuba bekukwangelo lixa
abethe ngalo uYesu kuye, Unyana wakho uhleli; wakholwa, yena nendlu
yakhe iphela.

<span id="an_4:54">4:54</span> Lo mqondiso ke wesibini wawenza uYesu,
eselephumile kwelakwaYuda, weza kwelaseGalili.

<span id="an_5:1">5:1</span> Emveni kwezi zinto, kwaye kukho
umthendeleko wamaYuda, wenyuka uYesu waya eYerusalem.

<span id="an_5:2">5:2</span> Ke kaloku kukho eYerusalem apho,
ngakwelezimvu isango, ichibi, ekuthiwa ukubizwa yiBhetesda ngesiHebhere,
lineevaranda ezintlanu.

<span id="an_5:3">5:3</span> Kwakulele kuzo inkitha eninzi yemilwelwe:
iimfama, iziqhwala, abome umzimba, belinde ukuzanyazanyiswa kwamanzi.

<span id="an_5:4">5:4</span> Kuba isithunywa sezulu ngaxesha lithile
besisihla, singene echibini, siwagxobhagxobhe amanzi; lowo ngoko ubethe
angene tanci emva kokugxojwagxojwa kwamanzi, ubephila nakusiphi na isifo
abebanjwe siso.

<span id="an_5:5">5:5</span> Ke kaloku, bekukho mntu uthile apho,
ubeminyaka imashumi mathathu anesibhozo engumlwelwe.

<span id="an_5:6">5:6</span> UYesu embona lowo elele, esazi ukuba
uselenexesha elikhulu enjalo, uthi kuye, Uyafuna na ukuba uphile?

<span id="an_5:7">5:7</span> Waphendula umlwelwe wathi, Nkosi,
andinamntu wokuthi, xa athe agxojwagxojwa amanzi, andiphose echibini.
Kuthi ke, ndakubon’ ukuba mna ndiyaya, ndiphangelwe ngomnye ukuhla.

<span id="an_5:8">5:8</span> Athi uYesu kuye, Vuka, uthabathe ukhuko
lwakho, uhambe.

<span id="an_5:9">5:9</span> Usuke kwaoko waphila umntu, waluthabatha
ukhuko lwakhe, wahamba. Ke kaloku kwakuyisabatha loo mini.

<span id="an_5:10">5:10</span> Ayesithi ke amaYuda kophilisiweyo,
Yisabatha; akuvumelekile ukuba uthwale ukhuko lwakho.

<span id="an_5:11">5:11</span> Wawaphendula wathi, Owandiphilisayo,
nguye owathi kum, Thabatha ukhuko lwakho, uhambe.

<span id="an_5:12">5:12</span> Ambuza ngoko athi, Ngubani na yena loo
mntu uthe kuwe, Thabatha ukhuko lwakho, uhambe?

<span id="an_5:13">5:13</span> Ke kaloku, owaphiliswayo ebengazi ukuba
ngubani na; kuba uYesu wathi shwaka, kwakubon’ ukuba kukho izihlwele
kuloo ndawo.

<span id="an_5:14">5:14</span> Emveni kwezi zinto, uYesu umfumana
etempileni, athi kuye, Uyabona, uphilile; musa ukuba sona, ukuze
ungahlelwa yinto embi kunaleyo.

<span id="an_5:15">5:15</span> Wemka umntu lowo, waxela kumaYuda, ukuba
nguYesu omenze waphila.

<span id="an_5:16">5:16</span> Ngenxa yoko ayemtshutshisa uYesu amaYuda,
afuna ukumbulala; ngokuba wayesenza ezo zinto ngesabatha.

<span id="an_5:17">5:17</span> Wawaphendula ke uYesu wathi, UBawo
uyasebenza kude kube ngoku, nam ndiyasebenza.

<span id="an_5:18">5:18</span> Ngenxa yoko ke ayefuna ngakumbi amaYuda
ukumbulala; ngokuba ubengaphule sabatha yodwa, wayetshilo nokuthi,
uThixo ngowakhe uYise, ezenza alingane noThixo.

<span id="an_5:19">5:19</span> Waphendula ngoko uYesu, wathi kuwo,
Inene, inene, ndithi kuni, UNyana akanakwenza nto ngokwakhe, engathanga
abone uYise eyenza; kuba izinto asukuba ezenza yena, ezo uyazenza uNyana
kwangokunjalo;

<span id="an_5:20">5:20</span> kuba uYise uyamthanda uNyana, ambonise
izinto zonke azenzayo yena; uya kumbonisa nemisebenzi emikhulu kunale,
ukuze nina nimangaliswe.

<span id="an_5:21">5:21</span> Kuba, njengoko uYise abavusayo abafileyo,
abadlise ubomi, kwangokunjalo noNyana ubadlisa ubomi abo athandayo.

<span id="an_5:22">5:22</span> Kuba kananjalo uYise akagwebi namnye;
uthe umgwebo wonke wawunikela kuNyana;

<span id="an_5:23">5:23</span> ukuze bonke bambeke uNyana, kwanjengoko
bambekayo uYise. Lowo ungambekiyo uNyana, akambeki uYise owamthumayo.

<span id="an_5:24">5:24</span> Inene, inene, ndithi kuni, Lowo ulivayo
ilizwi lam, akholwe ngulowo wandithumayo, unobomi obungunaphakade; akezi
ekugwetyweni; uphume ekufeni, wangena ebomini.

<span id="an_5:25">5:25</span> Inene, inene, ndithi kuni, Kuza ilixa,
nangoku liselikho, xa abafileyo baya kuliva izwi loNyana kaThixo, bathi
abalivileyo badle ubomi.

<span id="an_5:26">5:26</span> Kuba njengokuba uYise enabo ubomi kuye
ngokwakhe, ngokunjalo wamnika noNyana ukuba abe nobomi kuye ngokwakhe.

<span id="an_5:27">5:27</span> Wamnika negunya lokugweba; ngokuba
enguNyana woMntu.

<span id="an_5:28">5:28</span> Musani ukumangaliswa kuko oko; ngokuba
kuza ilixa abaya kuthi ngalo bonke abasemangcwabeni balive ilizwi lakhe;

<span id="an_5:29">5:29</span> baphume ke: abo benza izinto ezilungileyo
beze eluvukweni lobomi; nabo ke benza izinto ezimbi, beze eluvukweni
lokugwetywa.

<span id="an_5:30">5:30</span> Mna ngokwam andinakwenza nto; njengoko
ndivayo, ndigweba ngako, nomgwebo wam ububulungisa; ngokuba andifuni
kuthanda kwam, ndifuna ukuthanda kukaBawo owandithumayo.

<span id="an_5:31">5:31</span> Ukuba mna ndisuka ndizingqinele,
ubungqina bam abungebi yiyo inene.

<span id="an_5:32">5:32</span> Kukho omnye ongqinayo ngam; ndiyazi ke,
ukuba buyinene ubungqina abungqinayo ngam.

<span id="an_5:33">5:33</span> Nina nithumele kuYohane; uyingqinele ke
inyaniso.

<span id="an_5:34">5:34</span> Mna ke andamkeli bungqina mntwini;
ndizithetha ezi zinto, ukuze nina nisindiswe.

<span id="an_5:35">5:35</span> Yena lowo ebesiso isibane esivuthayo,
esikhanyayo; ke nina nathanda ukugcoba umzuzwana elukhanyweni lwakhe.

<span id="an_5:36">5:36</span> Mna ke ndinabo ubungqina obungaphezu
kobukaYohane; kuba imisebenzi awandinikayo uBawo ukuba ndiyifeze, yona
le misebenzi ndiyenzayo mna, iyangqina ngam, ukuba uBawo undithumile.

<span id="an_5:37">5:37</span> NoBawo owandithumayo, yena ungqinile
ngam. Anizanga nilive izwi lakhe nakanye, niyibone nembonakalo yakhe.

<span id="an_5:38">5:38</span> Nezwi lakhe aninalo lihleli, kuni;
ngokuba lowo uthunywe nguye, ningakholwa nguye nina.

<span id="an_5:39">5:39</span> Ziphengululeni izibhalo, ngokuba nina
niba ninobomi obungunaphakade kuzo; zaye zona zingqina ngam.

<span id="an_5:40">5:40</span> Nibe ke nina ningathandi ukuza kum, ukuze
nibe nobomi.

<span id="an_5:41">5:41</span> Andamkeli luzuko bantwini.

<span id="an_5:42">5:42</span> Ndiyanazi nina, ukuba uthando lukaThixo
aninalo ngaphakathi kwenu.

<span id="an_5:43">5:43</span> Mna ndize egameni likaBawo, anindamkeli;
ukuba omnye uthe weza ngelilelakhe igama, nomamkela yena.

<span id="an_5:44">5:44</span> Ningathini na ukuba nako ukukholwa,
nisamkelela uzuko omnye komnye nje nina, nibe uzuko lona oluvela kuThixo
yedwa ningalufuni?

<span id="an_5:45">5:45</span> Ningabi ndiya kunimangalela kuBawo mna;
ukho onimangalelayo, uMoses, lowo nimthembileyo nina.

<span id="an_5:46">5:46</span> Kuba, ukuba benikholiwe nguMoses, ninge
nikholiwe ndim; kuba yena wabhala ngam.

<span id="an_5:47">5:47</span> Ke ukuba anikholwa zizibhalo zakhe yena,
ningathini na ukukholwa ngawam amazwi?

<span id="an_6:1">6:1</span> Emveni kwezi zinto, wemka uYesu, waya
phesheya kolwandle lwaseGalili, lwaseTibheriya.

<span id="an_6:2">6:2</span> Wayelandelwa ke sisihlwele esikhulu,
ngokuba babebona imiqondiso yakhe, abeyenza kwababesifa.

<span id="an_6:3">6:3</span> Ke kaloku, wenyuka uYesu waya entabeni,
wahlala phantsi khona nabafundi bakhe.

<span id="an_6:4">6:4</span> Yaye ke ikufuphi ipasika, umthendeleko
wamaYuda.

<span id="an_6:5">6:5</span> Ewaphakamisile ngoko uYesu amehlo akhe,
ebone isihlwele esikhulu sisiza kuye, wathi kuFilipu, Sozithenga phi na
izonka, ukuze badle aba?

<span id="an_6:6">6:6</span> Ubesitsho ke emlinga; kuba ubeyazi yena
into abeza kuyenza.

<span id="an_6:7">6:7</span> UFilipu wamphendula wathi, Izonka
zeedenariyo ezimakhulu mabini azibanele, ukuze elowo athabathe intwana.

<span id="an_6:8">6:8</span> Athi kuye omnye kubafundi bakhe, uAndreya,
umzalwana kaSimon Petros,

<span id="an_6:9">6:9</span> Kukho nkwenkwana apha, inezonka ezihlanu
zerhasi neentlanzi ezimbini; kodwa ke ziyintoni na ezo kwabangakanana?

<span id="an_6:10">6:10</span> Uthe ke uYesu, Bahlaliseni phantsi
abantu. Kwaye ke kukho utyani obuninzi kuloo ndawo. Ahlala phantsi ngoko
amadoda, engathi amawaka mahlanu inani.

<span id="an_6:11">6:11</span> Wazithabatha ke izonka uYesu, wathi
akubulela wababela abafundi, bathi ke abafundi babela abo babehleli
phantsi, kwaba kwanjalo nakwiintlanzi, ngangokuthanda kwabo.

<span id="an_6:12">6:12</span> Bakuhlutha ke, uthi kubafundi bakhe,
Buthani amaqhekeza aseleyo, ukuze kungonakali nto.

<span id="an_6:13">6:13</span> Babutha ngoko, bazalisa izitya zalishumi
elinazibini ngamaqhekeza abesele kubo ababedlile, ezonkeni ezihlanu
zerhasi.

<span id="an_6:14">6:14</span> Ngoko abantu aba, bakuwubona umqondiso
awawenzayo uYesu, bathi, Lo nguye inyaniso umprofeti lowo uzayo
ehlabathini.

<span id="an_6:15">6:15</span> Uthe ngoko uYesu, esazi ukuba bahlalele
ukuza kumbamba ngamandla, bamenze ukumkani, wabuya wemka, waya entabeni
Yena yedwa.

<span id="an_6:16">6:16</span> Ke kaloku, kuthe kwakuhlwa, behla
abafundi bakhe, baya elwandle.

<span id="an_6:17">6:17</span> Bengenile ke emkhombeni, baluwela
ulwandle, besiya eKapernahum; kwakusekumnyama, waye uYesu engafikanga
kubo.

<span id="an_6:18">6:18</span> Lwaye nolwandle lusilwa, kananjalo
kuvuthuza umoya omkhulu.

<span id="an_6:19">6:19</span> Bakuba ngoko begweqile izitadiya
ezingathi zimashumi mabini anazihlanu, nokuba mathathu, bambona uYesu
ehamba phezu kolwandle, esiza kubo kufuphi nomkhombe; basuka boyika.

<span id="an_6:20">6:20</span> Athi ke yena kubo, Ndim; musani ukoyika.

<span id="an_6:21">6:21</span> Babethanda ngoko ukumamkelela emkhombeni;
waza kwaoko umkhombe waba semhlabeni lowo babesiya kuwo.

<span id="an_6:22">6:22</span> Ngengomso indimbane leyo, ibimi phesheya
kolwandle, yakuba ibonile ukuba akukho mkhonjana wumbi khona, ngulowo
mnye wodwa babengene kuwo abafundi bakhe; nokuba uYesu akangenanga
nabafundi bakhe emkhonjaneni lowo, bemke bodwa abafundi bakhe;

<span id="an_6:23">6:23</span> nokuba kuze eminye imikhonjana ivela
eTibheriya, kufuphi nendawo apho babedle isonka khona, yakuba ibulele
iNkosi:

<span id="an_6:24">6:24</span> xeshikweni ke indimbane yabonayo ukuba
uYesu akakho apho nabafundi bakhe, besuka bangena nabo emikhombeni, beza
eKapernahum, bemfuna uYesu.

<span id="an_6:25">6:25</span> Bathe bakumfumana phesheya kolwandle,
bathi kuye, Rabhi, ufike nini na apha?

<span id="an_6:26">6:26</span> Wabaphendula uYesu wathi, Inene, inene,
ndithi kuni, Anindifuni ngakuba nabona imiqondiso; nindifuna ngokuba
nadla kwezaa zonka, nahlutha.

<span id="an_6:27">6:27</span> Musani ukusebenzela ukudla
okutshabalalayo; sebenzelani ukudla okuhlala kuse ebomini
obungunaphakade, aya kunipha kona uNyana woMntu; kuba uYise uThixo
utywine waqinisela yena lowo.

<span id="an_6:28">6:28</span> Bathe ngoko kuye, Masenze ntoni na, ukuze
sisebenze imisebenzi kaThixo?

<span id="an_6:29">6:29</span> Waphendula uYesu, wathi kubo, Umsebenzi
kaThixo nguwo lo, ukuba nikholwe kuye othunyiweyo nguye.

<span id="an_6:30">6:30</span> Bathi ngoko kuye, Wenza mqondiso mni na
wena, ukuze sibone, sikholwe nguwe? Usebenza ntoni na?

<span id="an_6:31">6:31</span> Oobawo bethu bona badla imana entlango,
njengokuba kubhaliwe kwathiwa, Wabanika isonka siphuma ezulwini, ukuba
badle sona.

<span id="an_6:32">6:32</span> Uthe ngoko uYesu kubo, Inene, inene,
ndithi kuni, AsinguMoses oninike isonka esiphuma ezulwini; nguBawo
oninika isonka esiphuma ezulwini, esiyinyaniso.

<span id="an_6:33">6:33</span> Kuba isonka sikaThixo sesi sehlayo
ezulwini, silinike ubomi ihlabathi.

<span id="an_6:34">6:34</span> Bathi ke ngoko kuye, Nkosi, sinike eso
sonka ngamaxa onke.

<span id="an_6:35">6:35</span> Wathi ke uYesu kubo, Isonka sobomi esi
ndim; lowo uzayo kum, akasayi kulamba; lowo ukholwayo kum, akasayi
kunxanwa naphakade.

<span id="an_6:36">6:36</span> Senditshilo kuni ukuthi, Nindibonile
nokundibona, anikholwa noko.

<span id="an_6:37">6:37</span> Konke andinikayo uBawo, kuya kuza kum;
nozayo kum, andisayi kukha ndimlahlele phandle;

<span id="an_6:38">6:38</span> ngokuba ndihle emazulwini, ndingaze
kwenza ukuthanda kwam; ndize kwenza ukuthanda kwalowo wandithumayo.

<span id="an_6:39">6:39</span> Kuko ke oku ukuthanda kowandithumayo,
kukaBawo: ukuba konke awandinikayo, ndingalahli nento kuko, ndikuvuse
ngomhla wokugqibela.

<span id="an_6:40">6:40</span> Kuko ke oku ukuthanda kowandithumayo,
ukuthi babe nobomi obungunaphakade bonke abambonayo uNyana, bakholwe
kuye; ndandiya kubavusa mna ngomhla wokugqibela.

<span id="an_6:41">6:41</span> Ayemkrokrela ngoko amaYuda, ngokuba
wathi, Ndim isonka, esi sehlayo emazulwini.

<span id="an_6:42">6:42</span> Ayesithi ke, Lo asinguye na kanene uYesu,
unyana kaYosefu, esimaziyo thina uyise nonina? Angathini na ke ngoko
yena ukuthi, Ndihle emazulwini?

<span id="an_6:43">6:43</span> Waphendula ngoko UYesu wathi kubo, Musani
ukukrokra ngaphakathi kwenu.

<span id="an_6:44">6:44</span> Akukho namnye unako ukuza kum, engathanga
uBawo owandithumayo amtsale; ndaye mna ndiya kumvusa ngomhla
wokugqibela.

<span id="an_6:45">6:45</span> Kubhaliwe ebaprofetini kwathiwa, Baye
bonke beya kuba ngabafundiswa bakaThixo; bonke ngoko abathe beva kuBawo,
bafunda kuye, bayeza kum.

<span id="an_6:46">6:46</span> Kungekuba kukho bani umbonileyo uBawo,
ingenguye ovela kuThixo; nguye yedwa ombonileyo uBawo.

<span id="an_6:47">6:47</span> Inene, inene, ndithi kuni, Lowo ukholwayo
kum unobomi obungunaphakade.

<span id="an_6:48">6:48</span> Ndim isonka sobomi.

<span id="an_6:49">6:49</span> Ooyihlo bayidla imana leyo entlango,
bafile noko.

<span id="an_6:50">6:50</span> Isonka sona esihla emazulwini sesi, athi
ubani akusidla, angafi.

<span id="an_6:51">6:51</span> Ndim isonka esiphilileyo, esi sehlayo
emazulwini. Ukuba ubani uthe wasidla esi sonka, wodla ubomi
ngonaphakade; ke isonka endiya kumnika sona mna, siyinyama yam, endiya
kuyinikela ubomi behlabathi.

<span id="an_6:52">6:52</span> Ngoko amaYuda ayesilwa phakathi kwawo,
esithi, Angathini na lo ukusinika inyama yakhe siyidle?

<span id="an_6:53">6:53</span> Wathi ngoko uYesu kuwo, Inene, inene,
ndithi kuni, Ukuba anithanga niyidle inyama yoNyana woMntu, nilisele
igazi lakhe, aninabo ubomi kuni.

<span id="an_6:54">6:54</span> Lowo uyidlayo eyam inyama, alisele elam
igazi, unobomi obungunaphakade; ndaye mna ndiya kumvusa ngomhla
wokugqibela.

<span id="an_6:55">6:55</span> Kuba inyama yam ikukudla, inyaniso;
negazi lam liluselo, inyaniso.

<span id="an_6:56">6:56</span> Lowo uyidlayo eyam inyama, alisele elam
igazi, uhleli kum, nam ndihleli kuye.

<span id="an_6:57">6:57</span> Njengoko uBawo ophilileyo wandithumayo,
ndibe nam ndiphilile ngenxa enoBawo, lowo undidlayo, kwayena uya kuphila
ngam.

<span id="an_6:58">6:58</span> Siso eso isonka esehla emazulwini;
kungenjengokuba ooyihlo bayidlayo imana, bafa noko. Lowo usidlayo esi
sonka, uya kuphila ngonaphakade.

<span id="an_6:59">6:59</span> Ezi zinto wazithetha endlwini yesikhungu,
efundisa eKapernahum.

<span id="an_6:60">6:60</span> Into eninzi ngoko kubafundi bakhe yakuva
yathi, Lilizwi elinqabileyo eli; ngubani na onako ukuliva?

<span id="an_6:61">6:61</span> Ke kaloku, esazi uYesu ngaphakathi
kwakhe, ukuba bayakrokra lilo abafundi bakhe, wathi kubo,
Kuyanikhubekisa na oku?

<span id="an_6:62">6:62</span> Hi na ke, ukuba nithe nambona uNyana
woMntu enyukela apho ebefudula ekhona?

<span id="an_6:63">6:63</span> Ngumoya odlisa ubomi; inyama yona
ayincedi lutho. Amazwi la ndiwathethayo kuni mna angumoya, abubomi.

<span id="an_6:64">6:64</span> Kukho abathile kuni abangakholwayo. Kuba
ebesazi kwasekuqalekeni uYesu, ukuba ngoobani na ababengakholwa, nokuba
ngubani na oya kumnikela.

<span id="an_6:65">6:65</span> Wayesithi, Kungenxa yoku ndatshoyo kuni
ukuthi, Akukho namnye unako ukuza kum, ukuba akathanga akunikwe nguBawo.

<span id="an_6:66">6:66</span> Ngenxa yoko into eninzi yabafundi bakhe
yabuya umva, ayaba sahamba naye.

<span id="an_6:67">6:67</span> Wathi ngoko uYesu kwabalishumi
elinababini, Nani nifuna ukumka, yini na?

<span id="an_6:68">6:68</span> Wamphendula ngoko uSimon Petros wathi,
Nkosi, sosuka siye kubani na? Nguwe onamazwi obomi obungunaphakade.

<span id="an_6:69">6:69</span> Nathi sikholiwe, sazile, ukuba wena
unguye uKristu, uNyana kaThixo ophilileyo.

<span id="an_6:70">6:70</span> Wabaphendula uYesu wathi, Andininyulanga
na mna, nina shumi linababini? Ukanti omnye kuni ungumtyholi.

<span id="an_6:71">6:71</span> Wayethetha ke ngoYuda Sikariyoti kaSimon,
kuba lowo ibinguye obeza kumngcatsha, engomnye weshumi elinababini.

<span id="an_7:1">7:1</span> Emveni kwezi zinto, wayehamba uYesu
kwelaseGalili; kuba ebengathandi ukuhamba kwelakwaYuda; ngokuba amaYuda
ebefuna ukumbulala.

<span id="an_7:2">7:2</span> Ke kaloku, wawukufuphi umthendeleko
wamaYuda weminquba.

<span id="an_7:3">7:3</span> Bathi ngoko kuye abazalwana bakhe, Gqitha
apha, uye kwelakwaYuda, ukuze nabafundi bakho bayibone imisebenzi yakho
oyenzayo.

<span id="an_7:4">7:4</span> Kuba akukho namnye wenza into emfihlekweni,
abe yena ngokwakhe efuna ukuba sekuhleni. Ukuba uyazenza ezi zinto,
zibonakalise ngokwakho kwihlabathi.

<span id="an_7:5">7:5</span> Kuba nabazalwana bakhe bebengakholwa kuye.

<span id="an_7:6">7:6</span> Wathi ngoko uYesu kubo, Ixesha lam
alikabikho, ke elenu ixesha lihlala lilungile.

<span id="an_7:7">7:7</span> Ihlabathi alinakunithiya nina; mna ke
liyandithiya, ngokuba mna ndingqina ngalo, ukuba imisebenzi yalo
ayindawo.

<span id="an_7:8">7:8</span> Nyukani nina, niye kulo mthendeleko; mna
andikanyuki, ndiye kulo mthendeleko; ngokuba ixesha lam alikazaliseki.

<span id="an_7:9">7:9</span> Akuba ke ezithethile ezi zinto kubo,
wahlala kwelaseGalili.

<span id="an_7:10">7:10</span> Ke, bakuba benyukile abazalwana bakhe,
wenyuka naye, waya emthendelekweni, kungekhona ekuhleni, kubusithela.

<span id="an_7:11">7:11</span> Ayemfuna ngoko amaYuda emthendelekweni,
esithi, Uphi na yena?

<span id="an_7:12">7:12</span> Kwaye kukho ukukrokra okukhulu ngaye
ebantwini; inxenye ibisithi, Ulungile; abanye ke besithi, Hayi, yena
ulahlekisa uluntu olu.

<span id="an_7:13">7:13</span> Noko ke bekungekho namnye ubethetha ngaye
ngokusekuhleni, ngenxa yokoyika amaYuda.

<span id="an_7:14">7:14</span> Ke kaloku, kwakubon’ ukuba sekuphakathi
komthendeleko, wenyuka uYesu waya etempileni, wafundisa.

<span id="an_7:15">7:15</span> Ayemangaliswa amaYuda, esithi, Lo uyazi
ngani na imfundo, engafundanga nje?

<span id="an_7:16">7:16</span> Waphendula uYesu, wathi, Eyam imfundiso
asiyam, yeyalowo wandithumayo.

<span id="an_7:17">7:17</span> Ukuba kukho othi afune ukukwenza
ukuthanda kwakhe, woyazi imfundiso le: ukuba iphuma kuThixo, nokuba mna
ndithetha okukokwam, kusini na.

<span id="an_7:18">7:18</span> Lowo uthetha okwakhe, ufuna olulolwakhe
uzuko; ke lowo ufuna uzuko lowamthumayo, uyinene yena, akukho
kungalungisi kuye.

<span id="an_7:19">7:19</span> Umthetho aniwunikelwanga na nguMoses?
Kanti ke akukho namnye kuni uwugcinayo umthetho; yini na ukuba nifune
ukundibulala?

<span id="an_7:20">7:20</span> Saphendula isihlwele sathi, Unedemon;
ngubani na ofuna ukukubulala?

<span id="an_7:21">7:21</span> Wapendula uYesu wathi kubo. Ndenze
umsebenzi wamnye, namangaliswa ke nonke.

<span id="an_7:22">7:22</span> UMoses uninike ulwaluko ngenxa yoku,
kungengenxa yokuba luphume kuMoses, kungenxa yokuba luphume kooyihlo.
Niyamalusa ke umntu nangesabatha.

<span id="an_7:23">7:23</span> Ukuba umntu uyaluswa ngesabatha, ukuze
ungaphulwa umthetho kaMoses, nindijalele na ngokuba ndiphilise umntu,
waphila kwaphela, ngesabatha?

<span id="an_7:24">7:24</span> Musani ukugweba ngokwembonakalo; gwebani
ngomgwebo olungisayo.

<span id="an_7:25">7:25</span> Babesithi ngoko abathile
kwabaseYerusalem, Asinguye na lo bafuna ukumbulala?

<span id="an_7:26">7:26</span> Niyabona, uthetha ngokuphandle, abathethi
nto kuye; bangaba kanti na ke bayazi okwenyaniso abaphathi, ukuba lo
nguye uKristu okwenyaniso?

<span id="an_7:27">7:27</span> Thina siyamazi lo apho avela khona; xa
sukuba ke uKristu esiza, akukho namnye uya kumazi apho avela khona.

<span id="an_7:28">7:28</span> Wadanduluka ke ngoko uYesu, efundisa
etempileni, wathi, Nina niyandazi, nikwazi nalapho ndivela khona;
andizanga ngokwam; uyinyaniso owandithumayo, eningamaziyo nina.

<span id="an_7:29">7:29</span> Mna ke ndiyamazi; ngokuba ndivela kuye,
waye yena endithumile.

<span id="an_7:30">7:30</span> Babefuna ngoko ukumbamba; kodwa
akubangakho namnye umsa isandla, ngokuba ilixa lakhe belingekafiki.

<span id="an_7:31">7:31</span> Ke kaloku, into eninzi esihlweleni
yakholwa kuye; yayisithi, UKristu, xa athe wafika, angaba uya kwenza
imiqondiso emininzi na kunale ayenzileyo lo?

<span id="an_7:32">7:32</span> AbaFarisi beva abantu bezikrokrela ezi
zinto ngaye; baza abaFarisi nababingeleli abakhulu bathuma amadindala,
ukuba ambambe.

<span id="an_7:33">7:33</span> Wathi ngoko uYesu kuwo, Liselixesha
elifutshane endinani, ndize ndiye kowandithumayo.

<span id="an_7:34">7:34</span> Niya kundifuna, ningandifumani; nithi
apho ndikhona mna, ningabi nakufika nina.

<span id="an_7:35">7:35</span> Athi ngoko amaYuda phakathi kwawo, Uza
kuya phi na lo, le nto singayi kumfumana thina? Angaba uza kuya
kwiintsali ezikumaGrike, afundise amaGrike, yini na?

<span id="an_7:36">7:36</span> Liyintoni na eli lizwi alithethileyo,
lithi, Niya kundifuna, ningandifumani; nithi apho ndikhona mna, ningabi
nakufika nina?

<span id="an_7:37">7:37</span> Ke kaloku, ngomhla wokugqibela, ongowona
mkhulu womthendeleko, wema uYesu, wadanduluka esithi, Ukuba kukho othi
anxanwe, makeze kum asele.

<span id="an_7:38">7:38</span> Lowo ukholwayo kum, njengoko satshoyo
isibhalo, kuya kumpompoza imilambo yamanzi aphilileyo, iphuma embilinini
wakhe.

<span id="an_7:39">7:39</span> Oku wakutsho ke ngaye uMoya, ababeza
kumamkeliswa abo bakholwayo kuye; kuba ebengekamkelwa uMoya oyiNgcwele;
ngokuba uYesu ebengekazukiswa.

<span id="an_7:40">7:40</span> Yaye ngoko into eninzi esihlweleni,
yakuliva ilizwi elo, isithi, Lo nguye umprofeti, inyaniso. Babesithi
abanye, Lo nguye uKristu.

<span id="an_7:41">7:41</span> Babesithi abanye, uKristu angavela
kwelaseGalili yini na?

<span id="an_7:42">7:42</span> Asitshongo na isibhalo ukuthi, uKristu
uphuma embewini kaDavide, naseBhetelehem, umzana abekuwo uDavide?

<span id="an_7:43">7:43</span> Ke ngoko sathi qheke kubini isihlwele
ngenxa yakhe.

<span id="an_7:44">7:44</span> Inxenye ke kubo yayithanda ukumbamba,
kodwa akubangakho namnye umsa izandla.

<span id="an_7:45">7:45</span> Afika ngoko amadindala kubabingeleli
abakhulu nakubaFarisi; baza bona bathi kuwo, Kungani na ukuba ningezi
naye?

<span id="an_7:46">7:46</span> Aphendula amadindala athi, Akuzanga
kuthethe mntu njengoko athetha ngako lo mntu.

<span id="an_7:47">7:47</span> Bawaphendula ngoko abaFarisi, bathi,
Ningaba nilahlekisiwe nani na?

<span id="an_7:48">7:48</span> Kubaphathi nakubaFarisi kungaba kukho
mntu ukholiweyo kuye yini na?

<span id="an_7:49">7:49</span> Olu luntu lungawaziyo umthetho
luqalekisiwe.

<span id="an_7:50">7:50</span> Uthe uNikodemo kubo (lowo wezayo kuye
ebusuku, engomnye kwabo),

<span id="an_7:51">7:51</span> Umthetho wethu uyamgweba yini na umntu,
ukuba awuthanga uve kuye kuqala, uqonde into ayenzayo?

<span id="an_7:52">7:52</span> Baphendula bathi kuye, Ungaba
ungowelaseGalili nawe na? Phengulula ubone, ukuba akuveli mprofeti
kwelaseGalili.

<span id="an_7:53">7:53</span> Walowo ke waya kweyakhe indlu.

<span id="an_8:1">8:1</span> UYesu ke yena waya eNtabeni yemiNquma.

<span id="an_8:2">8:2</span> Uthe ke ngesifingo wabuya wafika
etempileni; baye bonke abantu besiza kuye; wahlala phantsi, wabafundisa.

<span id="an_8:3">8:3</span> Ababhali nabaFarisi bazisa ke kuye umfazi
obanjwe ekrexeza; baza, bemmise phakathi,

<span id="an_8:4">8:4</span> bathi kuye, Mfundisi, lo mfazi wabanjwa
ekrexeza, kanye kuloo ntlondi.

<span id="an_8:5">8:5</span> Ke kaloku, emthethweni uMoses wasimisela
ukuthi, abanjalo mabagityiselwe ngamatye; uthini na ke wena?

<span id="an_8:6">8:6</span> Babesitsho ke bemhenda, ukuze babe
nokummangalela; kodwa uYesu, ethobe phantsi, wabhala ngomnwe emhlabeni.

<span id="an_8:7">8:7</span> Uthe ke bakumana bembuza, waphakama, wathi
kubo, Ongenasono kuni makaqale amgibisele ngelitye.

<span id="an_8:8">8:8</span> Wabuya wathoba phantsi, wabhala emhlabeni.

<span id="an_8:9">8:9</span> Bathe ke bona bakuva, besohlwaywa naluvalo
lwabo, baphuma ngabanye, beqalela kwabakhulu, kwada kwaba
kwabokugqibela. Wasala yedwa uYesu, waye umfazi emi phakathi.

<span id="an_8:10">8:10</span> Ephakamile ke uYesu, akabona mntu
kwakuphela ngumfazi lowo; wathi kuye, Mfazindini, baphi na abo
bamangaleli bakho? Akukho ukugwebileyo na?

<span id="an_8:11">8:11</span> Wathi ke yena, Noko amnye, Nkosi. Wathi
ke uYesu kuye, Nam andikugwebi; hamba, ungabuye wone.

<span id="an_8:12">8:12</span> Wabuya ngoko uYesu wathetha kubo, esithi,
Ndim ukhanyiselo lwehlabathi; lowo undilandelayo akasayi kuhamba
ebumnyameni; yena uya kuba nalo ukhanyiso lobomi.

<span id="an_8:13">8:13</span> Bathe ngoko abaFarisi kuye, Wena
uyazingqinela, ubungqina bakho abunene.

<span id="an_8:14">8:14</span> Waphendula uYesu wathi kubo, Nokuba
ndithi ndizingqinele mna ngokwam, buyinene ubungqina bam; ngokuba
ndiyazi apho ndavela khona, nalapho ndiya khona; ke nina anazi apho
ndivela khona, nalapho ndiya khona.

<span id="an_8:15">8:15</span> Nina nigweba ngokwenyama; mna andigwebi
namnye.

<span id="an_8:16">8:16</span> Nokuba ndithi ndigwebe mna, umgwebo wam
uyinene; ngokuba andindedwa, ndim noBawo owandithumayo.

<span id="an_8:17">8:17</span> Nasemthethweni wenu ke kubhaliwe
kwathiwa, Ubungqina babantu ababini buyinene.

<span id="an_8:18">8:18</span> Mna ndingulowo uzingqinelayo;
uyandingqinela nalowo wandithumayo, uBawo.

<span id="an_8:19">8:19</span> Bathi ngoko kuye, Uphi na uYihlo?
Waphendula uYesu, wathi, Anindazi mna; animazi noBawo. Ukuba benindazi
mna, ninge nimazi noBawo.

<span id="an_8:20">8:20</span> Loo mazwi wawathetha uYesu ngasemkhumbini
wokulondoloza imali, efundisa etempileni; akwabakho namnye umbambayo;
ngokuba belingekafiki ilixa lakhe.

<span id="an_8:21">8:21</span> Wabuya ngoko uYesu wathi kubo, Ndiyemka
mna; niya kundifuna, nifele esonweni senu; apho ndiya khona mna, aninako
ukufika nina.

<span id="an_8:22">8:22</span> Abesithi ngoko amaYuda, Angaba uya
kuzibulala na, le nto athi, Apho ndiya khona mna, aninako ukufika nina?

<span id="an_8:23">8:23</span> Wathi kuwo, Nina ningabangaphantsi, mna
ndingowangaphezulu; nina ningabeli hlabathi, mna andingoweli hlabathi.

<span id="an_8:24">8:24</span> Ndatsho ngoko kuni ukuthi, Niya kufela
ezonweni zenu; kuba ekubeni nithe anakholwa ukuba ndinguye, niya kufela
ezonweni zenu.

<span id="an_8:25">8:25</span> Abesithi ngoko kuye, Ungubani wena? Wathi
kuwo uYesu, Ndiyiloo nto ndayixelayo kuni kwasekuqaleni.

<span id="an_8:26">8:26</span> Ndineendawo ezininzi zokuthetha nokugweba
ngani; lowo wandithumayo uyinene; ndithi ke mna, izinto endazivayo kuye,
ndithethe zona ezo kwihlabathi.

<span id="an_8:27">8:27</span> Akaqondanga ukuba ebethetha ngoYise kuwo.

<span id="an_8:28">8:28</span> Wathi ngoko uYesu kuwo, Xa nithe
namphakamisa uNyana woMntu, noqonda oko ukuba ndinguye, nokuba andenzi
nto ngokwam; ndisuka ndizithethe ezi zinto njengoko wandifundisayo
uBawo.

<span id="an_8:29">8:29</span> Lowo wandithumayo unam; uBawo
akandishiyanga ndedwa; ngokuba mna ndihleli ndizenza izinto
ezikholekileyo kuye.

<span id="an_8:30">8:30</span> Akubon’ ukuba uyazithetha ezi zinto,
bakholwa kuye, baba baninzi.

<span id="an_8:31">8:31</span> Ubesithi ngoko uYesu kuloo maYuda
akholiweyo kuye, Ukuba nina nithe nahlala elizwini lam, noba
ningabafundi bam, inyaniso.

<span id="an_8:32">8:32</span> Naniya kuyazi inyaniso, yaye inyaniso iya
kunikhulula.

<span id="an_8:33">8:33</span> Amphendula, athi, Thina siyimbewu
ka-Abraham; asizanga sibe sebukhobokeni nakubani; utsho ngani na wena
ukuthi, Noba ngabakhululekileyo?

<span id="an_8:34">8:34</span> Uwaphendule uYesu wathi, Inene, inene,
ndithi kuni, Bonke abenza isono bangamakhoboka esono.

<span id="an_8:35">8:35</span> Ikhoboka ke alihlali endlwini
ngonaphakade; ngunyana ohlala ngonaphakade.

<span id="an_8:36">8:36</span> Ngoko ukuba uNyana uthe wanikhulula, noba
nikhululekile inene.

<span id="an_8:37">8:37</span> Ndiyazi ukuba niyimbewu ka-Abraham; ke
nifuna ukundibulala, ngokuba ilizwi lam lingenakuhamba kuni.

<span id="an_8:38">8:38</span> Mna ndithetha endikubonileyo kuBawo; nani
ke nenza enikubonileyo kuyihlo.

<span id="an_8:39">8:39</span> Aphendula athi kuye, Ubawo thina
nguAbraham. Athi kuwo uYesu, Ukuba nibe ningabantwana baka-Abraham,
ninge niyenza imisebenzi ka-Abraham.

<span id="an_8:40">8:40</span> Kaloku ke, nifuna ukubulala mna, mntu
unixelele inyaniso endayiva kuThixo; akakwenzanga oko uAbraham.

<span id="an_8:41">8:41</span> Nina nenza imisebenzi yooyihlo. Athi
ngoko kuye, Thina asizelwe ngabuhenyu, sinaBawo mnye, uThixo.

<span id="an_8:42">8:42</span> Uthe ke uYesu kuwo, Ukuba uThixo
ebenguYihlo, ninge nindithanda; kuba mna ndaphuma kuThixo, ndifikile ke;
kuba andizanga ngokwam, nguye owandithumayo.

<span id="an_8:43">8:43</span> Kungani na ukuba ningayiqondi intetho
yam? Kungokuba ningenakuliva ilizwi lam.

<span id="an_8:44">8:44</span> Nina ningaboyihlo uMtyholi, neenkanuko
zoyihlo niyathanda ukuzenza. Yena waye esisibulala-mntu kwasekuqaleni;
akemi enyanisweni, ngokuba akukho nyaniso kuye. Xa sukuba ethetha
ubuxoki, uthetha okukokwakhe; ngokuba ulixoki, noyise wawo.

<span id="an_8:45">8:45</span> Mna ke, ngokuba ndithetha inyaniso,
anikholwa ndim.

<span id="an_8:46">8:46</span> Ngubani na kuni ondohlwayayo ngenxa
yesono? Ukuba ke ndithetha inyaniso, kungani na ukuba ningakholwa ndim?

<span id="an_8:47">8:47</span> Lowo ungokaThixo, uyaweva amazwi kaThixo;
ngenxa yoko aniweva nina, ngokuba ningengabakaThixo.

<span id="an_8:48">8:48</span> Aphendula ngoko amaYuda, athi kuye,
Asilungisi na thina ukuthi ungumSamariya wena, nokuthi unedemon?

<span id="an_8:49">8:49</span> Waphendula uYesu wathi, Andinademon mna;
ndibeka uBawo; nina ke nibe nindihlaza.

<span id="an_8:50">8:50</span> Mna ke andifuni luzuko lwam; ukho lowo
ufunayo, ugwebayo.

<span id="an_8:51">8:51</span> Inene, inene, ndithi kuni, Ukuba umntu
uthe waligcina ilizwi lam, akasayi kuza abone kufa naphakade.

<span id="an_8:52">8:52</span> Athi ngoko amaYuda kuye, Kukalokunje,
siyazi ukuba unedemon. UAbraham wafa, nabo abaprofeti bafa, ube wena
usithi, Ukuba umntu uthe waligcina ilizwi lam, akasayi kuza eve kufa
naphakade.

<span id="an_8:53">8:53</span> Wena ungaba umkhulu yini na kunobawo
wethu uAbraham, yena wafayo? Nabaprofeti bafa; uzenza bani na wena?

<span id="an_8:54">8:54</span> Waphendula uYesu wathi, Ukuba mna ndithi
ndizizukise, uzuko lwam alungebi nto; nguBawo ondizukisayo; enithi nina
nguThixo wenu.

<span id="an_8:55">8:55</span> Kanti ke animazanga, mna ke ndiyamazi.
Ukuba ke ndithe andimazi, ndoba ndilixoki njengani; ndiyamazi,
ndiligcinile nelizwi lakhe.

<span id="an_8:56">8:56</span> UAbraham, uyihlo, wagcobela ukuwubona
umhla wam; wawubona, wavuya.

<span id="an_8:57">8:57</span> Athi ngoko amaYuda kuye, Ungekabi
naminyaka imashumi mahlanu nje, umbonile na uAbraham?

<span id="an_8:58">8:58</span> Wathi kuwo uYesu, Inene, inene, ndithi
kuni, Engekabikho uAbraham, mna ndikho kade.

<span id="an_8:59">8:59</span> Ngoko achola amatye, ukuze amgibisele;
wazimela ke uYesu, waphuma etempileni, wacanda phakathi kwawo;
wenjenjalo ukudlula.

<span id="an_9:1">9:1</span> Uthe ke edlula, wabona umntu obe eyimfama
kwasekuzalweni kwakhe.

<span id="an_9:2">9:2</span> Bambuza ke abafundi bakhe, besithi, Rabhi,
ngubani na owonayo, ngulo, ngabazali bakhe, sini na, ukuze azalwe
eyimfama nje?

<span id="an_9:3">9:3</span> Waphendula uYesu wathi, Akone lo, akone
bazali bakhe; uzelwe eyimfama ukuze ibonakalaliselwe kuye imisebenzi
kaThixo.

<span id="an_9:4">9:4</span> Ndimelwe kukuyisebenza imisebenzi
yowandithumayo, kusesemini; kuza ubusuku, xa kungekho namnye unako
ukusebenza.

<span id="an_9:5">9:5</span> Xa ndisesehlabathini, ndilukhanyiselo
lwehlabathi.

<span id="an_9:6">9:6</span> Akuba etshilo, watshica emhlabeni, wenza
udaka ngamathe, wawaqaba amehlo emfama ngodaka olo.

<span id="an_9:7">9:7</span> Wathi kuyo, Yiya kuhlamba echibini leSilowa
(oko kukuthi ngentetho evakalayo, Thunyiwe). Yemka ngoko, yaya yahlamba,
yeza ibona.

<span id="an_9:8">9:8</span> Baye ngoko abamelwane, nababembona
ngaphambili ukuba uyimfama, besithi, Lo asinguye na obehleli engqiba?

<span id="an_9:9">9:9</span> Abanye babesithi, Nguye lo; bambi ke bathi,
ufana naye; yena ke wayesithi, Ndinguye.

<span id="an_9:10">9:10</span> Babesithi ngoko kuye, Atheni na ukuvuleka
amehlo akho?

<span id="an_9:11">9:11</span> Waphendula yena wathi, Umntu ekuthiwa
nguYesu wenze udaka, waqaba amehlo am, wathi kum, Yiya echibini
leSilowa, uhlambe; ndiyile ke ndahlamba, ndabuya ndibona.

<span id="an_9:12">9:12</span> Bathi ngoko kuye, Uphi na yena? Athi,
Andazi.

<span id="an_9:13">9:13</span> Bamzisa kubaFarisi lowo ubefudula
eyimfama.

<span id="an_9:14">9:14</span> Ke kaloku yaye iyisabatha, oko uYesu
wenza udaka, wawavula amehlo akhe.

<span id="an_9:15">9:15</span> Babuya ngoko ke bambuza nabaFarisi, ukuba
utheni na ukuba abuye abone. Wathi ke yena kubo, Ubeke udaka emehlweni
am, ndaza ndahlamba; ndiyabona ke.

<span id="an_9:16">9:16</span> Babesithi ngoko abathile bakubaFarisi, Lo
mntu asingowakwaThixo, ngokuba isabatha akayigcini. Babesithi abanye,
Angathini na umntu ongumoni ukwenza imiqondiso engakanana? Bathi qheke
kubini.

<span id="an_9:17">9:17</span> Babuya bathi kwimfama, Uthini na wena
ngaye, ewavulile nje amehlo akho? Uthe ke yena, Ungumprofeti.

<span id="an_9:18">9:18</span> Akakholwa ngoko amaYuda ngaye, ukuba
ebeyimfama, wabuye wabona, ada abiza abazali balowo ubuye wabona.

<span id="an_9:19">9:19</span> Aza ababuza esithi, Lo ngunyana wenu na,
enithi nina wazalwa eyimfama? Phofu ubona ngani na ngoku?

<span id="an_9:20">9:20</span> Abazali bakhe bawaphendula bathi, Siyazi
ukuba lo ngunyana wethu, kwanokuba ke wazalwa eyimfama;

<span id="an_9:21">9:21</span> le nto ke abonayo ngoku asazi, novule
amehlo akhe, asimazi thina; uselemkhulu yena, buzani kuye, wozithethela.

<span id="an_9:22">9:22</span> Batsho abazali bakhe, ngokuba babesoyika
amaYuda; kuba amaYuda abeselenqophisene ngokuthi, Ukuba uthe umntu
wamvuma ukuba nguKristu, aze akhutshwe esikhungwini.

<span id="an_9:23">9:23</span> Kungenxa yoko abazali bakhe bathi,
Uselemkhulu, buzani kuye.

<span id="an_9:24">9:24</span> Ambiza ngoko okwesibini umntu obeyimfama,
athi kuye, Zukisa uThixo; siyazi thina ukuba lo mntu ungumoni.

<span id="an_9:25">9:25</span> Uphendule ngoko yena, wathi, Ukuba
ungumoni, andazi; ndazi nto-nye, eyokuba ndibe ndiyimfama nje, ngoku
ndiyabona.

<span id="an_9:26">9:26</span> Abuye ke athi kuye, Wenze ntoni na kuwe?
utheni na ukuwavula amehlo akho?

<span id="an_9:27">9:27</span> Wawaphendula wathi, Sendinixelele, naza
aneva; nithandelani na ukubuya nive? Nani ningaba nithanda ukuba
ngabafundi bakhe na?

<span id="an_9:28">9:28</span> Amtshabhisa ngoko athi, Nguwe umfundi
wakhe; ke thina singabafundi bakaMoses.

<span id="an_9:29">9:29</span> Siyazi thina, ukuba uThixo uthethile
kuMoses; lo yena asimazi apho avela khona.

<span id="an_9:30">9:30</span> Waphendula umntu lowo, wathi kuwo, Nasi
apha isimanga, ukuthi nina ningazi apho avela khona; ukanti uwavulile
amehlo am.

<span id="an_9:31">9:31</span> Siyazi ke ukuba uThixo akabeva aboni;
kodwa ukuba umntu uthi amhlonele uThixo, akwenze ukuthanda kwakhe,
uyamva lowo.

<span id="an_9:32">9:32</span> Kwasephakadeni akuzanga kuviwe ukuba
umntu wakha wavula amehlo ozelwe eyimfama.

<span id="an_9:33">9:33</span> Ukuba lo ebengenguye owakwaThixo,
ebengenakwenza nto.

<span id="an_9:34">9:34</span> Aphendula athi kuye, Wena wazalelwa
ezonweni kanye; ufundisa thina na wena? Amkhuphela ngaphandle.

<span id="an_9:35">9:35</span> Weva uYesu ukuba amkhuphele ngaphandle.
Uthe akumfumana wathi kuye, Wena uyakholwa na kuNyana kaThixo?

<span id="an_9:36">9:36</span> Uphendule yena wathi, Ongubani na, Nkosi,
ukuze ndikholwe kuye?

<span id="an_9:37">9:37</span> Uthe ke uYesu kuye, Umbonile; nguye lo
uthetha nawe.

<span id="an_9:38">9:38</span> Wathi ke yena, Ndiyakholwa, Nkosi. Waza
waqubuda kuye.

<span id="an_9:39">9:39</span> Wathi uYesu, Mna ndizele ugwebo kweli
hlabathi, ukuze abangaboniyo babone, bathi ababonayo babe ziimfama.

<span id="an_9:40">9:40</span> Baziva ezo nto abakubaFarisi ababenaye,
bathi kuye, Singaba siziimfama nathi na?

<span id="an_9:41">9:41</span> Uthe ke kubo uYesu, Ukuba beniziimfama,
ngeningenasono; kungoku nithi, Siyabona; ke ngoko isono senu sihleli.

<span id="an_10:1">10:1</span> Inene, inene, ndithi kuni, Ongangeniyo
ngalo isango ebuhlantini bezimvu, osuka akhwele ngandawo yimbi, lowo
ulisela nesihange.

<span id="an_10:2">10:2</span> Ke yena ongena ngalo isango ngumalusi
wezimvu.

<span id="an_10:3">10:3</span> Umgcini-sango uyamvulela lowo; zithi
nezimvu zilive izwi lakhe azibize ezakhe izimvu ngamagama, azikhokelele
phandle zona.

<span id="an_10:4">10:4</span> Xa athe wazikhupha ezakhe izimvu, uhamba
phambi kwazo, zithi nezimvu zimlandele; ngokuba zilazi izwi lakhe.

<span id="an_10:5">10:5</span> Ke owasemzini azingemlandeli; zosuka
zimbaleke, ngokuba zingalazi izwi labasemzini.

<span id="an_10:6">10:6</span> Lo mzekeliso wawuthetha kubo uYesu; ke
bona abaziqondanga ukuba zizinto zini na ezo abezithetha kubo.

<span id="an_10:7">10:7</span> Wabuya wathi ngoko kubo uYesu, Inene,
inene, ndithi kuni, Ndim isango lezimvu.

<span id="an_10:8">10:8</span> Bonke abezayo ngaphambi kwam bangamasela
nezihange; ke zona izimvu azibevanga.

<span id="an_10:9">10:9</span> Ndim isango; ukuba umntu uthe wangena
ngam, wosindiswa; uya kungena ephuma, afumane utyani.

<span id="an_10:10">10:10</span> Isela alizi lingazele ukuze libe,
lixhele, litshabalalise. Mna ndizele ukuze babe nobomi, babe nabo ke
ngokugqithiseleyo.

<span id="an_10:11">10:11</span> Ndim umalusi olungileyo; umalusi
olungileyo, ubomi bakhe ubuncamela izimvu.

<span id="an_10:12">10:12</span> Ke yena ongumqeshwa, engengumalusi,
ezingezizo ezakhe izimvu, uyibona ingcuka isiza, azishiye izimvu,
abaleke, ize ingcuka izibambe, izichithachithe izimvu.

<span id="an_10:13">10:13</span> Umqeshwa lo ke ubaleka ngokuba
engumqeshwa, engazikhathalele izimvu.

<span id="an_10:14">10:14</span> Ndim umalusi olungileyo; ndiyazazi
ezam, ndiyaziwa zezam.

<span id="an_10:15">10:15</span> Njengokuba endazi uBawo, nam ndiyamazi
uBawo, nobomi bam ndibuncamela izimvu.

<span id="an_10:16">10:16</span> Ndinazo nezinye izimvu, ezingezizo
ezobu buhlanti; nazo ezo ndimelwe kukuza nazo; zaye ziya kuliva izwi
lam, zibe mhlambi mnye, nomalusi abe mnye.

<span id="an_10:17">10:17</span> Ngenxa yoku uBawo uyandithanda; ngokuba
mna ndibuncama ubomi bam, ukuze ndibuye ndibuthabathe.

<span id="an_10:18">10:18</span> Akukho namnye ubuhluthayo kum,
ndiyabuncama mna ngokwam; ndinegunya lokubuncama, ndinegunya lokubuya
ndibuthabathe; lo mthetho ndawamkela kuBawo.

<span id="an_10:19">10:19</span> Abuya ngoko amaYuda athi qheke kubini
ngenxa yala mazwi.

<span id="an_10:20">10:20</span> Yayisithi ke into eninzi kuwo,
Unedemon, uyageza; yini na ukuba nimphulaphule?

<span id="an_10:21">10:21</span> Abanye babesithi, La mazwi asingawo
awophethwe yidemon: idemon ingaba inako yini na ukuvula amehlo emfama?

<span id="an_10:22">10:22</span> Ke kaloku, kwabakho umthendeleko
wokuhlaziywa kwetempile eYerusalem; kwaye kusebusika.

<span id="an_10:23">10:23</span> Waye ehambahamba uYesu etempileni,
evarandeni kaSolomon.

<span id="an_10:24">10:24</span> Amngqonga ngoko amaYuda, athi kuye,
Koda kube nini na usiphongomisile? Ukuba unguye uKristu, sixelele
ngokuphandle.

<span id="an_10:25">10:25</span> Wawaphendula uYesu wathi, Ndinixelele,
noko anikholwa; imisebenzi endiyenzayo mna egameni likaBawo, yona
iyangqina ngam.

<span id="an_10:26">10:26</span> Nina anikholwa; kuba aningabo abezimvu
zam; njengoko ndanixelelayo.

<span id="an_10:27">10:27</span> Ezam izimvu ziyaliva ilizwi lam, ndibe
nam ndizazi, zindilandela;

<span id="an_10:28">10:28</span> mna ndizinika ubomi obungunaphakade;
azisayi kutshabalala naphakade; akukho namnye uya kuzihlutha esandleni
sam.

<span id="an_10:29">10:29</span> UBawo, ondinike zona, ungaphezu kwabo
bonke; akukho bani unako ukuzihlutha esandleni sikaBawo.

<span id="an_10:30">10:30</span> Mna noBawo sibanye.

<span id="an_10:31">10:31</span> Abuya ngoko amaYuda achola amatye ukuba
amxulube.

<span id="an_10:32">10:32</span> Wawaphendula uYesu wathi, Mininzi
imisebenzi emihle endanibonisayo, ivela kuBawo; nindixuluba ngenxa
yawuphi na umsebenzi kuyo?

<span id="an_10:33">10:33</span> Amphendula amaYuda esithi, Asikuxulu
beli msebenzi mhle, sikuxuluba ngokuba unyelisa; nangokuba wena usithi,
ungumntu nje, usuke uzenze uThixo.

<span id="an_10:34">10:34</span> Uwaphendule uYesu wathi, Akubhaliwe na
emthethweni wenu, kwathiwa, Mna ndithe ningoothixo?

<span id="an_10:35">10:35</span> Ukuba uthe bona bangoothixo, eleza kubo
ilizwi likaThixo (sibe isibhalo singenakwaphulwa),

<span id="an_10:36">10:36</span> nitsho na nina ngaye lowo uYise
wamngcwalisayo, wamthuma ehlabathini, ukuthi, Uyanyelisa; ngokuba
ndithe, NdinguNyana kaThixo?

<span id="an_10:37">10:37</span> Ukuba andiyenzi imisebenzi kaBawo,
musani ukukholwa ndim.

<span id="an_10:38">10:38</span> Ke ukuba ndiyayenza, nokuba anikholwa
ndim, kholwani yiyo yona imisebenzi; ukuze nazi, nikholwe, ukuba uBawo
ukum, nam ndikuye.

<span id="an_10:39">10:39</span> Abuya ngoko afuna ukumbamba; waphuluka
ezandleni zawo.

<span id="an_10:40">10:40</span> Wabuya wemka, waya phesheya kweYordan,
kwindawo abebhaptizela kuyo uYohane kuqala; wahlala khona.

<span id="an_10:41">10:41</span> Kweza babaninzi kuye, bathi, UYohane
okunene akenzanga namnye umqondiso; kodwa ke zonke izinto, awazithethayo
uYohane ngaye lo, zaziyinene.

<span id="an_10:42">10:42</span> Bathi abaninzi bakholwa kuye khona
apho.

<span id="an_11:1">11:1</span> Ke kaloku, kwaye kusifa umntu othile,
uLazaro waseBhetani, umzi wakulooMariya, noMarta udade wabo.

<span id="an_11:2">11:2</span> Yaye ke inguloo Mariya, wayithambisayo
iNkosi ngamafutha aqholiweyo, wazisulayo iinyawo zayo ngeenwele zakhe,
omnakwabo uLazaro wayesifa.

<span id="an_11:3">11:3</span> Bathumela ngoko oodade babo kuye,
besithi, Nkosi, uyabona, lowo umthandayo uyafa.

<span id="an_11:4">11:4</span> Evile ke uYesu wathi, Esi sifo asiyelele
kufeni; singenxa yozuko lukaThixo, ukuze uNyana kaThixo azukiswe ngaso.

<span id="an_11:5">11:5</span> Ke uYesu wayebathanda ooMarta nomsakwabo
noLazaro.

<span id="an_11:6">11:6</span> Uthe ngoko akuva ukuba uyafa, wakha
okunene wahlala kuloo ndawo abekuyo iintsuku ezimbini.

<span id="an_11:7">11:7</span> Waza emveni koko wathi kubo abafundi,
Masibuye siye kwelakwaYuda.

<span id="an_11:8">11:8</span> Bathi abafundi kuye, Rabhi, amaYuda
ebefuna ngoku ukukuxuluba ngamatye nje, ubuya uye khona na?

<span id="an_11:9">11:9</span> Waphendula uYesu wathi, Akalishumi
elinamabini na amaxa emini? Ukuba umntu uthi ahambe emini, akakhubeki;
ngokuba elubona ukhanyiselo lweli hlabathi.

<span id="an_11:10">11:10</span> Ke ukuba umntu uthi ahambe ebusuku,
uyakhubeka; ngokuba ukukhanya kungekho kuye.

<span id="an_11:11">11:11</span> Wazithetha ezi zinto; aze emveni koko
athi kubo, ULazaro, umhlobo wethu, ulele; ndiyaya ukuba ndimvuse.

<span id="an_11:12">11:12</span> Bathi ngoko abafundi bakhe, Nkosi,
ukuba ulele, wosinda.

<span id="an_11:13">11:13</span> Ke yena uYesu ubethetha ukufa kwakhe.
Bona ke bebeba uthetha ngokulala ubuthongo.

<span id="an_11:14">11:14</span> Wandula ngoku uYesu wathi kubo
ngokungafihilisiyo, ULazaro ufile.

<span id="an_11:15">11:15</span> Ndiyavuya ke ngenxa yenu, ukuba ndibe
ndingekho khona, ukuze nikholwe. Noko ke masiye kuye.

<span id="an_11:16">11:16</span> Uthe ngoko uTomas, okuthiwa nguDidimo,
kubafundi kunye naye, Masiye nathi, ukuze sife naye.

<span id="an_11:17">11:17</span> Efikile ngoko uYesu, wafika
eselesengcwabeni iintsuku zone.

<span id="an_11:18">11:18</span> (Ke kaloku iBhetani ibikufuphi
neYerusalem, umgama wayo uzizitadiya ezingathi zilishumi elinazihlanu.)

<span id="an_11:19">11:19</span> Kwakufike abaninzi bakumaYuda, kwabo
babenoMarta noMariya, ukuze babakhuze ngaye umnakwabo.

<span id="an_11:20">11:20</span> Akuva ngoko uMarta ukuba uYesu uyeza,
wamhlangabeza; ke yena uMariya wahlala endlwini.

<span id="an_11:21">11:21</span> Wathi ngoko uMarta kuYesu, Nkosi, ukuba
ubulapha, umnakwethu ange engafanga.

<span id="an_11:22">11:22</span> Nangoku ndiyazi ukuba, ongathi ukucele
kuThixo, oko wokunika uThixo.

<span id="an_11:23">11:23</span> Athi kuye uYesu, Umnakwenu uya kubuya
avuke.

<span id="an_11:24">11:24</span> Athi uMarta kuye, Ndiyazi ukuba uya
kubuya avuke eluvukweni, ngomhla wokugqibela.

<span id="an_11:25">11:25</span> Wathi uYesu kuye, Ndim uvuko, ndim
ubomi; lowo ukholwayo kum, nokuba ubethe wafa, wodla ubomi.

<span id="an_11:26">11:26</span> Bonke abadla ubomi bekholwa kum,
abasayi kufa naphakade; uyakholwa na koko?

<span id="an_11:27">11:27</span> Athi kuye, Ewe, Nkosi, mna ndiyakholwa
ukuba wena unguye uKristu, uNyana kaThixo, lowo uzayo ehlabathini.

<span id="an_11:28">11:28</span> Waza etshilo wemka, waya wabiza uMariya
umsakwabo ngasese, wathi, UMfundisi ukho, uyakubiza.

<span id="an_11:29">11:29</span> Uthi yena, akuva oko, asuke kamsinya
eze kuye.

<span id="an_11:30">11:30</span> (Ke kaloku, uYesu ebengekangeni
phakathi komzi; wayesekuloo ndawo uMarta wamhlangabeza ekuyo.)

<span id="an_11:31">11:31</span> Athe ngoko amaYuda abenaye endlwini
emkhuza, akumbona uMariya, ukuba usuke kamsinya waphuma, amlandela
esithi, Uya engcwabeni, ukuya kulila khona.

<span id="an_11:32">11:32</span> UMariya ngoko, akufika apho uYesu
ebekhona, akumbona, wawa ezinyaweni zakhe, esithi kuye, Nkosi, ukuba
ubulapha, ange engafanga umnakwethu.

<span id="an_11:33">11:33</span> Uthe ngoko uYesu, akumbona elila,
namaYuda abeze naye elila, wafutheka, wakhathazeka.

<span id="an_11:34">11:34</span> Wathi, Nimbeke phi na? Bathi kuye,
Nkosi, yiza ubone.

<span id="an_11:35">11:35</span> UYesu walila.

<span id="an_11:36">11:36</span> Ayesithi ngoko amaYuda, Yabonani ke
ukumthanda kwakhe!

<span id="an_11:37">11:37</span> Ke abathile kuwo bathi, Ubengenako na
lo, wawavulayo amehlo emfama, ukwenza ukuba nalo angafi?

<span id="an_11:38">11:38</span> Abuye ke uYesu afutheke ngaphakathi
kwakhe, eze engcwabeni. Laye ke lingumqolomba, kubekwe ilitye kuwo.

<span id="an_11:39">11:39</span> Athi uYesu, Lisuseni ilitye. Athi kuye
uMarta, udade wofileyo, Nkosi, uselenuka, kuba untsuku-ne efile.

<span id="an_11:40">11:40</span> Athi uYesu kuye, Anditshongo na kuwe
ukuthi, Ukuba uthe wakholwa, wolubona uzuko lukaThixo?

<span id="an_11:41">11:41</span> Balisusa ngoko ilitye apho abelele
khona ofileyo. Wawaphakamisa ke amehlo uYesu, wakhangela phezulu, wathi,
Bawo, ndiyabulela kuwe kuba undivile.

<span id="an_11:42">11:42</span> Mna ke bendisazi ukuba uhleli undiva;
ke nditsho ngenxa yesihlwele esixhonteleyo, ukuze bakholwe ukuba wena
wandithuma.

<span id="an_11:43">11:43</span> Etshilo ke, wadanduluka ngezwi
elikhulu, wathi, Lazaro, phuma.

<span id="an_11:44">11:44</span> Waphuma ofileyo, ebotshiwe iinyawo
nezandla ngezithandelo, nobuso bakhe bujikelwe ngeqhiya. Athi kubo
uYesu, Mkhululeni, nimyeke ahambe.

<span id="an_11:45">11:45</span> Ithe ngoko into eninzi kumaYuda, ebize
kuMariya, yakuzibona izinto azenzileyo uYesu, yakholwa kuye.

<span id="an_11:46">11:46</span> Ke abathile kuwo bemka baya kubaFarisi,
babaxelela izinto azenzileyo uYesu.

<span id="an_11:47">11:47</span> Bahlanganisa ngoko ababingeleli
abakhulu nabaFarisi intlanganiso yamatyala, bathi, Senza ntoni na?
Ngokuba lo mntu wenza imiqondiso emininzi.

<span id="an_11:48">11:48</span> Ukuba sithe samyeka ngokunje, bonke
baya kukholwa kuye; athi ke amaRoma eze, athimbe indawo yethu,
kwanohlanga lwethu.

<span id="an_11:49">11:49</span> Ke kaloku omnye wabo, uKayafa,
engumbingeleli omkhulu ngaloo mnyaka, wathi kubo, Anazi nto nina;

<span id="an_11:50">11:50</span> kananjalo aniqondi ukuba kusilungele,
ukuba kufe umntu abe mnye ngenza yabantu, ukuze lungatshabalali uhlanga
luphela.

<span id="an_11:51">11:51</span> Oku ke akakuthethanga kuphuma kuye;
wathi, kuba ebengumbingeleli omkhulu ngaloo mnyaka, waprofeta ukuba
uYesu uza kulufela uhlanga;

<span id="an_11:52">11:52</span> kungabi ngenxa yohlanga olo lodwa, kube
ngenxa yabantwana bakaThixo abalusali, ukuba abahlanganisele ndawonye.

<span id="an_11:53">11:53</span> Kususela kuloo mini ngoko babhunga
ukuba bambulale.

<span id="an_11:54">11:54</span> Ngoko uYesu akabanga sahamba ekuhleni
phakathi kwamaYuda; wasuka wemka apho, waya ezweni elikufuphi nentlango,
emzini ekuthiwa kukwaEfrayim; walibala khona apho nabafundi bakhe.

<span id="an_11:55">11:55</span> Ke kaloku yayikufuphi ipasika yamaYuda;
kwenyuka into eninzi iphuma kwelo zwe, yaya eYerusalem phambi kwayo
ipasika, ukuze izenze nyulu.

<span id="an_11:56">11:56</span> Ayemfuna ngoko uYesu, ethetha odwa, emi
etempileni, esithi, Nithini na? akasayi kuza na emthendelekweni?

<span id="an_11:57">11:57</span> Ke kaloku ababingeleli abakhulu
nabaFarisi babewise umthetho wokuthi, ukuba umntu uthe wazi apho akhona,
maze axele, ukuze bambambe.

<span id="an_12:1">12:1</span> UYesu ngoko, kwiintsuku ezintandathu
eziphambi kwayo ipasika, weza eBhetani, apho ebekhona uLazaro owayefile,
awamvusayo kwabafileyo.

<span id="an_12:2">12:2</span> Ngoko bamenzela isidlo khona, waye uMarta
elungiselela; uLazaro ke ebengomnye wabo babehleli naye besidla.

<span id="an_12:3">12:3</span> Wathabatha ke uMariya iponti yamafutha
aqholiweyo enadusi engangxengelelweyo, exabiso, likhulu; wathambisa
iinyawo zikaYesu, wazisula iinyawo zakhe ngeenwele zakhe; yazala ke
indlu livumba lamafutha lawo aqholiweyo.

<span id="an_12:4">12:4</span> Uthi ngoko omnye umfundi wakhe, uYuda
Sikariyoti, okaSimon, lowo ubeza kumngcatsha,

<span id="an_12:5">12:5</span> Bekungani na ukuba la mafutha aqholiweyo
angathengiswa ngeedenariyo ezimakhulu mathathu, kuphiwe amahlwempu?

<span id="an_12:6">12:6</span> Watsho ke, kungengakuba ebekhathalele
mahlwempu; watsho kuba ebelisela, inaye ingxowa, ziphathwa nguye izinto
ezifakwa kuyo.

<span id="an_12:7">12:7</span> Uthe ngoko uYesu, Myeke; uwalondolozele
imini yokungcwatywa kwam.

<span id="an_12:8">12:8</span> Kuba amahlwempu la nihleli ninawo; mna ke
anihleli ninam.

<span id="an_12:9">12:9</span> Yathi ngoko indimbane enkulu yakumaYuda
yakwazi ukuba ulapho; yeza kungengenxa kaYesu yedwa, yeza ukuze ibone
noLazaro, lowo wamvusayo kwabafileyo.

<span id="an_12:10">12:10</span> Ke kaloku ababingeleli abakhulu
babhunga ukuze bambulale noLazaro;

<span id="an_12:11">12:11</span> ngokuba ngenxa yakhe abaninzi bamaYuda
bemka, bakholwa kuye uYesu.

<span id="an_12:12">12:12</span> Ngengomso indimbane enkulu, eyabe ize
emthendelekweni, yakuva ukuba uYesu uyeza eYerusalem,

<span id="an_12:13">12:13</span> yathabatha amasebe esundu, yaphuma,
yaya kumhlangabeza; yadanduluka isithi, Hosana! makabongwe lowo uzayo
egameni leNkosi, uKumkani kaSirayeli!

<span id="an_12:14">12:14</span> UYesu, efumene ke iesilana, wahlala
phezu kwalo, njengokuba kubhaliwe kwathiwa,

<span id="an_12:15">12:15</span> Musa ukoyika, ntombi Ziyon; nanko
ukumkani wakho esiza, ehleli phezu kwethole le-esile.

<span id="an_12:16">12:16</span> Ezi zinto ke abaziqondanga abafundi
bakhe ukuqala; bathi kodwa, akuba ezukisiwe uYesu, bandula ukukhumbula
ukuba ezi zinto zaye zibhaliwe ngaye, nokuba bazenza ezi zinto kuye.

<span id="an_12:17">12:17</span> Yaye ingqina ngoko indimbane leyo, ibe
inaye oko wambizayo uLazaro ukuba aphume engcwabeni, wamvusa
kwabafileyo.

<span id="an_12:18">12:18</span> Ngenxa yoko indimbane yamhlangabeza;
ngokuba yayivile ukuba uwenzile lo mqondiso.

<span id="an_12:19">12:19</span> Bathe ngoko abaFarisi phakathi kwabo,
Niyabona na kodwa ukuba anincedi lutho? Yabonani, ulandelwa lilizwe
lonke.

<span id="an_12:20">12:20</span> Ke kaloku, kwakukho amaGrike athile
kwababenyukile, beze kunqula emthendelekweni.

<span id="an_12:21">12:21</span> Wona ngoko eza kuFilipu waseBhetesayida
yelaseGalili, acela kuye, esithi, Nkosi, singa singabona uYesu.

<span id="an_12:22">12:22</span> Ufika uFilipu axelele uAndreya; bathi
kanjalo ooAndreya noFilipu baxelele uYesu.

<span id="an_12:23">12:23</span> Wabaphendula ke uYesu esithi, Lifikile
ilixa lokuba uNyana woMntu azukiswe.

<span id="an_12:24">12:24</span> Inene, inene, ndithi kuni, Ukuba ukhozo
lwengqolowa oluwe emhlabeni aluthanga lufe, lona luhlala lungabi nto; ke
ukuba luthe lwafa, luthwala isiqhamo esininzi.

<span id="an_12:25">12:25</span> Lowo uwuthandayo umphefumlo wakhe,
wolahlekelwa nguwo; lowo uwuthiyayo umphefumlo wakhe kweli hlabathi,
wowulondolozela ubomi obungunaphakade.

<span id="an_12:26">12:26</span> Ukuba ubani uthi andikhonze,
makandilandele; apho ndikhona mna, woba khona apho nondikhonzayo; ukuba
umntu uthi andikhonze, uBawo wombeka.

<span id="an_12:27">12:27</span> Kukalokunje umphefumlo wam
ukhathazekile, mandithini na? Bawo, ndisindise kweli lixa. Hayi, ndizele
khona oku kweli lixa.

<span id="an_12:28">12:28</span> Bawo, lizukise igama lakho. Kweza ngoko
izwi liphuma ezulwini, lisithi, Ndilizukisile, ndiya kubuya ndilizukise.

<span id="an_12:29">12:29</span> Isihlwele ngoko esasimi seva, sathi,
Liyaduduma. Abanye bathi, Kuthethe isithunywa sezulu kuye.

<span id="an_12:30">12:30</span> Waphendula uYesu wathi, Eli lizwi
alibangakho ngenxa yam; libekho ngenxa yenu.

<span id="an_12:31">12:31</span> Kungoku ukugwetywa kwalo eli hlabathi;
kungoku umphathi walo eli hlabathi aya kukhutshelwa phandle.

<span id="an_12:32">12:32</span> Mna ke, ukuba ndithe ndaphakanyiswa
emhlabeni, ndiya kubatsalela bonke kum.

<span id="an_12:33">12:33</span> (Wayesitsho ke, eqondisa ukuba kukufa
kuni na abeza kufa ngako.)

<span id="an_12:34">12:34</span> Samphendula isihlwele sathi, Thina
sivile emthethweni, ukuba uKristu yena uhlala ngonaphakade; utsho ngani
na wena ukuthi, UNyana woMntu umelwe kukuthi aphakanyiswe? Ungubani na
lo Nyana woMntu?

<span id="an_12:35">12:35</span> Uthe ngoko uYesu kubo, Liselilifutshane
ixesha lokuba ukhanyiso lube nani. Hambani, nisenalo nje ukhanyiso,
ukuze ubumnyama bunganiqubuli; lowo uhamba ebumnyameni, akazi apho aya
khona.

<span id="an_12:36">12:36</span> Nisenalo nje ukhanyiso, kholwani kulo
ukhanyiso, ukuze nibe ngabokhanyiso. Wazithetha uYesu ezi zinto, wemka,
wabazimela.

<span id="an_12:37">12:37</span> Ke kaloku, nakuba wayenze imiqondiso
engaka phambi kwabo, abakholwanga kuye;

<span id="an_12:38">12:38</span> ukuze ilizwi likaIsaya umprofeti
lizaliseke, awalithethayo esithi, Nkosi, ngubani na okholiweyo ludaba
lwethu? Nengalo yeNkosi ityhileke kubani na?

<span id="an_12:39">12:39</span> Ngenxa yoku babengenako ukukholwa,
ngokuba uIsaya ubuya athi,

<span id="an_12:40">12:40</span> Uwamfamekisile amehlo abo,
Uyiqaqadekisile nentliziyo yabo, Hleze babone ngamehlo, baqiqe
ngentliziyo, Bajike, Ndibaphilise.

<span id="an_12:41">12:41</span> Ezi zinto wazithetha uIsaya, oko
wabubonayo ubuqaqawuli bakhe, wathetha ngaye.

<span id="an_12:42">12:42</span> Noko ke nakubo abaphathi into eninzi
yakholwa kuye; kodwa ngenxa yabaFarisi yayingavumi ngamlomo, hleze
ikhutshwe esikhungwini;

<span id="an_12:43">12:43</span> kuba babethanda uzuko oluvela
ebantwini, ngaphezu kozuko oluvela kuThixo.

<span id="an_12:44">12:44</span> Ke yena uYesu wadanduluka wathi, Lowo
ukholwayo kum, akakholwa kum, ukholwa kulowo wandithumayo.

<span id="an_12:45">12:45</span> Lowo undibonayo, ubona owandithumayo.

<span id="an_12:46">12:46</span> Mna, lukhanyiso, ndifikile ehlabathini,
ukuze bonke abakholwayo kum bangahlali ebumnyameni.

<span id="an_12:47">12:47</span> Nokuba umntu uthe weva amazwi la am,
akakholwa, mna andimgwebi; kuba andize kuligweba ihlabathi, ndize
kulisindisa ihlabathi.

<span id="an_12:48">12:48</span> Lowo undigibayo, angawamkeli amazwi am,
unaye omgwebayo; ilizwi endilithethileyo, lilo eliya kumgweba ngomhla
wokugqibela.

<span id="an_12:49">12:49</span> Ngokuba mna andithethanga okuphuma kum;
owandithumayo, uBawo ngokwakhe, nguye owandiwisela umthetho wokuba
ndithini na, nokuba ndithethe ntoni na.

<span id="an_12:50">12:50</span> Ndiyazi nokwazi ukuba umthetho wakhe
lowo bubomi obungunaphakade. Ngoko izinto endizithethayo mna, njengoko
uBawo andixeleleyo, ndenjenjalo ukuzithetha.

<span id="an_13:1">13:1</span> Ke kaloku, phambi komthendeleko wepasika,
esazi uYesu ukuba lifikile ilixa lokuba anduluke kweli hlabathi, aye
kuYise, ebathandile abakhe abasehlabathini, wabathanda kwada
kwasekupheleni.

<span id="an_13:2">13:2</span> Kwakubakho isidlo sangokuhlwa (akubon’
ukuba uMtyholi selekufakile entliziyweni kaYuda Sikariyoti, okaSimon,
ukuba amngcatshe),

<span id="an_13:3">13:3</span> esazi uYesu ukuba uYise uzinikele zonke
izinto ezandleni zakhe, nokuba waphuma kuThixo, esiya kuThixo:

<span id="an_13:4">13:4</span> usuka esidlweni, azibeke phantsi iingubo
zakhe, athabathe itawuli abhinqe;

<span id="an_13:5">13:5</span> aze agalele amanzi esityeni sokuhlambela,
aqale ukuzihlamba iinyawo zabafundi, nokuzisula ngetawuli abeyibhinqile.

<span id="an_13:6">13:6</span> Uza ke kuSimon Petros; athi yena kuye,
Nkosi, zihlanjwe nguwe na iinyawo zam?

<span id="an_13:7">13:7</span> Waphendula uYesu, wathi kuye,
Endikwenzayo mna akukwazi wena okwangoku; kodwa wokuqonda kamva.

<span id="an_13:8">13:8</span> Athi uPetros kuye, Akusayi kuzihlamba
iinyawo zam, naphakade. Umphendule UYesu, wathi, Ukuba andithanga
ndikuhlambe, akunasabelo nam.

<span id="an_13:9">13:9</span> Athi uSimon Petros kuye, Nkosi, mazingabi
ziinyawo zam zodwa, mazibe zizandla nentloko.

<span id="an_13:10">13:10</span> Uthi uYesu kuye, Kulowo uhlanjiweyo
akusafuneki nto, selikukuhlanjwa kweenyawo zodwa; uhlambulukile
kwaphela; nani ke nihlambulukile, kodwa aninjalo nonke.

<span id="an_13:11">13:11</span> Kuba ebemazi lowo umnikelayo; ngenxa
yoko wathi, Anihlambulukile nonke.

<span id="an_13:12">13:12</span> Ngoko, xeshikweni ebezihlambile iinyawo
zabo, wazithabatha iingubo zakhe, wabuya wahlala phantsi, wathi kubo,
Niyayazi na into endiyenzileyo kuni?

<span id="an_13:13">13:13</span> Nina ukundibiza nithi ndinguMfundisi,
nithi ndiyiNkosi; niyalungisa ukutsho, kuba kunjalo.

<span id="an_13:14">13:14</span> Ngoko ke, ukuba ndizihlambile iinyawo
zenu mna, ndiyiNkosi, ndinguMfundisi, nani nifanele ukuhlambana iinyawo.

<span id="an_13:15">13:15</span> Kuba ndininike umzekelo, ukuze nani
nenze, njengoko ndenze ngako mna kuni.

<span id="an_13:16">13:16</span> Inene, inene, ndithi kuni, Akukho
mkhonzi umkhulu kunenkosi yakhe, namthunywa umkhulu kunalowo
umthumileyo.

<span id="an_13:17">13:17</span> Ukuba niyazazi ezi zinto, ninoyolo
ukuba nithi nizenze.

<span id="an_13:18">13:18</span> Andithethi ngani, nonke; ndiyabazi abo
mna ndibanyulileyo; oko kwenzeke ukuze isibhalo sizaliseke, esithi, Lowo
udla isonka nam, undiphakamisele isithende sakhe.

<span id="an_13:19">13:19</span> Ndiqala kwangoku ukunixelela
kungekehli, ukuze, xa kuthe kwehla, nikholwe ukuba ndinguye.

<span id="an_13:20">13:20</span> Inene, inene, ndithi kuni, Lowo wamkela
endithe ndamthuma, wamkela mna; lowo wamkela mna ke, wamkela
owandithumayo.

<span id="an_13:21">13:21</span> Ezithethile uYesu ezi zinto,
wakhathazeka emoyeni wakhe, wangqina wathi, Inene, inene, ndithi kuni,
omnye kuni aba uya kundingcatsha.

<span id="an_13:22">13:22</span> Baye ngoko abafundi bekhangelana,
bethingaza ukuba uthetha bani na.

<span id="an_13:23">13:23</span> Ke kaloku, bekwayame esifubeni sikaYesu
omnye umfundi wakhe, obethandwa nguYesu.

<span id="an_13:24">13:24</span> Unqwala ngoko uSimon Petros kulowo,
ukuba abuze ukuba angaba uthetha bani na.

<span id="an_13:25">13:25</span> Ayamile ke yena esifubeni sikaYesu,
uthi kuye, Nkosi, nguwuphi na?

<span id="an_13:26">13:26</span> Uphendule uYesu wathi, Ngulowo ndiya
kumnika mna iqhekeza, ndakuba ndilithe nkxu. Akulithi nkxu iqhekeza,
walinika uYuda Sikariyoti, okaSimon.

<span id="an_13:27">13:27</span> Waza emveni kweqhekeza elo, wangena
uSathana kuye lowo. Uthi ngoko uYesu kuye, Okwenzayo, kwenze kamsinya.

<span id="an_13:28">13:28</span> Ke kaloku, bekungekho namnye,
kwababehleli naye esithebeni, ubesazi ukuba utsho ngani na kuye.

<span id="an_13:29">13:29</span> Kuba abathile, ekubeni ingxowa
ibikuYuda, bebeba uYesu uthi kuye, Thenga ezo zinto sizifunela
umthendeleko; mhlawumbi uthi makawanike into amahlwempu.

<span id="an_13:30">13:30</span> Elithabathile ngoko yena iqhekeza,
waphuma kwaoko; kwaye ke kusebusuku.

<span id="an_13:31">13:31</span> Xeshikweni ngoko aphumileyo, uthi
uYesu, Kukalokunje, uNyana woMntu uzukisiwe, naye uThixo uzukisiwe kuye.

<span id="an_13:32">13:32</span> Ukuba ke uThixo uzukisiwe kuye, noThixo
uya kumzukisa kuye ngokwakhe, waye eya kumzukisa kwangoku.

<span id="an_13:33">13:33</span> Bantwana bam, liselilifutshane ixesha
lokuba ndibe nani. Niya kundifuna; njengoko sendithe kumaYuda, Apho
ndiya khona mna, aninako ukufika nina: nditsho nakuni ngoku.

<span id="an_13:34">13:34</span> Ndiniwisela umthetho omtsha, wokuba
nithandane, njengoko ndinithandileyo nina, ukuze nani nithandane.

<span id="an_13:35">13:35</span> Ngayo le nto baya kwazi bonke, ukuba
ningabafundi bam, ukuba nithe nathandana.

<span id="an_13:36">13:36</span> Wathi uSimon Petros kuye, Nkosi, uya
ngaphi na wena? Umphendule uYesu wathi, Apho ndiya khona,
akunakundilandela kalokunje; wondilandela ke kamva.

<span id="an_13:37">13:37</span> Uthi uPetros kuye, Nkosi, kungani na
ukuba ndingabi nako ukukulandela ngoku? Ndiya kuwuncamela wena
umphefumlo wam.

<span id="an_13:38">13:38</span> Wamphendula uYesu wathi, Wowuncamela
mna na umphefumlo wakho? Inene, inene, ndithi kuwe, Ayisayi kulila
inkuku, ungathanga undikhanyele kathathu.

<span id="an_14:1">14:1</span> Intliziyo yenu mayingakhathazeki;
kholwani kuThixo, nikholwe nakum.

<span id="an_14:2">14:2</span> Endlwini kaBawo zininzi iindawo
zokuhlala; ukuba bekungenjalo, ngendanixelelayo. Ndiyemka, ndiya
kunilungisela indawo;

<span id="an_14:3">14:3</span> ukuba ke ndimkile ndaya kunilungisela
indawo, ndiya kubuya ndize, ndinamkelele kum ngokwam; ukuze apho
ndikhona mna, nibe khona nani.

<span id="an_14:4">14:4</span> Apho ke ndiya khona mna niyakwazi,
nendlela niyayazi.

<span id="an_14:5">14:5</span> Uthi uTomas kuye, Nkosi, asazi apho uya
khona; singathini na ke ukuyazi indlela?

<span id="an_14:6">14:6</span> Uthi uYesu kuye, Ndim indlela, ndim
inyaniso, ndim ubomi; akukho namnye uzayo kuBawo, engezi ngam.

<span id="an_14:7">14:7</span> Ukuba benindazile mna, ninge nimazile
noBawo; ngoku ke niyamazi, nimbonile nokumbona.

<span id="an_14:8">14:8</span> Athi uFilipu kuye, Nkosi, sibonise
uYihlo, kosanelisa.

<span id="an_14:9">14:9</span> Uthi uYesu kuye, Ndinaxesha lingakanana
ndinani nje, akukandazi na, Filipu? Lowo undibonileyo mna umbonile
uBawo; utsho ngani na ke wena ukuthi, Sibonise uYihlo?

<span id="an_14:10">14:10</span> Akukholwa na ukuba mna ndikuye uBawo,
abe ke uBawo ekum? Amazwi endiwathethayo mna kuni, andiwathethi ephuma
kum; uBawo ke ohleli kum, nguye oyenzayo imisebenzi le.

<span id="an_14:11">14:11</span> Kholwani ndim, ukuba mna ndikuye uBawo,
nokuba uBawo ukum; okanye ke, kholwani ndim ngenxa yayo imisebenzi leyo.

<span id="an_14:12">14:12</span> Inene, inene, ndithi kuni, Lowo
ukholwayo kum, imisebenzi endiyenzayo mna, uya kuyenza naye yena;
nemikhulu kunale uya kuyenza, ngokuba mna ndisiya kuye uBawo.

<span id="an_14:13">14:13</span> Nento enithe nayicela egameni lam,
ndoyenza yona, ukuze uYise azukiswe ngoNyana.

<span id="an_14:14">14:14</span> Ukuba nithe nacela into ngegama lam,
ndoyenza mna.

<span id="an_14:15">14:15</span> Ukuba niyandithanda, yigcineni
imithetho yam.

<span id="an_14:16">14:16</span> Mna ndiya kucela kuBawo, aze aninike
omnye uMthetheleli, ukuze ahlale nani ngonaphakade:

<span id="an_14:17">14:17</span> uMoya wenyaniso, lowo lingenako
ihlabathi ukumamkela, ngokuba lingamboni, lingamazi nokumazi. Nina ke
niyamazi; ngokuba uhleli nani, kanjalo uya kuba kuni.

<span id="an_14:18">14:18</span> Andiyi kunishiya niziinkedama, ndiyeza
kuni.

<span id="an_14:19">14:19</span> Liselilifutshane ixesha, ukuze
ihlabathi lingabi sandibona; ke nina niyandibona; ngokuba ndisidla ubomi
mna, nani niya kudla ubomi.

<span id="an_14:20">14:20</span> Ngaloo mini niya kwazi nina ukuba
ndikuye uBawo, nani nikum, nam ndikuni.

<span id="an_14:21">14:21</span> Lowo unayo imithetho yam ayigcine,
nguye ondithandayo; lowo ke undithandayo, uya kuthandwa nguBawo; nam
ndiya kumthanda, ndizibonakalalise kuye.

<span id="an_14:22">14:22</span> Athi kuye uYuda (ingenguye
uSikariyoti), Nkosi, kutheni na, le nto uza kuzibonakalalisa kuthi,
ungazibonakalalisi kulo ihlabathi?

<span id="an_14:23">14:23</span> Waphendula uYesu wathi kuye, Ukuba
umntu uyandithanda, woligcina ilizwi lam; wothi uBawo amthande, size
kuye, sihlale naye.

<span id="an_14:24">14:24</span> Lowo ungandithandiyo akawagcini amazwi
am; ilizwi enilivayo asililo elam, lelikaBawo owandithumayo.

<span id="an_14:25">14:25</span> Ezi zinto ndizithethile kuni ndisahleli
nani.

<span id="an_14:26">14:26</span> Ke uMthetheleli, uMoya oyiNgcwele, aya
kumthuma uBawo egameni lam, yena uya kunifundisa zonke izinto,
anikhumbuze zonke izinto endizithethe kuni.

<span id="an_14:27">14:27</span> Ndishiya uxolo kuni; ndininika uxolo
lwam; andininiki njengokunika kwehlabathi. Mayingakhathazeki intliziyo
yenu, mayingabi nabugwala.

<span id="an_14:28">14:28</span> Nivile ukuba ndithe mna kuni, Ndiyemka,
ndibuye ndize kuni. Ukuba benindithanda, ngenavuyayo kuba ndathi, Ndiya
kuBawo; ngokuba uBawo mkhulu kunam.

<span id="an_14:29">14:29</span> Ngoku ke ndinixelele kungekehli, ukuze,
xa kuthe kwehla, nikholwe.

<span id="an_14:30">14:30</span> Andisayi kuba sathetha zinto zininzi
nani; kuba esiza umphathi weli hlabathi, engenanto nam.

<span id="an_14:31">14:31</span> Ke, ukuze liqonde ihlabathi ukuba
ndiyamthanda uBawo, ndenza njengoko uBawo andiwisele umthetho. Vukani,
simke apha.

<span id="an_15:1">15:1</span> Mna ndingumdiliya wenyaniso, umlimi wawo
ke nguBawo.

<span id="an_15:2">15:2</span> Amasebe onke akum angathwali siqhamo,
uyawasusa; onke athwala isiqhamo uyawathena, ukuze athwale isiqhamo
ngakumbi.

<span id="an_15:3">15:3</span> Nina nisenihlambulukile, ngenxa yelizwi
endilithethileyo kuni.

<span id="an_15:4">15:4</span> Hlalani kum, mna ndihlale kuni.
Njengokuba isebe lingenako ukuthwala isiqhamo ngokwalo, lingahlalanga
emdiliyeni, ngokunjalo aninako nani, ningahlalanga kum.

<span id="an_15:5">15:5</span> Umdiliya ndim, nina ningamasebe; lowo
uhleli kum, ndibe mna ndihleli kuye, yena uthwala isiqhamo esininzi;
ngokuba, ningekum, aninakwenza nto.

<span id="an_15:6">15:6</span> Ukuba umntu uthe akahlala kum, ulahlelwa
phandle njengesebe, ome; baze abantu bawabuthe, bawaphose emlilweni,
atshiswe.

<span id="an_15:7">15:7</span> Ukuba nithe nahlala kum, namazwi am
ahlala kuni, nocela into enisukuba niyithanda, niyenzelwe..

<span id="an_15:8">15:8</span> Uzukiswa uBawo ngale nto, yokuba nithwale
isiqhamo esininzi; niya kuba ngabam abafundi ke.

<span id="an_15:9">15:9</span> Njengoko uBawo wandithandayo, nam
ndanithanda; hlalani ke eluthandweni lwam.

<span id="an_15:10">15:10</span> Ukuba nithi niyigcine imithetho yam,
hlalani eluthandweni lwam; njengokuba mna ndayigcinayo imithetho kaBawo,
ndahlala eluthandweni lwakhe.

<span id="an_15:11">15:11</span> Ezi zinto ndizithethile kuni, ukuze
uvuyo lwam luhlale kuni, luthi novuyo lwenu luzaliseke.

<span id="an_15:12">15:12</span> Nguwo lo umthetho wam, wokuba
nithandane, njengoko ndanithandayo nina.

<span id="an_15:13">15:13</span> Akukho namnye unalo uthando olungaphezu
kolu, lokuba ubomi bakhe abuncamele izihlobo zakhe.

<span id="an_15:14">15:14</span> Nizizihlobo zam nina, ukuba nithi
nikwenze konke endinimisela khona mna.

<span id="an_15:15">15:15</span> Andisatsho ukuthi ningabakhonzi;
ngokuba umkhonzi akakwazi okwenziwa yinkosi yakhe; mna ke ndithe
nizizihlobo; ngokuba zonke izinto endaziva kuBawo, ndanazisa zona.

<span id="an_15:16">15:16</span> Asinini enanyula mna; ndim owanyula
nina, ndanimisela, ukuze niye nithwale isiqhamo, nokuze isiqhamo senu
sihlale; ukuze oko enithe nakucela kuBawo egameni lam, nikunikwe.

<span id="an_15:17">15:17</span> Ndiniwisela lo mthetho wokuba
nithandane.

<span id="an_15:18">15:18</span> Ukuba ihlabathi linithiyile, yazini
ukuba lindithiye kuqala kunani.

<span id="an_15:19">15:19</span> Ukuba beningabehlabathi, ihlabathi
linge likuthanda okwalo; ke ngokuba ningengabehlabathi, ndaninyulayo mna
kulo ihlabathi, ngenxa yoko linithiyile ihlabathi.

<span id="an_15:20">15:20</span> Likhumbuleni ilizwi endalithethayo mna
kuni, elithi, Akukho mkhonzi umkhulu kunenkosi yakhe. Ukuba
banditshutshisa mna, bonitshutshisa nani; ukuba ilizwi lam baligcina,
nelenu boligcina.

<span id="an_15:21">15:21</span> Ke ezi zinto zonke baya kuzenza kuni
ngenxa yegama lam, ngokuba bengamazi owandithumayo.

<span id="an_15:22">15:22</span> Ukuba bendingezanga ndathetha kubo,
ngebengabanga nasono; ngoku abanasikhuselo sesono sabo.

<span id="an_15:23">15:23</span> Lowo uthiye mna, uthiye noBawo.

<span id="an_15:24">15:24</span> Ukuba bendingenzanga phakathi kwabo
imisebenzi engenziwanga mntu wumbi, ngebengabanga nasono; kaloku ke
babonile; noko bandithiyile mna noBawo.

<span id="an_15:25">15:25</span> Kwenzeke ukuze lizaliseke ilizwi
elibhaliweyo emthethweni wabo, elithi, Bandithiya kungekho sizathu.

<span id="an_15:26">15:26</span> Kodwa xa athe wafika uMthetheleli,
endiya kumthuma mna kuni evela kuBawo, uMoya wenyaniso ophuma kuBawo,
yena wongqina ngam.

<span id="an_15:27">15:27</span> Nani ke niyangqina, ngokuba beninam
kwasekuqaleni.

<span id="an_16:1">16:1</span> Ezi zinto ndizithethile kuni, ukuze
ningakhutyekiswa.

<span id="an_16:2">16:2</span> Baya kunigxotha esikhungwini; ewe, kuza
ilixa lokuba bonke abanibulalayo, babe bona bakhonza uThixo.

<span id="an_16:3">16:3</span> Ezo zinto baya kuzenza kuni, ngokuba
bengamazanga uBawo kwanam.

<span id="an_16:4">16:4</span> Ezi zinto ndizithethile kuni, ukuze, xa
lithe lafika ilixa, nizikhumbule ukuba mna ndandinixelele. Ezi zinto ke
andinixelelanga kwasekuqaleni, ngokuba bendinani.

<span id="an_16:5">16:5</span> Ngoku ke ndiyemka, ndiya kowandithumayo;
akukho namnye kuni undibuzayo, athi, Uya phi na?

<span id="an_16:6">16:6</span> Ngokuba ke ezi zinto ndizithethile kuni,
iintlungu ziyizalisile intliziyo yenu.

<span id="an_16:7">16:7</span> Noko ke mna ndinixelela inyaniso;
kunilungele ukuba ndimke; kuba, ndingemkanga, uMthetheleli akayi kuza
kuni; ke, ndithe ndemka, ndiya kumthumela kuni.

<span id="an_16:8">16:8</span> Efikile ke, uya kulohlwaya ihlabathi
lidane, ngenxa yesono, nangenxa yobulungisa, nangenxa yomgwebo;

<span id="an_16:9">16:9</span> ngenxa yesono, ngokokuba bengakholwa kum;

<span id="an_16:10">16:10</span> ngenxa yobulungisa, ngokokuba ndisiya
kuBawo, ize ningabi sandibona;

<span id="an_16:11">16:11</span> ngenxa yomgwebo, ngokokuba umphathi
weli hlabathi egwetyiwe.

<span id="an_16:12">16:12</span> Ndisenezinto ezininzi zokuthetha kuni,
kodwa aninako ukuzithwala ngoku.

<span id="an_16:13">16:13</span> Xa ke athe wafika yena uMoya wenyaniso,
uya kunikhokelela kuyo yonke inyaniso; kuba engayi kuthetha okuphuma
kuye, uya kuthetha izinto athe waziva, anibikele izinto ezizayo.

<span id="an_16:14">16:14</span> Yena uya kundizukisa; ngokuba eya
kwamkela kokukokwam, aze anibikele ke.

<span id="an_16:15">16:15</span> Zonke ezo zinto anazo uBawo zezam;
ngenxa yoko ndathi, uya kwamkela kokukokwam, aze anibikele.

<span id="an_16:16">16:16</span> Selilixesha elifutshane, ize
ningandiboni; kubuye kube lixesha elifutshane, nibuye nindibone, ngokuba
mna ndiya kuBawo.

<span id="an_16:17">16:17</span> Ithe ngoko inxenye yakubafundi bakhe
phakathi kwayo, Yintoni na le ayithethayo kuthi, athi, Liselilixesha
elifutshane, nibuye ningandiboni; kubuye kube lixesha elifutshane, nize
nindibone; nokuthi, Mna ndiya kuBawo?

<span id="an_16:18">16:18</span> Babesithi ngoko, Yintoni na le
ayithethayo, athi, Lixesha elifutshane? Asiyazi into ayithethayo.

<span id="an_16:19">16:19</span> Wazi ngoko uYesu ukuba babethanda
ukumbuza, wathi kubo, Nibuzana ngale nto na, yokuba ndithe, Selilixesha
elifutshane, nize ningandiboni; kubuye kube lixesha elifutshane, nibuye
nindibone?

<span id="an_16:20">16:20</span> Inene, inene, ndithi kuni, niya kulila
nihlahlambe, ke lona ihla bathi liya kuvuya; niya kuxhalaba nina, ke
ukuxhalaba kwenu kuya kuba luvuyo.

<span id="an_16:21">16:21</span> Umfazi xa aza kuzala, uyaxhalaba,
ngokuba ilixa lakhe lifikile; xa athe ke wazala umntwana, akabi
sayikhumbula loo mbandezelo, ngenxa yovuyo lokuba kuzelwe umntu
ehlabathini.

<span id="an_16:22">16:22</span> Nani ke ngoko nixhalabile ngokunje;
kodwa ndobuya ndinibone; yaye iya kuvuya intliziyo yenu, novuyo lwenu
akukho namnye uya kuluhlutha kuni.

<span id="an_16:23">16:23</span> Nangaloo mini aniyi kundibuza nto.
Inene, inene, ndithi kuni, Zonke izinto enithe nazicela kuBawo egameni
lam, woninika.

<span id="an_16:24">16:24</span> Kude kwaba ngokunje, anikaceli nto
egameni lam; celani, niya kwamkela, ukuze uvuyo lwenu luzaliseke.

<span id="an_16:25">16:25</span> Ezi zinto ndizithethile kuni
ngokuntsonkotha; kuza ilixa endingasayi kuba sathetha kuni
ngokuntsonkotha; ndiya kunibikela ngokusekuhleni ngaye uBawo.

<span id="an_16:26">16:26</span> Ngaloo mini niya kucela egameni lam;
anditsho kuni ukuthi, ndiya kunicelela kuBawo;

<span id="an_16:27">16:27</span> kuba uBawo ngokwakhe uyanithanda;
ngokuba nina nindithandile, nakholwa ukuba mna ndaphuma kuThixo.

<span id="an_16:28">16:28</span> Ndaphuma kuBawo, ndeza ehlabathini;
ndibuya ndilishiye ihlabathi, ndiye kuBawo.

<span id="an_16:29">16:29</span> Bathi kuye abafundi bakhe, Uyabona,
ngoku uthetha ngokusekuhleni, akuthethi nto ngakuntsonkotha.

<span id="an_16:30">16:30</span> Ngoku siyazi, ukuba uyazazi zonke
izinto, akusafuneki kuwe ukuba ubani akubuze nto; ngaloo nto siyakholwa
ukuba waphuma kuThixo.

<span id="an_16:31">16:31</span> Wabaphendula uYesu wathi, Niyakholwa na
ngoku?

<span id="an_16:32">16:32</span> Yabonani, kuza ilixa, nakaloku
lifikile, lokuba nichithwe, elowo aye kowabo, nindishiye ndedwa; ukanti
andindedwa, ngokuba uBawo unam.

<span id="an_16:33">16:33</span> Ezi zinto ndizithethile kuni, ukuze
nibe noxolo kum. Ehlabathini niya kuba nembandezelo; yomelelani, mna
ndiloyisile ihlabathi.

<span id="an_17:1">17:1</span> Ezi zinto wazithetha uYesu, wawaphakamisa
amehlo akhe wakhangela ezulwini, wathi, Bawo, lifikile ilixa; mzukise
uNyana wakho, ukuze noNyana wakho akuzukise;

<span id="an_17:2">17:2</span> njengokuba wamnika igunya kubantu bonke,
ukuze bonke omnike bona, abanike ubomi obungunaphakade.

<span id="an_17:3">17:3</span> Bubo ke obu ubomi obungunaphakade, ukuba
mabakwazi, wena ukuphela koThixo oyinyaniso, naye uYesu Kristu
omthumileyo.

<span id="an_17:4">17:4</span> Mna ndikuzukisile emhlabeni, ndiwufezile
umsebenzi obundinikile ukuba ndiwenze.

<span id="an_17:5">17:5</span> Ndizukise ke ngoku, wena Bawo, kuwe
ngokwakho, ngozuko ebendinalo kuwe, lingekabikho ihlabathi.

<span id="an_17:6">17:6</span> Ndilibonakalisile igama lakho kubo abantu
obundinike bona, bephuma ehlabathini; babengabakho, wabanika mna; ilizwi
lakho balibambile ke.

<span id="an_17:7">17:7</span> Ngoku baqondile, ukuba zonke izinto
ondinike zona zivela kuwe.

<span id="an_17:8">17:8</span> Ngokuba amazwi ondinike wona, ndiwanike
bona; bona bawathabatha, baqonda ngokwenyaniso ukuba ndaphuma kuwe;
bakholwa ukuba wena wandithuma.

<span id="an_17:9">17:9</span> Mna ndicelela bona; andiceleli lona
ihlabathi, ndicelela abo undinike bona; ngokuba bengabakho.

<span id="an_17:10">17:10</span> Izinto zonke ezizezam zezakho, zibe
ezakho zizezam; ndizukisekile ke kubo.

<span id="an_17:11">17:11</span> Andisekhona ehlabathini, ke bona
basesehlabathini; mna ndiza kuwe. Bawo oyingcwele, balondolozele egameni
lakho abo undinike bona, ukuze babe banye njengathi.

<span id="an_17:12">17:12</span> Oko bendinabo ehlabathini mna,
bendibalondolozele egameni lakho; owandinika bona ndibagcinile; akukho
namnye kubo utshabaleleyo, ingenguye lowo wentshabalalo, ukuze isibhalo
sizaliseke.

<span id="an_17:13">17:13</span> Ngoku ke ndiza kuwe; nezi zinto
ndizithetha ehlabathini, ukuze babe nalo uvuyo lwam luzalisekile kubo.

<span id="an_17:14">17:14</span> Mna ndibanike ilizwi lakho; laza
ihlabathi labathiya, ngokuba bengengabo abehlabathi, njengokuba nam
ndingenguye owehlabathi.

<span id="an_17:15">17:15</span> Andiceli ukuba ubasuse ehlabathini;
ndicela ukuba ubagcine kuyo inkohlakalo.

<span id="an_17:16">17:16</span> Abangabo abehlabathi, njengokuba nam
ndingenguye owehlabathi.

<span id="an_17:17">17:17</span> Bangcwalise ngayo inyaniso yakho;
ilizwi lakho liyinyaniso.

<span id="an_17:18">17:18</span> Njengokuba wandithuma ehlabathini, nam
ndibathume bona ehlabathini.

<span id="an_17:19">17:19</span> Ngenxa yabo ke ndiyazingcwalisa mna,
ukuze nabo babe ngabangcwalisiweyo yinyaniso.

<span id="an_17:20">17:20</span> Andiceleli ke aba bodwa, ndicelela nabo
baya kukholwa kum ngelizwi labo;

<span id="an_17:21">17:21</span> ukuze bonke babe banye; njengokuba
wena, Bawo, ukum, mna ndikuwe, ukuze nabo babe banye kuthi; ukuze
ihlabathi likholwe ukuba wena wandithuma.

<span id="an_17:22">17:22</span> Uzuko owandinika lona, ndilunike bona;
ukuze babe banye, njengokuba thina sibanye;

<span id="an_17:23">17:23</span> mna ndikubo, wena ukum, ukuze babe
ngabazalisekileyo ntweni-nye; ukuze liqonde ihlabathi ukuba wena
undithumile, wabathanda, njengokuba wandithandayo nam.

<span id="an_17:24">17:24</span> Bawo, ndithanda ukuba nabo abo undinike
bona, babe nam, apho ndikhona mna; ukuze balubone uzuko lwam owandinika
lona; ngokuba wandithanda kwaphambi kokusekwa kwehlabathi.

<span id="an_17:25">17:25</span> Bawo olilungisa, ihlabathi lona
alikwazanga, ke mna ndikwazile; naba bathe bazi ukuba wena undithumile;

<span id="an_17:26">17:26</span> ndabazisa igama lakho, ndandiya
kubazisa; ukuze uthando ondithande ngalo lube kubo, nam ndibe kubo.

<span id="an_18:1">18:1</span> Akuzithetha uYesu ezi zinto, waphuma
nabafundi bakhe, waya phesheya komlanjana oyiKidron, apho kwakukho
umyezo, awangena kuwo yena nabafundi bakhe.

<span id="an_18:2">18:2</span> NoYuda ke, lowo umngcatshayo, ubeyazi
indawo leyo; kuba uYesu ubesakubutha futhi khona apho nabafundi bakhe.

<span id="an_18:3">18:3</span> Athi ngoko uYuda, ethabathe ibutho
lamasoldati namadindala kubabingeleli abakhulu nabaFarisi, eze khona
enezikhanyiso nezibane neentonga.

<span id="an_18:4">18:4</span> Ezazi ngoko uYesu zonke izinto
ezimzelayo, waphuma, wathi kubo, Nifuna bani na?

<span id="an_18:5">18:5</span> Bamphendula bathi, UYesu umNazarete. Athi
kubo uYesu, Ndinguye. Wabemi ke nabo uYuda, lowo umngcatshayo.

<span id="an_18:6">18:6</span> Akutsho ngoko kubo ukuthi, Ndinguye,
bahlehla, bawa emhlabeni.

<span id="an_18:7">18:7</span> Wabuya ke wababuza esithi, Nifuna bani
na? Bathi ke bona, UYesu umNazarete.

<span id="an_18:8">18:8</span> Waphendula uYesu wathi, Ndinixelele ukuba
ndinguye; ukuba ngoko nifuna mna, bayekeni aba bemke;

<span id="an_18:9">18:9</span> ukuze lizaliseke ilizwi awalithethayo
elithi, Kwabo undinike bona, andilahlekwanga namnye.

<span id="an_18:10">18:10</span> Uthe ngoko uSimon Petros, enekrele,
walirhola, wamxabela umkhonzi wombingeleli omkhulu, wamnqamla indlebe
yokunene; laye igama lomkhonzi lowo linguMalko.

<span id="an_18:11">18:11</span> Uthe ngoko uYesu kuPetros, Lifake
ikrele lakho esingxotyeni salo; indebe andinikileyo uBawo andisayi
kuyisela na?

<span id="an_18:12">18:12</span> Ibutho ngoko lamasoldati,
nomthetheli-waka, namadindala amaYuda, bambamba uYesu, bambopha,

<span id="an_18:13">18:13</span> bamrholela kuAnas kuqala; kuba
wayengusomfazi kuKayafa, obengumbingeleli omkhulu ngaloo mnyaka.

<span id="an_18:14">18:14</span> Ke kaloku uKayafa wayengulowo wabhunga
namaYuda ngokuthi, Kuyinto elungileyo, ukuba umntu omnye atshabalale
ngenxa yabantu.

<span id="an_18:15">18:15</span> Ke kaloku uSimon Petros wayemlandela
uYesu, naye omnye umfundi. Loo mfundi ke wayesazeka kumbingeleli
omkhulu, wangena noYesu entendelezweni yombingeleli omkhulu.

<span id="an_18:16">18:16</span> UPetros ke ubemi ngasesangweni
ngaphandle. Waphuma ke omnye umfundi, lowo ubesazeka kumbingeleli
omkhulu, wathetha nomgcini-sango, wamngenisa uPetros.

<span id="an_18:17">18:17</span> Sithi ngoko isicakazana
esingumgcini-sango kuPetros, Ingaba nawe ungowabafundi balo mntu yini
na? Athi yena, Andinguye.

<span id="an_18:18">18:18</span> Ke kaloku kwakumi khona abakhonzi
namadindala bebase umlilo wamalahle, ngokuba bekubanda; bamana besotha,
waye ke uPetros emi nabo esotha.

<span id="an_18:19">18:19</span> Umbingeleli omkhulu ngoko wambuza uYesu
ngabafundi bakhe, nangayo imfundiso yakhe.

<span id="an_18:20">18:20</span> Wamphendula uYesu wathi, Mna ndathetha
ngokungafihlisiyo kulo ihlabathi; mna bendihleli ndifundisa endlwini
yesikhungu nasetempileni, apho amaYuda ebesakubuthelana khona, evela
kumacala onke; emfihlekweni andithethanga nto.

<span id="an_18:21">18:21</span> Yini na ukuba ubuze kum? Buza kwabo
bayivileyo into endayithetha kubo; uyabona, aba bayakwazi oko
ndakuthethayo.

<span id="an_18:22">18:22</span> Ke kaloku, akubon’ ukuba utshilo,
elinye lamadindala, elalimi khona, lammonxoza uYesu, lathi, Wenjenje na
ukumphendula umbingeleli omkhulu?

<span id="an_18:23">18:23</span> Waliphendula uYesu wathi, Ukuba
ndithethe kakubi, ngqinela ububi obo; kodwa ukuba ndithethe kakuhle,
undibethelani na?

<span id="an_18:24">18:24</span> UAnas wamthumela ebotshiwe kuKayafa
umbingeleli omkhulu.

<span id="an_18:25">18:25</span> Ke kaloku uSimon Petros wayemi esotha;
bathi ngoko kuye, Ingaba nawe ungowabafundi bakhe yini na? Wakhanyela
yena wathi, Andinguye.

<span id="an_18:26">18:26</span> Athi omnye umkhonzi wombingeleli
omkhulu, osisalamane salowo uPetros wamnqamla indlebe, Andikubonanga mna
Yini na emyezweni unaye?

<span id="an_18:27">18:27</span> Wabuya ke wakhanyela uPetros. Yasuka
yalila kwaoko inkuku.

<span id="an_18:28">18:28</span> Bamsusa ngoko uYesu kuKayafa, bamsa
kwindlu yerhuluneli; bekukusasa ke oko; bona abangenanga endlwini
yerhuluneli, ukuze bangadyobheki, ukuze bayidle ipasika.

<span id="an_18:29">18:29</span> Waphuma ke uPilato waya kubo, wathi,
Nimisa tyala lini na kuye lo mntu?

<span id="an_18:30">18:30</span> Baphendula bathi kuye, Ukuba
ebengenguye umenzi wobubi yena, singe singamnikelanga kuwe.

<span id="an_18:31">18:31</span> Wathi ngoko uPilato kubo, Mthabatheni
nina, nimgwebe ngesiko lenu. Athi ngoko amaYuda kuye, Akuvumelekile
kuthi ukuba sibulale umntu;

<span id="an_18:32">18:32</span> ukuze ilizwi likaYesu lizaliseke
awalithethayo, eqondisa ukuba kukufa kuni na abeza kufa ngako.

<span id="an_18:33">18:33</span> Wabuya ngoko wangena uPilato endlwini
yerhuluneli, wambiza uYesu, wathi kuye, Wena unguye na uKumkani
wamaYuda?

<span id="an_18:34">18:34</span> Umphendule uYesu, wathi, Uyithetha le
nto iphuma kuwe, wayixelelwa ngabanye ngam, sini na?

<span id="an_18:35">18:35</span> Waphendula uPilato wathi, Kanene, mna
ndingumYuda na? Luhlanga lwakowenu nababingeleli abakhulu abakunikeleyo
kum; wenze ntoni na?

<span id="an_18:36">18:36</span> Waphendula uYesu wathi, Ubukumkani bam
asibubo obeli hlabathi; ukuba bebububo obeli hlabathi ubukumkani bam,
amakhonza am ange ezama, ukuze ndinganikelwa kumaYuda; ngoku ke
ubukumkani bam asibobalapha.

<span id="an_18:37">18:37</span> Wathi ke uPilato kuye, Hina ke,
ungukumkani na wena? Waphendula uYesu wathi, Nawe uthi ndingukumkani Mna
ndizalelwe oku; ndizele oku ehlabathini, ukuze ndiyingqinele inyaniso.
Bonke abangabenyaniso bayaliva ilizwi lam.

<span id="an_18:38">18:38</span> Athi uPilato kuye, Yintoni na yona
inyaniso? Akuba etshilo, wabuya waphuma waya kumaYuda, athi kuwo, Mna
andifumani nalinye ityala kuye.

<span id="an_18:39">18:39</span> Ke kaloku ninesiko lokuba
ndinikhululele abe mnye ngepasika; ninga ke ndinganikhululela uKumkani
wamaYuda na?

<span id="an_18:40">18:40</span> Babuya ngoko bonke bankqangaza,
besithi, Mayingabi ngulo, mayibe nguBharabhas. Waye ke uBharabhas lo
esisihange.

<span id="an_19:1">19:1</span> Waza ngoko uPilato wamthabatha uYesu,
wamtyakatya.

<span id="an_19:2">19:2</span> Amasoldati, eluke isithsaba ngameva,
asibeka phezu kwentloko yakhe, amthi wambu ngengubo ebomvu,

<span id="an_19:3">19:3</span> amana esithi, Aa! Kumkani wamaYuda!
ammonxoza.

<span id="an_19:4">19:4</span> Wabuya ngoko waphuma phandle uPilato;
athi kubo, Yabonani, ndimzisa phandle kuni, ukuze nazi ukuba andifumani
nalinye ityala kuye.

<span id="an_19:5">19:5</span> Waphuma phandle ngoko uYesu, enxibe
isithsaba sameva nengubo ebomvu; athi uPilato kubo, Nanko umntu.

<span id="an_19:6">19:6</span> Bathe ngoko, bakumbona ababingeleli
abakhulu namadindala, bankqangaza, besithi, Mbethelele emnqamlezweni!
Mbethelele emnqamlezweni! Athi kubo uPilato, Mthabatheni nina,
nimbethelele emnqamlezweni; kuba mna andifumani tyala kuye.

<span id="an_19:7">19:7</span> Amphendula amaYuda athi, Thina
sinomthetho; ngomthetho wethu ke ufanele ukufa, ngokuba ezenze uNyana
kaThixo.

<span id="an_19:8">19:8</span> Uthe ngoko uPilato, akuliva elo lizwi,
woyika ngakumbi.

<span id="an_19:9">19:9</span> Wabuya wangena endlwini yerhuluneli,
wathi kuYesu, Ungowaphi na wena? Ke uYesu akamphendulanga.

<span id="an_19:10">19:10</span> Athi ngoko uPilato kuye, Akuthethi na
kum? Akwazi na ukuba ndinegunya lokukubethelela emnqamlezweni, nokuba
ndinegunya lokukukhulula?

<span id="an_19:11">19:11</span> Uphendule uYesu wathi, Unge ungenagunya
nakanye kum, ukuba ubungalinikwanga livela phezulu; ngenxa yoko,
ondinikeleyo kuwe unesono esikhulu ngakumbi.

<span id="an_19:12">19:12</span> Ngenxa yoko wayefuna uPilato
ukumkhulula; kodwa amaYuda ayenkqangaza esithi, Ukuba uthe wamkhulula
lo, akusihlobo sikaKesare; bonke abazenza ukumkani bachasa uKesare.

<span id="an_19:13">19:13</span> Elivile ngoko uPilato eli lizwi,
wamzisa phandle uYesu, wahlala esihlalweni sokugweba kwindawo ekuthiwa,
siSandlalo saMatye; ke ngesiHebhere yiGabhata.

<span id="an_19:14">19:14</span> Ke kaloku kwakuyimini yokulungiselela
ipasika, ilixa ke ngathi lilelesithandathu; athi kumaYuda, Nanko
uKumkani wenu!

<span id="an_19:15">19:15</span> Ke wona ankqangaza esithi, Susa, susa,
mbethelele emnqamlezweni! Athi uPilato kuwo, Ndimbethelele emnqamlezweni
na uKumkani wenu? Baphendula ababingeleli abakhulu bathi, Thina
asinakumkani ungenguye uKesare.

<span id="an_19:16">19:16</span> Wandula ngoko ukumnikela kubo, ukuze
abethelelwe emnqamlezweni.

<span id="an_19:17">19:17</span> Bamthabatha ke uYesu, bemka naye.
Ethwele umnqamlezo wakhe, waphuma waya endaweni ekuthiwa, yeyokakayi,
ekuthiwa ngesiHebhere yiGologota,

<span id="an_19:18">19:18</span> apho bambethelela khona emnqamlezweni,
nabanye naye abangabambi bebabini, ngeenxa zombini, uYesu ke ephakathi.

<span id="an_19:19">19:19</span> Ke kaloku uPilato wabhala nombhalo,
wawubeka phezu komnqamlezo. Kwaye ke kubhaliwe kwathiwa: uYesu
waseNazarete, uKumkani wamaYuda.

<span id="an_19:20">19:20</span> Loo mbhalo ngoko into eninzi yamaYuda
yawulesa; ngokuba indawo, uYesu awayebethelelwe kuyo emnqamlezweni,
yayikufuphi nomzi; kwaye ke kubhaliwe ngesiHebhere, nangesiGrike,
nangesiRoma.

<span id="an_19:21">19:21</span> Babesithi ngoko kuPilato ababingeleli
abakhulu bamaYuda, Musa ukubhala uthi, UKumkani wamaYuda; bhala uthi,
Wathi yena, NdinguKumkani wamaYuda.

<span id="an_19:22">19:22</span> Waphendula uPilato wathi,
Endikubhalileyo ndikubhalile.

<span id="an_19:23">19:23</span> Athe ngoko amasoldati, xa abembethelele
emnqamlezweni uYesu, azithabatha iingubo zakhe, enza izabelo ezine,
laelo isoldati lanesabelo; kwanengubo yangaphantsi. Ke kaloku, ingubo
yangaphantsi yabe ingenamthungo; yayilukiwe iphela, ithabathele phezulu.

<span id="an_19:24">19:24</span> Atshono ngoko ukuthi, Masingayikrazuli,
masiqashise ngayo ukuba yoba yekabani na; ukuze isibhalo sizaliseke
esithi, Babelana ngeengubo zam, Benza amaqashiso ngesambatho sam.
Amasoldati ke ngoko azenza ezi zinto.

<span id="an_19:25">19:25</span> Kwakumi ke ngasemnqamlezweni kaYesu
unina, nomsakwabo bonina, uMariya umkaKleyopa, noMariya waseMagadala.

<span id="an_19:26">19:26</span> UYesu ngoko, akumbona unina, naye
umfundi abemthanda emi khona, uthi kuye unina, Mfazi, nanko unyana
wakho!

<span id="an_19:27">19:27</span> Andule athi kumfundi lowo, Nanko
unyoko! Wathi kwakwelo lixa, umfundi lowo wamthabatha, wamsa kwikhaya
lakhe.

<span id="an_19:28">19:28</span> Emveni koko, uYesu, esazi ukuba zonke
izinto sezifezekile, ukuze sifezeke isibhalo, wathi, Ndinxaniwe.

<span id="an_19:29">19:29</span> Bekumi ke isitya sizele yiviniga;
bazalisa ke bona imfunxa ngeviniga; bayibeka phezu kwehisope, bayisa
emlonyeni wakhe.

<span id="an_19:30">19:30</span> Xa ngoko uYesu wabeyamkele iviniga,
wathi, Kugqityiwe! Wathoba intloko, wawunikela umoya wakhe.

<span id="an_19:31">19:31</span> AmaYuda ngoko, ukuze imizimba ingahlali
emnqamlezweni ngesabatha, ekubeni yayiyimini yokulungiselela isabatha
(kuba loo sabatha ibingumhla omkhulu), acela kuPilato ukuba imilenze
yabo yaphulwe, basuswe.

<span id="an_19:32">19:32</span> Eza ngoko amasoldati, ayaphula okunene
imilenze yowokuqala, neyomnye obebethelelwe emnqamlezweni naye.

<span id="an_19:33">19:33</span> Kodwa akufika kuYesu, akubona ukuba
uselefile, akayaphula imilenze yakhe.

<span id="an_19:34">19:34</span> Lesuka elinye isoldati lamhlaba
ngomkhonto ecaleni; kwaoko kwaphuma igazi namanzi.

<span id="an_19:35">19:35</span> Nalowo ubonileyo ungqinile, nobungqina
bakhe buyinyaniso; naye yena uyazi ukuba uthetha inyaniso, ukuze nani
nikholwe.

<span id="an_19:36">19:36</span> Kuba zenzeka ezi zinto, ukuze isibhalo
sizaliseke esithi, Akuyi kutyunyuzwa thambo lakhe.

<span id="an_19:37">19:37</span> Kanjalo nesinye isibhalo sithi, Baya
kukhangela kulowo bamhlabileyo.

<span id="an_19:38">19:38</span> Ke kaloku emveni koko, uYosefu
waseArimati (engumfundi kaYesu, ke enguye ngokufihlakeleyo ngenxa
yokoyika amaYuda), wacela kuPilato, ukuba awususe umzimba kaYesu. Waza
uPilato wavuma; weza ke wawususa umzimba kaYesu.

<span id="an_19:39">19:39</span> Kwafika ke noNikodemo (lowo wezayo
kuYesu ebusuku ekuqaleni), ephethe impithikezo yemore nekhala, ngathi
iziiponti ezilikhulu ngobunzima.

<span id="an_19:40">19:40</span> Bawuthabatha ke umzimba kaYesu,
bawubopha ngezisongelo zelinen, ndawonye nobulawu, njengoko kulisiko
lokungcwaba kumaYuda.

<span id="an_19:41">19:41</span> Ke kaloku, bekukho kuloo ndawo
abebethelelwe kuyo emnqamlezweni umyezo; nasemyezweni apho bekukho
ingcwaba elitsha, ekungazanga kubekwe mntu kulo.

<span id="an_19:42">19:42</span> UYesu ngoko bambeka khona apho, ngenxa
yemini yokulungiselela kwamaYuda; ngokuba ingcwaba belikufuphi.

<span id="an_20:1">20:1</span> Ke kaloku, ngolokuqala usuku lweveki,
kuza engcwabeni uMariya waseMagadala kusasa, kusentsundu, alibone ilitye
lisusiwe engcwabeni.

<span id="an_20:2">20:2</span> Agidime ngoko, eze kuSimon Petros
nakomnye umfundi, lowo ubethandwa nguYesu, athi kubo, Bayisusile iNkosi
engcwabeni; asazi nalapho bayibeke khona.

<span id="an_20:3">20:3</span> Waphuma ngoko uPetros nomnye umfundi
lowo, besiya engcwabeni.

<span id="an_20:4">20:4</span> Ke kaloku baye begidima bona bobabini
kunye; waza omnye umfundi lowo wamshiya ngamendu uPetros, wafika kuqala
engcwabeni.

<span id="an_20:5">20:5</span> Uthi akuqondela, azibone izisongelo
zelinen abesongelwe kuzo zizodwa; akangenanga ke noko.

<span id="an_20:6">20:6</span> Afike ngoko uSimon Petros emlandela,
angene engcwabeni, azibone izisongelo zelinen abesongelwe kuzo zizodwa;

<span id="an_20:7">20:7</span> neqhiya ebisentlokweni yakhe, ingadibene
neelinen abesongelwe kuzo, isongiwe yodwa ndaweni ithile.

<span id="an_20:8">20:8</span> Wandula ngoko wangena nomnye umfundi,
lowo ubefike kuqala engcwabeni, wabona, wakholwa;

<span id="an_20:9">20:9</span> kuba babengekasazi isibhalo esithi,
umelwe kukuthi avuke kwabafileyo.

<span id="an_20:10">20:10</span> Babuya ngoko abafundi bagoduka.

<span id="an_20:11">20:11</span> Ke kaloku uMariya ebemi ngaphandle
ngasengcwabeni, elila; xa ke ebelila, waqondela engcwabeni.

<span id="an_20:12">20:12</span> Wabona izithunywa zezulu ezibini, zam
bethe ezimhlophe, zihleli; esinye ngasentloko, esinye ngasezinyaweni,
apho wawulele khona umzimba kaYesu.

<span id="an_20:13">20:13</span> Zithi zona kuye, Mfazi, ulilelani na?
Athi kuzo; Bayisusile iNkosi yam; andazi apho bayibeke khona.

<span id="an_20:14">20:14</span> Akutsho wajika, wambona uYesu emi;
wayengazi ke ukuba nguYesu.

<span id="an_20:15">20:15</span> Athi uYesu kuye, Mfazi, ulilelani na?
ufuna bani na? Yena, esiba ngumgcini-myezo, uthi kuye, Nkosi, ukuba
umsusile apha, ndixelele apho umbeke khona; mna ndiye kumthabatha.

<span id="an_20:16">20:16</span> Athi uYesu kuye, Mariya! Wajika yena
wathi kuye, Rabhoni! (oku kukuthi, Mfundisi).

<span id="an_20:17">20:17</span> Uthi uYesu kuye, Ungandichukumisi; kuba
andikanyuki ndiye kuBawo; ke yiya kubazalwana bam, uthi kubo,
Ndiyenyuka, ndiya kuBawo, kuYihlo; kuThixo wam, kuThixo wenu.

<span id="an_20:18">20:18</span> Afike uMariya waseMagadala, ababikele
abafundi ukuba uyibonile iNkosi; yathetha ezi zinto kuye.

<span id="an_20:19">20:19</span> Kwakuhlwa ngoko, ngolokuqala usuku
lweveki, zakubon’ ukuba iingcango zivaliwe, apho babehlanganisene khona
abafundi, ngenxa yokoyika amaYuda, wafika uYesu wema phakathi, wathi
kubo, Uxolo malube nani. Akutsho, wababonisa izandla necala lakhe.

<span id="an_20:20">20:20</span> Bavuya ngoko abafundi bakuyibona
iNkosi.

<span id="an_20:21">20:21</span> Waphinda ngoko uYesu wathi kubo, Uxolo
malube nani; njengokuba uBawo endithumile mna, nam ndiyanithuma nina.

<span id="an_20:22">20:22</span> Akutsho wabaphefumlela, wathi kubo,
Yamkelani uMoya oyiNgcwele;

<span id="an_20:23">20:23</span> abazono nithe nazixolela, bazixolelwe;
nabazono nithe nazibamba, zibambekile.

<span id="an_20:24">20:24</span> Ke kaloku uTomas, omnye kwabalishumi
elinababini, okuthiwa nguDidimo, wayengenabo oko wafikayo uYesu.

<span id="an_20:25">20:25</span> Babesithi ngoko kuye abanye abafundi,
Siyibonile iNkosi. Wathi ke yena kubo, Ukuba andithanga ndilibone inxeba
lezikhonkwane ezandleni zayo, ndiwufake umnwe wam enxebeni
lezikhonkwane, ndisifake isandla sam ecaleni layo, andisayi kukholwa.

<span id="an_20:26">20:26</span> Baye emveni kweentsuku ezisibhozo
bekwangaphakathi abafundi bakhe; wayenabo noTomas. Afike uYesu, zakubon’
ukuba zivaliwe iingcango, eme phakathi, athi, Uxolo malube nani.

<span id="an_20:27">20:27</span> Andule athi kuTomas, Ethe apha umnwe
wakho, uzibone izandla zam; ethe isandla sakho, usifake ecaleni lam;
musa ukuba ngongakholwayo, yiba ngokholwayo.

<span id="an_20:28">20:28</span> Uphendule uTomas, wathi kuye, Nkosi
yam, Thixo wam!

<span id="an_20:29">20:29</span> Athi uYesu kuye, Ngokuba undibonile,
Tomas, ukholiwe. Banoyolo abo bangabonanga, bakholwa noko.

<span id="an_20:30">20:30</span> Mininzi ke okunene neminye imiqondiso
awayenzayo uYesu emehlweni abafundi bakhe, engabhalwanga kuyo le ncwadi;

<span id="an_20:31">20:31</span> kodwa le ibhalelwe ukuze nikholwe ukuba
uYesu unguye uKristu, uNyana kaThixo, nokuze nithi, nikholwa, nibe nabo
ubomi egameni lakhe.

<span id="an_21:1">21:1</span> Emva koko waphinda uYesu wazibonakalalisa
kubafundi ngaselwandle lwaseTibheriya. Wenjenje ke ukuzibonakalalisa.

<span id="an_21:2">21:2</span> Babendawonye uSimon Petros, noTomas
okuthiwa nguDidimo, noNataniyeli waseKana yelaseGalili, nabakaZebhedi,
nabanye kubafundi bakhe bebabini.

<span id="an_21:3">21:3</span> Athi uSimon Petros kubo, Ndiya kubambisa
iintlanzi. Bathi kuye, Nathi siyaya nawe. Baphuma bangena emkhombeni
kwaoko. Ngobo busuku ababamba nto.

<span id="an_21:4">21:4</span> Ke kaloku, kwakuba sekusile, wema uYesu
elunxwemeni; noko abafundi bebengazi ukuba nguYesu.

<span id="an_21:5">21:5</span> Athi ngoko uYesu kubo, Bantwana, aninanto
idliwayo na? Bamphendula bathi, Hayi.

<span id="an_21:6">21:6</span> Wathi ke yena kubo, Wuphoseni umnatha
ngecala lasekunene lomkhombe, nofumana. Baphosa ke; ababa saba nako
ukuwutsala, ngenxa yenkitha yeentlanzi.

<span id="an_21:7">21:7</span> Athi ngoko loo mfundi ubethandwa nguYesu
kuPetros, YiNkosi. Uthe ngoko uSimon Petros, akuva ukuba yiNkosi,
wabhinqa ingubo yokwaleka (kuba ebeze), waziphosa elwandle.

<span id="an_21:8">21:8</span> Ke kaloku abanye abafundi beza
ngomkhonjana (kuba bebengemgama emhlabeni, ngathi bebekubhite zimakhulu
mabini), bewuzizilizisa umnatha weentlanzi.

<span id="an_21:9">21:9</span> Bathi ngoko, bakuwelela emhlabeni, babona
umlilo wamalahle ukhona, nentlanzi ikuwo, nesonka.

<span id="an_21:10">21:10</span> Athi uYesu kubo, Zisani kwezo ntlanzi
nizibambise ngokunje.

<span id="an_21:11">21:11</span> Wangena emkhombeni uSimon Petros,
wawutsalela emhlabeni umnatha, uzele ziintlanzi ezinkulu, zilikhulu
elinamanci mahlanu anantathu; nakuba bezingako njalo, awujacekanga
umnatha.

<span id="an_21:12">21:12</span> Athi uYesu kubo, Yizani nomule.
Akubangakho namnye ke kubafundi waba nabuganga bakumbuza esithi,
Ungubani na? besazi nje ukuba yiyo iNkosi.

<span id="an_21:13">21:13</span> Uza ke uYesu, asithabathe isonka,
abanike, ayenjenjalo nentlanzi.

<span id="an_21:14">21:14</span> Oku sekukokwesithathu ezibonakalalisa
uYesu kubafundi bakhe, evukile kwabafileyo.

<span id="an_21:15">21:15</span> Bathi ke bakomula, athi uYesu kuSimon
Petros, Simon kaYona, uyandithanda na ngaphezu kwaba? Athi kuye, Ewe,
Nkosi, uyazi wena ukuba ndiyakuthanda. Athi kuye, Dlisa amatakane am.

<span id="an_21:16">21:16</span> Aphinde athi kuye okwesibini, Simon
kaYona, uyandithanda na? Athi kuye, Ewe, Nkosi, uyazi wena ukuba
ndiyakuthanda. Athi kuye, Yalusa izimvu zam.

<span id="an_21:17">21:17</span> Athi kuye okwesithathu, Simon kaYona,
uyandithanda na? Waba buhlungu uPetros, kuba ethe kuye okwesithathu,
Uyandithanda na? Wathi kuye, Nkosi, uyazazi izinto zonke wena; uyaqonda
wena ukuba ndiyakuthanda. Athi uYesu kuye, Dlisa izimvu zam.

<span id="an_21:18">21:18</span> Inene, inene, ndithi kuwe, Oko
ubusemtsha ubuzibhinqisa ngokwakho, uhambe apho uthanda khona; kodwa xa
uthe waluphala, uya kuzolula izandla zakho, ubhinqiswe ngomnye, akuse
apho ungathandiyo.

<span id="an_21:19">21:19</span> Wakutsho ke oku, eqondisa ukuba kukufa
kuni na abeya kuzukisa uThixo ngako. Akutsho wathi kuye, Ndilandele.

<span id="an_21:20">21:20</span> Ejikile ke uPetros, ubone umfundi
obethandwa nguYesu elandela: lowo wayayame esifubeni sakhe esidlweni,
wathi, Nkosi, ngubani na okunikelayo?

<span id="an_21:21">21:21</span> UPetros akumbona lowo, uthi kuYesu,
Nkosi, lo woba yini na?

<span id="an_21:22">21:22</span> Athi uYesu kuye, Ukuba ndithi ndithande
ukuba yena ahlale ndide ndifike, iyini na loo nto kuwe? Landela mna
wena.

<span id="an_21:23">21:23</span> Laphuma ngoko eli lizwi, laya
kubazalwana, ukuba loo mfundi akayi kufa. Waye uYesu engatshongo kuye
ukuthi, Akayi kufa; wathi, Ukuba ndithi ndithande ukuba yena ahlale
ndide ndifike, iyini na loo nto kuwe?

<span id="an_21:24">21:24</span> Nguye lo umfundi ongqinayo ngezi zinto,
wazibhala ezi zinto; kanjalo siyazi ukuba ubungqina bakhe buyinene.

<span id="an_21:25">21:25</span> Kukho ke nezinye izinto ezininzi
awazenzayo uYesu; ezingathi zithe zabhalwa ngazinye, ndithi nehlabathi
eli alingezibambi iincwadi ezo zingabhalwayo. Amen.

------------------------------------------------------------------------

[Next: Acts](act.md)
