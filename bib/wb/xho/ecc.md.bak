[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](pro)  [Next](sol.md) 

------------------------------------------------------------------------

### Xhosa Bible: Ecclesiastes

<span id="an_1:1">1:1</span> Amazwi eNtshumayeli, unyana kaDavide,
ukumkani waseYerusalem.

<span id="an_1:2">1:2</span> Amampunge awo amampunge, itsho
iNtshumayeli; amampunge awo amampunge, yonke into ingamampunge.

<span id="an_1:3">1:3</span> Unalungelo lini umntu emigudwini yakhe
yonke, ayenzayo phantsi kwelanga?

<span id="an_1:4">1:4</span> Kumka esinye isizukulwana, kulandele esinye
isizukulwana; ke lona ihlabathi limi ngonaphakade.

<span id="an_1:5">1:5</span> Ilanga liyaphuma, ilanga libuya litshone,
liphikele endaweni yalo apho liphuma khona.

<span id="an_1:6">1:6</span> Umoya uya ezantsi, ujikeleze usinge entla,
uhamba ujikajikeleza, ubuye ubuya umoya ekujikelezeni kwawo.

<span id="an_1:7">1:7</span> Yonke imilambo iya elwandle, ukanti
ulwandle aluzali; endaweni eya kuyo imilambo, ibuya iye kwakhona.

<span id="an_1:8">1:8</span> Zonke izinto ziyazixhamla; umntu akanako
ukuzithetha; alihluthi iliso kukubona, ayizali indlebe kukuva.

<span id="an_1:9">1:9</span> Into eyayikho yeya kubuya ibekho; into
eyenzekayo yeya kubuya yenzeke yona. Akukho nto intsha phantsi kwelanga.

<span id="an_1:10">1:10</span> Ukuba kukho into ekuthiwa, Yabona, le
intsha! ibiselikho kade, emaphakadeni abekho ngaphambi kwethu.

<span id="an_1:11">1:11</span> Akukho kukhumbula abokuqala; nabasemva
abaya kubakho, abayi kukhunjulwa ngabaya kuza emva kwabo.

<span id="an_1:12">1:12</span> Mna, Ntshumayeli, ndibe ndingukumkani
kwaSirayeli eYerusalem.

<span id="an_1:13">1:13</span> Intliziyo yam ndayinikela ukuba ingxoke,
isingasinge ngobulumko, yonke into eyenzekayo phantsi kwezulu; ngumzamo
ombi uThixo awunike oonyana babantu, ukuba bawuzame.

<span id="an_1:14">1:14</span> Ndazikhangela zonke izenzo ezenzekayo
phantsi kwelanga; yabona, zonke zingamampunge nokusukelana nomoya.

<span id="an_1:15">1:15</span> Into egoso ayinakolulwa; into engekhoyo
ayinakubalwa.

<span id="an_1:16">1:16</span> Ndathetha mna nentliziyo yam, ndisithi,
Yabona, mna ndikhulise ndandisa ubulumko, ngaphezu kwabo bonke
ababephethe iYerusalem phambi kwam; nentliziyo yam ibone kakhulu
ubulumko nokwazi.

<span id="an_1:17">1:17</span> Intliziyo yam ndayinikela ekwazini
ubulumko, nasekwazini ubugeza nobuyatha; kwanaloo nto ndayiqonda ukuba
kukusukelana nomoya.

<span id="an_1:18">1:18</span> Ngokuba ebuninzini bobulumko kukho
ukuhlelwa sisiyengelezane esininzi; owongeza ukwazi, wongeza umvandedwa.

<span id="an_2:1">2:1</span> Ndathi mna entliziyweni yam, Khawuze khe
ndikulinge ngovuyo, ubone okulungileyo. Yabona, kwanaloo nto
ingamampunge.

<span id="an_2:2">2:2</span> Ndathi kohlekayo, Uyageza; nakovuyayo,
Wenza ntoni na lo?

<span id="an_2:3">2:3</span> Ndasingasinga entliziyweni yam ukuba
nditsale inyama yam ngewayini, ekubeni intliziyo yam iziqhuba
ngobulumko: ukuba ndazane nobuyatha, ndide ndibone ukuba yiyiphi na into
ebalungeleyo oonyana babantu, ukuze bayenze phantsi kwezulu, ngemihla
embalwa yobomi babo.

<span id="an_2:4">2:4</span> Ndazenzela imisebenzi emikhulu, ndazakhela
izindlu: ndazityalela izidiliya,

<span id="an_2:5">2:5</span> ndazenzela amasimi nemiyezo, ndatyala kuyo
imithi eneziqhamo zonke;

<span id="an_2:6">2:6</span> ndazenzela amachibi amanzi okunyela ihlathi
elihluma imithi;

<span id="an_2:7">2:7</span> ndathenga amakhoboka namakhobokazana, ndaba
nawo nazalelwe endlwini yam. Kananjalo imfuyo yeenkomo neyempahla
emfutshane yaba ninzi kum, ngaphezu kwabo bonke ababengaphambi kwam
eYerusalem.

<span id="an_2:8">2:8</span> Ndaziqwebela nesilivere, negolide, nezinto
eziziinqobo zookumkani ngookumkani, nezamazwe ngamazwe; ndazenzela
iimvumi neemvumikazi, neziyolo zoonyana babantu, inkosikazi
namakhosikazi.

<span id="an_2:9">2:9</span> Ndaba mkhulu ke, ndanda ngaphezu kwabo
bonke ababeseYerusalem ngaphambi kwam; bathi nobulumko bam bandinceda.

<span id="an_2:10">2:10</span> Andiwabandezanga into yonke ayibizayo
amehlo am; andiyivimbanga intliziyo yam namnye umvuyo; ngokuba intliziyo
yam yayivuya emigudwini yam yonke, saba sesi ke isabelo sam emigudwini
yam yonke.

<span id="an_2:11">2:11</span> Ndabheka mna ezenzweni zam zonke,
ezazenzayo izandla zam, nasemigudwini yam endaphuka yiyo ukuyenza;
ndayibona ukuba yonke loo nto ingamampunge nokusukelana nomoya; akukho
lungelo phantsi kwelanga.

<span id="an_2:12">2:12</span> Ndazijika mna, ndakhangela ubulumko,
nobugeza, nobuyatha: ngokuba ngumntu oyini na, lowo uya kuza emva
kokumkani? lo ubeselenziwe kade?

<span id="an_2:13">2:13</span> Ndabona ukuba ubulumko buyabugqitha
ubuyatha, njengokuba ukukhanya kubugqitha ubumnyama.

<span id="an_2:14">2:14</span> Isilumko, amehlo aso asentlokweni yaso;
ke sona isinyabi sihamba emnyameni. Ndaqonda ke mna ukuba bonke bephela
bahlelwa sihlo sinye.

<span id="an_2:15">2:15</span> Ndathi mna entliziyweni yam, Njengoko
sihlelwa kuko isinyabi, ndiya kuhlelwa kuko nam lo: ibiyini na ke ukuba
ndisidlule mna ngokulumka? Ndathi entliziyweni yam, Kwanaloo nto
ingamampunge.

<span id="an_2:16">2:16</span> Ngokuba isilumko kunye nesinyabi
asinakukhunjulwa kungunaphakade, ekubeni kusiza iimini ezoba
sezilityelwe zonke ezo nto. Kutheni na, ukuba zife izilumko kunye
nezinyabi?

<span id="an_2:17">2:17</span> Ndabuthiya ke ubomi; ngokuba mibi kum
imisebenzi eyenzeka phantsi kwelanga; ngokuba yonke loo nto
ingamampunge, nokusukelana nomoya.

<span id="an_2:18">2:18</span> Ndayithiya yonke imigudu yam, endaphuka
yiyo phantsi kwelanga, ekubeni ndiya kuyishiya nomntu oya kubakho emva
kwam.

<span id="an_2:19">2:19</span> Waziwa ngubani na, ukuba woba sisilumko,
nokuba woba sisiyatha, kusini na? Ukanti uya kugunyazela emigudwini yam
yonke endaphuka yiyo, endalumkayo kuyo phantsi kwelanga; kwanaloo nto
ingamampunge.

<span id="an_2:20">2:20</span> Ndajika ke mna, ndayincamisisa intliziyo
yam ngemigudu yonke endaphuka yiyo phantsi kwelanga.

<span id="an_2:21">2:21</span> Ngokuba kubakho umntu omigudu yakhe
inobulumko, inokwazi, inempumelelo; ukanti uya kuyinika umntu ongenzanga
migudu, ibe sisabelo sakhe; kwanaloo nto ingamampunge nobubi obukhulu.

<span id="an_2:22">2:22</span> Ngokuba umntu uba nantoni na ngemigudu
yakhe yonke, nangenzondelelo yentliziyo yakhe, aphuka yiyo yena phantsi
kwelanga?

<span id="an_2:23">2:23</span> Ngokuba imihla yakhe yonke inomvandedwa,
nasekuzameni kwakhe ukhathazekile, nasebusuku ayiphumli intliziyo yakhe;
kwanaloo nto ingamampunge.

<span id="an_2:24">2:24</span> Akukho nto ilungileyo ebantwini kunokuba
badle, basele, bawubonise umphefumlo wabo okulungileyo emigudwini yabo.
Kwanaloo nto ndiyibonile, ukuba ivela esandleni sikaThixo.

<span id="an_2:25">2:25</span> Ngokuba ngubani na ongadlayo, ngubani na
ongavayo ubumnandi, engenaye?

<span id="an_2:26">2:26</span> Ngokuba umntu olungileyo phambi kwakhe
umnika ubulumko nokwazi novuyo; ke yena umoni umnika umzamo
wokuhlanganisa nokuqweba, ukuze loo nto ayinike olungileyo phambi
koThixo. Kwanaloo nto ingamampunge nokusukelana nomoya.

<span id="an_3:1">3:1</span> Into yonke inexesha elimisiweyo, nomcimbi
wonke unexesha lawo phantsi kwezulu:

<span id="an_3:2">3:2</span> ukuzala kunexesha lako, ukufa kunexesha
lako; ukutyala kunexesha lako, ukunyothula okutyelweyo kunexesha lako;

<span id="an_3:3">3:3</span> ukubulala kunexesha lako, ukuphilisa
kunexesha lako; ukuchitha kunexesha lako, ukwakha kunexesha lako;

<span id="an_3:4">3:4</span> ukulila kunexesha lako; ukuhleka kunexesha
lako; kukho ixesha lokulila umbambazelo, kukho nexesha lokudloba;

<span id="an_3:5">3:5</span> kukho ixesha lokuchithachitha amatye, kukho
nexesha lokufumba amatye; ukuwola kunexesha lako, ukuyeka ukuwola
kunexesha lako;

<span id="an_3:6">3:6</span> ukufuna kunexesha lako, ukulahlekelwa
kunexesha lako; ukugcina kunexesha lako, ukulahla kunexesha lako;

<span id="an_3:7">3:7</span> ukukrazula kunexesha lako, ukuthunga
kunexesha lako; ukuthi cwaka kunexesha lako, ukuthetha kunexesha lako;

<span id="an_3:8">3:8</span> ukuthanda kunexesha lako, ukuthiya
kunexesha lako; kukho ixesha lemfazwe, kukho nexesha loxolo.

<span id="an_3:9">3:9</span> Unalungelo lini na lowo usebenzayo, kuloo
nto ayenzela imigudu?

<span id="an_3:10">3:10</span> Ndiwubonile umzamo, awunike oonyana
babantu uThixo, ukuba bawuzame.

<span id="an_3:11">3:11</span> Zonke izinto uzenze zantle ngexesha lazo;
kwanephakade ulinikele ezintliziyweni zabo ngohlobo lokuba umntu
angasifumani isenzo asenzayo uThixo, athabathele ekuqaleni ade ase
ekupheleni.

<span id="an_3:12">3:12</span> Ndiyazi ke ukuba akukho nto ilungileyo
phakathi kwabo, ingekukuvuya nokuzizuzela okulungileyo ebomini babo.

<span id="an_3:13">3:13</span> Kwanokuba wonke umntu adle, asele, abone
okulungileyo emigudwini yakhe yonke: sisipho sikaThixo eso.

<span id="an_3:14">3:14</span> Ndiyazi ke ukuba yonke into aya kuyenza
uThixo, yiyo eya kuba ngonaphakade; kungongezwa nto kuyo, kungacatshulwa
nto kuyo: uThixo ukwenzela ukuba koyikwe ebusweni bakhe.

<span id="an_3:15">3:15</span> Le nto ikhoyo ibiselikho kade; nento eya
kubakho ibiselikho kade. UThixo ke ubuya ayifune into egxothiweyo.

<span id="an_3:16">3:16</span> Ndabuya ndabona phantsi kwelanga indawo
yokugweba, ukuba okungendawo kukhona; nendawo yobulungisa, ukuba
okungendawo kukhona.

<span id="an_3:17">3:17</span> Ndathi mna entliziyweni yam, Nolilungisa
nongendawo, uThixo uya kulithetha ityala labo; ngokuba umise ixesha layo
yonke imicimbi, nazo zonke izenzo.

<span id="an_3:18">3:18</span> Ndathi mna entliziyweni yam, Kungenxa
yoonyana babantu, ukuze uThixo abahlele, nokuze bazibone benjengeenkomo
bona ngokwabo.

<span id="an_3:19">3:19</span> Ngokuba bayahlelwa oonyana babantu,
ziyahlelwa neenkomo, sinye isihlo kubo nakuzo; njengoko kunjalo ukufa
kwabo, kunjalo ukufa kwazo; mnye umoya kubo bonke nakuzo zonke; akukho
kuyigqitha komntu inkomo; ngokuba zonke ezo nto zingamampunge.

<span id="an_3:20">3:20</span> Zonke ezo nto ziya ndaweni-nye; zonke ezo
nto zavela eluthulini, zonke ezo nto zibuyela eluthulini.

<span id="an_3:21">3:21</span> Ngubani na owaziyo umoya woonyana
babantu, ukuba uyenyuka na uye phezulu; nomoya wenkomo, ukuba uyehla na
uye phantsi emhlabeni?

<span id="an_3:22">3:22</span> Ndaqonda ke ukuba akukho nto ilunge
ngaphezu kokuba umntu avuye ezenzweni zakhe; ngokuba kusisabelo sakhe
oko. Ngokuba uya kungeniswa ngubani na, ukuba akubone okuya kubakho
emveni kwakhe?

<span id="an_4:1">4:1</span> Ndabuya ke mna, ndakubona konke ukucudisa
okwenziwayo phantsi kwelanga. Ndazibona iinyembezi zabacudisiweyo,
bengenamthuthuzeli; esandleni sabacudisi babo kuphuma ububhovubhovu,
bengenamthuthuzeli bona.

<span id="an_4:2">4:2</span> Ndabancoma ke mna abafileyo, abasebefe
kade, kunabahleliyo abasahleliyo ngoku.

<span id="an_4:3">4:3</span> Ke ulungile kunabo bobabini lowo
ungekabikho, ungakubonanga ukwenza okubi okwenziwa phantsi kwelanga.

<span id="an_4:4">4:4</span> Kananjalo ndayiqonda ke mna yonke imigudu,
nayo yonke impumelelo yomsebenzi, ukuba ingumona wokwanyelana. Kwanaloo
nto ingamampunge, nokusukelana nomoya.

<span id="an_4:5">4:5</span> Isinyabi sikhwabusha izandla, sidle
kwaeyaso inyama.

<span id="an_4:6">4:6</span> Kulungile ukuzalisa sandla sinye
ngokuphumla, kunokuzalisa zozibini izandla ngemigudu nokusukelana
nomoya.

<span id="an_4:7">4:7</span> Ndabuya mna, ndabona amampunge phantsi
kwelanga.

<span id="an_4:8">4:8</span> Kukho oba yedwa, ongenaye owesibini,
ongenanyana namzalwana; ingena siphelo imigudu yakhe yonke, angahluthiyo
noko bubutyebi amehlo akhe. Akatsho ukuthi, Ndaphukela bani na,
ndiwuhlutha nje umphefumlo wam okulungileyo? Kwanaloo nto ingamampunge,
ingumzamo ombi yona.

<span id="an_4:9">4:9</span> Kulungile ukuba babe ngababini kunokuba abe
mnye, kuba banomvuzo olungileyo ngemigudu yabo.

<span id="an_4:10">4:10</span> Ngokuba xa bathe bawa, omnye
unokumphakamisa uwabo; yeha ke, yena oyedwa, othe wawa! kuba akukho
wesibini wokumphakamisa.

<span id="an_4:11">4:11</span> Kananjalo ababini, bathe balala, baya
kuva ukusitha; angathini na ukuva ukusitha olele yedwa?

<span id="an_4:12">4:12</span> Ukuba umntu uthe wamgagamela oyedwa, bona
ababini baya kumisa phambi kwakhe; umsonto ontluntathu awuhle uqhawulwe.

<span id="an_4:13">4:13</span> Ulungile umntwana olihlwempu elumkile,
ngaphezu kokumkani oselemkhulu, esisidenge, ongasakuvayo ukuyalwa.

<span id="an_4:14">4:14</span> Ngokuba uphuma endlwini yamakhonkxwa
ukuba abe ngukumkani; ukanti uzalelwe ebukumkanini balowo ulihlwempu.

<span id="an_4:15">4:15</span> Ndababona bonke abadla ubomi, behamba
phantsi kwelanga kunye naye umntwana, lo ungowesibini, uza kuma
esikhundleni salowo.

<span id="an_4:16">4:16</span> Akukho kuphela kwabantu bonke, kwabo
bonke angaphambi kwabo; ukanti amavela-mva akayi kuvuya ngaye. Ngokuba
kwanaloo nto ingamampunge nokusukelana nomoya.

<span id="an_5:1">5:1</span> Gcina unyawo lwakho xeshikweni uya endlwini
kaThixo; ukusondela ukuba uve, kungaphezu kokunikela kwezidenge
imibingelelo; ngokuba ukungazi kwazo kwenza izinto ezimbi.

<span id="an_5:2">5:2</span> Musa ukungxama ngomlomo wakho, intliziyo
yakho ingaphangi ikhuphe ilizwi phambi koThixo; ngokuba uThixo
usemazulwini, ke wena usehlabathini; ngenxa yoko amazwi akho makabe
mancinane.

<span id="an_5:3">5:3</span> Ngokuba ukuphupha kuza ngobuninzi
bemicimbi, nezwi lesidenge liza ngobuninzi bentetho.

<span id="an_5:4">5:4</span> Xeshikweni uthe wabhambathisa
isibhambathiso kuThixo, musa ukuzekelela ukusizalisa; ngokuba azinanzwa
izidenge; loo nto uyibhambathisileyo yizalise.

<span id="an_5:5">5:5</span> Kulungile ukuba ungabhambathisi, kunokuba
ubhambathise ungazalisi.

<span id="an_5:6">5:6</span> Musa ukuwuvumela umlomo wakho, ukuba
uyonise inyama yakho; ungatsho phambi komthunywa kaThixo ukuthi
ibikukulahleka. Yini na ukuba uThixo abe noburhalarhume ngezwi lakho
asonakalise isenzo sezandla zakho?

<span id="an_5:7">5:7</span> Ngokuba ebuninzini bamaphupha namazwi,
maninzi amampunge; ke yoyika uThixo.

<span id="an_5:8">5:8</span> Ukuba uthe wakubona ukucudiswa kwehlwempu,
nokuhluthwa kokusesikweni nobulungisa elizweni, musa ukumangaliswa yiloo
nto; ngokuba oyena uphakamileyo ukhangele phezu kophakamileyo; kukho
abaphakamileyo naphezu kwabo.

<span id="an_5:9">5:9</span> Ilungelo lelizwe entweni yonke ngukumkani
onyamekela umhlaba.

<span id="an_5:10">5:10</span> Othanda isilivere akaneliswa yisilivere;
nalowo uthanda intabalala, akangenelwa nto. Kwanaloo nto ingamampunge.

<span id="an_5:11">5:11</span> Ekwandeni kwezinto ezilungileyo bayanda
abazidlayo zona, abe umninizo enempumelelo eyini na, ingekuko ukwanela
ukuzibona ngamehlo?

<span id="an_5:12">5:12</span> Bumnandi ubuthongo bosebenzayo, nokuba
incinane, nokuba ininzi into ayidlayo; ke intabalala yesityebi
ayisivumeli ukuba silale buthongo.

<span id="an_5:13">5:13</span> Kukho ububi obusisifo, endibubonileyo
phantsi kwelanga; ukuthi ubutyebi obugcinelwe umninibo, bube nobubi
kuye;

<span id="an_5:14">5:14</span> obo butyebi butshabalala ngento embi;
uzala unyana, engenayo nento esandleni sakhe.

<span id="an_5:15">5:15</span> Njengokuba waphuma esizalweni sonina eze,
uya kubuya emke njengoko weza enjalo, angathabathi nento ngemigudu
yakhe, angayiphathayo ngesandla sakhe.

<span id="an_5:16">5:16</span> Kwanale nto bububi obusisifo, ukuba eya
kumka kanye kwanjengoko weza ngako: unalungelo lini na ke owaphukela
umoya?

<span id="an_5:17">5:17</span> Kananjalo iimini zakhe zonke uzidlela
emnyameni, enengqumbo enkulu, nesifo, noburhalarhume.

<span id="an_5:18">5:18</span> Nantsi into endiyibonileyo mna, ilungile,
intle: into yokuthi umntu adle, asele, abone okulungileyo ngemigudu
yakhe yonke aphuka yiyo phantsi kwelanga, ngokwenani lemihla yobomi
bakhe amnikileyo uThixo; ngokuba kusisabelo sakhe oko.

<span id="an_5:19">5:19</span> Kananjalo wonke umntu, athe uThixo
wamnika ubutyebi nokuqweba, wamnika negunya lokudla kubo, athabathe
isabelo sakhe, avuye emigudwini yakhe: sisipho sikaThixo eso.

<span id="an_5:20">5:20</span> Ngokuba akayikhumbuli kakhulu imihla
yobomi bakhe; ngokuba uThixo eluphendula uvuyo lwentliziyo yakhe.

<span id="an_6:1">6:1</span> Kukho ububi endibubonileyo phantsi
kwelanga, buninzi ke phezu komntu:

<span id="an_6:2">6:2</span> yindoda uThixo ayinike ubutyebi, nokuqweba,
nozuko, ungasweli umphefumlo wayo nanye into engayinqwenelayo, aze
uThixo angayiphi amandla okuyidla; ngokuba idliwa yenye indoda.
Ngamampunge lawo, sisifo esibi eso.

<span id="an_6:3">6:3</span> Ukuba umntu uthe wazala ikhulu labantwana,
wadla ubomi iminyaka emininzi, yamininzi imihla yeminyaka yakhe,
umphefumlo wakhe awahlutha zizinto ezilungileyo, kananjalo akaba
nangcwaba: ndithi mna, imvambilini ilungile kunaye.

<span id="an_6:4">6:4</span> Ngokuba ifike ingamampunge, imka kumnyama,
igama layo ligutyungelwe bubumnyama;

<span id="an_6:5">6:5</span> kananjalo ayilibonanga ilanga, ayilazanga;
le yona ilungile kunomntu lowo.

<span id="an_6:6">6:6</span> Nokuba ebeya kudla ubomi iwaka leminyaka
kude kube kabini, angakuboni okulungileyo, ayiyi ndaweni-nye na yonke
loo nto?

<span id="an_6:7">6:7</span> Yonke imigudu yomntu uyenzela umlomo wakhe:
ukanti umphefumlo awuzali.

<span id="an_6:8">6:8</span> Ngokuba isilumko sisigqitha ngantoni na
isidenge? Usigqitha ngantoni na olusizana, okwaziyo ukuhamba phambi
kwabaphilileyo?

<span id="an_6:9">6:9</span> Kulungile ukubona kwamehlo ngaphezu
kokuhambahamba komphefumlo. Kwanaloo nto ingamampunge nokusukelana
nomoya.

<span id="an_6:10">6:10</span> Loo nto iselikho, yabe iselithiywe kade
igama layo; yaziwa into aya kuba yiyo umntu; akanakumelana nalowo
unokumeyisa.

<span id="an_6:11">6:11</span> Ngokuba kukho amazwi amaninzi nje, andisa
amampunge; umntu unalungelo lini na ngaloo nto?

<span id="an_6:12">6:12</span> Ngokuba ngubani na owaziyo okumlungeleyo
umntu ebomini, ngangenani lemihla yobomi bakhe obungamampunge, ayigqiba
njengesithunzi? Ngokuba ngubani na onokumxelela umntu into eya kubakho
emva kwakhe phantsi kwelanga?

<span id="an_7:1">7:1</span> Igama elilungileyo lingaphezulu nakwioli
elungileyo; ulungile umhla wokufa ngaphezu komhla wokuzalwa komntu.

<span id="an_7:2">7:2</span> Kulungile ukuya endlwini yesijwili kunokuya
endlwini yemigidi; kuba oko kukuphela kwabantu bonke, aze ophilileyo
akunyamekele ngentliziyo oko.

<span id="an_7:3">7:3</span> Kulungile ukuba nosizi ngaphezu kokuhleka;
ngokuba intliziyo iyalunga bububi bobuso.

<span id="an_7:4">7:4</span> Intliziyo yezilumko isendlwini yesijwili;
ke intliziyo yezidenge isendlwini yovuyo.

<span id="an_7:5">7:5</span> Kulungile ukuva ukukhalimela kwesilumko,
kunokuba umntu eve ingoma yezidenge.

<span id="an_7:6">7:6</span> Ngokuba njengokuqhuqhumba kwevaba
ngaphantsi kwembiza, kunjalo ukuhleka kwesidenge; naloo nto
ingamampunge.

<span id="an_7:7">7:7</span> Ngokuba ukucudisa kugezisa isilumko,
siyitshabalalise intliziyo isicengo.

<span id="an_7:8">7:8</span> Kulungile ukugqitywa kwendawo, ngaphezu
kokuqalwa kwayo; ulungile umoya ozeka kade umsindo, kunomoya ozidlayo.

<span id="an_7:9">7:9</span> Musa ukukungxamela ukuqumba ngomoya wakho,
ngokuba ingqumbo ilala esifubeni sezidenge.

<span id="an_7:10">7:10</span> Musa ukuthi, Ibiyini na, le nto imihla
yamandulo ibilungile ngaphezu kwale? ngokuba akuthabatheli ebulumkweni
ukuyibuza loo nto.

<span id="an_7:11">7:11</span> Bulungile ubulumko, bunelifa, bulilungelo
kwabalibonayo ilanga.

<span id="an_7:12">7:12</span> Ngokuba ubulumko bungumthunzi, imali
ingumthunzi; ke ukugqithisela kokwazi, kukuba ubulumko buyabasindisa abo
banabo.

<span id="an_7:13">7:13</span> Wukhangele umsebenzi kaThixo; ngokuba
ngubani na onokolula into ayenze yagoso?

<span id="an_7:14">7:14</span> Ngomhla wentsikelelo chwayitha, nangomhla
wobubi qonda kakuhle, ukuba nalo, kwanjengalowa, wenziwe nguThixo,
ngenxa enokuba umntu engafumani nto emva kwakhe.

<span id="an_7:15">7:15</span> Le nto yonke ndiyibonile ngemihla yam
engamampunge: kubakho ilungisa elitshabalalayo noko linobulungisa,
kubekho ongendawo ophila ixesha elide, noko angendawo.

<span id="an_7:16">7:16</span> Musa ukuba lilungisa ngokukhulu, ungabi
sisilumko ngokugqithiseleyo; yini na ukuba uziphanzise?

<span id="an_7:17">7:17</span> Musa ukuba ngongendawo ngokukhulu,
ungazenzi isidenge; yini na ukuba ufe lingekabi lixesha lakho?

<span id="an_7:18">7:18</span> Kulungile ukuba ubambelele kule nto
nakuleya, ungasiphumzi isandla sakho; ngokuba owoyika uThixo uphumelela
kuzo zonke ziphela.

<span id="an_7:19">7:19</span> Ubulumko buyasiqinisa isilumko, ngaphezu
kweshumi labanegunya abakulo mzi.

<span id="an_7:20">7:20</span> Ngokuba akukho mntu ulilungisa
ehlabathini, wenza okulungileyo, angoni.

<span id="an_7:21">7:21</span> Kananjalo musa ukuyinikela intliziyo
yakho kumazwi onke athethwayo, ukuze ungevi umkhonzi wakho,
eselekutshabhisa;

<span id="an_7:22">7:22</span> ngokuba intliziyo yakho nayo iyazi
izihlandlo ezininzi, ukuba uyabatshabhisa abanye nawe.

<span id="an_7:23">7:23</span> Ezo zinto zonke ndizilingile ngobulumko;
ndathi ndiya kulumka; ke bona baba kude kum.

<span id="an_7:24">7:24</span> Hayi, ukuba kude kwezinto ezikhoyo,
zinzulu kakhulu; ngubani na oya kuzifumana?

<span id="an_7:25">7:25</span> Ndajika ke mna, ndanentliziyo enga
ingazi, ingasingasinga, ifume ubulumko nesigqibo seengcinga; enga
ingakwazi okungendawo ukuba kukunyaba, nokumatha ukuba kukugeza.

<span id="an_7:26">7:26</span> Ndayifumana ikrakra ngaphezu kokufa,
inkazana eyiyimigibe iphela, ezizibatha intliziyo yayo, ezandla
zingamakhamandela olungileyo phambi koThixo uya kusinda kuyo, ke yena
umoni uya kubanjiswa yiyo.

<span id="an_7:27">7:27</span> Yabona into endiyifumeneyo, itsho
iNtshumayeli, ndihloma enye kwenye, ukuba ndifumane isigqibo seengcinga;

<span id="an_7:28">7:28</span> obumana ukuyifuna umphefumlo wam,
ndingayifumani, nantsi: indoda enye ewakeni ndiyifumene, ke yona
inkazana kulo lonke andiyifumananga.

<span id="an_7:29">7:29</span> Yabona, le nto yodwa ndiyifumene, yokuba
uThixo wamenza umntu wathi tye; ke bona bafune ubuqili obuninzi.

<span id="an_8:1">8:1</span> Ngubani na onjengesilumko esi? Ngubani na
okwaziyo ukuconjululwa kwendawo? Ubulumko bomntu bukhanyisa ubuso bakhe,
buguqulwe ubungwanyalala bobuso bakhe.

<span id="an_8:2">8:2</span> Mna ndithi, Umthetho wokumkani wugcine,
ngenxa yesifungo sikaThixo.

<span id="an_8:3">8:3</span> Musa ukukungxamela ukumka ebusweni bakhe;
ungangeni kwiyelenqe; ngokuba into yonke ayinanzileyo uyayenza.

<span id="an_8:4">8:4</span> Ekubeni ilizwi lokumkani linegunya, ngubani
na onokuthi kuye, Wenza ntoni na?

<span id="an_8:5">8:5</span> Ogcina umthetho akazi nto imbi; intliziyo
yesilumko iyalazi ixesha nesi gwebo;

<span id="an_8:6">8:6</span> ngokuba yonke imicimbi inexesha nesigwebo;
ngokuba ububi bomntu buba buninzi phezu kwakhe;

<span id="an_8:7">8:7</span> ngokuba engayazi into eya kubakho. Ngokuba
ngubani na onokumxelela njengoko kuya kuba njalo?

<span id="an_8:8">8:8</span> Akukho mntu unokuwugunyazela umoya,
awuthintele umoya; akukho unokuyigunyazela imini yokufa; akukho
kukhululeka kuloo mfazwe; okungendawo akunakubasiza abaniniko.

<span id="an_8:9">8:9</span> Le nto yonke ndiyibonile, ndayinikela
intliziyo yam kwizenzo zonke ezenziwayo phantsi kwelanga, ngexesha athi
umntu agunyazele umntu, kube kubi kuye.

<span id="an_8:10">8:10</span> Ekubeni kunjalo, ndibone abangendawo
bengcwatywa, begoduka; besithi endaweni engcwele bemke abo benze
okulungileyo, balityalwe kuloo mzi.

<span id="an_8:11">8:11</span> Kwanaloo nto ingamampunge. Ekubeni
isigwebo singawiswa kamsinyane emsebenzini ombi, ngenxa yoko intliziyo
yoonyana babantu izele ngaphakathi kwabo kukwenza okubi.

<span id="an_8:12">8:12</span> Nakubeni umoni esenza okubi izihlandlo
ezilikhulu, ayolule imihla yakhe, noko ndiyazi ukuba kuya kulunga
kwabamoyikayo uThixo, kwaboyikayo ebusweni bakhe;

<span id="an_8:13">8:13</span> kungalungi kongendawo, angayoluli imihla
yakhe, njengethunzi; ekubeni engoyiki ebusweni bukaThixo.

<span id="an_8:14">8:14</span> Kukho amampunge enzekayo ehlabathini:
ukuba kukho amalungisa ahlelwa ngokokwenza kwabangendawo; kukho
nabangendawo abahlelwa ngokokwenza kwamalungisa; ndathi, kwanaloo nto
ingamampunge.

<span id="an_8:15">8:15</span> Ndaluncoma ke mna uvuyo, ngokuba kungekho
nto imlungeleyo umntu phantsi kwelanga, ngaphezu kokuba adle, asele,
avuye; loo nto ithane mbende naye emigudwini yakhe, ngemihla yobomi
bakhe amnikayo uThixo phantsi kwelanga.

<span id="an_8:16">8:16</span> Xeshikweni ndayinikelayo intliziyo yam
ukuba ndibazi ubulumko, ndiwubone umzamo owenzekayo ehlabathini (ngokuba
nasemini nasebusuku ababoni buthongo ngamehlo abo),

<span id="an_8:17">8:17</span> ndasibona ke sonke isenzo sikaThixo,
ukuba akanako umntu ukusifumana isenzo eso senzekayo phantsi kwelanga;
nakubeni umntu esaphuka ukusifuna, akasifumani. Nokuba sithe isilumko
safuna ukwazi, asinakufumana.

<span id="an_9:1">9:1</span> Ngokuba yonke le nto ndayinyamekela
ngentliziyo yam, ndayihlela yonke le nto, yokuba amalungisa, nezilumko,
nemisebenzi yabo, isesandleni sikaThixo; nokuthanda nokuthiya, akukhona
ekwazini kwabantu; le nto yonke basebeyimiselwe.

<span id="an_9:2">9:2</span> Izinto zonke zibahlela ngokufanayo bonke:
sinye isihlo kwilungisa nakongendawo; kolungileyo, kohlambulukileyo,
nakoyinqambi; kobingelelayo nakongabingeleliyo; njengoko anjalo
olungileyo, unjalo nomoni; ofungayo unjengalowo ukoyikayo ukufunga.

<span id="an_9:3">9:3</span> Le yinto embi phakathi kwezinto zonke
ezenzekayo phantsi kwelanga, ukuthi sibe sinye isihlo kubo bonke; ibe
nentliziyo yoonyana babantu izele bububi; ibubugeza entliziyweni yabo
besadla ubomi; emveni kwabo kuyiwa kwabafileyo.

<span id="an_9:4">9:4</span> Ngokuba kosukuba ehlonyelwa kwabasadla
ubomi, kusekho ithemba; ngokuba inja esaphilileyo ilunge ngaphezu
kwengonyama efileyo.

<span id="an_9:5">9:5</span> Ngokuba abadla ubomi bayazi ukuba baya
kufa; ke bona abafileyo abazi lutho, abasabi namvuzo; ngokuba
balityelwe, abasakhunjulwa nganto.

<span id="an_9:6">9:6</span> Seluphelile kade uthando lwabo, nentiyo
yabo, nekhwele labo; abasenasabelo naphakade ezintweni zonke ezenzekayo
phantsi kwelanga.

<span id="an_9:7">9:7</span> Yiya udle isonka sakho unovuyo, usele
iwayini yakho unentliziyo echwayithileyo; ngokuba sekukade ekholisiwe
uThixo zizenzo zakho.

<span id="an_9:8">9:8</span> Iingubo zakho mazibe mhlophe ngamaxesha
onke, neoli mayingasweleki entlokweni yakho.

<span id="an_9:9">9:9</span> Hlala kakuhle nomfazi omthandileyo ngemihla
yonke yobomi bakho obungamampunge, akunikileyo phantsi kwelanga,
ngemihla yakho yonke engamampunge; ngokuba sisabelo sakho eso ebomini,
nasemigudwini yakho owaphuka yiyo phantsi kwelanga.

<span id="an_9:10">9:10</span> Yonke into esiyifumanayo isandla sakho
ukuba siyenze, yenze ngamandla akho; ngokuba akukho kwenza, nakucinga,
nakwazi, nakulumka kwelabafileyo, apho uya khona wena.

<span id="an_9:11">9:11</span> Ndabuya ndabona phantsi kwelanga, ukuba
ukugidima asikokwabanamendu, imfazwe asiyeyamagorha; kananjalo isonka
asisesezilumko; kananjalo ubutyebi asibobabanenqiqo; kananjalo ubabalo
asilolwabanokwazi; ngokuba bonke bephela bafikelwa lixesha nasisihlo.

<span id="an_9:12">9:12</span> Ngokuba umntu akalazi nexesha lakhe;
njengeentlanzi ezibanjiswe ngomnatha ombi, nanjengeentaka ezibanjiswe
ngomgibe, banjalo ukurhintyelwa kwabo oonyana babantu ngexesha elibi, xa
libawele ngesiquphe.

<span id="an_9:13">9:13</span> Nale nto ndiyibone ibubulumko phantsi
kwelanga, babukhulu kum:

<span id="an_9:14">9:14</span> umzi omncinane unamadoda ambalwa; kweza
kuwo ukumkani omkhulu, wawungqinga, wawakhela iimboniselo ezinkulu.

<span id="an_9:15">9:15</span> Wafumana kuwo indoda elihlwempu
inobulumko; yona yawusiza umzi ngobulumko bayo; ke akubangakho mntu
ubuya ayikhumbule le ndoda ilihlwempu.

<span id="an_9:16">9:16</span> Ndathi ke mna, Bulunge ubulumko ngaphezu
kobugorha; kodwa ubulumko beli hlwempu budelekile, namazwi alo akaviwa.

<span id="an_9:17">9:17</span> Amazwi ezilumko, eviwe ngokuthozama,
angaphezu kokunkqangaza kolawula phakathi kwezidenge.

<span id="an_9:18">9:18</span> Bulunge ubulumko ngaphezu kweempahla
zokulwa; ke yena umoni emnye utshabalalisa okulungileyo okuninzi.

<span id="an_10:1">10:1</span> Iimpukane ezifileyo zinukisa zibilise
amafutha omqholi; ubudenge obuncinane bunzima kunobulumko nozuko.

<span id="an_10:2">10:2</span> Intliziyo yesilumko ingasekunene kwaso:
intliziyo yesidenge ingasekhohlo kwaso.

<span id="an_10:3">10:3</span> Ewe, nasendleleni, xa sithe isidenge
sahamba ngayo, siyayiswela intliziyo, sihambe sisithi kubantu bonke,
Ndisisidenge.

<span id="an_10:4">10:4</span> Ukuba ukufutha komlawuli kuthe kwenyuka
kwakuchasa, musa ukuyishiya indawo yakho; ngokuba ubulali buleleza izono
ezikhulu.

<span id="an_10:5">10:5</span> Kukho ububi endibubonileyo phantsi
kwelanga, obunjengokulahleka okuphuma konegunya:

<span id="an_10:6">10:6</span> ubudenge bunikwa iindawo eziphezulu
ezinkulu, zibe izityebi zihleli kwiindawo eziphantsi.

<span id="an_10:7">10:7</span> Ke ndizibone izicaka zikhwele emahasheni,
namatshawe ehamba phantsi ngeenyawo njengezicaka.

<span id="an_10:8">10:8</span> Omba isigingqi, angeyela kuso; ochitha
uthango, inyoka ingamluma.

<span id="an_10:9">10:9</span> Omba amatye, angenzakala; ocanda iinkuni
angaba semngciphekweni.

<span id="an_10:10">10:10</span> Ukuba intsimbi ithe yaba buthuntu,
akalulola uhlangothi lwayo, wogonyela ngoko ngamandla; ke ubulumko
buyanceda bulungise.

<span id="an_10:11">10:11</span> Ukuba inyoka ithe yaluma kungekho
kukhafula, akabi nanzuzo umnyangi.

<span id="an_10:12">10:12</span> Amazwi omlomo wesilumko anokubabala; ke
yona imilebe yomlomo wesidenge iginya kwasona.

<span id="an_10:13">10:13</span> Ingqalo, yamazwi omlomo waso bubudenge,
nengqibo yomlomo waso bubugeza obubi.

<span id="an_10:14">10:14</span> Isidenge sandisa amazwi, engakwazi
umntu okuya kubakho nokuya kubakho emva kwakhe, ngubani na onokumxelela?

<span id="an_10:15">10:15</span> Imigudu yezidenge iyazixhamla,
ezingakwaziyo ukuya emzini.

<span id="an_10:16">10:16</span> Yeha, wena lizwe likumkani ungumntwana,
limatshawe adla kwakusasa!

<span id="an_10:17">10:17</span> Hayi, uyolo lwakho, lizwe likumkani
ungunyana wabanumzana, limatshawe adlayo ngexesha elililo, enobugorha,
engenamithayi!

<span id="an_10:18">10:18</span> Ngobuvila iyabhena imiqadi; ngokuthamba
kwezandla iyanetha indlu.

<span id="an_10:19">10:19</span> Benza isidlo ukuba bahleke, iwayini
ivuyise ubomi; imali ilungele iinto zonke.

<span id="an_10:20">10:20</span> Musa ukumtshabhisa ukumkani,
nasesazeleni sakho, ungasitshabhisi nesityebi ezingontsini zakho
zokulala; ngokuba intaka yasendle yolihambisa elo zwi, nento enamaphiko
iyixele loo ntetho.

<span id="an_11:1">11:1</span> Siphose isonka sakho phezu kwamanzi,
ngokuba wosifumana kwakuba ziintsuku ezininzi.

<span id="an_11:2">11:2</span> Yahlula izahlulo zibe sixhenxe, zibe
sibhozo, ngokuba akuyazi into embi eya kubakho ehlabathini.

<span id="an_11:3">11:3</span> Ukuba amafu athe azala yimvula,
ayithululela emhlabeni; ukuba umthi uthe wawa, wabheka ezantsi, nokuba
uthe wabheka entla, kuloo ndawo uwe kuyo umthi lowo, wolala khona.

<span id="an_11:4">11:4</span> Ogqala umoya akayi kuhlwayela; okhangela
amafu akayi kuvuna.

<span id="an_11:5">11:5</span> Njengokuba ungayazi ukuba yiyiphi na
indlela yomoya, kwanjengokuyilwa kwamathambo esiswini somithiyo;
ngokunjalo akusazi isenzo sikaThixo owenza izinto zonke.

<span id="an_11:6">11:6</span> Kusasa hlwayela imbewu yakho, nangokuhlwa
ungasiphumzi isandla sakho; ngokuba ungazi ukuba kolunga yiphi na,
nokuba yile nokuba yileya, kusini na, nokuba zolunga ngakunye zombini
na.

<span id="an_11:7">11:7</span> Kumnandi ukukhanya, kulungile emehlweni
ukulibona ilanga.

<span id="an_11:8">11:8</span> Ngokuba umntu, ukuba uthe wadla ubomi
iminyaka emininzi, makavuye ngayo yonke iphela, noko ke akhumbule imihla
yobumnyama, ukuba iya kuba mininzi. Yonke into ezayo ingamampunge.

<span id="an_11:9">11:9</span> Vuya, ndodana, ebutsheni bakho,
ikuchwayithise intliziyo yakho ngemihla yobudodana bakho, uhambe
ngeendlela zentliziyo yakho, nangokukhangela kwamehlo akho; kodwa yazi
ukuba ngenxa yezo zinto zonke uThixo uya kukusa ematyaleni.

<span id="an_11:10">11:10</span> Yisuse ke ingqumbo entliziyweni yakho,
ubudlulise ububi enyameni yakho; ngokuba ubutsha nobudoda bungamampunge.

<span id="an_12:1">12:1</span> Uze umkhumbule ke uMdali wakho ngemihla
yobutsha bakho, ingekezi imihla yobubi, ingekafiki iminyaka owothi
ngayo, Ayindiyolele;

<span id="an_12:2">12:2</span> lingekabi mnyama ilanga, nokukhanya,
nenyanga, neenkwenkwezi, engekabuyi amafu emva kwemvula;

<span id="an_12:3">12:3</span> loo mini baya kungevezela abagcini
bendlu, agobe amadoda anobukroti, ziyeke iintokazi ezisilayo ngokuba
zimbalwa, kube mnyama kwabakhangela ngeefestile;

<span id="an_12:4">12:4</span> zivalwe iingcango ngasesitratweni,
kwakubon’ ukuba sidambile isandi sokusila, evuka kwazisathetha iintaka,
zinqwilile zonke iintombi zengoma;

<span id="an_12:5">12:5</span> naxeshikweni baya kuzoyika iindawo
eziphakamileyo, neento eziqhiphula umbilini zibe sendleleni; utyatyambe
umamangile, uchabachabase umqhathu, utshitshe umnqweno; ngokuba umntu
esiya ekhayeni lakhe laphakade, bajikajike ezitratweni abambambazeli;

<span id="an_12:6">12:6</span> ingekaqhawuki intambo yesilivere,
lityumke iselwa legolide, uqhekeke umphanda emthonjeni, yaphuke ivili
iwe equleni;

<span id="an_12:7">12:7</span> lungekabuyeli emhlabeni uthuli, njengoko
belunjalo, umoya ubuyele kuThixo owawunikayo.

<span id="an_12:8">12:8</span> Amampunge awo amampunge, itsho
iNtshumayeli; into yonke ingamampunge.

<span id="an_12:9">12:9</span> Phezu koko, ngokuba iNtshumayeli
ibisisilumko, yamana ibafundisa abantu ukwazi, yalinganisela,
yabagocagoca, yayila imizekeliso emininzi.

<span id="an_12:10">12:10</span> INtshumayeli yafuna, inga ingafumana
amazwi anandiphekayo, kuthi nokubhalwayo kulunge, ibe ngamazwi enyaniso.

<span id="an_12:11">12:11</span> Amazwi ezilumko anjengeemviko;
anjengezikhonkwane ezitshonisiweyo asezintlanganiseleni, anikwe
ngumalusi emnye.

<span id="an_12:12">12:12</span> Nangaphezu koko, nyana wam, vuseleleka;
ukwenza iincwadi ezininzi akunakuphela, nokuphikela ukufunda okuninzi
kudinisa inyama.

<span id="an_12:13">12:13</span> Ukuhlanganiswa kwentetho, yakuba
ivakele into yonke, nanku: Yoyika uThixo, ugcine imithetho yakhe;
ngokuba indawo leyo yimfanelo yoluntu lonke.

<span id="an_12:14">12:14</span> Ngokuba izenzo zonke uThixo uya
kuzizisa ekugwetyweni, izinto zonke ezifihlakeleyo, nokuba zilungile
nokuba zimbi.

------------------------------------------------------------------------

[Next: Song of Solomon](sol.md)
