[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](jos)  [Next](rut) 

------------------------------------------------------------------------

### Xhosa Bible: Judges

<span id="an_1:1">1:1</span> Kwathi emva kokufa kukaYoshuwa, babuza
oonyana bakaSirayeli kuYehova, besithi, Ngubani na oya kusiqalela
ukunyuka aye kumaKanan, alwe nawo?

<span id="an_1:2">1:2</span> Wathi uYehova, Konyuka uYuda: yabonani,
ndilinikele ilizwe esandleni sakhe.

<span id="an_1:3">1:3</span> Wathi uYuda kuSimon umkhuluwa wakhe, Nyuka
nam, siye eqashisweni lam silwe namaKanan; nam ndoya nawe eqashisweni
lakho. USimon wahamba naye ke.

<span id="an_1:4">1:4</span> Wenyuka ke uYuda; uYehova wawanikela
amaKanan namaPerizi esandleni sabo. Bawabulala eBhezeki amadoda
angamawaka alishumi.

<span id="an_1:5">1:5</span> UAdoni waseBhezeki bamfumana eBhezeki,
balwa naye, bawabulala amaKanan namaPerizi.

<span id="an_1:6">1:6</span> Wasaba uAdoni waseBhezeki; bamsukela,
bambamba, bamnqumla oozithupha noobhontsi.

<span id="an_1:7">1:7</span> Wathi uAdoni waseBhezeki, Ookumkani
abamashumi asixhenxe babechola phantsi kwetafile yam, benqunyulwe
oozithupha noobhontsi; njengoko ndenza ngako, wenjenjalo uThixo
ukubuyekeza kum. Bamsa eYerusalem, wafela khona.

<span id="an_1:8">1:8</span> Ke kaloku oonyana bakaYuda balwa
neYerusalem, bayithimba, bayibulala ngohlangothi lwekrele, bathi umzi
bawufaka umlilo.

<span id="an_1:9">1:9</span> Behla emveni koko oonyana bakaYuda, baya
kulwa namaKanan abehleli kweleentaba, nakwelasezantsi, nakweleentlambo.

<span id="an_1:10">1:10</span> Waya uYuda kumaKanan abehleli eHebron;
igama leHebron ngenxa engaphambili beliyiKiriyati ka-Arbha; babulala
uSheshayi, noAhiman, noTalemayi.

<span id="an_1:11">1:11</span> Wesuka khona waya kubemi baseDebhiri;
igama leDebhiri ngenxa engaphambili beliyiKiriyati-sefere.

<span id="an_1:12">1:12</span> Wathi uKalebhi, Othe wayingenela
iKiriyati-sefere, wayithimba, ndomnika intombi yam, uAkesa, ibe
ngumkakhe.

<span id="an_1:13">1:13</span> Wayithimba uOteniyeli unyana kaKenazi,
umninawa kaKalebhi; wamnika ke intombi yakhe, uAkesa, yangumkakhe.

<span id="an_1:14">1:14</span> Kwathi ekuzeni kwayo, yamvuselela ukuba
acele umhlaba kuyise wayo; yehla e-esileni layo. Wathi uKalebhi kuyo,
Yintoni na?

<span id="an_1:15">1:15</span> Yathi kuye, Ndinike into, ngokuba
undinike umhlaba ongenamanzi; ndinike nemithombo yamanzi. UKalebhi
wayinika ke imithombo yasentla nemithombo yasezantsi.

<span id="an_1:16">1:16</span> Oonyana bomKeni, uyise womkaMoses,
benyuka eMzini wamaSundu noonyana bakaYuda, baya kwintlango yakwaYuda,
engasezantsi kweArade, baya bahlala nabantu abo.

<span id="an_1:17">1:17</span> Waya uYuda noSimon umkhuluwa wakhe,
bawabulala amaKanan abehleli eTsefati, bayitshabalalisa. Kwathiwa igama
laloo mzi yiHorma.

<span id="an_1:18">1:18</span> UYuda wayithimba iGaza nommandla wayo,
neAshkelon nommandla wayo, ne-Ekron nommandla wayo.

<span id="an_1:19">1:19</span> UYehova waye enoYuda, wabagqogqa
abeentaba; kodwa ebengenako ukubagqogqa abemi bentili, ngokuba baye
beneenqwelo zesinyithi.

<span id="an_1:20">1:20</span> Bamnika uKalebhi umzi waseHebron,
njengoko wathethayo uMoses; wabagqogqa apho oonyana bobathathu
baka-Anaki.

<span id="an_1:21">1:21</span> Ke amaYebhusi, abehleli eYerusalem,
abawagqogqanga oonyana bakaBhenjamin. Ahleli amaYebhusi noonyana
bakaBhenjamin eYerusalem unanamhla.

<span id="an_1:22">1:22</span> Indlu kaYosefu yenyuka nayo, yaya
kuyingenela iBheteli; uYehova waye enayo.

<span id="an_1:23">1:23</span> Indlu kaYosefu yayihlola iBheteli; ke
igama laloo mzi ngenxa engaphambili beliyiLuzi.

<span id="an_1:24">1:24</span> Iintlola ezo zambona umntu ephuma kuloo
mzi, zathi kuye, Khawusibonise ithuba lokungena kulo mzi; sokwenzela
inceba.

<span id="an_1:25">1:25</span> Wazibonisa ithuba lokungena kuloo mzi;
zawubulala umzi ngohlangothi lwekrele; bamndulula loo mntu nemizalwane
yakhe yonke.

<span id="an_1:26">1:26</span> Waya loo mntu ezweni lamaHeti, wakha
umzi, wathi igama lawo yiLuzi; ligama lawo unanamhla.

<span id="an_1:27">1:27</span> UManase akayigqogqanga iBhete-shehan
namagxamesi ayo, neTahanaki namagxamesi ayo, nabemi baseDore namagxamesi
ayo, nabemi baseIhlam namagxamesi ayo, nabemi baseMegido namagxamesi
ayo; ke amaKanan aphikela ukuhlala kwelo zwe.

<span id="an_1:28">1:28</span> Kwathi, akomelela amaSirayeli, awafaka
uviko amaKanan, akawagqogqa awagqibe.

<span id="an_1:29">1:29</span> UEfrayim akawagqogqanga amaKanan abemi
eGezere; ahlala amaKanan phakathi kwakhe eGezere.

<span id="an_1:30">1:30</span> UZebhulon akabagqogqanga abemi baseKitron
nabemi baseNahaloli; ahlala amaKanan phakathi kwakhe, afakwa uviko.

<span id="an_1:31">1:31</span> UAshere akabagqogqanga abemi baseAko,
nabemi baseTsidon, neAhalabhi, neAkezibhi, neHelebha, neAfiki,
neRehobhi.

<span id="an_1:32">1:32</span> Ama-Ashere ahlala phakathi kwamaKanan
abemi kwelo zwe; ngokuba akawagqogqanga.

<span id="an_1:33">1:33</span> UNafetali akabagqogqanga abemi
baseBhete-shemeshe, nabemi baseBhete-anati; wahlala phakathi kwamaKanan
abemi kwelo zwe. Abemi baseBhete-shemeshe nabaseBhete-anati bafakwa
uviko nguye.

<span id="an_1:34">1:34</span> Ama-Amori abaxinela kweleentaba oonyana
bakaDan; ngokuba akabavumelanga ukuba behle beze entilini.

<span id="an_1:35">1:35</span> Ama-Amori aphikela ukuhlala eHarheres,
naseAyalon, naseShahalebhim. Isandla sendlu kaYosefu saba nzima, afakwa
uviko.

<span id="an_1:36">1:36</span> Umda wama-Amori wathabathela eqhineni
leAkrabhim, engxondorheni, wenyusa.

<span id="an_2:1">2:1</span> Kwenyuka isithunywa sikaYehova eGiligali,
saya eBhokim, sathi, Ndaninyusa eYiputa, ndanizisa kwelo zwe ndafunga
kooyihlo ngalo, ndathi, Andiyi kuwaphula umnqophiso wam nani naphakade;

<span id="an_2:2">2:2</span> ke nina nize ningenzi mnqophiso nabemi beli
lizwe; nize nizidilize izibingelelo zabo. Aniliphulaphulanga ke izwi
lam. Yintoni na le niyenzileyo?

<span id="an_2:3">2:3</span> Kananjalo ndathi, Andiyi kubagqogqa phambi
kwenu, ukuze babe ziimviko emacaleni enu, oothixo babo babe ngumgibe
kuni.

<span id="an_2:4">2:4</span> Kwathi, sakuwathetha isithunywa sikaYehova
la mazwi kubo bonke oonyana bakaSirayeli, basuka abantu baliphakamisa
izwi labo, balila.

<span id="an_2:5">2:5</span> Bayibiza loo ndawo ngokuthi, yiBhokim;
babingelela apho kuYehova.

<span id="an_2:6">2:6</span> Ke kaloku okuya uYoshuwa wabandululayo
abantu, baya oonyana bakaSirayeli elowo elifeni lakhe, ukuba balime
ilizwe.

<span id="an_2:7">2:7</span> Abantu bamkhonza uYehova yonke imihla
kaYoshuwa, nemihla yonke yamadoda amakhulu awasalelayo kuYoshuwa,
abewubonile wonke umsebenzi omkhulu kaYehova, abewenzele amaSirayeli.

<span id="an_2:8">2:8</span> Wafa ke uYoshuwa unyana kaNun, umkhonzi
kaYehova, eminyaka ilikhulu elinashumi-nye ezelwe.

<span id="an_2:9">2:9</span> Bamngcwabela emdeni welifa lakhe,
eTimnata-heres, kweleentaba lakwaEfrayim, entla kwentaba yaseGahashe.

<span id="an_2:10">2:10</span> Sakuba neso sizukulwana sonke
sihlanganiselwe kooyise, kwavela sizukulwana simbi emva kwaso, esibe
singamazi uYehova, kwanomsebenzi abewenzele amaSirayeli.

<span id="an_2:11">2:11</span> Oonyana bakaSirayeli benza ububi
emehlweni kaYehova, bakhonza ooBhahali.

<span id="an_2:12">2:12</span> Bamlahla uYehova, uThixo wooyise,
owabakhuphayo ezweni lamaYiputa; balandela thixo bambi koothixo bezizwe
ezibajikelezileyo, babanqula, bamqumbisa uYehova.

<span id="an_2:13">2:13</span> Bamlahla ke uYehova, bakhonza uBhahali
noAshtaroti.

<span id="an_2:14">2:14</span> Wavutha ke umsindo kaYehova kumaSirayeli,
wawanikela esandleni sabaphangi, bawaphanga. Wathengisa ngawo,
wawanikela esandleni seentshaba zawo ngeenxa zonke; akaba saba nakuma
phambi kweentshaba zawo.

<span id="an_2:15">2:15</span> Athi akuphuma esiya naphi, sasuka isandla
sikaYehova sawachasa ngobubi, njengoko wakuthethayo uYehova, njengoko
wawafungelayo; abandezeleka kunene.

<span id="an_2:16">2:16</span> UYehova wavelisa abagwebi; bawasindisa
esandleni sabaphangi bawo.

<span id="an_2:17">2:17</span> Akabaphulaphula nabagwebi bawo, asuka
ahenyuza ngokulandela thixo bambi, abanqula, atyeka kamsinya endleleni
ababehamba ngayo ooyise, yokuphulaphula imithetho kaYehova. Akenjanga
njalo ke wona.

<span id="an_2:18">2:18</span> Naxa uYehova wawavelisela abagwebi,
uYehova waba nomgwebi lowo, wawasindisa esandleni seentshaba zawo yonke
imihla yomgwebi lowo; ngokuba uYehova wazohlwaya ngenxa yokuncwina
kwawo, phambi kwabaxini bawo, ababandezeli bawo.

<span id="an_2:19">2:19</span> Kwathi, akufa umgwebi lowo, abuya
onakalisa ngaphezu kooyise, alandela thixo bambi ngokubakhonza
nangokubanqula; akaziyeka iintlondi zawo nendlela yokuba lukhuni kwawo.

<span id="an_2:20">2:20</span> Wavutha umsindo kaYehova kumaSirayeli;
wathi, Ngenxa enokuba olu hlanga luwugqithile umnqophiso wam
endawumisela ooyise, alwaliphulaphula ilizwi lam:

<span id="an_2:21">2:21</span> nam andiyi kuphinda ndithi phambi kwabo
ndigqogqe mntu wezi ntlanga, wazishiyayo uYoshuwa ekufeni kwakhe;

<span id="an_2:22">2:22</span> ukuze ndiwalinge ngazo amaSirayeli, ukuba
oyigcina na indlela kaYehova, ahambe ngayo, njengoko bayigcinayo ooyise,
akayi kuyigcina, kusini na?

<span id="an_2:23">2:23</span> Waziyeka ke uYehova ezo ntlanga,
akazigqogqa kamsinya, akazinikela esandleni sikaYoshuwa.

<span id="an_3:1">3:1</span> Zizo ke ezi iintlanga awaziyekayo uYehova,
ukuze awalinge ngazo amaSirayeli, lawo angazazanga iimfazwe zonke
zakwaKanan;

<span id="an_3:2">3:2</span> ukuze kodwa azazi izizukulwana zoonyana
bakaSirayeli ngokuzifundisa imfazwe, zona ezo zanga phambili
zazingazazi:

<span id="an_3:3">3:3</span> izikhulu zozihlanu zamaFilisti, namaKanan
onke, namaTsidon, namaHivi ahleli ezintabeni zeLebhanon, ethabathela
ezintabeni zeBhahali-hermon, ese ekuyeni eHamati.

<span id="an_3:4">3:4</span> Abo ke babengabokulinga amaSirayeli, ukuze
kwazeke ukuba oyiphulaphula na imithetho kaYehova, awayiwisela ooyise
ngesandla sikaMoses.

<span id="an_3:5">3:5</span> Bahlala ke oonyana bakaSirayeli phakathi
kwamaKanan, namaHeti, nama-Amori, namaPerizi, namaHivi, namaYebhusi.

<span id="an_3:6">3:6</span> Bazizeka iintombi zawo zaba ngabafazi babo,
bendisa iintombi zabo koonyana bawo, bakhonza oothixo bawo.

<span id="an_3:7">3:7</span> Oonyana bakaSirayeli benza ububi emehlweni
kaYehova, bamlibala uYehova uThixo wabo, bakhonza ooBhahali nooAshera.

<span id="an_3:8">3:8</span> Wavutha ke umsindo kaYehova kumaSirayeli,
wathengisa ngawo, wawanikela esandleni sikaKushan-rishatayim, ukumkani
wakwa-Aram phakathi kweMilambo; bamkhonza ke oonyana bakaSirayeli
uKushan-rishatayim iminyaka esibhozo.

<span id="an_3:9">3:9</span> Bakhala oonyana bakaSirayeli kuYehova;
wabavelisela uYehova oonyana bakaSirayeli umsindisi owabasindisayo,
onguOteniyeli, unyana kaKenazi, umninawa kaKalebhi.

<span id="an_3:10">3:10</span> Wafikelwa nguMoya kaYehova, wawalawula
amaSirayeli, waphuma waya kulwa. UYehova wamnikela esandleni sakhe
uKushan-rishatayim, ukumkani wakwa-Aram; isandla sakhe saba namandla
phezu koKushan-rishatayim.

<span id="an_3:11">3:11</span> Lazola ke ilizwe iminyaka emashumi mane.
Wafa uOteniyeli unyana kaKenazi.

<span id="an_3:12">3:12</span> Ke kaloku oonyana bakaSirayeli baphinda
benza ububi emehlweni kaYehova; uYehova wamomeleza uEglon ukumkani
wakwaMowabhi, ukuba awachase amaSirayeli, ngenxa yokuba enze ububi
emehlweni kaYehova.

<span id="an_3:13">3:13</span> Wabahlanganisela kuye oonyana baka-Amon
nama-Amaleki, waya wawabulala amaSirayeli, wawuhlutha uMzi wamaSundu.

<span id="an_3:14">3:14</span> Oonyana bakaSirayeli bamkhonza uEglon,
ukumkani wakwaMowabhi, iminyaka elishumi elinesibhozo.

<span id="an_3:15">3:15</span> Bakhala oonyana bakaSirayeli kuYehova;
wabavelisela umsindisi onguEhude, unyana kaGera, umBhenjamin, umfo
olinxele. Bathumela oonyana bakaSirayeli ngesandla sakhe umnikelo
kuEglon, ukumkani wakwaMowabhi.

<span id="an_3:16">3:16</span> UEhude wazenzela ikrele elintlangothi
mbini, liyikubhite ubude balo, walinxiba phantsi kwengubo yakhe
ethangeni lakhe lokunene.

<span id="an_3:17">3:17</span> Wawusondeza umnikelo kuEglon ukumkani
wamaMowabhi: ke uEglon ebengumfo onengxeba.

<span id="an_3:18">3:18</span> Kwathi, akugqiba ukuwusondeza umnikelo,
wabandulula abantu ababewuthwele umnikelo lowo.

<span id="an_3:19">3:19</span> Wabuya yena emifanekisweni eqingqiweyo
eseGiligali, wathi, Ndinelizwi lasentsithelweni nawe, kumkani. Wathi,
Yithini tu. Baphuma bemka kuye bonke ababemi ngakuye.

<span id="an_3:20">3:20</span> Weza uEhude kuye, ehleli egumbini
eliphezulu elinempepho, elibe lilelakhe yedwa. Wathi uEhude, Ndinelizwi
likaThixo eliza kuwe; wesuka esihlalweni.

<span id="an_3:21">3:21</span> UEhude wasolula isandla sakhe sokhohlo,
walithabatha ikrele ethangeni lakhe lokunene, walifaka esiswini sakhe.

<span id="an_3:22">3:22</span> Watsho sangena nesiphatho, salandela
intsimbi; inqatha layivingcela intsimbi, ngokuba akalirholanga ikrele
esiswini sakhe; laphuma phakathi kweempundu.

<span id="an_3:23">3:23</span> Waphuma uEhude waya evarandeni, wazivala
iingcango zegumbi elo liphezulu, wamvalela, wazitshixa.

<span id="an_3:24">3:24</span> Ephumile ke yena, bangena abakhonzi,
babona iingcango zegumbi eliphezulu zivaliwe; bathi, Fanel’ ukuba
ugubungela iinyawo zakhe egumbini lempepho.

<span id="an_3:25">3:25</span> Baphongoma bada baneentloni; nanko
kungavuli mntu ezingcangweni zegumbi eliphezulu; bathabatha isitshixo,
bavula: nantsi inkosi yabo iwe phantsi ifile.

<span id="an_3:26">3:26</span> UEhude wasaba, besazilazila bona;
wagqitha emifanekisweni eqingqiweyo, wasaba, waya eSehira.

<span id="an_3:27">3:27</span> Kwathi, ukufika kwakhe, wavuthela
ngesigodlo ekweleentaba lakwaEfrayim; behla naye oonyana bakaSirayeli
kweleentaba, ephambi kwabo yena.

<span id="an_3:28">3:28</span> Wathi kubo, Ndilandeleni, ngokuba uYehova
uzinikele iintshaba zenu, amaMowabhi, esandleni senu. Bamlandela ke,
bawavingca amazibuko aseYordan angakwaMowabhi, abavuma ukuba kuwele
mntu.

<span id="an_3:29">3:29</span> Babulala amaMowabhi ngelo xesha, amadoda
angathi angamawaka alishumi, onke etyebile, onke engamadoda anobukroti;
akwasinda nanye indoda.

<span id="an_3:30">3:30</span> Athotywa ke amaMowabhi loo mini aba
phantsi kwesandla samaSirayeli; lazola ilizwe iminyaka emashumi
asibhozo.

<span id="an_3:31">3:31</span> Emveni kwakhe yaba nguShamgare, unyana
ka-Anati, owabulala kumaFilisti amadoda angamakhulu amathandathu ngoviko
lweenkomo, wawasindisa naye amaSirayeli.

<span id="an_4:1">4:1</span> Baphinda oonyana bakaSirayeli benza ububi
emehlweni kaYehova, akuba efile uEhude.

<span id="an_4:2">4:2</span> UYehova wathengisa ngabo, wabanikela
esandleni sikaYabhin, ukumkani wakwaKanan, obephethe ubukumkani
eHatsore, omthetheli-mkhosi ebenguSisera, ohleli eHarosheti yeentlanga.

<span id="an_4:3">4:3</span> Bakhala oonyana bakaSirayeli kuYehova;
ngokuba ebeneenqwelo zesinyithi ezingamakhulu asithoba; wabaxina ke
oonyana bakaSirayeli ngamandla iminyaka emashumi mabini.

<span id="an_4:4">4:4</span> Ke kaloku uDebhora, umprofetikazi,
umkaLapidoti, ebewalawula amaSirayeli ngelo xesha.

<span id="an_4:5">4:5</span> Wayehleli phantsi komthi wesundu kaDebhora,
phakathi kweRama neBheteli, kweleentaba lakwaEfrayim. Benyuka baya kuye
oonyana bakaSirayeli ukuba athethe amatyala.

<span id="an_4:6">4:6</span> Wathumela ke wabiza uBharaki, unyana
ka-Abhinowam, eKedeshe yakwaNafetali, wathi kuye, Akakuwiselanga mthetho
na uYehova, uThixo kaSirayeli, esithi, Hamba utsalele entabeni
yeTabhore, uthabathe nawe amadoda angamawaka alishumi, koonyana
bakaNafetali nakoonyana bakaZebhulon?

<span id="an_4:7">4:7</span> Ndomtsalela kuwe emlanjaneni waseKishon
uSisera, umthetheli womkhosi kaYabhin, neenqwelo zakhe zokulwa,
nengxokolo yakhe; ndimnikele esandleni sakho.

<span id="an_4:8">4:8</span> Wathi uBharaki kuye, Ukuba uthe wahamba
nam, ndohamba; ukuba akuthanga ubambe nam, andiyi kuhamba.

<span id="an_4:9">4:9</span> Wathi ke, Ukuhamba ndiya kuhamba nawe,
kodwa akuyi kuba naludumo kule ndlela uyihambayo; ngokuba uYehova uya
kuthengisa ngoSisera, amnikele esandleni senkazana. Wesuka ke uDebhora
waya noBharaki eKedeshe.

<span id="an_4:10">4:10</span> UBharaki wawahlabela umkhosi amaZebhulon
namaNafetali eKedeshe. Kwenyuka amadoda angamawaka alishumi, amlandela.

<span id="an_4:11">4:11</span> Wenyuka naye uDebhora. Ke kaloku
uHebhere, umKeni, wayezahlule kumaKeni, koonyana bakaHobhabhi, uyise
womkaMoses, wazimisa iintente zakhe, zaya kuma ngoMoki waseTsahanayim
ngaseKedeshe.

<span id="an_4:12">4:12</span> Waxelelwa uSisera ukuba uBharaki, unyana
ka-Abhinowam, unyuke weza entabeni yeTabhore.

<span id="an_4:13">4:13</span> USisera wazihlanganisa zonke iinqwelo
zakhe zokulwa, iinqwelo zesinyithi ezingamakhulu asithoba, nabantu bonke
abanaye, bethabathele eHarosheti yeentlanga, besa emlanjaneni
waseKishon.

<span id="an_4:14">4:14</span> Wathi uDebhora kuBharaki, Suk’ ume,
ngokuba yiyo le imini uYehova amnikele ngayo uSisera esandleni sakho;
akaphumi yini na uYehova phambi kwakho? Wehla uBharaki entabeni
yeTabhore, elandelwa ngamadoda angamawaka alishumi.

<span id="an_4:15">4:15</span> UYehova wamdubaduba uSisera neenqwelo
zakhe zonke zokulwa, nomkhosi wakhe wonke, ngohlangothi lwekrele phambi
koBharaki; wehla uSisera enqwelweni, wasaba ngeenyawo.

<span id="an_4:16">4:16</span> UBharaki wazisukela iinqwelo zokulwa,
wawusukela nomkhosi, wesa eHarosheti yeentlanga; wawa wonke umkhosi
kaSisera ngohlangothi lwekrele, akwasala noko amnye.

<span id="an_4:17">4:17</span> USisera wasaba ngeenyawo, waya ententeni
kaYaheli, umkaHebhere umKeni; ngokuba belixolile phakathi koYabhin
ukumkani waseHatsore nendlu kaHebhere umKeni.

<span id="an_4:18">4:18</span> Waphuma ke uYaheli, waya wamkhawulela
uSisera, wathi kuye, Phambuka, nkosi yam, phambukela kum; musa ukoyika.
Waphambukela ke kuye ententeni, wamgubungela ngengubo.

<span id="an_4:19">4:19</span> Wathi kuye, Khawundiphe intwana yamanzi
ndisele, ngokuba ndinxaniwe. Wamthululela amasi emvabeni, wamnika
wasela; wamgubungela.

<span id="an_4:20">4:20</span> Wathi kuye, Yima emnyango ententeni;
kothi, ukuba kuze umntu, wabuza wathi, Kukho umntu na apha? uthi, Hayi.

<span id="an_4:21">4:21</span> UYaheli umkaHebhere wathabatha
isikhonkwane sentente, waphatha isando ngesandla, waya kuye ecotha,
wasibethela isikhonkwane ezintlafunweni zakhe, saphumela sangena
emhlabeni; kuba wayesebuthongweni obukhulu, ediniwe; wafa ke.

<span id="an_4:22">4:22</span> Kwathi thaphu uBharaki, esukela uSisera.
Waphuma uYaheli waya kumkhawulela, wathi kuye, Yiza, ndikubonise indoda
oyifunayo. Waya kuye; nanko uSisera eludwamba efile, enesikhonkwane
ezintlafunweni.

<span id="an_4:23">4:23</span> UThixo wamthoba loo mini uYabhin,
ukumkani wamaKanan, phambi koonyana bakaSirayeli.

<span id="an_4:24">4:24</span> Saya isandla soonyana bakaSirayeli siba
nzima ngokuba nzima phezu koYabhin, ukumkani wamaKanan, bada bamchitha
uYabhin, ukumkani wamaKanan.

<span id="an_5:1">5:1</span> Baza bavuma ooDebhora noBharaki, unyana
ka-Abhinowam, ngaloo mini, besithi,

<span id="an_5:2">5:2</span> Ngenxa yokukhokela kweenkokeli, Ngenxa
yokuqhutywa kwabantu ziintliziyo zabo, Bongani uYehova.

<span id="an_5:3">5:3</span> Yivani, bokumkani; bekani iindlebe,
zidwangube; Mna lo ndiya kuvuma kuYehova, Ndiya kumbethela uhadi
uYehova, uThixo kaSirayeli.

<span id="an_5:4">5:4</span> Yehova, ekuphumeni kwakho kwaSehire,
Ekunyalaseni kwakho, uvela emhlabeni wakwaEdom, Lanyikima ihlabathi,
lavuza nalo izulu; Ewe, amafu avuza amanzi.

<span id="an_5:5">5:5</span> Iintaba zazamazama phambi koYehova; ISinayi
leya, phambi koYehova uThixo kaSirayeli.

<span id="an_5:6">5:6</span> Ngemihla kaShamgare, umfo ka-Anati.
Ngemihla kaYaheli, bezingahanjwa iindlela, Ababehamba ngeengqushu
bahamba ngeendlela eziziphambusa.

<span id="an_5:7">5:7</span> Ebengamiwa amaphandle kwaSirayeli,
ebengamiwa, Ndada ndesuka, mna Debhora, Ndesuka ndaba ngunina
kwaSirayeli.

<span id="an_5:8">5:8</span> Kwakunyulwe oothixo abatsha, Kwaza
kwayimfazwe emasangweni; Ingweletshetshe nomkhonto wawubonwa yini na,
Phakathi kwamawaka amashumi mane akwaSirayeli?

<span id="an_5:9">5:9</span> Intliziyo yam ingakubamisi-mthetho
bakwaSirayeli, Ingakwabo baqhutywa yintliziyo yabo phakathi kwabantu;
Bongani uYehova.

<span id="an_5:10">5:10</span> Nina bakhwele ezimazini ezimhlophe
zamaesile, Nina bahlala ezinkukweni, Nani bahamba ngendlela, camngcani.

<span id="an_5:11">5:11</span> Kude nezwi lababi bamaxhoba, apho kukhiwa
khona amanzi, Khona apho bobonga imisebenzi kaYehova yobulungisa,
Imisebenzi yobulungisa awayenza emaphandleni akhe kwaSirayeli; Oko behla
abantu bakaYehova, baya emasangweni.

<span id="an_5:12">5:12</span> Vuka, vuka, Debhora! Vuka, vuka, hlaba
ingoma! Suk’ ume, Bharaki, thimba abathinjwa bakho, nyana ka-Abhinowam.

<span id="an_5:13">5:13</span> Yihlani ke, maqongqolo aziingangamsha,
ningabantu; Yehova, ndihlele phakathi kwamagorha.

<span id="an_5:14">5:14</span> Avela kwaEfrayim angcambu ikwa-Amaleki,
Emva kwakho, Bhenjamin, phakathi kwezizwe zakowenu; Kwehla kwaMakire
abamisi-mthetho, KwaZebhulon umqikela unomnqayi wombhali wempi.

<span id="an_5:15">5:15</span> KwaIsakare abathetheli kunye noDebhora,
NjengoIsakare, ukwanjalo uBharaki; Bagaleleka entilini, bamlandela.
Emijelweni yakwaRubhen Yaba kukusongela okukhulu kwentliziyo.

<span id="an_5:16">5:16</span> Ubuhlaleleni na phakathi kwezibaya,
Uphulaphula amakhwelo emihlambini? Emijelweni yakwaRubhen Yaba
kukugocagoca okukhulu kwentliziyo.

<span id="an_5:17">5:17</span> UGiliyadi phesheya kweYordan walala,
akalwa; UDan ke yena walibala yini na ngasezinqanaweni? UAshere wahlala
ngaselunxwemeni lolwandle. Walala phantsi ngasemachwebeni alo, akalwa.

<span id="an_5:18">5:18</span> AmaZebhulon ngabantu ababenza isichenge
ubomi babo ekufeni, NamaNafetali, ezindaweni eziphakamileyo zelizwe.

<span id="an_5:19">5:19</span> Kwafika ookumkani, balwa, Baza ookumkani
bakwaKanan balwa ETahanaki, ngasemanzini aseMegido; Abathimba neqhosha
lesilivere.

<span id="an_5:20">5:20</span> Zalwa ezulwini, Zalwa iinkwenkwezi
emendweni yazo noSisera.

<span id="an_5:21">5:21</span> Umlanjana waseKishon wabakhukulisa,
Umlanjana wamanyange, umlanjana waseKishon. Nyathela ngamandla,
mphefumlo wam.

<span id="an_5:22">5:22</span> Aza angqisha ke ngamanqina amahashe
Ngokuphala, ngokuphala anamandla kuwo.

<span id="an_5:23">5:23</span> Qalekisani iMerozi, satsho isithunywa
sikaYehova, Qalekisani, qalekisani abemi bakhona. Ngokuba bengezanga
kunceda uYehova, Kunceda uYehova phakathi kwamagorha.

<span id="an_5:24">5:24</span> Makasikelelwe kunezinye iintokazi
uYaheli, UmkaHebhere umKeni. Makasikelelwe kuneentokazi ezisezintenteni.

<span id="an_5:25">5:25</span> Wacela amanzi, wamnika amasi, Ngesitya
sezinhanha wasondeza ingqaka.

<span id="an_5:26">5:26</span> Wasa isandla sakhe esikhonkwaneni, Wasa
esokunene esandweni sabasebenza kanzima, Wamkhanda uSisera, wamhlekeza
intloko, Wamhlaba, wambhodloza ezintlafunweni.

<span id="an_5:27">5:27</span> Waguqa ezinyaweni zakhe, wawa, walala
phantsi. Waguqa ezinyaweni zakhe, wawa; Apho waguqa khona, wawa
ephelile.

<span id="an_5:28">5:28</span> Walunguza ngefestile, wamemeza Ngesithuba
unina kaSisera, wathi, Ilibele yini na inqwelo yakhe yokulwa, ingafiki
nje? Zihlaleleni na iinqwelo zakhe zomkhosi, zingahlokomi nje?

<span id="an_5:29">5:29</span> Aphendule alumkileyo amakhosazana akhe—Ke
yena aphinde kwaelakhe, ethetha yedwa, athi,

<span id="an_5:30">5:30</span> Abafumene na? Ababi amaxhoba na?
Yintombi, ziintombi ngambini kwintloko yendoda? Ngamaxhoba eengubo
ezimfakamfele kuSisera? Ngamaxhoba eengubo ezimfakamfele, eengubo
ezilukwe zamfakamfele? Yingubo emfakamfele, ziingubo ezimbini ezilukwe
zamfakamfele ezintanyeni zamaxhoba?

<span id="an_5:31">5:31</span> Makube njalo ukubhubha kweentshaba zakho
zonke, Yehova; Ke abamthandayo mababe njengokuphuma kwelanga linamandla.
Lazola ke ilizwe iminyaka emashumi mane.

<span id="an_6:1">6:1</span> Ke kaloku oonyana bakaSirayeli benza ububi
emehlweni kaYehova; wabanikela uYehova esandleni samaMidiyan iminyaka
esixhenxe.

<span id="an_6:2">6:2</span> Isandla samaMidiyan saba namandla phezu
kwamaSirayeli; oonyana bakaSirayeli bazilungisela imigongxo
esezintabeni, nemiqolomba, neemboniselo ngenxa yamaMidiyan.

<span id="an_6:3">6:3</span> Kwathi, xa abehlwayele amaSirayeli, enyuka
amaMidiyan, nama-Amaleki, nabasempumalanga;

<span id="an_6:4">6:4</span> benyuka, bawafikela, bawangqinga,
bayonakalisa indyebo yelizwe kwada kwaya eGaza, abashiya nto idliwayo
kwaSirayeli, nagusha, nankomo, naesile.

<span id="an_6:5">6:5</span> Ngokuba bebenyuka bona nemfuyo yabo,
neentente zabo, beza benjengeenkumbi ukuba baninzi, ababa nakubalwa,
bona neenkamela zabo; balingena ilizwe ukuba balonakalise.

<span id="an_6:6">6:6</span> Abhitya kunene amaSirayeli ngenxa
yamaMidiyan. Bakhala oonyana bakaSirayeli kuYehova.

<span id="an_6:7">6:7</span> Kwathi, bakukhala oonyana bakaSirayeli
kuYehova ngenxa yamaMidiyan,

<span id="an_6:8">6:8</span> uYehova wathuma indoda engumprofeti
koonyana bakaSirayeli; yathi kubo, Utsho uYehova, uThixo kaSirayeli,
ukuthi, Ndaninyusa mna eYiputa, ndanikhupha endlwini yobukhoboka;

<span id="an_6:9">6:9</span> ndanihlangula esandleni samaYiputa,
nasesandleni sabaxini benu bonke, ndabagxotha phambi kwenu, ndaninika
ilizwe labo;

<span id="an_6:10">6:10</span> ndathi kuni, NdinguYehova, uThixo wenu;
ningaboyiki oothixo bama-Amori, enihleli ezweni lawo; analiphulaphula
izwi lam.

<span id="an_6:11">6:11</span> Kweza isithunywa sikaYehova, sahlala
phantsi komoki obuseOfra, kaYowashe umAbhihezere. Ke uGidiyon, unyana
wakhe, wayebhula ingqolowa esixovulelweni, ukuze ayifihle kumaMidiyan.

<span id="an_6:12">6:12</span> Kwabonakala isithunywa sikaYehova kuye,
sathi kuye, UYehova unawe, gorhandini linobukroti.

<span id="an_6:13">6:13</span> Wathi uGidiyon kuso, Camagu, Nkosi yam;
ukuba uYehova unathi, yini na ukuba kusihlele konke oku? Iphi na yonke
imisebenzi yakhe ebalulekileyo, ababesibalisela ngayo oobawo, besithi,
Sasinganyuswanga nguYehova na eYiputa? Kungoku uYehova usilahlile,
wasinikela esandleni samaMidiyan.

<span id="an_6:14">6:14</span> Wabheka ke uYehova kuye, wathi, Hamba
ngala mandla akho, uwasindise amaSirayeli esandleni samaMidiyan.
Akuthunywe ndim yini na?

<span id="an_6:15">6:15</span> Wathi yena kuye, Camagu, Nkosi yam,
ndowasindisa ngantoni na amaSirayeli? Khangela, umzi wakowethu ngowona
uphantsi kwaManase, nam ndinguyena mncinane endlwini kabawo.

<span id="an_6:16">6:16</span> Wathi uYehova kuye, Ndiya kuba nawe,
uwabulale amaMidiyan njengandoda-nye.

<span id="an_6:17">6:17</span> Wathi kuye, Ukuba ndibabalwe nguwe,
khawundenzele umqondiso wokuba nguwe othetha nam.

<span id="an_6:18">6:18</span> Musa ukumka apha, ndide ndize kuwe,
ndirhole umnikelo wam, ndiwubeke phambi kwakho.

<span id="an_6:19">6:19</span> Wathi, Ndohlala mna, ude ubuye. UGidiyon
waya walungisa itakane lebhokhwe, nezonka ezingenagwele ze-efa yomgubo
ocoliweyo; inyama wayibeka engobozini, umhluzi wawugalela embizeni,
wazisa kuye phantsi komoki, wasondeza.

<span id="an_6:20">6:20</span> Sathi kuye isithunywa sikaThixo, Thabatha
inyama nezonka ezingenagwele, uzibeke phezu kweli litye, uwuphalazele
kulo umhluzi. Wenjenjalo.

<span id="an_6:21">6:21</span> Saza isithunywa sikaYehova sesa incam
yentonga esesandleni saso, sachukumisa inyama nezonka ezingenagwele;
wenyuka umlilo elityeni, wayidla inyama nezonka ezingenagwele, saza
isithunywa sikaYehova semka ke emehlweni akhe.

<span id="an_6:22">6:22</span> Wabona uGidiyon ukuba sisithunywa
sikaYehova; wathi uGidiyon, Yoo! Nkosi Yehova! Nditsho ngokuba ndibonene
nesithunywa sikaYehova.

<span id="an_6:23">6:23</span> UYehova wathi kuye, Uxolo malube kuwe;
musa ukoyika, akuyi kufa.

<span id="an_6:24">6:24</span> UGidiyon wakha khona isibingelelo
kuYehova, wathi igama laso nguYehova-uluxolo; sisekho nanamhla eOfra
yama-Abhihezere.

<span id="an_6:25">6:25</span> Kwathi ngobo busuku, wathi uYehova kuye,
Thabatha inkunzi yenkomo eyekayihlo, eyesibini inkunzi eminyaka
isixhenxe, usidilize isibingelelo sikaBhahali sikayihlo, umgawule
uAshera ongakuso;

<span id="an_6:26">6:26</span> wakhe isibingelelo kuYehova uThixo wakho
encotsheni yale nqaba, usilungiselele, uthabathe eyesibini inkunzi,
unyuse idini elinyukayo ngeenkuni zika-Ashera omgawuleyo.

<span id="an_6:27">6:27</span> UGidiyon wathabatha amadoda alishumi
kubakhonzi bakhe; wenza njengoko wathethayo uYehova kuye. Kwathi, kuba
esoyika indlu kayise namadoda aloo mzi, akenza emini, wenza ebusuku.

<span id="an_6:28">6:28</span> Avuka kusasa ngengomso amadoda aloo mzi:
naso isibingelelo sikaBhahali sidiliziwe, egawulwe noAshera obengakuso,
neyesibini inkunzi inyusiwe phezu kwesibingelelo esibe sakhiwe.

<span id="an_6:29">6:29</span> Yathi enye kwenye, Ngubani na lo wenze le
nto? Abuza, afuna. Bathi, NguGidiyon unyana kaYowashe, lo wenze le nto.

<span id="an_6:30">6:30</span> Athi amadoda aloo mzi kuYowashe, Khupha
unyana wakho, afe; ngokuba usidilizile isibingelelo sikaBhahali,
wamgawula uAshera obengakuso.

<span id="an_6:31">6:31</span> Wathi uYowashe kubo bonke ababemmele,
Niya kummela uBhahali nina aba na? Niya kumsindisa nina aba na? Lowo
ummelayo uBhahali makabulawe; makhe kuse. Ukuba unguThixo,
makazithethele, ngokuba sidiliziwe isibingelelo sakhe.

<span id="an_6:32">6:32</span> Kwathiwa loo mini unguYerubhahali,
kusithiwa, uBhahali makaphikisane naye, ngokuba esidilizile isibingelelo
sakhe.

<span id="an_6:33">6:33</span> Ahlangana ndawonye onke amaMidiyan,
nama-Amaleki, nabasempumalanga; awela, amisa emathafeni aseYizereli.

<span id="an_6:34">6:34</span> UMoya kaYehova wangena kuGidiyon,
wavuthela ngesigodlo; ahlatyelwa umkhosi, eza ama-Abhihezere, amlandela.

<span id="an_6:35">6:35</span> Wathuma abathunywa kumaManase onke,
ahlatyelwa; eza nawo amlandela. Wathuma abathunywa kuma-Ashere,
nakumaZebhulon, nakumaNafetali; enyuka awakhawulela.

<span id="an_6:36">6:36</span> Wathi uGidiyon kuThixo, Ukuba
uyawasindisa amaSirayeli ngesandla sam, njengoko uthethileyo,

<span id="an_6:37">6:37</span> nanku ndibeke uboya obuchetyiweyo
esandeni; ukuba umbethe uthe waba seboyeni bodwa, wonke umhlaba
wawomile, ndiya kwazi ke ukuba uya kuwasindisa amaSirayeli ngesandla
sam, njengoko uthethileyo.

<span id="an_6:38">6:38</span> Kwaba njalo ke. Wavuka kusasa ngengomso,
wabukhamanga uboya, wawukhama umbethe eboyeni, kwazala indebe ngamanzi.

<span id="an_6:39">6:39</span> Wathi uGidiyon kuThixo, Mawungavuthi
umsindo wakho kum, ndakuthetha okwesi sihlandlo sodwa; makhe ndilinge
okwesi sihlandlo sodwa ngoboya, kome uboya bodwa, umbethe ube semhlabeni
wonke.

<span id="an_6:40">6:40</span> Wenjenjalo uThixo ngobo busuku: koma
uboya bodwa, umbethe waba semhlabeni wonke.

<span id="an_7:1">7:1</span> Wavuka kusasa uYerubhahali (nguGidiyon ke
lowo), nabantu bonke naye, bamisa emantloko omthombo weHarodi; ke
umkhosi wamaMidiyan wawungakuye, ngasentla kwenduli yakwaMore, entilini.

<span id="an_7:2">7:2</span> Wathi uYehova kuGidiyon, Baninzi abantu
abanawe, kunokuba ndiwanikele amaMidiyan esandleni sabo; hleze
amaSirayeli aqhayise, athi, Sisindiswe sisandla sethu.

<span id="an_7:3">7:3</span> Khawudanduluke ke ngoko ezindlebeni
zabantu, uthi, Owoyikayo nogubhayo makabuye, makanyebeleze emke
ezintabeni zeGiliyadi. Kwabuya ke kubo abantu abangamawaka angamashumi
omabini anamabini; kwasala amawaka alishumi.

<span id="an_7:4">7:4</span> Wathi uYehova kuGidiyon, Abantu
basebaninzi. Yihla nabo, uye emanzini, ndikukhethele bona apho; kothi,
endithe kuwe, Lo uya kuhamba nawe, maze ahambe nawe yena; bonke
endisukuba ndithi kuwe, Lo akayi kuhamba nawe, ize angabambi nawe yena.

<span id="an_7:5">7:5</span> Wehla nabantu waya emanzini; wathi uYehova
kuGidiyon, Bonke abasukuba bekramncela amanzi ngolwimi lwabo, njengoko
ixhaphayo inja, uze ubamise bodwa; bonke abasukuba beguqa ngamadolo abo
ukuba basele, uze ubamise bodwa.

<span id="an_7:6">7:6</span> Inani labaselayo ngesandla salo emlonyeni
laba ngamadoda amakhulu mathathu; bonke abanye abantu baguqa ngamadolo
abo ukuba basele amanzi.

<span id="an_7:7">7:7</span> Wathi uYehova kuGidiyon, Ndiya kunisindisa
ngala madoda amakhulu mathathu akramnceleyo, ndiwanikele amaMidiyan
esandleni sakho. Bonke abanye abantu mabagoduke, elowo aye endaweni
yakhe.

<span id="an_7:8">7:8</span> Bawuphatha abantu abo umphako ngesandla
sabo, nezigodlo zabo. Wawandulula onke amadoda akwaSirayeli, ukuba ileyo
iye ententeni yayo; wagcina amadoda lawo amakhulu mathathu. Umkhosi
wamaMidiyan waba ngezantsi kwakhe entilini.

<span id="an_7:9">7:9</span> Kwathi ngobo busuku, uYehova wathi kuye,
Vuka, uhle uye empini; ngokuba ndiyinikele esandleni sakho.

<span id="an_7:10">7:10</span> Ukuba uyoyika ukuhla, yihla nomfana
wakwakho uFura,

<span id="an_7:11">7:11</span> uye empini, uve into abayithethayo;
emveni koko siya komelela isandla sakho. Yihla ke uye empini. Wehla ke
yena noFura, umfana wakwakhe, baya ekupheleni kwabaxhobileyo abasempini.

<span id="an_7:12">7:12</span> AmaMidiyan nama-Amaleki nabasempumalanga
bonke babelele entilini benjengeenkumbi ukuba baninzi; neenkamela zawo
zibe zingenakubalwa, njengentlabathi yonxweme lolwandle ukuba zininzi.

<span id="an_7:13">7:13</span> Wafika uGidiyon; nantso indoda ixelela
ummelwane wayo iphupha, isithi, Yabona, ndiphuphe iphupha; ndibone
kuqengqeleka isonka serhasi sisiza emkhosini wamaMidiyan, sifike
ententeni, sibethe iwe, ithi bhukuqu intente, ithi bhuma.

<span id="an_7:14">7:14</span> Waphendula ummelwane wayo wathi, Loo nto
kunje likrele likaGidiyon, unyana kaYowashe, indoda yakwaSirayeli;
uThixo uwanikele amaMidiyan nomkhosi wonke esandleni sakhe.

<span id="an_7:15">7:15</span> Kwathi, akukuva uGidiyon ukuxelwa
kwephupha nokutyhilwa kwalo, wanqula, wabuyela emkhosini wamaSirayeli,
wathi, Vukani, ngokuba uYehova uyinikele impi yamaMidiyan esandleni
senu.

<span id="an_7:16">7:16</span> Wawahlula aba ngamaqela omathathu amadoda
lawo amakhulu mathathu; wabeka izigodlo esandleni sawo onke, nemiphanda
engenanto, nezikhuni ezivuthayo ngaphakathi kwemiphanda leyo.

<span id="an_7:17">7:17</span> Wathi kuwo, Khangelani kum, nenjenje:
yabonani, ndakufika ekupheleni kwempi, nothi njengoko ndenza ngako mna,
nenjenjalo nina.

<span id="an_7:18">7:18</span> Ndovuthela ngezigodlo mna, nabo bonke
abanam, nivuthele ke ngezigodlo nani ngeenxa zonke emkhosini, nithi, Ha!
Ha! Ikrele likaYehova, likaGidiyon!

<span id="an_7:19">7:19</span> Wafika ke uGidiyon, nekhulu lamadoda
elinaye, ekupheleni kwempi, ekuqalekeni komlindo ophakathi kobusuku,
bakuth’ ukuthi ukumiswa abalindi. Lavuthela ngezigodlo, liyiqhekeza
imiphanda esezandleni zalo.

<span id="an_7:20">7:20</span> Avuthela ke ngezigodlo amaqela omathathu,
ayiqhekeza imiphanda; aziphatha izibane ezivuthayo ngezandla zawo
zokhohlo, awaphatha amaxilongo ngezandla zawo zokunene, ukuba avuthele;
adanduluka esithi, Ha! Ha! Ikrele likaYehova, likaGidiyon!

<span id="an_7:21">7:21</span> Ema onke ezindaweni zawo ngeenxa zonke
empini. Yasaba yonke impi, yakhala, yasabisa.

<span id="an_7:22">7:22</span> Amakhulu omathathu avuthela ngezigodlo.
UYehova walibhekisa ikrele lendoda kummelwane wayo, nakwimpi yonke;
yasaba impi, yasinga eBhete-shita ngaseTserera, yasinga emdeni
weAbhele-mehola ngaphaya kweTabhata.

<span id="an_7:23">7:23</span> Wahlatyelwa umkhosi, weza umntu
wakwaSirayeli ephuma kwaNafetali, nakwa-Ashere, nakuManase wonke,
wawasukela amaMidiyan.

<span id="an_7:24">7:24</span> UGidiyon wathuma abathunywa kweleentaba
lonke lakwaEfrayim, esithi, Yihlani niwahlangabeze amaMidiyan,
niwaphangele ukuthabatha amanzi, nise eBhete-bhara neYordan. Wahlatywa
umkhosi, beza abantu bonke bakwaEfrayim, baphangela ukuwathabatha amanzi
lawo, besa eBhete-bhara neYordan.

<span id="an_7:25">7:25</span> Bababamba abathetheli ababini
bamaMidiyan, uOrebhe noZebhe; bambulalela uOrebhe eweni likaOrebhe,
uZebhe bambulalela esixovulelweni sikaZebhe, bawasukela amaMidiyan. Beza
nentloko kaOrebhe nekaZebhe kuGidiyon phesheya kweYordan.

<span id="an_8:1">8:1</span> Athi amadoda akwaEfrayim kuye, Yintoni na
le nto uyenzileyo kuthi, yokuba ungasibizi, ukuya kulwa kwakho
namaMidiyan? Babambana naye kabukhali.

<span id="an_8:2">8:2</span> Wathi kuwo, Ndenze ntoni na ngoku ngangani?
Ukubhikica kwamaEfrayim akukugqithile na ngokulunga ukuvuna iidiliya
komAbhihezere?

<span id="an_8:3">8:3</span> UThixo ubanikele esandleni senu abathetheli
bakwaMidiyan, uOrebhe noZebhe; yintoni na endinokuyenza ngangani? Yaza
ingqumbo yawo ngakuye yadamba ekulithetheni kwakhe elolizwi.

<span id="an_8:4">8:4</span> Akufika uGidiyon eYordan, ewela enamadoda
amakhulu mathathu, etyhafile, esasukela noko,

<span id="an_8:5">8:5</span> wathi kumadoda aseSukoti, Khanibaphe abantu
aba bandilandelayo iintendana zezonka, ngokuba batyhafile; ndisukela
uZebha noTsalimuna, ookumkani bamaMidiyan.

<span id="an_8:6">8:6</span> Bathi abathetheli baseSukoti, Isandla
sikaZebha noTsalimuna sesisesandleni sakho yini na, ukuba siwunike
umkhosi wakho isonka?

<span id="an_8:7">8:7</span> Wathi uGidiyon, Xa kunjalo, akubanikela
uYehova ooZebha noTsalimuna esandleni sam, ndoyibhalula inyama yenu
ngemithana enameva yasentlango, nangamakhakakhaka.

<span id="an_8:8">8:8</span> Wenyuka khona, waya ePenuweli, wathetha
kubo kwangokunjalo. Bamphendula abantu basePenuweli njengoko bamphendula
ngako abantu baseSukoti.

<span id="an_8:9">8:9</span> Watsho nakubantu basePenuweli, ukuthi,
Ekubuyeni kwam ngoxolo ndoyidiliza le nqaba inde.

<span id="an_8:10">8:10</span> Ke kaloku uZebha noTsalimuna
bebeseKarkore, benemikhosi yabo, ngathi ngamawaka alishumi elinamahlanu
ewonke amadoda, abesele kwimikhosi yonke yabasempumalanga. Kwakuwe
amadoda alikhulu elinamanci mabini amawaka, arhola ikrele.

<span id="an_8:11">8:11</span> Wenyuka uGidiyon ngendlela yabahlala
ezintenteni, ngasempumalanga kweNobha neYogebheha, wayibulala impi; impi
leyo ibingaxhalele nto.

<span id="an_8:12">8:12</span> Basaba ooZebha noTsalimuna; wabasukela,
wababamba ookumkani bobabini bamaMidiyan, ooZebha noTsalimuna; wayothusa
yonke impi.

<span id="an_8:13">8:13</span> Wabuya uGidiyon unyana kaYowashe
emfazweni, evela eqhineni leHeheres,

<span id="an_8:14">8:14</span> wabamba indodana yabantu baseSukoti,
wayibuza; yambalela abathetheli baseSukoti, namadoda amakhulu akhona,
amadoda amashumi asixhenxe anesixhenxe.

<span id="an_8:15">8:15</span> Weza ebantwini baseSukoti, wathi, Naba
ooZebha noTsalimuna, enibe nindingcikiva ngabo, nisithi, Isandla
sikaZebha noTsalimuna sesisesandleni sakho yini na, ukuba siwanike
isonka amadoda akho atyhafileyo?

<span id="an_8:16">8:16</span> Wawathabatha amadoda amakhulu aloo mzi,
nemithana enameva yasentlango namakhakakhaka, wawaqondisa ngayo amadoda
aseSukoti.

<span id="an_8:17">8:17</span> Wayidiliza nenqaba ende yasePenuweli,
wababulala abantu baloo mzi.

<span id="an_8:18">8:18</span> Wathi kuZebha noTsalimuna, Ebenjani na
amadoda enawabulalayo eTabhore? Bathi, Abenjengawe, elowo enesithomo
sonyana wokumkani.

<span id="an_8:19">8:19</span> Wathi, Babengabazalwana bam abo, oonyana
bakama. Ehleli nje uYehova, ukuba benibasindisile, ngendinganibulali.

<span id="an_8:20">8:20</span> Wathi kuYetere owamazibulo kuye, Suk’
ume, ubabulale. Ke indodana leyo ayilirholanga ikrele layo; ngokuba
ibisoyika, kuba ibisengumfana.

<span id="an_8:21">8:21</span> Bathi ooZebha noTsalimuna, Suk’ ume wena,
usithi qwele; njengoko injalo indoda, bunjalo nobugorha bayo. Wesuka ke
uGidiyon, wababulala ooZebha noTsalimuna, wazithabatha iintsimbi
ezisezintanyeni zeenkamela zabo.

<span id="an_8:22">8:22</span> Athi amaSirayeli kuGidiyon, Silawule
wena, kwanonyana wakho, nonyana wonyana wakho; ngokuba usisindisile
esandleni samaMidiyan.

<span id="an_8:23">8:23</span> Wathi uGidiyon kuwo, Andiyi kunilawula
mna; akayi kunilawula nonyana wam; nguYehova oya kunilawula nina.

<span id="an_8:24">8:24</span> Wathi uGidiyon kuwo, Ndiya kucela
ngcelo-nye kuni; ndinikeni elowo ijikazi lexhoba lakhe. (Ngokuba
ebenamajikazi egolide, kuba ebengamaIshmayeli.)

<span id="an_8:25">8:25</span> Athi, Sokunika ngemvume. Azandlala
iingubo, aphosa khona elowo ijikazi lexhoba lakhe.

<span id="an_8:26">8:26</span> Ubunzima bamajikazi egolide awawacelayo
baba liwaka elinamakhulu asixhenxe eeshekele zegolide, ngaphandle kwezaa
ntsimbi namacici neengubo ezimfusa ezibe zikookumkani bamaMidiyan,
nangaphandle kwezidanga ezibe zisezintanyeni zeenkamela zabo.

<span id="an_8:27">8:27</span> UGidiyon wenza ngazo iefodi, wayibeka
emzini wakhe eOfra; athi onke amaSirayeli ahenyuza ngokuyilandela khona;
yangumgibe kuGidiyon nakwindlu yakhe.

<span id="an_8:28">8:28</span> Athotywa amaMidiyan phambi koonyana
bakaSirayeli, akaphinda aziphakamise iintloko zawo. Lazola ke ilizwe
iminyaka emashumi mane ngemihla kaGidiyon.

<span id="an_8:29">8:29</span> Waya uYerubhahali, unyana kaYowashe,
wahlala endlwini yakhe.

<span id="an_8:30">8:30</span> UGidiyon ebenoonyana abangamashumi
asixhenxe abaphumayo esinqeni sakhe, ngokuba ebenabafazi abaninzi.

<span id="an_8:31">8:31</span> Neshweshwe lakhe, elibe likwaShekem,
lamzalela unyana nalo; awamthiya igama lokuba nguAbhimeleki.

<span id="an_8:32">8:32</span> Wafa uGidiyon unyana kaYowashe, eyingwevu
enkulu, wangcwatyelwa engcwabeni likaYowashe uyise, eOfra
yama-Abhihezere.

<span id="an_8:33">8:33</span> Kwathi, akufa uGidiyon, babuya oonyana
bakaSirayeli bahenyuza ngokulandela uBhahali; bazimisela
uBhahali-bheriti, waba nguthixo wabo.

<span id="an_8:34">8:34</span> Oonyana bakaSirayeli abamkhumbulanga
uYehova uThixo wabo, owabahlangulayo esandleni seentshaba zabo zonke
ngeenxa zonke;

<span id="an_8:35">8:35</span> abayenzela nceba indlu kaYerubhahali,
kaGidiyon, ngokokulunga konke awawenzelayo amaSirayeli.

<span id="an_9:1">9:1</span> Waya uAbhimeleki kaYerubhahali kwaShekem
kubazalwana bonina, wathetha kubo nakwimizalwane yonke yendlu kayise
yonina, wathi,

<span id="an_9:2">9:2</span> Khanithethe ezindlebeni zabemi bakwaShekem
bonke, nithi, Okona kulungileyo kuni, kukuthi nilawulwe ngamadoda
amashumi asixhenxe, oonyana bonke bakaYerubhahali, kukuthi nilawulwe
yindoda ibe nye, kusini na? Khumbulani ukuba ndilithambo lenu;
ndiyinyama yenu.

<span id="an_9:3">9:3</span> Bathetha abazalwana bonina ngaye,
ezindebeni zabemi bakwaShekem bonke loo mazwi onke, intliziyo yabo
yakuthobela ukumlandela uAbhimeleki; ngokuba bathi, Ngumzalwana wethu.

<span id="an_9:4">9:4</span> Bamnika iisilivere ezimashumi asixhenxe
ezivela endlwini kaBhahali-bheriti; uAbhimeleki waqesha ngazo amadoda
angenabuntu, agasileyo; amlandela ke.

<span id="an_9:5">9:5</span> Weza endlwini kayise eOfra, wababulala
abazalwana bakhe, oonyana bakaYerubhahali, amadoda amashumi asixhenxe,
tyeni linye; kwasala uYotam, unyana omncinane kaYerubhahali, ngokuba
wazimela.

<span id="an_9:6">9:6</span> Bahlangana bonke abemi bakwaShekem nendlu
yonke yeMilo, baya bamenza uAbhimeleki ukumkani ngasemokini wesikhumbuzo
okwaShekem.

<span id="an_9:7">9:7</span> Waxelelwa uYotam, waya wema encotsheni
yentaba yeGerizim, waliphakamisa izwi lakhe, wadanduluka, wathi kubo,
Ndiveni, nina bemi bakwaShekem, aze uYehova anive nani.

<span id="an_9:8">9:8</span> Yaya imithi ukuya kuthambisa ukumkani ukuba
abe phezu kwayo. Yathi kumnquma, Yiba ngukumkani wethu.

<span id="an_9:9">9:9</span> Wathi umnquma kuyo, Ndingade ndikuncame na
ukutyeba kwam abakuzukisayo oothixo nabantu, ndiye kujingajinga phezu
kwemithi?

<span id="an_9:10">9:10</span> Yathi imithi kumkhiwane, Yiza wena, ube
ngukumkani wethu.

<span id="an_9:11">9:11</span> Wathi umkhiwane kuyo, Ndingade ndiyincame
na incasa yam, neziveliso zam ezihle, ndiye kujingajinga phezu kwemithi?

<span id="an_9:12">9:12</span> Yathi imithi kumdiliya, Yiza wena, ube
ngukumkani wethu.

<span id="an_9:13">9:13</span> Wathi umdiliya kuyo, Ndingade ndiyincame
na iwayini yam evuyisa oothixo nabantu, ndiye kujingajinga phezu
kwemithi?

<span id="an_9:14">9:14</span> Yathi yonke imithi kwiqunube, Yiza wena,
ube ngukumkani wethu.

<span id="an_9:15">9:15</span> Lathi iqunube kuyo imithi, Ukuba okunene
niyandithambisa ndibe ngukumkani wenu, yizani nizimele ngomthunzi wam;
ukuba akunjalo, makuphume umlilo equnubeni, uyidle imisedare
yaseLebhanon.

<span id="an_9:16">9:16</span> Ukuba ke ngoko nenze ngenyaniso
nangokugqibeleleyo, uAbhimeleki nimenze ukumkani nje, ukuba nenze
okulungileyo kuYerubhahali nakwindlu yakhe, ukuba nimenzele ngokwempatho
yezandla zakhe;

<span id="an_9:17">9:17</span> (ekubeni ubawo wanilwelayo, wawulahlayo
umphefumlo wakhe, wanihlagulayo esandleni samaMidiyan;

<span id="an_9:18">9:18</span> ke nina nisuke nayivunukela indlu kabawo
namhla, nababulala oonyana bakhe, amadoda angamashumi asixhenxe, tyeni
linye, namenza ukumkani wabemi bakwaShekem uAbhimeleki, unyana
womkhonzazana wakhe, ngokuba engumzalwana wenu);

<span id="an_9:19">9:19</span> ukuba ke nenze ngenyaniso
nangokugqibeleleyo namhla kuYerubhahali nakwindlu yakhe: vuyani ke
ngoAbhimeleki, avuye naye ngani.

<span id="an_9:20">9:20</span> Ukuba akunjalo, makuphume umlilo
kuAbhimeleki, ubadle abemi bakwaShekem nendlu yeMilo, uphume umlilo
kubemi bakwaShekem nakwindlu yeMilo, umdle uAbhimeleki.

<span id="an_9:21">9:21</span> Wabaleka ke uYotam, wasaba, waya eBhere,
wahlala khona ngenxa ka-Abhimeleki umzalwana wakhe.

<span id="an_9:22">9:22</span> UAbhimeleki waba ngumthetheli
wamaSirayeli iminyaka emithathu.

<span id="an_9:23">9:23</span> UThixo wathuma umoya ombi phakathi
koAbhimeleki nabemi bakwaShekem, bamkhohlisa uAbhimeleki abemi
bakwaShekem;

<span id="an_9:24">9:24</span> ukuze ukungonyanyelwa koonyana
abangamashumi asixhenxe bakaYerubhahali kufike, igazi labo libekwe phezu
koAbhimeleki umzalwana wabo, owababulalayo, naphezu kwabemi bakwaShekem,
abasomelezayo isandla sakhe, wababulala abazalwana bakhe.

<span id="an_9:25">9:25</span> Abemi bakwaShekem bammisela abalaleli
ezincotsheni zeentaba, baxhakamfula bonke abadlula kubo ngendlela.
Waxelelwa ke uAbhimeleki.

<span id="an_9:26">9:26</span> Waya uGahali unyana kaEbhede, nabazalwana
bakhe, badlula besiya kwaShekem. Abemi bakwaShekem bakholosa ngaye.

<span id="an_9:27">9:27</span> Baphuma baya emasimini, bavuna izidiliya
zabo, bazixovula, benza iminikelo yendumiso, baya endlwini yothixo wabo,
badla, basela, bamqalekisa uAbhimeleki.

<span id="an_9:28">9:28</span> Wathi uGahali unyana kaEbhede, Ngubani na
yena uAbhimeleki? Engubani na yena uShekem, ukuba simkhonze? Akanyana
kaYerubhahali na, waye uZebhule engemveleli wakhe na? Khonzani amadoda
akwaHamore, usoShekem. Kungani na ukuba simkhonze yena?

<span id="an_9:29">9:29</span> Ababa aba bantu babesesandleni sam!
Kukhona bendingamsusayo uAbhimeleki. Wathi, esingisa kuAbhimeleki,
Wandise umkhosi wakho, uphume.

<span id="an_9:30">9:30</span> Waweva uZebhule, umphathi waloo mzi,
amazwi kaGahali unyana kaEbhede, wavutha umsindo wakhe.

<span id="an_9:31">9:31</span> Wathuma abathunywa kuAbhimeleki
ngenkohliso, esithi, Nanku uGahali unyana kaEbhede, nabazalwana bakhe,
befike kwaShekem; yabona, bayawubandezela umzi ukuba uchasane nawe.

<span id="an_9:32">9:32</span> Vuka ke ngoko ebusuku, wena nabantu
onabo, ulalele emasimini;

<span id="an_9:33">9:33</span> kothi, kusasa ukuphuma kwelanga, uvuke
kusasa, wakhe uluhlu uye kuloo mzi; nanko yena nabantu anabo bephuma
besiza kuwe; wenze kuye, njengoko sithe safumana ngako isandla sakho.

<span id="an_9:34">9:34</span> Wavuka ke ebusuku uAbhimeleki nabantu
bonke anabo, bawulalela owakwaShekem, bemaqela mane.

<span id="an_9:35">9:35</span> Waphuma uGahali unyana kaEbhede, wema
ekungeneni kwesango lomzi; wesuka uAbhimeleki nabantu anabo ekulaleleni.

<span id="an_9:36">9:36</span> UGahali wababona abantu, wathi kuZebhule,
Naba abantu besihla ezincotsheni zeentaba. Wathi uZebhule kuye, Ubona
amathunzi eentaba ngathi ngabantu.

<span id="an_9:37">9:37</span> Waphinda waqokela uGahali, wathi
ukuthetha, Naba abantu besihla emnyeleni welizwe, elinye iqela lisiza
ngendlela yoMoki wamaTola.

<span id="an_9:38">9:38</span> Wathi uZebhule kuye, Uphi na kaloku
umlomo wakho owathi ngawo, Ngubani na uAbhimeleki ukuba simkhonze?
Asingabo abo bantu na wabacekisayo? Khawuphume kaloku, ulwe nabo.

<span id="an_9:39">9:39</span> Waphuma uGahali phambi kwabemi
bakwaShekem, walwa noAbhimeleki.

<span id="an_9:40">9:40</span> UAbhimeleki wamsukela; wasaba yena phambi
kwakhe. Kwawa ababuleweyo baba baninzi, kwada kwesa ekungeneni kwesango.

<span id="an_9:41">9:41</span> UAbhimeleki wahlala eAruma; uZebhule
wamgxotha uGahali nabazalwana bakhe ukuba bangahlali kwaShekem.

<span id="an_9:42">9:42</span> Kwathi ngengomso, baphuma abantu baya
emasimini; waxelewa uAbhimeleki.

<span id="an_9:43">9:43</span> Wabathabatha abantu, wabahlula baba
maqela mathathu, walalela emasimini; wakhangela, wabona abantu bephuma
kuloo mzi, wabavunukela wabaxabela.

<span id="an_9:44">9:44</span> UAbhimeleki namaqela abenawo badwela
ekungeneni kwesango lomzi; aza amaqela amabini akha uluhlu kubo bonke
ababesemasimini, abaxabela ke.

<span id="an_9:45">9:45</span> UAbhimeleki walwa naloo mzi imini yonke,
wawuthimba umzi, nabantu abakuwo wababulala; wawudiliza umzi,
wawuhlwayela ityuwa.

<span id="an_9:46">9:46</span> Beva ke bonke abasenqabeni ende
yakwaShekem, bangena engontsini yendlu yoEle-Bheriti.

<span id="an_9:47">9:47</span> Waxelelwa uAbhimeleki, ukuba babuthelene
khona bonke abasenqabeni ende yakwaShekem.

<span id="an_9:48">9:48</span> Wayinyuka uAbhimeleki intaba
yaseTsalimon, yena nabantu bonke abenabo; uAbhimeleki waphatha amazembe
ngesandla, wagawula isebe emithini, walifunqula, walibeka egxalabeni
lakhe; wathi ebantwini abenabo, Into enibone ndiyenza, ngxamani nenze
njengam.

<span id="an_9:49">9:49</span> Bagawula ke nabo abantu bonke, elowo
isebe lakhe, bamlandela uAbhimeleki, bawabeka engontsini leyo, bayifaka
isikhuni ingontsi, bekuyo abasenqabeni; kwafa nabantu bonke benqaba ende
yakwaShekem, ngathi liwaka lamadoda nabafazi.

<span id="an_9:50">9:50</span> UAbhimeleki waya eTebhetse, wayingqinga
iTebhetse, wayithimba.

<span id="an_9:51">9:51</span> Kwakukho inqaba ende eliqele phakathi
komzi, abalekela khona onke amadoda, nabafazi, nabemi bonke bomzi,
bazivalela, bakhwela phezu kwentungo yenqaba leyo inde.

<span id="an_9:52">9:52</span> Wafika ke uAbhimeleki enqabeni ende,
walwa nayo, wasondela emnyango wenqaba ende, ukuze ayitshise ngomlilo.

<span id="an_9:53">9:53</span> Yasuka inkazana ethile, yaphosa ilitye
lokusila langaphezulu entlokweni ka-Abhimeleki, yamtyumza ukakayi.

<span id="an_9:54">9:54</span> Wabiza kamsinya umfana wakwakhe obephethe
iintonga zakhe, wathi kuye, Rhola ikrele lakho, undibulale, hleze
kuthiwe ngam, Ubulewe yinkazana. Umfana wakwakhe wamhlaba amahlanza,
wafa ke.

<span id="an_9:55">9:55</span> Abona amaSirayeli ukuba ufile
uAbhimeleki, aya elowo endaweni yakhe.

<span id="an_9:56">9:56</span> UThixo wabubuyisela entlokweni yakhe
ububi buka-Abhimeleki abebenzile kuyise, ngokubulala abazalwana bakhe
abamashumi asixhenxe;

<span id="an_9:57">9:57</span> nobubi bonke bamadoda akwaShekem uThixo
wabubuyisela ezintlokweni zawo; afikelwa sisiqalekiso sikaYotam, unyana
kaYerubhahali.

<span id="an_10:1">10:1</span> Emva koAbhimeleki kwavela uTola, unyana
kaPuwa, unyana kaDodo, umIsakare, ohleli eShamire ezintabeni
zakwaEfrayim; wawasindisa amaSirayeli.

<span id="an_10:2">10:2</span> Wawalawula amaSirayeli iminyaka emashumi
mabini anamithathu; wafa, wangcwatyelwa eShamire.

<span id="an_10:3">10:3</span> Emva kwakhe kwavela uYahire umGiliyadi,
wawalawula amaSirayeli iminyaka emashumi mabini anamibini.

<span id="an_10:4">10:4</span> Wayenoonyana abamashumi mathathu,
abakhwela emaesileni amatsha amashumi mathathu, benemizi emashumi
mathathu, ekuthiwa yiHavoti-yahire yona unanamhla, esezweni
laseGiliyadi.

<span id="an_10:5">10:5</span> Wafa uYahire, wangcwatyelwa eKamon.

<span id="an_10:6">10:6</span> Baphinda oonyana bakaSirayeli benza ububi
emehlweni kaYehova bakhonza ooBhahali, nooAshtaroti, noothixo
bakwa-Aram, noothixo baseTsidon, noothixo bakwaMowabhi, noothixo
boonyana baka-Amon, noothixo bamaFilisti. Bamlahla uYehova, abamkhonza.

<span id="an_10:7">10:7</span> Wavutha umsindo kaYehova kumaSirayeli,
wathengisa ngawo, wawanikela esandleni samaFilisti, nasesandleni
soonyana baka-Amon.

<span id="an_10:8">10:8</span> Babaguba babacola oonyana bakaSirayeli
kwangaloo mnyaka; babacola iminyaka elishumi elinesibhozo bonke oonyana
bakaSirayeli, ababephesheya kweYordan ezweni lama-Amori eliseGiliyadi.

<span id="an_10:9">10:9</span> Oonyana baka-Amon bayiwela iYordan, ukuze
balwe namaYuda, namaBhenjamin, nendlu yakwaEfrayim; amaSirayeli
abandezeleka kunene.

<span id="an_10:10">10:10</span> Bakhala oonyana bakaSirayeli kuYehova,
bathi, Sikonile, ngokuba simlahlile uThixo wethu, sakhonza ooBhahali.

<span id="an_10:11">10:11</span> Wathi uYehova koonyana bakaSirayeli,
Ndibe ndinganisindisanga na kumaYiputa, nakuma-Amori, nakoonyana
baka-Amon, nakumaFilisti,

<span id="an_10:12">10:12</span> nakumaTsidon, nakuma-Amaleki,
nakumaMahon, abenixina; nakhala kum, ndanisindisa esandleni sawo?

<span id="an_10:13">10:13</span> Nindilahlile nina, nakhonza thixo
bambi; ngako oko andiyi kuphinda ndinisindise.

<span id="an_10:14">10:14</span> Hambani niye kukhala koothixo
enibanyulileyo; mabanisindise bona ngexesha lokubandezelwa kwenu.

<span id="an_10:15">10:15</span> Bathi oonyana bakaSirayeli kuYehova,
Sonile; yenza wena kuthi ngokubona kwakho; kodwa khawusihlangule
okwanamhla.

<span id="an_10:16">10:16</span> Babasusa oothixo bolunye uhlanga
phakathi kwabo, bakhonza uYehova. Wakhathazeka umphefumlo wakhe
ngokwaphuka kwamaSirayeli.

<span id="an_10:17">10:17</span> Babizeleka ndawonye oonyana baka-Amon,
bamisa eGiliyadi. Bahlanganisana oonyana bakaSirayeli, bamisa eMizpa.

<span id="an_10:18">10:18</span> Bathi abantu, abathetheli baseGiliyadi,
omnye komnye, Ngubani na indoda eya kuqala ukulwa noonyana baka-Amon?
Yoba yintloko yabemi bonke baseGiliyadi.

<span id="an_11:1">11:1</span> Ke kaloku uYifeta, umGiliyadi, ebeligorha
elinobukroti; ke ubengunyana wenkazana elihenyukazi. UGiliyadi wazala
uYifeta.

<span id="an_11:2">11:2</span> UmkaGiliyadi wamzalela oonyana; bakhula
oonyana bomkakhe, bamgxotha uYifeta, bathi kuye, Akuyi kudla lifa
endlwini kabawo, ngokuba ungunyana wankazana yimbi wena.

<span id="an_11:3">11:3</span> Wabaleka uYifeta phambi kwabazalwana
bakhe, wahlala ezweni laseTobhi. Kwathuthelana kuYifeta amadoda
angenabuntu, aphuma naye.

<span id="an_11:4">11:4</span> Kwathi, kwakuba ntsuku, balwa oonyana
baka-Amon noonyana bakaSirayeli.

<span id="an_11:5">11:5</span> Kwathi, bakuba besilwa oonyana baka-Amon
namaSirayeli, amadoda amakhulu aseGiliyadi aya kumthabatha uYifeta
ezweni laseTobhi;

<span id="an_11:6">11:6</span> athi kuYifeta, Yiza ube ngumphathi wethu,
silwe noonyana baka-Amon.

<span id="an_11:7">11:7</span> Wathi uYifeta kumadoda amakhulu
aseGiliyadi, Asinini yini na abandithiyayo, bandigxotha endlwini kabawo?
Kungani na ukuba nize kum kaloku, nakuba nibandezelekile?

<span id="an_11:8">11:8</span> Athi amadoda amakhulu aseGiliyadi
kuYifeta, Kukho kaloku le nto sibuyela kuwe, ukuba uhambe nathi, ulwe
noonyana baka-Amon, ube yintloko kuthi, kubemi bonke baseGiliyadi.

<span id="an_11:9">11:9</span> Wathi uYifeta kumadoda amakhulu
aseGiliyadi, Ukuba nithe nandibuyisa, ukuze ndilwe noonyana baka-Amon,
uYehova wabanikela kum, mna ndoba yintloko kuni na?

<span id="an_11:10">11:10</span> Athi amadoda amakhulu aseGiliyadi
kuYifeta, UYehova makabe lingqina phakathi kwethu; inene siya
kwenjenjalo ngokwelizwi lakho.

<span id="an_11:11">11:11</span> Wahamba ke uYifeta namadoda amakhulu
aseGiliyadi; abantu bammisa phezu kwabo, waba yintloko nomphathi.
Wawathetha uYifeta onke amazwi akhe phambi koYehova eMizpa.

<span id="an_11:12">11:12</span> UYifeta wasusa abathunywa, baya
kukumkani woonyana baka-Amon, wathi, Yintoni na enam nawe, uze kum nje
ukuba ulwe nelizwe lam?

<span id="an_11:13">11:13</span> Wathi ukumkani woonyana baka-Amon
kubathunywa bakaYifeta, Kungokuba amaSirayeli alithabathayo ilizwe lam,
ukunyuka kwawo eYiputa, athabathela eArnon, esa eYabhoki, esa eYordan;
libuyise ngoxolo kalokunje.

<span id="an_11:14">11:14</span> UYifeta waphinda wathuma abathunywa
kukumkani woonyaka baka-Amon, wathi kuye,

<span id="an_11:15">11:15</span> Utsho uYifeta ukuthi, AmaSirayeli
akalithabathanga ilizwe lakwaMowabhi, nelizwe loonyana baka-Amon;

<span id="an_11:16">11:16</span> ngokuba ekunyukeni kwawo eYiputa
amaSirayeli ahamba ngentlango, eza eLwandle oluBomvu, eza eKadeshe;

<span id="an_11:17">11:17</span> amaSirayeli athuma abathunywa kukumkani
wakwaEdom, esithi, Makhe ndicande ezweni lakho. Ke ukumkani wakwaEdom
akaphulaphulanga. Athuma nakukumkani wakwaMowabhi, naye akavumanga.
Ahlala amaSirayeli eKadeshe.

<span id="an_11:18">11:18</span> Ahamba entlango, alijikela ilizwe
lakwaEdom nelizwe lakwaMowabhi, evela ekuphumeni kwelanga; aya ezweni
lakwaMowabhi, amisa ngaphesheya kweArnon, akangena emdeni wakwaMowabhi,
ngokuba iArnon ngumda wakwaMowabhi.

<span id="an_11:19">11:19</span> AmaSirayeli athuma abathunywa kuSihon,
ukumkani wama-Amori, ukumkani waseHeshbhon; athi amaSirayeli kuye, Makhe
ndicande ezweni lakho, ndiye endaweni yam.

<span id="an_11:20">11:20</span> Ke uSihon akakholwa ngamaSirayeli,
ukuba acande emdeni wakhe. Wabahlanganisa uSihon bonke abantu bakhe,
bamisa eYatsa, walwa namaSirayeli.

<span id="an_11:21">11:21</span> UYehova, uThixo kaSirayeli, wamnikela
uSihon nabantu bakhe bonke, esandleni samaSirayeli. Ababulala, alihlutha
amaSirayeli lonke ilizwe lama-Amori abehleli kweli lizwe.

<span id="an_11:22">11:22</span> Awuhlutha wonke umda wama-Amori,
athabathela eArnon esa eYabhoki, athabathela entlango esa eYordan.

<span id="an_11:23">11:23</span> Kaloku uYehova, uThixo kaSirayeli,
uwagqogqile ama-Amori phambi kwabantu bakhe amaSirayeli. Uya kulihlutha
na ke wena?

<span id="an_11:24">11:24</span> Akuhluthi elo na, akuhluthele lona
uKemoshe uthixo wakho? Nathi sihluthe lonke asihluthele lona uYehova
uThixo wethu ebusweni bethu?

<span id="an_11:25">11:25</span> Ngoku wena ulunge ngaphezu koBhalaki
unyana kaTsipore, ukumkani wakwaMowabhi, yini na? Wakha wabambana
nokubambana na yena namaSirayeli, wakha walwa nokulwa na yena nawo?

<span id="an_11:26">11:26</span> Ekuhlaleni kwamaSirayeli eHeshbhon
nasemagxamesini ayo, naseArohere nasemagxamesini ayo, nasemizini yonke
esemacaleni eArnon iminyaka emakhulu mathathu, ibiyini na ukuba
ningayihlanguli ngelo xesha?

<span id="an_11:27">11:27</span> Mna andikonanga; nguwe ondenza into
embi ngokulwa nam. UYehova uMgwebi makagwebe namhla phakathi koonyana
bakaSirayeli noonyana baka-Amon.

<span id="an_11:28">11:28</span> Ukumkani woonyana baka-Amon
akawaphulaphula amazwi kaYifeta awawathumela kuye.

<span id="an_11:29">11:29</span> UMoya kaYehova wamfikela uYifeta,
wacanda eGiliyadi nakwaManase, wacanda naseMizpa yaseGiliyadi; wesuka
eMizpa yaseGiliyadi, wabangenela oonyana baka-Amon.

<span id="an_11:30">11:30</span> UYifeta wabhambathisa kuYehova
isibhambathiso, wathi, Ukuba uthe wabanikela kanye oonyana baka-Amon
esandleni sam,

<span id="an_11:31">11:31</span> wothi, osukuba ephuma emnyango wendlu
yam, eza kundikhawulela ekubuyeni kwam ngoxolo koonyana baka-Amon, abe
ngokaYehova; ndimnyuse abe lidini elinyukayo.

<span id="an_11:32">11:32</span> Wagqitha ke uYifeta, waya koonyana
baka-Amon ukuba alwe nabo. Wabanikela uYehova esandleni sakhe.

<span id="an_11:33">11:33</span> Wababulala kakhulu kunene,
kwathabathela eArohere kwada kwaya eMiniti, imizi emashumi mabini, kwesa
eAbhele-keramim. Bathotywa oonyana baka-Amon phambi koonyana
bakaSirayeli.

<span id="an_11:34">11:34</span> Wafika uYifeta eMizpa endlwini yakhe;
nantso intombi yakhe iphuma iza kumkhawulela, inengqongqo ingqungqa;
yaye ikuphela komntwana wakhe, ngaphandle kwayo wayengenanyana nantombi.

<span id="an_11:35">11:35</span> Kwathi akuyibona, wazikrazulu iingubo
zakhe, wathi, Yini na le, ntombi yam! Undithobile kakhulu wena
ungowabandihlisele intlekele! Mna ndiwuvulile umlomo wam kuYehova;
andinakubuya umva.

<span id="an_11:36">11:36</span> Yathi kuye, Bawo, uwuvulile umlomo
wakho kuYehova; yenza kum njengoko kuphume emlonyeni wakho; okunje
uYehova akwenzele impindezelo ezintshabeni zakho, oonyana baka-Amon.

<span id="an_11:37">11:37</span> Yathi kuyise, Mandenzelwe le ndawo;
ndiyeke iinyanga zibe mbini, ndihambe ndihle ndiye ezintabeni, ndililele
ubuntombi bam, mna nabalingane bam.

<span id="an_11:38">11:38</span> Wathi, Yiya. Wayindulula, yaya iinyanga
ezimbini. Yaya yona nabalingane bayo, yabulilela ubuntombi bayo
ezintabeni.

<span id="an_11:39">11:39</span> Kwathi, ekupheleni kweenyanga ezimbini,
yabuya yeza kuyise, wasenzela kuyo isibhambathiso sakhe,
awayesibhambathisile; ke yona yayingazani nandoda. Yaba lisiko
kwaSirayeli ukuthi,

<span id="an_11:40">11:40</span> imihla kamihla, iintombi zakwaSirayeli
ziye ziyibonge intombi kaYifeta umGiliyadi, imihla emine ngomnyaka.

<span id="an_12:1">12:1</span> Ahlatyelwa umkhosi eza amadoda
akwaEfrayim, awela aya entla, athi kuYifeta, Ibiyini na ukuba ugqithe
uye kulwa noonyana baka-Amon, ungasibizanga sihambe nawe? Siya
kuyitshisa ngomlilo indlu yakho phezu kwakho.

<span id="an_12:2">12:2</span> Wathi uYifeta kuwo, Mna bendingumfo
wembambano, mna nabantu bam besibambene kunene noonyana baka-Amon;
ndanihlabela umkhosi, anandisindisa esandleni sabo.

<span id="an_12:3">12:3</span> Ndithe ndakubona ukuba anindisindisi,
ndawenza isichenge umphefumlo wam, ndawela ndaya koonyana baka-Amon;
uYehova wabanikela esandleni sam. Kungani na ukuba ninyuke namhla, nize
kulwa nam?

<span id="an_12:4">12:4</span> Wawabutha uYifeta onke amadoda
aseGiliyadi, walwa namaEfrayim. Amadoda aseGiliyadi awabulala
amaEfrayim, ngokuba ebesithi, Ningabasabileyo kumaEfrayim, nina
maGiliyadi, phakathi kwamaEfrayim namaManase.

<span id="an_12:5">12:5</span> AmaGiliyadi awaphangela amaEfrayim
ngokuvingca amazibuko eYordan. Babesithi abasabileyo bakwaEfrayim
bakuthi, Mandiwele, athi kuye amadoda aseGiliyadi, UngumEfrayim na?
Ubesithi akuthi, Hayi,

<span id="an_12:6">12:6</span> athi kuye, Khawuthi, Shibholete; wathi
yena, Sibholete, engalungisi ukulibiza ngokwenjenjalo; asuke ambambe,
amsike emazibukweni eYordan. Kwawa ke ngelo xesha kumaEfrayim amawaka
angamashumi omane anamabini.

<span id="an_12:7">12:7</span> UYifeta wawalawula amaSirayeli iminyaka
yamithandathu. Wafa ke uYifeta umGiliyadi, wangcwatyelwa komnye wemizi
yaseGiliyadi.

<span id="an_12:8">12:8</span> Emveni kwakhe wawalawula amaSirayeli
uIbhetsan waseBhetelehem.

<span id="an_12:9">12:9</span> Wayenoonyana abamashumi mathathu; waya
kwendisa ngaphandle iintombi ezimashumi mathathu, wazekela oonyana bakhe
iintombi ezimashumi mathathu ezivela ngaphandle. Wawalawula amaSirayeli
iminyaka esixhenxe.

<span id="an_12:10">12:10</span> Wafa ke uIbhetsan, wangcwatyelwa
eBhetelehem.

<span id="an_12:11">12:11</span> Emveni kwakhe wawalawula amaSirayeli
uElon, umZebhulon; wawalawula amaSirayeli iminyaka elishumi.

<span id="an_12:12">12:12</span> Wafa ke uElon umZebhulon, wangcwatyelwa
eAyalon, ezweni lakwaZebhulon.

<span id="an_12:13">12:13</span> Emveni kwakhe wawalawula amaSirayeli
uAbhedon, unyana kaHileli, wasePiraton.

<span id="an_12:14">12:14</span> Waye enoonyana abamashumi mane,
noonyana boonyana abamashumi mathathu, abakhwela kumaesile amatsha
amashumi asixhenxe. Wawalawula amaSirayeli iminyaka esibhozo.

<span id="an_12:15">12:15</span> Wafa ke uAbhedon unyana kaHileli,
wasePiraton, wangcwatyelwa ePiraton ezweni lakwaEfrayim, kweleentaba
lama-Amaleki.

<span id="an_13:1">13:1</span> Baphinda oonyana bakaSirayeli benza ububi
emehlweni kaYehova. UYehova wabanikela esandleni samaFilisti iminyaka
emashumi mane.

<span id="an_13:2">13:2</span> Ke kaloku kwabakho ndoda ithile
yaseTsora, yomlibo wamaDan, egama linguManowa, umkayo eludlolo,
engazali.

<span id="an_13:3">13:3</span> Kwabonakala isithunywa sikaYehova kumfazi
lowo, sathi kuye, Yabona, uludlolo wena, akuzali; ke uya kumitha, uzale
unyana.

<span id="an_13:4">13:4</span> Ke ngoko khawuzigcine, uze ungaseli
wayini nasiselo sinxilisayo; ungadli nanye into eyinqambi.

<span id="an_13:5">13:5</span> Ngokuba uyabona, uya kumitha, uzale
unyana; isitshetshe sokucheba asiyi kusondezwa entlokweni yakhe; ngokuba
le nkwenkwe iya kuba ngumahlulwa kaThixo kwasesizalweni. Yiyo ke eya
kuqala ukuwasindisa amaSirayeli esandleni samaFilisti.

<span id="an_13:6">13:6</span> Weza lo mfazi, wathi kwindoda yakhe,
Kufike kum umntu kaThixo, imbonakalo yakhe injengembonakalo yesithunywa
sikaThixo, isoyikeka kunene; kodwa andimbuzanga apho avela khona, naye
akandixelelanga igama lakhe.

<span id="an_13:7">13:7</span> Wathi kum, Uyabona, uya kumitha, uzale
unyana; ke ngoko uze ungaseli wayini nasiselo sinxilisayo, ungadli nanye
into eyinqambi; ngokuba le nkwenkwe iya kuba ngumahlulwa kaThixo,
kwasesizalweni, kude kube ngumhla wokufa kwayo.

<span id="an_13:8">13:8</span> Wathandaza ke uManowa kuYehova, wathi,
Camagu, Nkosi yam; umntu kaThixo owamthumayo makakhe abuye eze kuthi,
asifundise ukuba simthini na umntwana oya kuzalwa.

<span id="an_13:9">13:9</span> Waliphulaphula uThixo izwi likaManowa;
sabuya seza ke isithunywa sikaYehova kumfazi lowo ehleli entsimini,
uManowa indoda yakhe ingenaye.

<span id="an_13:10">13:10</span> Wakhawuleza umfazi, wagidima,
wayixelela indoda yakhe, wathi kuyo, Yabona, ubonakele kum laa mntu
ubeze kum laa mhla.

<span id="an_13:11">13:11</span> Wesuka ke uManowa, wamlandela umkakhe,
waya kuloo mntu, wathi kuye, Ungulaa mntu na ubethetha nomfazi? Wathi,
Ndinguye.

<span id="an_13:12">13:12</span> Wathi uManowa, Ukuba lithe lenzeka
kaloku ilizwi lakho, loba yintoni na isiko lale nkwenkwe, nokwenza
kwayo?

<span id="an_13:13">13:13</span> Sathi isithunywa sikaYehova kuManowa,
Konke endikuthethileyo kumfazi makazigcine kuko.

<span id="an_13:14">13:14</span> Maze angadli nto iphuma emdiliyeni,
angaseli wayini nasiselo sinxilisayo, angadli nanye into eyinqambi.
Konke endimwisele umthetho ngako makakugcine.

<span id="an_13:15">13:15</span> Wathi uManowa kwisithunywa sikaYehova,
Makhe sikubambezele, sikwenzele itakane lebhokhwe.

<span id="an_13:16">13:16</span> Sathi isithunywa sikaYehova kuManowa,
Nokuba undibambezele, andiyi kudla ekudleni kwakho; ke ukuba wenza idini
elinyukayo kuYehova, linyuse. Ngokuba uManowa ebengazi ukuba sisithunywa
sikaYehova.

<span id="an_13:17">13:17</span> Wathi uManowa kwisithunywa sikaYehova,
Ungubani na igama; sikuzukise lakwenzeka ilizwi lakho?

<span id="an_13:18">13:18</span> Sathi kuye isithunywa sikaYehova, Yini
na le nto ulibuzayo igama lam, libalulekile nje?

<span id="an_13:19">13:19</span> Wathabatha uManowa itakane lebhokhwe
nomnikelo wokudla, wazinyusa kuYehova eweni; sona sisenza
ngokumangalisayo, bebonela uManowa nomkakhe.

<span id="an_13:20">13:20</span> Kwathi, ekunyukeni kwelangatye
esibingelelweni, lisinga ezulwini, senyuka isithunywa sikaYehova
ngelangatye lesibingelelo, uManowa nomkakhe bebona. Bawa ngobuso
emhlabeni.

<span id="an_13:21">13:21</span> Asaba saphinda sibonakale isithunywa
sikaYehova kuManowa nomkakhe. Wandula ukwazi uManowa ukuba sisithunywa
sikaYehova esi.

<span id="an_13:22">13:22</span> Wathi uManowa kumkakhe, Siya kufa
ngenene, ngokuba simbonile uThixo.

<span id="an_13:23">13:23</span> Wathi umkakhe kuye, Ukuba uYehova
ubefuna ukusibulala, ange engalamkelanga esandleni sethu idini
elinyukayo, nomnikelo wokudla; ange engasibonisanga zonke ezi zinto;
ange engasivisanga okunje ngexesha elinjengeli.

<span id="an_13:24">13:24</span> Wazala unyana umfazi lowo, wathi igama
lakhe nguSamson. Yakhula ke inkwenkwe leyo, uYehova wayisikelela.

<span id="an_13:25">13:25</span> Waqala uMoya kaYehova wamqhuba
eseMahane-dan, phakathi kweTsora ne-Eshtawoli.

<span id="an_14:1">14:1</span> Wehla uSamson waya eTimnata, wabona
inkazana eTimnata, ezintombini zamaFilisti.

<span id="an_14:2">14:2</span> Wenyuka, waxelela uyise nonina, wathi,
Ndibone inkazana eTimnata, ezintombini zamaFilisti; kaloku ke
ndizekeleni ibe ngumfazi.

<span id="an_14:3">14:3</span> Bathi kuye uyise nonina, Akukho nkazana
ezintombini zabazalwana bakho, nasebantwini bakowethu bonke na, ukuba
nje ude uye kuzeka umfazi kumaFilisti angalukileyo? Wathi uSamson
kuyise, Ndizekele yona, ngokuba ndikholiwe yiyo.

<span id="an_14:4">14:4</span> Uyise nonina babengazi ukuba ivela
kuYehova le nto; ngokuba ebefuna ithuba lokubambana namaFilisti. Ngelo
xesha amaFilisti ebelawula kwaSirayeli.

<span id="an_14:5">14:5</span> Wehla uSamson noyise nonina, baya
eTimnata, bafika ezidiliyeni zaseTimnata; nantso ingonyama entsha
imkhawulela, igquma.

<span id="an_14:6">14:6</span> Wamfikela ngamandla uMoya kaYehova,
wayiqwenga, wanga uqwenga itakane, kungekho nto esandleni sakhe;
akakuxela kuyise nakunina akwenzileyo.

<span id="an_14:7">14:7</span> Wehla wathetha nenkazana leyo; yamkholisa
kunene uSamson.

<span id="an_14:8">14:8</span> Wabuya kwakuba ntsuku, esiya kuyizeka.
Watyeka, wakhangela isidumbu sengonyama leya; nalo ibubu leenyosi
lisesidumbini sengonyama, kukho nobusi.

<span id="an_14:9">14:9</span> Wabuthabatha, waphatha ngesandla,
wahamba, wahamba esidla, waya kuyise nonina, wabanika, badla;
akabaxelela ukuba ubusi ubuthabathe esidumbini sengonyama.

<span id="an_14:10">14:10</span> Wehla ke uyise waya kuloo nkazana;
uSamson wenza umsitho khona; ngokuba abesenjenjalo amadodana.

<span id="an_14:11">14:11</span> Kwathi, bakumbona, bazisa abalingane
abangamashumi omathathu, baba naye.

<span id="an_14:12">14:12</span> Wathi uSamson kubo, Ndonijikela iqhina;
ukuba nithe nandicombululela ngeentsuku ezisixhenxe zomsitho,
nalifumana, ndoninika iingubo zelinen entle ezingamashumi amathathu,
neengubo zokukhululana ezingamashumi omathathu.

<span id="an_14:13">14:13</span> Ke ukuba anithanga nibe nako
ukundicombululela, nondinika nina iingubo zelinen entle ezingamashumi
amathathu, neengubo zokukhululana ezingamashumi omathathu. Bathi kuye,
Lijike iqhina lakho silive.

<span id="an_14:14">14:14</span> Bathi kuye, Lijike iqhina lakho silive.
Wathi kubo, Kodlayo kwaphuma ukudla, Konamandla kwaphuma incasa. Ababa
nako ukulicombulula iqhina imihla emithathu.

<span id="an_14:15">14:15</span> Kwathi ngosuku lwesixhenxe bathi
kumkaSamson, Yirhwebeshe indoda yakho, isicombululele iqhina, hleze
sikutshise wena nendlu kayihlo ngomlilo. Nisimemele ukuba
nisihlwempuzise na? Akunjalo na?

<span id="an_14:16">14:16</span> UmkaSamson wamlilela wathi, Kodwa
undithiyile, akundithandi; ubajikele iqhina oonyana babantu bakowethu,
akwandicombululela. Wathi kuye, Yabona, andibacombululelanga ubawo noma;
ndicombululele wena na?

<span id="an_14:17">14:17</span> Ke wamlilela iintsuku zosixhenxe
ababesemsithweni ngazo. Kwathi ngolwesixhenxe usuku wamcombululela, kuba
ebemxinile. Waza yena wabaxela oonyana babantu bakowabo.

<span id="an_14:18">14:18</span> Athi kuye amadoda aloo mzi ngomhla
wesixhenxe, lingekatshoni ilanga, Yintoni na enencasa ngaphezu kobusi?
Yintoni na enamandla ngaphezu kwengonyama? Wathi kuwo, Ukuba
beningalimanga ngethokazi lam, Ngeningalifumananga iqhina lam.

<span id="an_14:19">14:19</span> Wamfikela ngamandla uMoya kaYehova,
wehla waya eAshkelon, wabulala kubo apho amashumi omathathu amadoda,
wawahluba iingubo, wanika abacombululi beqhina elo iingubo
zokukhululana. Wavutha umsindo wakhe, wenyuka waya endlwini kayise.

<span id="an_14:20">14:20</span> Ke umkaSamson waba ngowomlingane wakhe,
abemenze isihlobo sakhe.

<span id="an_15:1">15:1</span> Kwathi kwakuba ntsuku, ngemihla yokuvuna
ingqolowa, uSamson wamvelela umkakhe, enetakane lebhokhwe; wathi, Ndiya
kungena kumkam egumbini. Ke uyise womfazi ebengamvumeli ukuba angene.

<span id="an_15:2">15:2</span> Wathi uyise womfazi, Bendiba umthiyile
ngenene, ndamnika umlingane wakho. Akamhle na umsakwabo kunaye? Makabe
ngowakho esikhundleni sakhe.

<span id="an_15:3">15:3</span> Wathi uSamson kubo, Ndimsulwa okwesi
sihlandlo kumaFilisti, xa ndithe ndenza ububi kuwo.

<span id="an_15:4">15:4</span> Waya uSamson wabamba amakhulu omathathu
eempungutye, wathabatha izikhuni ezivuthayo, waziqhagamshela ngemisila,
wafaka isikhuni sasinye phakathi kwayo.

<span id="an_15:5">15:5</span> Walumeka ngomlilo ezikhunini, wazindulula
zaya engqoloweni yamaFilisti engekavunwa; watshisa, ethabathela
ezitheni, wesa engqoloweni engekavunwa, wesa emiyezweni yeminquma.

<span id="an_15:6">15:6</span> Athi amaFilisti, Ngubani na lo wenze oku?
Bathi, NguSamson, umyeni womTimnata; ngokuba emthabathile umkakhe,
wamnika umlingane wakhe. Enyuka amaFilisti, amtshisa yena noyise
ngomlilo.

<span id="an_15:7">15:7</span> Wathi uSamson kuwo, Ukuba nenjenje,
inene, ndiya kuziphindezelela kuni, ndandule ukupheza.

<span id="an_15:8">15:8</span> Wawaxabela kakhulu ihleza nethanga; wehla
ke, wahlala emqhokrweni wengxondorha yase-Etam.

<span id="an_15:9">15:9</span> Enyuka amaFilisti, amisa kwaYuda, akha
uluhlu eLehi.

<span id="an_15:10">15:10</span> Athi amadoda akwaYuda, Yini na ukuba
ninyuke nize phezu kwethu? Athi wona, Sinyuke seza kukhonkxa uSamson,
senze kuye njengoko enze ngako kuthi.

<span id="an_15:11">15:11</span> Ehla amadoda angamawaka amathathu,
evela kwaYuda, aya emqhokrweni wengxondorha yase-Etam, athi kuSamson,
Akwazi na ukuba amaFilisti ayasilawula? Yintoni na le usenze yona? Wathi
kuwo, Njengoko enze ngako kum, ndenze ngako nam kuwo.

<span id="an_15:12">15:12</span> Athi kuye, Sihle, size kukukhonkxa,
ukuba sikunikele esandleni samaFilisti. Wathi uSamson kuwo,
Ndifungeleni, ukuba aniyi kundibulala ngokwenu.

<span id="an_15:13">15:13</span> Athi kuye, Siya kukukhonkxa sikuqinise,
sikunikele esa ndleni sawo; ukukubulala, asiyi kukubulala. Amkhonkxa
ngezintya ezintsha ezimbini, amnyusa engxondorheni.

<span id="an_15:14">15:14</span> Weza eLehi; amaFilisti amkhawulela
eduma. Wamfikela ngamandla uMoya kaYehova; izintya ebezisemikhonweni
yakhe zaba njengeflakisi ngumlilo, amakhamandela akhe acombuluka
ezandleni zakhe.

<span id="an_15:15">15:15</span> Wafumanana nomhlathi omtsha we-esile,
wasolula isandla, wawuthabatha, wabulala ngawo iwaka lamadoda.

<span id="an_15:16">15:16</span> Wathi uSamson, Ngomhlathi we-esile
zizigigaba ngezigigaba; Ngomhlathi we-esile ndisike iwaka lamadoda.

<span id="an_15:17">15:17</span> Kwathi, akugqiba ukuthetha, wawulahla
umhlathi esandleni sakhe, wathi loo ndawo yiRamati-lehi.

<span id="an_15:18">15:18</span> Wanxanwa kakhulu, wanqula uYehova,
wathi, Wena unike ngesandla somkhonzi wakho usindiso olungaka; kanti
nanku ndiya kufa linxano, ndeyele esandleni sabangalukanga.

<span id="an_15:19">15:19</span> Wawucanda uThixo umgongxo oseLehi;
kwaphuma amanzi kuwo. Wasela, wabuya umoya wakhe, waphila ke. Ngenxa
yoko wathi igama laloo ndawo nguMthombo woMnquli, oseLehi unanamhla.

<span id="an_15:20">15:20</span> Wawalawula amaSirayeli ngemihla
yamaFilisti iminyaka emashumi mabini.

<span id="an_16:1">16:1</span> USamson waya eGaza, wabona khona inkazana
elihenyukazi, wayilala.

<span id="an_16:2">16:2</span> Kwathiwa kwabaseGaza, USamson ungene
apha. Bamrhawula, bamlalela ubusuku bonke esangweni lomzi; bathi cwaka
ubusuku bonke, besithi, Kwakusa ngomso sombulala.

<span id="an_16:3">16:3</span> Walala uSamson kwada kwaba phakathi
kobusuku. Wavuka phakathi kobusuku, wabambelela ezingcangweni zesango
lomzi, nasemigubasini yomibini, wayincothula inomvalo; wayibeka emagxeni
akhe, wayithwalela encotsheni yentaba phambi kweHebron.

<span id="an_16:4">16:4</span> Kwathi emveni koko, wathanda inkazana
esihlanjeni saseSoreki, igama layo linguDelila.

<span id="an_16:5">16:5</span> Zenyuka zaya kuyo izikhulu zamaFilisti,
zathi kuyo, Mrhwebeshe, ubone ukuba asenini na la mandla akhe angaka,
nokuba singameyisa ngantoni na, simkhonkxe ukuze simthobe; sokunika
thina elowo iwaka elinekhulu lesilivere.

<span id="an_16:6">16:6</span> Wathi uDelila kuSamson, Khawundixelele
ukuba asenini na la mandla akho angaka, nokuba ungakhonkxwa ngantoni na,
ukuze uqotywe?

<span id="an_16:7">16:7</span> Wathi uSamson kuye, Ukuba bathe
bandibopha ngeentambo ezisixhenxe ezintsha ezingomanga, ndothi fehle,
ndibe njengomnye umntu.

<span id="an_16:8">16:8</span> Izikhulu zamaFilisti zenyuka, zamzisela
iintambo ezisixhenxe ezintsha ezingomanga; wamkhonkxa ngazo.

<span id="an_16:9">16:9</span> Ke abalaleli babehleli naye egumbini.
Wathi umkakhe kuye, AmaFilisti aphezu kwakho, Samson. Wazijaca iintambo,
kwanga kukujaceka kwentsontelo yeflakisi yakuva umlilo; akaziwa ke
amandla akhe.

<span id="an_16:10">16:10</span> Wathi uDelila kuSamson, Yabona, udlale
ngam, wandixokisa; khawundixelele kaloku ukuba ungakhonkxwa ngantoni na.

<span id="an_16:11">16:11</span> Wathi kuye, Ukuba bathe ukundikhonkxa
bandikhonkxa ngeentsontelo ezintsha, ekungasetyenzwanga msebenzi ngazo,
ndothi fehle, ndibe njengomnye umntu.

<span id="an_16:12">16:12</span> UDelila wathabatha iintsontelo
ezintsha, wamkhonkxa ngazo, wathi kuye, AmaFilisti aphezu kwakho,
Samson. Ke abalaleli babehleli egumbini. Wazijaca emikhonweni yakhe
njengomsonto.

<span id="an_16:13">16:13</span> Wathi uDelila kuSamson, Udlale ngam
unangoku, undixokisa; ndixelele, ungakhonkxwa ngantoni na? Wathi kuye,
Ukuba uthe waluka izihlwitha ezisixhenxe zentloko yam ngemisonto
yokuluka.

<span id="an_16:14">16:14</span> Waziqinisa ngesikhonkwane, wathi kuye,
AmaFilisti aphezu kwakho, Samson. Wavuka ebuthongweni bakhe,
wasincothula isikhonkwane sokuluka kwanemisonto yaso.

<span id="an_16:15">16:15</span> Wathi kuye, Ungathini na ukuthi
uyandithanda, ukanti intliziyo yakho ayinam? Undikhohlisile ezi
zihlandlo zozithathu, akwandixelela ukuba asenini na la mandla akho
angaka.

<span id="an_16:16">16:16</span> Kwathi, akumxina ngamazwi akhe zonke
iimini, emmele, wakhathazeka umphefumlo wakhe, wasingisa ekufeni.

<span id="an_16:17">16:17</span> Wamxelela intliziyo yakhe yonke, wathi
kuye, Isitshetshe sokucheba asizanga sisondele entlokweni yam; ngokuba
ndingumahlulwa kaThixo kwasesizalweni sikama. Ukuba ndithe ndachetywa,
osuka kum amandla am, ndithi fehle, ndibe njengabantu bonke.

<span id="an_16:18">16:18</span> Wabona uDelila ukuba umxelele yonke
intliziyo yakhe, wathumela wabiza izikhulu zamaFilisti, esithi, Nyukani
esi sihlandlo, ngokuba undixelele yonke intliziyo yakhe. Zenyuka ke zaya
kuye izikhulu zamaFilisti, zenyuka zinemali esandleni sazo.

<span id="an_16:19">16:19</span> Wamlalisa emathangeni akhe, wabiza
umntu, wazicheba izihlwitha zosixhenxe zentloko yakhe, waqala ke
ukumqoba; emka ke amandla akhe kuye.

<span id="an_16:20">16:20</span> Wathi, AmaFilisti aphezu kwakho,
Samson. Wavuka ebuthongweni, wathi, Ndiya kuphuma esi sihlandlo
njengezinye izihlandlo, ndizivuthulule. Wayengazi yena, ukuba uYehova
umkile kuye.

<span id="an_16:21">16:21</span> Ambamba amaFilisti, amkrukra amehlo;
ehla naye aya eGaza, amkhonkxa ngamakhamandela obhedu amabini, waba
ngumsili endlwini yamakhonkxwa.

<span id="an_16:22">16:22</span> Zaqala iinwele zentloko yakhe zahluma,
emva kokuba wayechetyiwe.

<span id="an_16:23">16:23</span> Izikhulu zamaFilisti zahlanganiselwa
ukuba zibingelele umbingelelo omkhulu kuDagon uthixo wazo, zivuye;
zathi, Uthixo wethu umnikele esandleni sethu uSamson, utshaba lwethu.

<span id="an_16:24">16:24</span> Bambona abantu, badumisa uthixo wabo;
ngokuba bebesithi, Uthixo wethu ulunikele esandleni sethu utshaba
lwethu, umtshabalalisi welizwe lethu, obenze babaninzi ababuleweyo
kuthi.

<span id="an_16:25">16:25</span> Kwathi, xa intliziyo yabo
ichwayithileyo, bathi, Bizani uSamson, asihlekise. Bambiza ke uSamson
endlwini yamakhonkxwa; waphuma wahlekisa phambi kwabo. Bammisa phakathi
kweentsika.

<span id="an_16:26">16:26</span> Wathi uSamson kumfana ombambe
ngesandla, Ndiyeke, ndizive iintsika emi ngazo indlu, ndayame ngazo.

<span id="an_16:27">16:27</span> Ke indlu ibizele ngamadoda nabafazi;
zibe zikhona zonke izikhulu zamaFilisti; phezu kophahla kwakuhleli
amawaka omathathu amadoda nabafazi, bebonela ukuhlekisa kukaSamson.

<span id="an_16:28">16:28</span> USamson wanqula uYehova wathi, Nkosi
yam, Yehova, khawundikhumbule, khawundomeleze okwesi sihlandlo sodwa,
Thixo; ndiphindezele kumaFilisti impindezelo nokuba inye ngenxa yamehlo
am omabini.

<span id="an_16:29">16:29</span> Waziwola uSamson zombini iintsika
eziphakathi, emi ngazo indlu leyo, wacinezela kuzo, enye ngesandla
sokunene, enye ngesokhohlo.

<span id="an_16:30">16:30</span> Wathi uSamson, Mandife namaFilisti.
Wathoba ngamandla; yawa indlu phezu kwezikhulu, naphezu kwabantu bonke
ababekuyo. Bathi abafi, awababulala ekufeni kwakhe, baba baninzi
kunabafi awababulala esaphilile.

<span id="an_16:31">16:31</span> Behla abazalwana bakhe nendlu kayise
yonke, bamthabatha, bamnyusa, bamngcwabela phakathi kweTsora
ne-Eshtawoli, engcwabeni likaManowa uyise. Wawalawula yena amaSirayeli
iminyaka emashumi mabini.

<span id="an_17:1">17:1</span> Kwaye kukho indoda yelasezintabeni
zakwaEfrayim egama linguMika.

<span id="an_17:2">17:2</span> Yathi kunina, Iwaka lesilivere
elinakhulu-nye elalithatyathwe kuwe, owashwabula ngenxa yalo, kananjalo
wathetha ngalo ezindlebeni zam, yabona, isilivere leyo inam;
yathatyathwa ndim. Wathi unina, Usikelelwe, nyana wam, nguYehova.

<span id="an_17:3">17:3</span> Walibuyisela kunina iwaka lesilivere
elinakhulu-nye. Wathi unina, Ndiyingcwalisile yonke isilivere leyo
kuYehova; iphuma esandleni sam ukuba ibe yeyonyana wam, enze umfanekiso
oqingqiweyo nomtyhido; ndiyibuyisela kuwe ke ngoko.

<span id="an_17:4">17:4</span> Wayibuyisela ke kunina isilivere.
Wawathabatha unina amakhulu omabini esilivere, wawanika umnyibilikisi,
wenza ngawo umfanekiso oqingqiweyo nomtyhido; waba sendlwini kaMika.

<span id="an_17:5">17:5</span> Indoda leyo inguMika ibinendlu yoothixo,
yayenze iefodi nemilondekhaya; yayimisele omnye koonyana bayo, waba
ngumbingeleli wayo.

<span id="an_17:6">17:6</span> Ngaloo mihla bekungekho kumkani
kwaSirayeli; elowo wenza oko kuthe tye emehlweni akhe.

<span id="an_17:7">17:7</span> Ke kaloku kwakukho umfana waseBhetelehem
yakwaYuda, wasemlibeni wakwaYuda, ongumLevi, engumphambukeli khona.

<span id="an_17:8">17:8</span> Yahamba indoda leyo, isuka kuloo mzi
eBhetelehem yakwaYuda, yaya kuphambukela apho ingafumana indawo. Yafika
kweleentaba lakwaEfrayim endlwini kaMika, ihamba uhambo lwayo.

<span id="an_17:9">17:9</span> Wathi uMika kuyo, Uvela phi na? Yathi
kuye, NdingumLevi waseBhetelehem yakwaYuda; ndiya kuphambukela apho
ndingafumana indawo.

<span id="an_17:10">17:10</span> Wathi uMika kuyo, Hlala nam, kum ube
ngubawo nombingeleli; ndokunika mna ishumi lesilivere ngomnyaka,
ndikuxhase ngento eziingubo nekukudla. Waya ke umLevi lowo.

<span id="an_17:11">17:11</span> Kwakholeka kumLevi ukuhlala nale ndoda.
Loo mfana waba njengomnye woonyana bayo kuyo.

<span id="an_17:12">17:12</span> Wammisela uMika umLevi lowo, waba
ngumbingeleli kuye umfana lowo; waba sendlwini kaMika.

<span id="an_17:13">17:13</span> Wathi uMika, Kaloku ndiyazi ukuba
uYehova uya kundenzela okulungileyo; ngokuba ndinombingeleli ongumLevi.

<span id="an_18:1">18:1</span> Ngaloo mihla kube kungekho kumkani
kwaSirayeli. Ngaloo mihla isizwe sakwaDan besizifunela ilifa lendawo
yokuhlala; ngokuba kwada kwanguloo mhla, sibe sona singabelwanga lifa
ngeqashiso, phakathi kwesizwe sakwaSirayeli.

<span id="an_18:2">18:2</span> Oonyana bakaDan besusa kumlibo wakowabo
amadoda amahlanu, evela kwinani lawo lonke, amadoda anobukroti aseTsora
nase-Eshtawoli, ukuba alihlole ilizwe, aligocagoce. Bathi kuwo, Hambani
niligocagoce ilizwe. Afika kweleentaba lakwaEfrayim endlwini kaMika,
alala khona.

<span id="an_18:3">18:3</span> Akubona ukuba angasendlwini kaMika,
alifanisa ilizwi lendodana engumLevi, aphambukela khona, athi kuye,
Uziswe ngubani na apha? Wenza ntoni na kule ndawo? Ungantoni na apha?

<span id="an_18:4">18:4</span> Yathi kuwo, Wenjenje, wenjenje uMika kum;
wandiqesha, ndaba ngumbinge leli kuye.

<span id="an_18:5">18:5</span> Athi kuyo, Khawubuze kuThixo, sazi ukuba
iya kuba nempumelelo na indlela yethu esihambela yona.

<span id="an_18:6">18:6</span> Wathi umbingeleli kuwo, Ha mbani
ninoxolo, iphambi koYehova indlela yenu eniya kuhamba ngayo.

<span id="an_18:7">18:7</span> Ahamba ke amadoda amahlanu afika
eLayishe; ababona abantu abaphakathi kwayo, behleli bonwabile ngokwesiko
lamaTsidon, bezolile, bonwabile; kungekho uwona nganto kubaphathi belo
zwe; babekude kumaTsidon, bengatheni nabani.

<span id="an_18:8">18:8</span> Afika kubazalwana bawo eTsora
nase-Eshtawoli. Bathi abazalwana bawo kuwo, Nitheni na?

<span id="an_18:9">18:9</span> Athi, Sukani, sinyuke siye kubo; ngokuba
silibonile ilizwe; nalo lilihle kunene, ke nithe quthu. Musani ukunqena
ukuhamba, niye kulihlutha ilizwe elo.

<span id="an_18:10">18:10</span> Xa nithe nafika, nofika kubantu
abonwabileyo, kwilizwe eliphangaleleyo ngamacala omabini; ngokuba uThixo
ulinikele ezandleni zenu, indawo apho kungasweleke nanye into
esehlabathini.

<span id="an_18:11">18:11</span> Kwanduluka ke kumlibo wakwaDan, eTsora
nase-Eshtawoli, amadoda angamakhulu omathandathu, exhobe iimpahla
zemfazwe.

<span id="an_18:12">18:12</span> Enyuka ke, amisa eKiriyati-yeharim
yakwaYuda; ngenxa yoko bathi loo ndawo yiMahane yakwaDan unanamhla.
Nantso isemva kweKiriyati-yeharim.

<span id="an_18:13">18:13</span> Agqitha aya kweleentaba lakwaEfrayim,
afika endlwini kaMika.

<span id="an_18:14">18:14</span> Ke kaloku aphendula amadoda amahlanu,
abeze kulihlola ilizwe laseLayishe, athi kubazalwana bawo, Niyazi na
ukuba kwezi zindlu kukho iefodi, nemilonde-khaya, nomfanekiso
oqingqiweyo, nomtyhido? Ke ngoko kuqondeni eniza kukwenza.

<span id="an_18:15">18:15</span> Aphambukela khona, angena endlwini
yendodana engumLevi, endlwini kaMika, ayibuza ukuphila kwayo.

<span id="an_18:16">18:16</span> Athi amadoda angamakhulu amathandathu
axhobe iimpahla zemfazwe, akoonyana bakwaDan, ema ekungeneni kwesango.

<span id="an_18:17">18:17</span> Anyuka la madoda mahlanu abeye
kulihlola ilizwe, aya khona, awuthabatha umfanekiso oqingqiweyo,
ne-efodi, nemilonde-khaya, nomtyhido; waye umbingeleli lowo emi
ekungeneni kwesango namadoda angamakhulu amathandathu axhobe iimpahla
zemfazwe.

<span id="an_18:18">18:18</span> Akuba lawa engene endlwini kaMika,
ewuthabathile umfanekiso oqingqiweyo, iefodi, nemilonde-khaya,
nomtyhido, uthe umbingeleli kuwo, Nenzani?

<span id="an_18:19">18:19</span> Athi kuye, Yithi tu, beka isandla sakho
emlonyeni wakho, uhambe nathi, ube ngubawo nombingeleli kuthi. Kulungile
na ukuba ube ngumbingeleli wendlu yamntu mnye, kunokuba ube
ngumbingeleli wesizwe nomzalwana kwaSirayeli?

<span id="an_18:20">18:20</span> Yachwayitha intliziyo yombingeleli,
wayithabatha iefodi, nemilonde-khaya, nomfanekiso oqingqiweyo, weza
phakathi kwabantu abo.

<span id="an_18:21">18:21</span> Ajika ke, ahamba, azibeka iintsapho
neemfuyo nezinto ezizukileyo phambi kwawo.

<span id="an_18:22">18:22</span> Akuba kude nendlu kaMika wona, athi
amadoda asezindlwini ezingakwekaMika indlu ahlabelana umkhosi, eza
afumanana noonyana bakaDan.

<span id="an_18:23">18:23</span> Amemeza koonyana bakaDan; baguquka
ngobuso, bathi kuMika, Ukhathazwa yini na, uhlaba umkhosi nje?

<span id="an_18:24">18:24</span> Wathi yena, Oothixo bam endabenzayo
nibathabathile, nemka naye nombingeleli wam; ndisenantoni na? Nitsho
ngani na ke ukuthi kum, Ukhathazwa yini na?

<span id="an_18:25">18:25</span> Bathi kuye oonyana bakaDan, Musa
ukulivakalisa ilizwi lakho kuthi, hleze akugqibele amadoda amphefumlo
ulugcalagcala, asuse umphefumlo wakho, nomphefumlo wendlu yakho.

<span id="an_18:26">18:26</span> Bahamba ke ngendlela yabo oonyana
bakaDan. Wabona uMika ukuba bomelele kunaye, wajika wabuyela endlwini
yakhe.

<span id="an_18:27">18:27</span> Bayithabatha ke bona into abeyenzile
uMika, nombingeleli lowo abenaye; bafika eLayishe kubantu abazolileyo,
abonwabileyo, bababulala ngohlangothi lwekrele, bawutshisa umzi
ngomlilo.

<span id="an_18:28">18:28</span> Bekungekho mhlanguli, ngokuba bekude
nowaseTsidon, bengatheni nabani, besentilini esingise eBhete-rehobhi.
Bakha umzi, bahlala khona.

<span id="an_18:29">18:29</span> Bathi igama laloo mzi ngowakwaDan,
ngegama likaDan uyise, owazalelwa uSirayeli; kodwa igama laloo mzi libe
liyiLayishe ngenxa engaphambili.

<span id="an_18:30">18:30</span> Baza oonyana bakaDan bazimisela
umfanekiso oqingqiweyo lowo; uYonatan unyana kaGershom, unyana kaManase,
yena noonyana bakhe baba ngababingeleli esizweni sakwaDan, kwada
kwayimini yokuthinjwa kwelizwe.

<span id="an_18:31">18:31</span> Bazimisela ke umfanekiso oqingqiweyo
kaMika abewenzile, yonke imihla ebiseseShilo indlu kaThixo.

<span id="an_19:1">19:1</span> Kwathi ngaloo mihla, kungekho kumkani
kwaSirayeli, kwabakho indoda engumLevi ephambukele emathambekeni
akwaEfrayim, yazeka umfazi olishweshwe eBhetelehem yakwaYuda.

<span id="an_19:2">19:2</span> Lahenyuza likuyo ishweshwe layo, lemka
kuyo, laya endlwini yoyise walo eBhetelehem yakwaYuda, laba khona imihla
eziinyanga ezine.

<span id="an_19:3">19:3</span> Yesuka indoda yalo yaliphuthuma, ukuba
ithethe kakuhle nalo ilibuyise, inomfana namaesile amabini. Layingenisa
endlwini yoyise walo. Wayibona uyise wentombazana leyo, wakuvuyela
ukuhlangana nayo.

<span id="an_19:4">19:4</span> Wayigcina uyise womfazi, uyise
wentombazana leyo; yahlala naye imihla yamithathu, badla, basela, balala
khona.

<span id="an_19:5">19:5</span> Kwathi ngomhla wesine, bavuka kusasa;
yesuka yona ukuba imke. Wathi uyise wentombazana kumyeni wayo,
Khawuxhase intliziyo yakho ngeqhekeza lesonka, nandule ukuhamba.

<span id="an_19:6">19:6</span> Bahlala ke badla bobabini ndawonye,
basela. Wathi uyise wentombazana kwindoda, Makhe kukholeke kuwe, ulale,
ichwayithe intliziyo yakho.

<span id="an_19:7">19:7</span> Yesuka indoda leyo ukuba ihambe; wayijoka
uyise womkayo, yabuya yalala khona.

<span id="an_19:8">19:8</span> Yavuka kusasa ngomhla wesihlanu ukuba
ihambe. Wathi uyise wentombazana, Khawuxhase intliziyo yakho, nizilazile
ide ijike imini; badla ke bobabini.

<span id="an_19:9">19:9</span> Yesuka indoda ukuba imke, yona neshweshwe
layo nomfana wakuyo. Wathi kuyo uyise womkayo, uyise wentombazana,
Khawukhangele, imini iyemka, kuyahlwa; khanilale; yabona, imini
isangene; lala apha, ichwayithe intliziyo yakho, nivuke kusasa ngomso,
nihambe ngendlela yenu, uye ententeni yakho.

<span id="an_19:10">19:10</span> Ayavuma ukulala indoda leyo, yesuka
yemka; yafika malungana neYebhusi (yiYerusalem ke leyo), inamaesile
amabini ebotshiwe, ineshweshwe layo.

<span id="an_19:11">19:11</span> Xa babengaseYebhusi, imini yayise
ithambamile kakhulu. Wathi umfana kwinkosi yakhe, Khawuze siphambukele
kulo mzi wamaYebhusi, silale kuwo.

<span id="an_19:12">19:12</span> Yathi kuye inkosi yakhe, Asiyi
kuphambukela apha kumzi wolunye uhlanga, ongengowoonyana bakaSirayeli;
sodlula siye eGibheha.

<span id="an_19:13">19:13</span> Yathi kumfana wakuyo, Yiza, sisondele
kwenye indawo, silale; nokuba kuseGibheha, nokuba kuseRama.

<span id="an_19:14">19:14</span> Bagqitha, bahamba; batshonelwa lilanga
ecaleni laseGibheha yakwaBhenjamin.

<span id="an_19:15">19:15</span> Baphambukela apho, baya kulala
eGibheha; yafika yahlala endaweni yokubutha kwamadoda omzi; akwabakho
mntu ubamkelela endlwini yakhe, ukuba balale.

<span id="an_19:16">19:16</span> Kwathi thu indoda enkulu ivela
emsebenzini wayo emasimini, ngokuhlwa; iyindoda yelasezintabeni
lakwaEfrayim, ingumphambukeli eGibheha. Ke amadoda aloo mzi
abengamaBhenjamin.

<span id="an_19:17">19:17</span> Yawaphakamisa amehlo ayo, yabona ndoda
ingumhambi endaweni yokubutha kwamadoda omzi, yathi indoda enkulu leyo,
Uya ngaphi na? Uvela phi na?

<span id="an_19:18">19:18</span> Yathi kuyo, Siyagqitha, sivela
eBhetelehem yakwaYuda; siya emathambekeni akwaEfrayim; endingowakhona.
Ndibe ndihambele eBhetelehem yakwaYuda, ngoku ndihambela endlwini
kaYehova. Akukho bani ke undamkelela endlwini yakhe apha;

<span id="an_19:19">19:19</span> kanti ke sinomququ kwaneendiza
zamaesile ethu, nesonka newayini eyiyeyam, nomkhonzazana wakho, nomfana
okubakhonzi bakho; akusweleke nto.

<span id="an_19:20">19:20</span> Yathi indoda enkulu, Uxolo malube nawe;
ke ukuswela kwakho konke makube phezu kwam; kodwa musa ukulala endaweni
yokubutha kwamadoda omzi.

<span id="an_19:21">19:21</span> Yayingenisa endlwini yayo, yawanika
iindiza amaesile; bazihlamba iinyawo zabo, badla, basela.

<span id="an_19:22">19:22</span> Bakubon’ ukuba bayazichwayithisa
iintliziyo zabo, nango amadoda aloo mzi, amadoda angamatshijolo,
eyirhawula indlu leyo, emana enkqonkqoza elucangweni; atsho kwindoda
enkulu engumninindlu ukuthi, Yikhuphe indoda engene endlwini yakho,
siyazi.

<span id="an_19:23">19:23</span> Yaphuma indoda engumninindlu, yaya
kuwo, yathi kuwo, Hayi, bazalwana bam, hayi, musani ukukha nenze into
embi. Emveni kokuba le ndoda ingene endlwini yam, musani ukwenza obu
budenge.

<span id="an_19:24">19:24</span> Nantsi intombi yam eyintombi,
neshweshwe lale ndoda; makhe ndikhuphe bona, nibone, nenze kubo
okulungileyo emehlweni enu; ke kule ndoda ze ningenzi nto yobu budenge.

<span id="an_19:25">19:25</span> Akavuma loo madoda ukumphulaphula.
Yalibamba indoda ishweshwe layo, yalikhuphela phandle kuwo; alazi,
afeketha ngalo bonke ubusuku kwada kwasa; alindulula ngesifingo.

<span id="an_19:26">19:26</span> Yafika inkazana leyo xa kusayo, yawa
emnyango wendlu yendoda apho yayikhona inkosi yayo, kwada kwamhlophe.

<span id="an_19:27">19:27</span> Yavuka inkosi yayo kusasa, yazivula
iingcango zendlu, yaphuma ukuba ihambe ngendlela yayo; nantso le nkazana
ilishweshwe layo iwile emnyango waloo ndlu, nezandla zayo zisembundwini
wawo.

<span id="an_19:28">19:28</span> Yathi kuyo, Vuka sihambe; ayaphendula.
Yayithabatha yayibeka phezu kwe-esile; yesuka loo ndoda, yasinga
endaweni yayo.

<span id="an_19:29">19:29</span> Yafika endlwini yayo, yathabatha
isitshetshe, yalibamba ishweshwe layo, yalityatya ngokwamathambo alo
laziinyama ezilishumi elinambini, yalithumela kuyo yonke imida
yakwaSirayeli;

<span id="an_19:30">19:30</span> ukuze bonke ababona oko bathi, Okunje
akuzanga kubekho; akuzanga kubonwe kususela kumhla abanyuka ngawo
oonyana bakaSirayeli ezweni laseYiputa, unanamhla; kubekeleni iintliziyo
zenu oku, nicebe, nithethe.

<span id="an_20:1">20:1</span> Baphuma ke bonke oonyana bakaSirayeli,
labizelwa ndawonye lonke ibandla njengandoda-nye, lathabathela kwaDan
lesa eBher-shebha, nelizwe laseGiliyadi, laya kuYehova eMizpa.

<span id="an_20:2">20:2</span> Zema izibonda zabantu bonke, zezizwe
zonke zakwaSirayeli, ebandleni labantu bakaThixo, abangamawaka
angamakhulu amane amadoda angumqikela arhola ikrele.

<span id="an_20:3">20:3</span> Beva oonyana bakaBhenjamin, ukuba oonyana
bakaSirayeli benyukile beza eMizpa. Bathi oonyana bakaSirayeli,
Thethani; itheni na ukubakho le nto inje ukuba mbi?

<span id="an_20:4">20:4</span> Yaphendula indoda leyo, ingumLevi, indoda
yaloo nkazana incinithiweyo, yathi, Ndafika eGibheha ekwaBhenjamin, mna
neshweshwe lam, salalisa khona.

<span id="an_20:5">20:5</span> Abemi baseGibheha bandivunukela,
bayirhawula indlu ngenxa yam ebusuku; bagqiba kwelokundibulala;
balidlwengula ishweshwe lam, lafa.

<span id="an_20:6">20:6</span> Ndalibamba ishweshwe lam, ndalityatya,
ndalithumela kwilizwe lonke lelifa lakwaSirayeli; ngokuba benze amanyala
nobudenge kwaSirayeli.

<span id="an_20:7">20:7</span> Nanko ke nina nonke, nyana bakaSirayeli;
khuphani ilizwi necebo apha.

<span id="an_20:8">20:8</span> Besuka bonke abantu njengandoda-nye,
bathi, Asiyi kuya elowo ententeni yakhe, asiyi kuphambukela elowo
endlwini yakhe;

<span id="an_20:9">20:9</span> ke ngoko, nantsi into esiya kwenza yona
kwiGibheha; siya kwenza kuyo ngokweqashiso,

<span id="an_20:10">20:10</span> sithabathe ishumi lamadoda ekhulwini
ezizweni zonke zakwaSirayeli, ikhulu ewakeni, iwaka emawakeni alishumi,
ukuya kuthabathela abantu umphako; ukuze ekufikeni kwabo eGibheha
yakwaBhenjamin, bohlwaywe njengokobudenge bonke ababenzileyo
kwaSirayeli.

<span id="an_20:11">20:11</span> Ahlanganisana ke onke amadoda
akwaSirayeli kuloo mzi, ebandakanyiwe njengandoda-nye.

<span id="an_20:12">20:12</span> Izizwe zakwaSirayeli zathuma amadoda
kwimizalwane yonke yakwaBhenjamin, zisithi, Bububi buni na obu,
benziweyo phakathi kwenu?

<span id="an_20:13">20:13</span> Sinikeleni kalokunje loo madoda
angamatshijolo aseGibheha, siwabulale, sibutshayele ububi bungabikho
kwaSirayeli. Abavuma ke oonyana bakaBhenjamin ukuliphulaphula izwi
labazalwana babo, oonyana bakaSirayeli.

<span id="an_20:14">20:14</span> Oonyana bakaBhenjamin bahlanganisana
eGibheha, bephuma emizini besiya kulwa noonyana bakaSirayeli.

<span id="an_20:15">20:15</span> Babalwa oonyana bakaBhenjamin ngaloo
mhla, bephuma emizini; baba ngamadoda angamashumi amabini anamathandathu
amawaka arhola ikrele, ngaphandle kwabemi baseGibheha, ababalwayo baba
ngamadoda ahleliweyo angamakhulu asixhenxe.

<span id="an_20:16">20:16</span> Kwaba bantu bonke bekukho amakhulu
asixhenxe amadoda ahleliweyo angamanxele, onke enokusawula ngelitye,
achane angaphosi.

<span id="an_20:17">20:17</span> Ke amadoda akwaSirayeli, ngaphandle
kwamaBhenjamin, abebalwe aba ngamawaka angamakhulu amane amadoda arhola
ikrele; onke lawo ingamadoda okulwa.

<span id="an_20:18">20:18</span> Besuka, benyuka baya eBheteli, babuza
kuThixo. Bathi oonyana bakaSirayeli, Makunyuke bani na kuthi, aqale
ukulwa noonyana bakaBhenjamin? Wathi uYehova, Makuqale uYuda.

<span id="an_20:19">20:19</span> Besuka oonyana bakaSirayeli kusasa,
bayingqinga iGibheha.

<span id="an_20:20">20:20</span> Aphuma amadoda akwaSirayeli, aya kulwa
namaBhenjamin. Amadoda akwaSirayeli akha uluhlu lokulwa nawo
ngaseGibheha.

<span id="an_20:21">20:21</span> Baphuma oonyana bakaBhenjamin eGibheha,
bavunela phantsi ngaloo mini kumaSirayeli amashumi amabini anamabini
amawaka amadoda.

<span id="an_20:22">20:22</span> Bazomeleza abantu, amadoda
akwaSirayeli, baphinda bakha uluhlu lokulwa, kwasendaweni ababakhe
uluhlu kuyo ngomhla wokuqala.

<span id="an_20:23">20:23</span> Benyuka oonyana bakaSirayeli, balila
phambi koYehova, kwada kwahlwa. Babuza kuYehova, bathi, Ndiphinde na
ndisondele ekulweni noonyana bakaBhenjamin, umzalwana wam? Wathi
uYehova, Nyukani niye kubo.

<span id="an_20:24">20:24</span> Basondela oonyana bakaSirayeli koonyana
bakaBhenjamin ngomhla wesibini.

<span id="an_20:25">20:25</span> Aphuma amaBhenjamin eGibheha, aya
kubahlangabeza ngomhla wesibini, abuya avunela phantsi koonyana
bakaSirayeli ishumi elinesibhozo lamawaka amadoda; onke lawo arhola
ikrele.

<span id="an_20:26">20:26</span> Benyuka bonke oonyana bakaSirayeli,
bonke abantu, baya eBheteli, balila, bahlala khona phambi koYehova,
bazila ukudla loo mini kwada kwahlwa, banyusa amadini anyukayo
nemibingelelo yoxolo phambi koYehova.

<span id="an_20:27">20:27</span> Babuza oonyana bakaSirayeli kuYehova
(yayikhona ityeya yomnqophiso kaYehova ngaloo mihla;

<span id="an_20:28">20:28</span> uPinehasi unyana kaElazare, unyana
ka-Aron, emi phambi kwayo ngaloo mihla), besithi, Ndibuye ndiphinde,
ndiphume ndiye kulwa noonyana bakaBhenjamin umzalwana wethu, ndiyeke,
kusini na? Wathi uYehova, Nyukani, ngokuba ngomso ndiya kumnikela
esandleni senu.

<span id="an_20:29">20:29</span> AmaSirayeli abeka abalaleli eGibheha
ngeenxa zonke.

<span id="an_20:30">20:30</span> Benyuka oonyana bakaSirayeli baya
koonyana bakaBhenjamin ngomhla wesithathu, bakha uluhlu lokulwa
eGibheha, njengokweminye imihla.

<span id="an_20:31">20:31</span> Baphuma oonyana bakaBhenjamin, baya
kubahlangabeza abantu, beqhawukene nomzi. Baqala ukubulala ebantwini
njengokweminye imihla, emendweni, othi omnye unyuke uye eBheteli, uthi
omnye uya eGibheha emaphandleni, bahlaba amadoda kwaSirayeli, akumashumi
amathathu.

<span id="an_20:32">20:32</span> Bathi oonyana bakaBhenjamin, Babulewe
phambi kwethu, njengasekuqaleni; ke oonyana bakaSirayeli babesithi,
Masirhole sibaqhawule kuwo umzi, beze emendweni.

<span id="an_20:33">20:33</span> Asuka onke amadoda akwaSirayeli
endaweni yawo, akha uluhlu eBhahali-tamare; abalaleli bamaSirayeli bathi
chithithi endaweni yabo ethafeni laseGebha.

<span id="an_20:34">20:34</span> Kwavela malungana neGibheha ishumi
lamawaka amadoda ahleliweyo kumaSirayeli onke; ukulwa kwashushu;
babengazi bona ukuba ububi bubafikele.

<span id="an_20:35">20:35</span> UYehova wawabulala amaBhenjamin phambi
kwamaSirayeli. Oonyana bakaSirayeli batshabalalisa kwaBhenjamin ngaloo
mini amashumi amabini anesihlanu amawaka anekhulu lamadoda; lawo onke
ngarhola ikrele.

<span id="an_20:36">20:36</span> Ke kaloku oonyana bakaBhenjamin babona
ukuba boyisiwe, ukuba amadoda akwaSirayeli ayehlehla phambi
kwamaBhenjamin, ngokuba abekholose ngabalaleli ababebabeke eGibheha.

<span id="an_20:37">20:37</span> Abalaleli bakhawuleza, bagaleleka
eGibheha, batsalela kuyo abalaleli, bawubulala wonke umzi ngohlangothi
lwekrele.

<span id="an_20:38">20:38</span> Ke kaloku ibhunga lamadoda akwaSirayeli
nabalaleli laye libe lelokuthi, Qhumisani kakhulu umsi, unyuke kuloo
mzi.

<span id="an_20:39">20:39</span> Ajika ke amadoda akwaSirayeli ekulweni,
akuba ebeqalile amaBhenjamin ukubulala iingxwelerha phakathi kwamadoda
akwaSirayeli, amodada akumashumi amathathu; ngokuba abesithi, Abethiwe
ngenene wona phambi kwethu, njengokulwa kokuqala.

<span id="an_20:40">20:40</span> Wakuba umsi uqalile ukunyuka emzini,
ungumqulu womsi, amaBhenjamin abheka emva kwawo, nango umzi wonke unyuka
usiya ezulwini ungumsi.

<span id="an_20:41">20:41</span> Aphethula amadoda akwaSirayeli,
akhwankqiswa amadoda akwaBhenjamin; ngokuba abona ukuba afikelwe bububi.

<span id="an_20:42">20:42</span> Ajika ke phambi kwamadoda akwaSirayeli,
abheka endleleni yentlango. Ukulwa kwathana mbende nawo, besuka nabemi
bemizi bawatshabalalisa kuyo.

<span id="an_20:43">20:43</span> Bawarhawula amaBhenjamin, bawasukela,
bawanyathelela phantsi endaweni yokuphumla, besa malunga neGibheha
ngecala eliphuma ilanga.

<span id="an_20:44">20:44</span> Kwawa kumaBhenjamin ishumi elinesibhozo
lamawaka amadoda; onke ke lawo ingamadoda anobukroti.

<span id="an_20:45">20:45</span> Ajika ke, asabela entlango,
engxondorheni yeRimon. Bacholachola ke kuwo emendweni amawaka amahlanu
amadoda; bathana mbende nawo bada besa eGidiyom, babulala kuwo amawaka
amabini amadoda.

<span id="an_20:46">20:46</span> Athi ke onke awawayo kumaBhenjamin
ngaloo mini aba ngamashumi amabini anesihlanu amawaka, ingamadoda arhola
ikrele; onke ke lawo ayengamadoda anobukroti.

<span id="an_20:47">20:47</span> Ke ajika asabela entlango engxondorheni
eRimon engamakhulu amathandathu amadoda, ahlala engxondorheni yeRimon
apho iinyanga zane.

<span id="an_20:48">20:48</span> Amadoda akwaSirayeli abuyela koonyana
bakaBhenjamin, abulala ngohlangothi lwekrele, ethabathela kumzi,
kumadoda ke kwaneenkomo esa kwinto yonke efumanekayo naphi. Kananjalo
imizi yonke efunyenweyo ayifaka umlilo.

<span id="an_21:1">21:1</span> Ke kaloku amadoda akwaSirayeli abefungile
eMizpa, esithi, Akukho kuthi uya kunika umBhenjamin intombi yakhe ibe
ngumfazi.

<span id="an_21:2">21:2</span> Baya abantu eBheteli, bahlala khona kwada
kwahlwa phambi koThixo, baliphakamisa izwi labo, batsho ngesililo
esikhulu.

<span id="an_21:3">21:3</span> Bathi, Kungani na, Yehova, Thixo
kaSirayeli, ukuthi kuhle oku kwaSirayeli, ukuba esinye isizwe singabikho
namhla kwaSirayeli?

<span id="an_21:4">21:4</span> Kwathi ngengomso, bavuka kusasa abantu,
bakha isibingelelo khona, benyusa amadini anyukayo nemibingelelo yoxolo.

<span id="an_21:5">21:5</span> Bathi oonyana bakaSirayeli, Ngubani na
ezizweni zonke zakwaSirayeli onganyukanga eze ebandleni kuYehova?
Ngokuba ubefungelwe kakhulu onganyukanga eze kuYehova eMizpa, ngokuthi,
Makabulawe afe.

<span id="an_21:6">21:6</span> Babezohlwaya oonyana bakaSirayeli ngenxa
kaBhenjamin umninawa wabo, besithi, Namhla sinqanyulwe esinye isizwe
kwaSirayeli;

<span id="an_21:7">21:7</span> siya kubathini na abaseleyo ngabo
abafazi, sifunge uYehova nje thina, ukuba asiyi kubanika ezintombini
zethu zibe ngabafazi?

<span id="an_21:8">21:8</span> Bathi ke, Sisiphi na isizwe sakwaSirayeli
esinganyukanga size kuYehova eMizpa? Nanko ke eYabheshe yaseGiliyadi
kungezanga ndoda eminqubeni ebandleni.

<span id="an_21:9">21:9</span> Babalwa abantu, nanko kungabangakho nanye
indoda yabemi beYabheshe yaseGiliyadi khona.

<span id="an_21:10">21:10</span> Ibandla lathumela khona ishumi
elinamabini lamawaka amadoda kubafo abanobukroti, lawawisela umthetho,
lisithi, Hambani niye kubulala abemi baseYabheshe yaseGiliyadi
ngohlangothi lwekrele, abafazi nabantwana.

<span id="an_21:11">21:11</span> Nantsi into enoyenza: yonke into
eyindoda, nento yonke eyinkazana eyazene nendoda ngokulalwa yiyo,
noyisingela phantsi.

<span id="an_21:12">21:12</span> Afumana kubemi baseYabheshe
yaseGiliyadi amankazana angamakhulu amane aziintombi, angazani nandoda
ngokulala nayo, awazisa eminqubeni eShilo, eselizweni lamaKanan.

<span id="an_21:13">21:13</span> Lathumela lonke ibandla, lathetha
noonyana bakaBhenjamin ababesengxondorheni yeRimon, lamemeza kubo lathi
lixolile.

<span id="an_21:14">21:14</span> Abuya ke amaBhenjamin ngelo xesha;
lawanika amankazana ebeliwasindisile kumankazana aseYabheshe
yaseGiliyadi; akawalingana, noko angako.

<span id="an_21:15">21:15</span> Abantu bazohlwaya ngenxa kaBhenjamin;
ngokuba uYehova ebenze uthanda ezizweni zakwaSirayeli.

<span id="an_21:16">21:16</span> Athi amadoda amakhulu ebandla, Siya
kubathini na abaseleyo ngabafazi, etshabalele nje amankazana
kwaBhenjamin?

<span id="an_21:17">21:17</span> Athi, Ilifa labasindileyo malibe
lelakwaBhenjamin, kungacinywa sizwe kwaSirayeli.

<span id="an_21:18">21:18</span> Ke thina asinakubanika bafazi
ezintombini zethu; ngokuba oonyana bakaSirayeli bafungile besithi,
Uqalekisiwe onika umBhenjamin umfazi.

<span id="an_21:19">21:19</span> Athi, Niyabona, kukho umthendeleko
kaYehova iminyaka ngeminyaka eShilo, engasentla yeBheteli,
ngasempumalanga komendo ovela eBheteli, onyuka uye kwaShekem,
nangasezantsi kweLebhona.

<span id="an_21:20">21:20</span> Abawisela oonyana bakaBhenjamin
umthetho, esithi, Hambani niye kulalela ezidiliyeni;

<span id="an_21:21">21:21</span> yabonani, nikhangele; ukuba zithe
zaphuma iintombi zaseShilo, zingqungqa, zibetha ingqongqo, ze niphume
ezidiliyeni, nizithele hlasi elowo umkakhe ezintombini zaseShilo, niye
ezweni lakwaBhenjamin.

<span id="an_21:22">21:22</span> Kothi, xa ooyise nabanakwazo baze
kubambana nathi, sithi kubo, Sibabaleni ngazo; ngokuba
singabathabathelanga elowo umkakhe ekulweni; ngokuba anibanikanga nina,
okanye beniya kuba netyala.

<span id="an_21:23">21:23</span> Benjenjalo oonyana bakaBhenjamin,
bazeka abafazi ngokwenani labo kwezo zazingqungqa, bazixhakamfulayo;
bahamba babuyela elifeni labo, bakha imizi, bahlala kuyo.

<span id="an_21:24">21:24</span> Bemka apho oonyana bakaSirayeli ngelo
xesha, elowo waya esizweni sakowabo, nasemzalwaneni wakowabo. Baphuma ke
apho, waya elowo elifeni lakhe.

<span id="an_21:25">21:25</span> Ngaloo mihla kwakungekho kumkani
kwaSirayeli; elowo wenza ngokubona kwakhe.

------------------------------------------------------------------------

[Next: Ruth](rut)
