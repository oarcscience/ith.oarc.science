[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](jdg)  [Next](sa1.md) 

------------------------------------------------------------------------

### Xhosa Bible: Ruth

<span id="an_1:1">1:1</span> Ke kaloku kwathi ngemihla yokulawula
kwabagwebi, kwabakho indlala elizweni. Yahamba indoda yaseBhetelehem
yakwaYuda, yaza yaphambukela elizweni lakwaMowabhi, yona nomkayo,
noonyana bayo bobabini.

<span id="an_1:2">1:2</span> Ke igama laloo ndoda lalinguElimeleki,
igama lomkayo linguNahomi; amagama oonyana bayo babengooMalon noKiliyon,
bengamaEfrata aseBhetelehem yakwaYuda. Baya ke elizweni lakwaMowabhi,
baba khona.

<span id="an_1:3">1:3</span> Wafa uElimeleki indoda kaNahomi; washiywa
ke yena noonyana bakhe bobabini.

<span id="an_1:4">1:4</span> Bazeka abafazi abangamaMowabhikazi; igama
lomnye lalinguOrpa, igama lomnye lalinguRute; bahlala khona iminyaka
eseshumini.

<span id="an_1:5">1:5</span> Bafa kananjalo bobabini ooMalon noKiliyon;
washiywa ke loo mfazi ngoonyana bakhe bobabini nayindoda yakhe.

<span id="an_1:6">1:6</span> Wesuka yena noomolokazana bakhe, ebuya
elizweni lakwaMowabhi; ngokuba weva eselizweni lakwaMowabhi, ukuba
uYehova ubavelele abantu bakhe ngokubanika isonka.

<span id="an_1:7">1:7</span> Waphuma kuloo ndawo abekuyo, enoomolokazana
bakhe bobabini; wahamba ngendlela ebuyela ezweni lakwaYuda.

<span id="an_1:8">1:8</span> Wathi uNahomi koomolokazana bakhe bobabini,
Hambani, nibuyele elowo endlwini yonina; uYehova makanenzele inceba,
njengoko nenze ngako kubafi nakum.

<span id="an_1:9">1:9</span> UYehova makaninike nifumane indawo
yokuphumla, elowo endlwini yendoda yakhe. Wabanga; baliphakamisa ilizwi
labo, balila.

<span id="an_1:10">1:10</span> Bathi kuye, Hayi, siya kubuyela nawe
kubantu bakowenu.

<span id="an_1:11">1:11</span> Wathi uNahomi, Buyani, zintombi zam;
kungani na ukuba nihambe nam? Ndisenoonyana yini na embilinini wam,
ukuze babe ngamadoda kuni?

<span id="an_1:12">1:12</span> Buyani, zintombi zam; hambani, ngokuba
sendikwaluphalele ukuba nendoda. Khona ukuba ndibe ndisithi,
Ndisenethemba, nokuba bendithe ndaba ngonendoda ngobu busuku, nokuba
bendithe ndazala oonyana,

<span id="an_1:13">1:13</span> beniya kuthi ngenxa yoko nilinde bade
bakhule, yini na? Beniya kuthi ngenxa yoko nizibambe ningabi namadoda,
yini na? Hayi, zintombi zam; ngokuba kukrakra kunene kum ngenxa yenu,
kuba isandla sikaYehova siphumelene nam.

<span id="an_1:14">1:14</span> Baliphakamisa ilizwi labo, babuya balila.
UOrpa wamanga uninazala; ke yena uRute wanamathela kuye.

<span id="an_1:15">1:15</span> Wathi yena, Uyabona, umkhuluwakazi wakho
ubuyele kubantu bakowabo, nakoothixo bakowabo; buya nawe, ulandele
umkhuluwakazi wakho.

<span id="an_1:16">1:16</span> Wathi uRute, Musa akundibongoza ngokuthi
mandikushiye, ndibuye, ndingakulandeli; ngokuba apho uya khona, ndiya
kuya nam; apho uya kuthi vu khona, ndiya kuthi vu khona; abantu bakowenu
baya kuba ngabantu bam, uThixo wakho abe nguThixo wam;

<span id="an_1:17">1:17</span> apho ufela khona, ndiya kufela khona,
ndingcwatyelwe khona. Makenjenje uYehova kum, aphinde ukwenjenje: kukufa
kodwa okuya kundahlula nawe.

<span id="an_1:18">1:18</span> Wabona ukuba uzimisele ukuhamba naye,
wayeka ukuthetha kuye.

<span id="an_1:19">1:19</span> Bahamba ke bobabini, bada bafika
eBhetelehem. Kwathi, xa bangenayo eBhetelehem, wazamazama wonke umzi
ngenxa yabo, bathi, NguNahomi na lo?

<span id="an_1:20">1:20</span> Wathi kubo, Musani ukuthi ndinguNahomi;
yithini ndinguMara, ngokuba uSomandla undenze ndakrakra kunene.

<span id="an_1:21">1:21</span> Ndemka mna ndizele; ke uYehova undibuyisa
ndilambatha. Yini na ukuba nithi ndinguNahomi; uYehova engqinile nje
ngam, uSomandla endenzele ububi nje.

<span id="an_1:22">1:22</span> Wabuya ke uNahomi enoRute umMowabhikazi,
umolokazana wakhe, owabuya elizweni lakwaMowabhi; bafika bona
eBhetelehem ekuqalekeni kokuvunwa kwerhasi.

<span id="an_2:1">2:1</span> Ke kaloku uNahomi ebenesihlobo sendoda
yakhe, indoda esisityebi emzalwaneni kaElimeleki; igama layo libe
linguBhohazi.

<span id="an_2:2">2:2</span> Wathi uRute umMowabhikazi kuNahomi, Makhe
ndiye entsimini, ndibhikice izikhwebu emva kwalowo ndiya kubabalwa
nguye. Wathi kuye, Hamba, ntombi yam.

<span id="an_2:3">2:3</span> Wahamba waya, wabhikica entsimini emva
kwabavuni. Ithamsanqa lakhe lawela phezu kwesahlulo sentsimi kaBhohazi,
obengowomzalwane kaElimeleki.

<span id="an_2:4">2:4</span> Wathi gqi uBhohazi, evela eBhetelehem,
wathi kubavuni, UYehova makabe nani. Bathi kuye, UYehova makakusikelele.

<span id="an_2:5">2:5</span> Wathi uBhohazi kwindodana yakhe ephethe
abavuni, Yekabani na le nkazana?

<span id="an_2:6">2:6</span> Yaphendula indodana ephethe abavuni, yathi.
Yinkazana engumMowabhikazi, efike noNahomi, bevela elizweni
lakwaMowabhi;

<span id="an_2:7">2:7</span> yathi ke, Makhe ndibhikice, ndibuthe
phakathi kwezithungu emva kwabavuni; yeza ke, yema kwakusasa kwada
kwangoku; ukuhlala kwayo endlwini kukancinane.

<span id="an_2:8">2:8</span> Wathi uBhohazi kuRute, Uyeva na, ntombi
yam? Musa ukuya kubhikica ntsimini yimbi; kananjalo uze ungadluli apha;
namathela wenjenje kumthinjana wam lo;

<span id="an_2:9">2:9</span> amehlo akho makabe sentsimini oyivunayo
wona, uwulandele; yabona, abafana bakwam ndibawisele umthetho wokuba
bangakuchukumisi; xa unxaniweyo, yiya ezityeni, usele into ekhiwe
ngabafana.

<span id="an_2:10">2:10</span> Wawa ngobuso bakhe, waqubuda emhlabeni,
wathi kuye, Kutheni na ukuba ndibabalwe nguwe, undibuke, ndiyinkazana
yolunye uhlanga nje?

<span id="an_2:11">2:11</span> Waphendula uBhohazi, wathi kuye,
Ndiyixelelwe kakuhle yonke into oyenzileyo kunyokozala, emva kokufa
kwendoda yakho; ukuba ushiye uyihlo nonyoko, nelizwe owazalelwa kulo,
weza ebantwini obungabazi ngaphambili.

<span id="an_2:12">2:12</span> UYehova makakubuyekeze ukwenza kwakho,
uzaliseke umvuzo wakho ovela kuYehova uThixo kaSirayeli, oze wazimela
phantsi kwamaphiko akhe wena.

<span id="an_2:13">2:13</span> Wathi yena, Mandibabalwe nguwe, nkosi
yam; ngokuba undithuthuzele, ngokuba uthethe kakuhle nomkhonzazana
wakho, ndingenjengomnye wabakhonzazana bakho nje.

<span id="an_2:14">2:14</span> Wathi uBhohazi kuye, Ngexesha lokudla
sondela apha, udle isonka, uncinde iviniga ngeqhekeza lakho. Wahlala
phantsi ngasecaleni labavuni. Wamnika ikhweba; wadla, wahlutha, washiya.

<span id="an_2:15">2:15</span> Wesuka ke waya kubhikica; uBhohazi
waluwisela umthetho ulutsha olulolwakhe, wathi, Makabhikice naphakathi
kwezithungu, ningamdanisi;

<span id="an_2:16">2:16</span> nimrholele nokumrholela inxenye
ezithungwini, nishiye, abhikice, ningamkhalimeli.

<span id="an_2:17">2:17</span> Wabhikica entsimini leyo kwada kwahlwa;
wayibhula into abeyibhikicile, yanga yiefa yerhasi.

<span id="an_2:18">2:18</span> Wathwala, waya ekhaya; wayibona uninazala
into ayibhikicileyo; wakurhola, wamnika abekushiyile akuba ehluthi.

<span id="an_2:19">2:19</span> Wathi uninazala kuye, Ubhikice phi na
namhla? Ubusebenza phi na? Makasikelelwe okubukileyo wena. Wamxelela
uninazala umntu abesebenza kuye, wathi, Igama lendoda endisebenze kuyo
namhla nguBhohazi.

<span id="an_2:20">2:20</span> Wathi uNahomi kumolokazana wakhe,
Makasikelelwe yena nguYehova, ongayekelelanga ukwenza inceba yakhe
kwabaphilileyo nakwabafileyo. Wathi uNahomi kuye, Indoda leyo iyalamana
nathi; ingowabakhululi bethu.

<span id="an_2:21">2:21</span> Wathi uRute umMowabhikazi, Kananjalo ithe
yona kum, Uze unamathele kulutsha olulolwam, lude lulugqibe lonke uvuno
olulolwam.

<span id="an_2:22">2:22</span> Wathi uNahomi kuRute umolokazana wakhe,
Kulungile, ntombi yam, ukuba uphume nomthinjana wakhe, ukuze ungafikelwa
mntu ukwenye intsimi.

<span id="an_2:23">2:23</span> Wanamathela kumthinjana kaBhohazi,
wabhikica, kwada kwagqitywa ukuvunwa kwerhasi nokuvunwa kwengqolowa;
wahlala noninazala.

<span id="an_3:1">3:1</span> Wathi uNahomi uninazala kuye, Ntombi yam,
ndingakufuneli na ukuphumla okokulungela?

<span id="an_3:2">3:2</span> Kaloku akasihlobo sethu na uBhohazi, lowo
umthinjana ubunawo? Nanko esela irhasi ngobu busuku esandeni.

<span id="an_3:3">3:3</span> Zihlambe, uthambise, unxibe iingubo zakho,
uhle uye esandeni. Uze ungazazisi endodeni leyo, ide igqibe ukudla
nokusela.

<span id="an_3:4">3:4</span> Wothi, ukulala kwayo phantsi, uqonde indawo
eye kulala kuyo, uye uyityhile ingubo ngasezinyaweni zayo, ulale
phantsi; yokuxelela ke yona into owoyenza.

<span id="an_3:5">3:5</span> Wathi kuye, Yonke into oyithethayo
ndoyenza.

<span id="an_3:6">3:6</span> Wehla ke waya esandeni, wenza ngako konke
abemwisele umthetho ngako uninazala.

<span id="an_3:7">3:7</span> Wadla uBhohazi, wasela, yachwayitha
intliziyo yakhe; waya walala phantsi ekupheleni kwentlaba. Waya ke
ecotha, wamtyhila ingubo ngasezinyaweni zakhe, walala phantsi.

<span id="an_3:8">3:8</span> Kwathi phakathi kobusuku, yothuka indoda
leyo, yaguquka, yabona kulele inkazana ngasezinyaweni zayo.

<span id="an_3:9">3:9</span> Yathi, Ungubani? Wathi, NdinguRute,
umkhonzazana wakho; twabulula isondo lengubo yakho phezu komkhonzazana
wakho, ngokuba ungumkhululi wena.

<span id="an_3:10">3:10</span> Yathi, Usikelelwe nguYehova, ntombi yam.
Inceba yakho yamva nje ingaphezu kweyokuqala, ungalandelanga madodana
nje, nokuba ngasweleyo nokuba nganobutyebi.

<span id="an_3:11">3:11</span> Kaloku ke, ntombi yam, musa ukoyika;
konke okuthethileyo ndokwenzela; ngokuba bonke abantu bomzi wakowethu
bayazi ukuba uyinkazana enesidima.

<span id="an_3:12">3:12</span> Ewe! Kuyinene, ndingumkhululi inyaniso.
Ke kukho umkhululi osondeleyo kuwe kunam.

<span id="an_3:13">3:13</span> Lala ngobu busuku; kothi kusasa, ukuba
uthe wakukhulula ngentlawulelo, kulunge, makakukhulule ngentlawulelo; ke
ukuba akathanga akunanze ukukukhulula ngentlawulelo, ndokukhulula
ngentlawulelo mna, ehleli nje uYehova. Lala kude kuse.

<span id="an_3:14">3:14</span> Walala ke ngasezinyaweni zakhe kwada
kwasa; wavuka bengekanakanani abantu. Yathi, Makungaziwa ukuba bekuze
inkazana esandeni.

<span id="an_3:15">3:15</span> Yathi, Ethe ingubo yakho yokwaleka,
ukhongozele. Wakhongozela ke ngayo. Yalinganisa izilinganiso zerhasi
ezithandathu, yamthwalisa; wagoduka.

<span id="an_3:16">3:16</span> Waya kuninazala, wathi yena, Utheni,
ntombi yam? Wamxelela konke emenzele khona indoda leyo.

<span id="an_3:17">3:17</span> Wathi, Indinike ezi zilinganiso zerhasi;
ngokuba yayisithi, Musa ukuya kunyokozala ulambatha.

<span id="an_3:18">3:18</span> Wathi, Hlala, ntombi yam, ude wazi okuya
kuhla; kuba indoda leyo ayiyi kuphumla, ingakuphelisanga oku namhla.

<span id="an_4:1">4:1</span> Ke kaloku wenyuka uBhohazi, waya esangweni
lomzi, wahlala khona; nanko egqitha umkhululi lowa abethetha yena
uBhohazi; wathi, Wa, Nantsi, khawuphambukele apha, uhlale phantsi.

<span id="an_4:2">4:2</span> Waphambuka, wahlala. Wathabatha ishumi
lamadoda kumadoda amakhulu omzi, wathi, Hlalani apha; ahlala ke.

<span id="an_4:3">4:3</span> Wathi kumkhululi lowo, Isahlulo somhlaba
obungowomzalwana wethu uElimeleki, uthengise ngaso uNahomi, obuye
elizweni lakwaMowabhi;

<span id="an_4:4">4:4</span> ndathi ke mna, mandivule indlebe yakho,
ndithi, Wuthenge ngaphambi kwaba bahleliyo apha, phambi kwamadoda
amakhulu abantu bakowethu. Ukuba uyawukhulula ngentlawulelo, wukhulule
ngentlawulelo; ukuba akuwukhululi ngentlawulelo, ndixelele ndazi;
ngokuba akukho bani unokuwukhulula ngentlawulelo, ingenguwe; ndisemva
kwakho mna. Wathi, Ndowukhulula ngentlawulelo mna.

<span id="an_4:5">4:5</span> Wathi uBhohazi, Mhlenikweni uwuzuzayo
umhlaba esandleni sikaNahomi, uwuzuza nakuRute, umMowabhikazi, umkamfi,
ukuba uvuse igama lomfi elifeni lakhe.

<span id="an_4:6">4:6</span> Wathi umkhululi lowo, Andinakuzikhululela
ngentlawulelo ngokwam, hleze ndilonakalise elam ilifa. Zikhululele
ngentlawulelo isilunga sam eso; ngokuba andinako mna ukuwukhulula
ngentlawulelo.

<span id="an_4:7">4:7</span> Ke kaloku kwakusithiwa kudala kwaSirayeli,
ukukhulula ngentlawulelo nokwanana, ukuze yonke into ibe iqiniselwe,
ubani anyothule imbadada yakhe ayinike ummelwane wakhe; oko kwaye
kububungqina kwaSirayeli.

<span id="an_4:8">4:8</span> Wathi umkhululi lowo kuBhohazi, Zithengele.
Wanyothula imbadada yakhe.

<span id="an_4:9">4:9</span> Wathi ke uBhohazi kumadoda amakhulu
nakubantu bonke, Ningamangqina namhla, ukuba ndikuthengile konke
okukaElimeleki, nako konke okukaKiliyon noMalon, esandleni sikaNahomi;

<span id="an_4:10">4:10</span> noRute umMowabhikazi, umkaMalon,
ndimzuzile ukuba abe ngumkam, ukuze kuvuswe igama lomfi elifeni lakhe,
linganqanyulwa igama lomfi ebazalwaneni bakhe, nasesangweni lendawo
yakhe: ningamangqina namhla.

<span id="an_4:11">4:11</span> Bathi bonke abantu abasesangweni namadoda
amakhulu, Singamangqina. UYehova makamenze lo mfazi ungenayo endlwini
yakho, abe njengoRakeli nanjengoLeya, abayakhayo indlu kaSirayeli
bobabini, avelise amandla e-Efrata, akwenzele udumo eBhetelehem;

<span id="an_4:12">4:12</span> indlu yakho ibe njengendlu kaPeretse,
awamzalayo uTamare kuYuda, ngembewu leyo aya kukunika uYehova ngale
ntombazana.

<span id="an_4:13">4:13</span> UBhohazi wamzeka ke uRute waba ngumkakhe,
wamngena; waza uYehova wamnika ukuzala; wazala unyana.

<span id="an_4:14">4:14</span> Bathi abafazi kuNahomi, Makabongwe
uYehova ongakuyekelanga uswele umkhululi namhla; igama lakhe malivakale
kwaSirayeli;

<span id="an_4:15">4:15</span> abe ngumbuyisi womphefumlo kuwe, nomnqaki
wezimvi zakho; ngokuba umolokazana wakho okuthandayo, lowo ulungileyo
kuwe ngaphezu koonyana abasixhenxe, umzele.

<span id="an_4:16">4:16</span> UNahomi wamthabatha umntwana lowo,
wambeka esifubeni sakhe, waba ngumondli wakhe.

<span id="an_4:17">4:17</span> Lwamthiya igama ummelwanekazi, lwathi,
UNahomi uzalelwe unyana, lwathi igama lakhe nguObhedi; yena nguyise
kaYese, uyise kaDavide.

<span id="an_4:18">4:18</span> Yiyo le ke inzala kaPeretse: uPeretse
wazala uHetseron;

<span id="an_4:19">4:19</span> uHetseron wazala uRam; uRam wazala
uAminadabhi;

<span id="an_4:20">4:20</span> uAminadabhi wazala uNashon; uNashon
wazala uSalemon;

<span id="an_4:21">4:21</span> uSalemon wazala uBhohazi; uBhohazi wazala
uObhedi;

<span id="an_4:22">4:22</span> UObhedi wazala uYese; uYese wazala
uDavide.

------------------------------------------------------------------------

[Next: 1 Samuel](sa1.md)
