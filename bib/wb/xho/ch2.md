[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](ch1)  [Next](ezr) 

------------------------------------------------------------------------

### Xhosa Bible: 2 Chronicles

<span id="an_1:1">1:1</span> USolomon, unyana kaDavide, womelela
ebukumkanini bakhe; uYehova uThixo wakhe waba naye, wamenza mkhulu,
wamphakamisa.

<span id="an_1:2">1:2</span> Wathetha uSolomon kumaSirayeli onke,
kubathetheli bamawaka nabamakhulu, nakubagwebi, kwizikhulu zonke,
kumaSirayeli onke, kwiintloko zezindlu zooyise.

<span id="an_1:3">1:3</span> Baya ke ooSolomon nebandla lonke elo
esigangeni esibe siseGibheyon; ngokuba yabe ikhona intente yokuhlangana
kaThixo, awayenzayo uMoses umkhonzi kaThixo entlango.

<span id="an_1:4">1:4</span> Ke yona ityeya kaThixo wayeyinyusile
uDavide eKiriyati-yeharim, wayisa kuloo ndawo abeyilungisele yona
uDavide; ngokuba wayeyimisele intente eYerusalem.

<span id="an_1:5">1:5</span> Isibingelelo sobhedu, abesenzile
uBhetsaleli unyana kaUri, unyana kaHuri, sasilapho phambi komnquba
kaYehova; bamquqela uYehova ooSolomon nebandla kwisibingelelo eso,

<span id="an_1:6">1:6</span> Wenyusa khona uSolomon esibingelelweni
sobhedu phambi koYehova, esibe singasententeni yokuhlangana, wenyusa
kuso amadini anyukayo aliwaka.

<span id="an_1:7">1:7</span> UThixo wabonakala ngobo busuku kuSolomon,
wathi kuye, Cela into, ndikuphe.

<span id="an_1:8">1:8</span> Wathi uSolomon kuThixo, Wena wenze kuDavide
ubawo inceba enkulu, wandenza ukumkani esikhundleni sakhe.

<span id="an_1:9">1:9</span> Ke kaloku, Yehova Thixo, malinyaniseke
ilizwi lakho owalenza kuDavide ubawo; ngokuba wena undenze ukumkani
wabantu abaninzi njengothuli lomhlaba.

<span id="an_1:10">1:10</span> Ndinike kaloku ubulumko nokwazi, ndiphume
ndingene phambi kwaba bantu; ngokuba ngubani na onokubalawula aba bantu
bakho bangaka?

<span id="an_1:11">1:11</span> Wathi uThixo kuSolomon, Ngenxa enokuba
loo nto ibisentliziyweni yakho, akwacela ubutyebi, nenzuzo, nozuko,
nobomi beentshaba zakho; kananjalo akwacela imihla emininzi, wasuka
wazicelela ubulumko nokwazi, ukuze ubalawule abantu bam, endikwenze
ukumkani kubo:

<span id="an_1:12">1:12</span> ubunikiwe ubulumko nokwazi; ndiya
kukunika ubutyebi, nenzuzo, nozuko, ekungabangakho unjalo kookumkani
ababephambi kwakho, ekungayi kubakho unjalo emva kwakho.

<span id="an_1:13">1:13</span> Wabuya ke uSolomon esigangeni esibe
siseGibheyon, weza eYerusalem, esuka phambi kwentente yokuhlangana, waba
ngukumkani kumaSirayeli.

<span id="an_1:14">1:14</span> USolomon wahlanganisa iinqwelo zokulwa
namahashe akhwelwayo; waba newaka elinamakhulu amane eenqwelo zokulwa,
namawaka alishumi elinamabini amahashe akhwelwayo; wazibeka emizini
yeenqwelo, nakukumkani eYerusalem.

<span id="an_1:15">1:15</span> Ukumkani wayenza isilivere negolide
yaninzi njengamatye eYerusalem, nemisedare wayenza yanjengemithombe
esesihlanjeni, ukuba mininzi.

<span id="an_1:16">1:16</span> Ukuphuma kwamahashe abengakaSolomon
eYiputa, lathi igqiza labathengela ukumkani, lathabatha igqiza lawo
ngenani elithile.

<span id="an_1:17">1:17</span> Baphuma nenqwelo eYiputa, bayithenga
ngamakhulu amathandathu eeshekele zesilivere, nehashe ngekhulu
elinamanci mahlanu. Benjenjalo ke bona ngokwabo ukubathuthela amahashe
ookumkani bonke bamaHeti nookumkani bama-Aram.

<span id="an_2:1">2:1</span> USolomon wacinga ukulakhela indlu igama
likaYehova, nokubakhela indlu ubukumkani bakhe.

<span id="an_2:2">2:2</span> USolomon wamisa amashumi osixhenxe amawaka
amadoda angabathwali, namashumi asibhozo amawaka amadoda angabaqingqi
bamatye, nangabasebenzi bemithi, ezintabeni; nabongameli bawo
abangamawaka amathathu anamakhulu mathandathu.

<span id="an_2:3">2:3</span> Wathumela uSolomon kuHiram ukumkani
waseTire, wathi, Njengoko wakwenzayo kuDavide ubawo, wathumela kuye
imisedare yokuzakhela indlu yokuba ahlale kuyo, yenjenjalo nakum.

<span id="an_2:4">2:4</span> Yabona, ndilakhela indlu igama likaYehova
uThixo wam, ukuba ingcwaliselwe yena, kuqhunyiselwe phambi kwakhe
isiqhumiso esiqholiweyo, kucwangciswe ngamaxesha onke ukucwangciswa
kwezonka, kunyuswe amadini anyukayo kusasa nangokuhlwa, ngeesabatha,
nasekuthwaseni kwenyanga, nangamaxesha amisiweyo nguYehova uThixo wethu;
yeyaphakade loo nto kumaSirayeli.

<span id="an_2:5">2:5</span> Indlu endiyakhayo inkulu; ngokuba mkhulu
uThixo wethu koothixo bonke.

<span id="an_2:6">2:6</span> Ngubani na onamandla okumakhela indlu;
ngokuba izulu, nezulu lawo amazulu, alimlingene? Ndingubani na ke mna,
ukuba ndimakhele indlu, ingaba yeyokuqhumisela phambi kwakhe kodwa?

<span id="an_2:7">2:7</span> Ndithumele ke ngoko indoda enobugcisa
ukusebenza ngegolide, nangesilivere, nangobhedu, nangesinyithi,
nangemisonto emfusa nebomvu nemsi, ekwaziyo ukukrola ndawonye
nabalumkileyo abakum kwaYuda naseYerusalem, abalungiswayo nguDavide
ubawo.

<span id="an_2:8">2:8</span> Ndithumele nemisedare, nemisipres,
nemialgumi, evela eLebhanon; ngokuba ndiyazi mna ukuba abakhonzi bakho
bayakwazi ukugawula imithi eLebhanon. Yabona abakhonzi bam bohamba
nabakhonzi bakho,

<span id="an_2:9">2:9</span> bandilungisele imithi emininzi; ngokuba
indlu endiyakhayo inkulu ngokubalulekileyo.

<span id="an_2:10">2:10</span> Yabona abaqingqi abo nabasebenzi bemithi,
abakhonzi bakho abo, ndobanika ingqolowa ukuba ibe kukudla, iikore
ezingamawaka angamashumi mabini, nerhasi iikore ezingamawaka angamashumi
mabini, neebhate zewayini ezingamawaka angamashumi mabini, neebhate
zeoli ezingamawaka angamashumi mabini.

<span id="an_2:11">2:11</span> UHiram ukumkani waseTire wathumela
kuSolomon ngokubhala, wathi, UYehova, ngokubathanda kwakhe abantu bakhe,
ukumisile ukuba ube ngukumkani kubo.

<span id="an_2:12">2:12</span> Wathi uHiram, Makabongwe uYehova, uThixo
kaSirayeli, owenza izulu nehlabathi, omnikileyo uDavide ukumkani unyana
olumkileyo, owaziyo, oqiqayo, oqondayo, oya kumakhela indlu uYehova,
nendlu yobukumkani bakhe.

<span id="an_2:13">2:13</span> Ngoko ndithumela indoda eligcisa,
eyaziyo, eqondayo, inkunkqele uHuram,

<span id="an_2:14">2:14</span> unyana wentokazi yasezintombini zakwaDan.
Uyise ngumfo waseTire, okwaziyo ukusebenza ngegolide, nangesilivere,
nangobhedu, nangesinyithi, nangamatye, nangemithi, nangemisonto emfusa
nemsi, nangelinen ecikizekileyo, nangemisonto ebomvu, nokukrola konke,
nokuyila zonke iintlobo zomsebenzi awuphathisiweyo, ndawonye nezilumko
zakho, nezilumko zenkosi yam, uDavide uyihlo.

<span id="an_2:15">2:15</span> Ingqolowa ke, nerhasi, neoli, newayini,
ethethe ngazo inkosi yam, mayizithumele kubakhonzi bayo.

<span id="an_2:16">2:16</span> Ke thina sogawula imithi eLebhanon
njengokufuna kwakho konke, siyizise kuwe eYafo ngokuyidadisa elwandle,
uyinyuse wena, uyise eYerusalem.

<span id="an_2:17">2:17</span> USolomon wawabala onke amadoda
angawasemzini, abe esezweni lamaSirayeli, emva kokubala awawabala ngako
uDavide uyise; afumaneka elikhulu elinamanci amahlanu amawaka,
elinesithathu samawaka, anamakhulu amathandathu.

<span id="an_2:18">2:18</span> Wamisa amashumi asixhenxe amawaka kuwo
aba ngabathwali; namashumi asibhozo amawaka aba ngabasebenzi bemithi,
nabaqingqi bamatye ezintabeni; namawaka amathathu anamakhulu
amathandathu aba ngabongameli bokusebenzisa abantu.

<span id="an_3:1">3:1</span> USolomon waqala ukuyakha indlu kaYehova
eYerusalem, entabeni yeMoriya, apho uYehova wabonakala khona kuDavide
uyise, endaweni awayilungisayo uDavide, esandeni sikaOrnan umYebhusi.

<span id="an_3:2">3:2</span> Waqala ukwakha ngenyanga yesibini,
ngowesibini umhla, ngomnyaka wesine wobukumkani bakhe.

<span id="an_3:3">3:3</span> Siso esi isiseko awasibekayo uSolomon
ekuyakheni kwakhe indlu kaThixo; ubude iikubhite ngokomlinganiso omdala
bebuziikubhite ezimashumi mathandathu; ububanzi bebuziikubhite
ezimashumi mabini.

<span id="an_3:4">3:4</span> Ivaranda, ebingaphambi kobude bendlu,
ibiziikubhite ezimashumi mabini, ingangobubanzi bendlu, nokuphakama
kwayo kwakuziikubhite ezilikhulu elinamanci mabini; wayaleka ngaphakathi
ngegolide ecocekileyo.

<span id="an_3:5">3:5</span> Indlu enkulu wayaleka ngemisipres, wayaleka
ke yona ngegolide entle, wenza kuyo amasundu nezidanga.

<span id="an_3:6">3:6</span> Wayivathisa indlu ngamatye anqabileyo
ukuyihombisa; igolide leyo ibiyigolide yaseParvayim.

<span id="an_3:7">3:7</span> Wayaleka indlu, imiqadi, nemigubasi,
neendonga zayo, neengcango zayo, ngegolide; wakrola iikerubhi
ezindongeni.

<span id="an_3:8">3:8</span> Wenza indlu yengcwele kangcwele: ubude
bayo, ngangobubanzi bendlu, bebuziikubhite ezimashumi mabini, nobubanzi
bayo bebuziikubhite ezimashumi mabini; wayaleka ngegolide entle,
ekwiitalente ezimakhulu mathandathu.

<span id="an_3:9">3:9</span> Ubunzima bezikhonkwane bebuziishekele
ezimashumi mahlanu zegolide. Wawaleka ngegolide amagumbi aphezulu.

<span id="an_3:10">3:10</span> Wenza endlwini yengcwele kangcwele
iikerubhi ezimbini; zakrolwa ukusetyenzwa kwazo; wazaleka ngegolide.

<span id="an_3:11">3:11</span> Amaphiko eekerubhi ubude bawo
bebuziikubhite ezimashumi mabini; iphiko elinye beliziikubhite
ezintlanu, lada laya kufikelela eludongeni lwendlu; nelinye iphiko
beliziikubhite ezintlanu, ukuya kufikelela ephikweni leyesibini
ikerubhi.

<span id="an_3:12">3:12</span> Iphiko lenye ikerubhi beliziikubhite
ezintlanu, ukuya kufikelela eludongeni lwendlu; nelesibini iphiko
beliziikubhite ezintlanu, ukuya kuhlangana nephiko lenye ikerubhi.

<span id="an_3:13">3:13</span> Amaphiko ezo kerubhi oluka iikubhite
ezimashumi mabini; zema ngeenyawo, zikhangelise ubuso kuyo indlu.

<span id="an_3:14">3:14</span> Wawenza umkhusane ngemisonto emsi nemfusa
nebomvu, nelinen ecikizekileyo; wenza iikerubhi kuwo.

<span id="an_3:15">3:15</span> Wenza phambi kwendlu iintsika zambini:
zaziikubhite ezimashumi mathathu anantlanu ubude bazo; ingqukuva
esemantloko azo ibiziikubhite ezintlanu.

<span id="an_3:16">3:16</span> Wenza izidanga emqaleni, wazibeka
emantloko eentsika; wenza ikhulu leerharnate, wazibeka ezidangeni.

<span id="an_3:17">3:17</span> Wazimisa iintsika phambi kwetempile, enye
yangasekunene, enye yangasekhohlo; wathi igama leyasekunene
nguZinzisayo, negama leyasekhohlo nguMandlakuye.

<span id="an_4:1">4:1</span> Wenza isibingelelo sobhedu: baziikubhite
ezimashumi mabini ubude baso, baziikubhite ezimashumi mabini ububanzi
baso, kwaziikubhite ezilishumi ukuphakama kwaso.

<span id="an_4:2">4:2</span> Wenza ulwandle olutyhidiweyo: lwaziikubhite
ezilishumi ukusuka kolunye udini, uye kolunye udini lwalo; lwayinqila
ngeenxa zonke, iwaziikubhite ezintlanu ukuphakama kwalo; waziikubhite
ezimashumi mathathu umtya ojikeleyo kulo ngeenxa zonke.

<span id="an_4:3">4:3</span> Yangumfuziselo wamathangazana ngaphantsi
kodini ngeenxa zonke, alujikeleza ngeenxa zonke: alishumi ekubhitini,
aluzunguleza ulwandle, yamibini imikrozo yamathangazana, ityhidiwe
ekutyhidweni kwalo.

<span id="an_4:4">4:4</span> Ulwandle lwema phezu kweenkomo ezilishumi
elinambini: ezintathu zibheke entla, ezintathu zibheke entshonalanga,
ezintathu zibheke ezantsi, ezintathu zibheke empumalanga; ulwandle
lubekwe phezu kwazo ngaphezulu, imiva yazo yonke isinge phakathi.

<span id="an_4:5">4:5</span> Ubungqingqwa balo bebungangobubanzi
besandla; udini lwalo belwenziwe lwanjengodini lwendebe,
lwaneentyantyambo zeenyibiba; lwaye lungena iibhate ezimawaka mathathu.

<span id="an_4:6">4:6</span> Wenza izitya zokuhlambela zalishumi: wabeka
zazihlanu ngasekunene, zazihlanu ngasekhohlo, ukuze kuhlanjwe kuzo,
kuhlanjululwe into yomsebenzi wedini elinyukayo kuzo; ke lona ulwandle
belulolokuze ababingeleli bahlambe kulo.

<span id="an_4:7">4:7</span> Wenza iziphatho zezibane zegolide zalishumi
ngokwesiko lazo, wazimisa etempileni: zazihlanu ngasekunene, zazihlanu
ngasekhohlo.

<span id="an_4:8">4:8</span> Wenza iitafile ezilishumi, wazimisa
etempileni: zantlanu ngasekunene, zantlanu ngasekhohlo. Wenza ikhulu
lezitya zokutshiza zegolide.

<span id="an_4:9">4:9</span> Wenza intendelezo yababingeleli,
nentendelezo enkulu, neengcango zentendelezo; wazaleka iingcango zazo
ngobhedu.

<span id="an_4:10">4:10</span> Walubeka ulwandle ngecala lasekunene layo
indlu, lwabheka ngasezantsi.

<span id="an_4:11">4:11</span> UHuram wenza iimbiza, nemihlakulwana,
nezitya zokutshiza. UHuram wagqiba ukuwenza umsebenzi, abewenzela
ukumkani uSolomon endlwini kaThixo:

<span id="an_4:12">4:12</span> iintsika zombini, neembumba, neengqukuva
ezibe zisemantloko eentsika zombini, neminatha yomibini yokuzunguleza
iimbumba zombini zeengqukuva, ezibe zisemantloko eentsika;

<span id="an_4:13">4:13</span> neerharnate ezimakhulu mane zeminatha
yomibini; yamibini imikrozo yeerharnate mnatheni mnye, yokuzunguleza
iimbumba ezimbini zeengqukuva, ezibe zisezintsikeni zombini.

<span id="an_4:14">4:14</span> Wenza iinqwelwana; wenza nezitya
zokuhlambela ezinqwelwaneni.

<span id="an_4:15">4:15</span> Ulwandle lwalunye, lwaneenkomo ezilishumi
elinambini ngaphantsi kwalo.

<span id="an_4:16">4:16</span> Neembiza, nemihlakulwana, neefolokhwe,
ezo mpahla ke zonke inkunkqele uHuram wazenzela uSolomon, zizezendlu
kaYehova, ngobhedu olukhazimlisiweyo.

<span id="an_4:17">4:17</span> Ukumkani wazityhidela kummandla
waseYordan emhlabeni oludongwe, phakathi kweSukoti neTseredata.

<span id="an_4:18">4:18</span> Wazenza uSolomon zonke ezo mpahla,
zaninzi kakhulu; bada ubunzima bobhedu olo ababa nakufunyanwa.

<span id="an_4:19">4:19</span> Wazenza uSolomon zonke iimpahla zendlu
kaThixo, nesibingelelo segolide, neetafile ebe zinezonka zokubonisa,

<span id="an_4:20">4:20</span> neziphatho ezinezibane zazo, ngegolide
ethe shinyi, ukuze zivuthe ngokwesiko phambi kwendawo yezihlabo;

<span id="an_4:21">4:21</span> neentyantyambo, nezibane, nezifinyiso
zegolide, yona iyigolide eyonke;

<span id="an_4:22">4:22</span> nezitshetshe, nezitya zokutshiza,
neenkamba, neengcedevu zegolide ethe shinyi. Umnyango ke wendlu,
iingcango zawo ezingaphakathi zengcwele kangcwele, neengcango zendlu
yetempile, zaba zezegolide.

<span id="an_5:1">5:1</span> Wagqitywa ke wonke umsebenzi awawenzela
indlu kaYehova uSolomon. USolomon wazingenisa izinto abezingcwalisile
uDavide uyise, nesilivere, negolide, nempahla yonke, wazibeka
ebuncwaneni bendlu kaThixo.

<span id="an_5:2">5:2</span> Waza uSolomon wawabizela ndawonye amadoda
amakhulu akwaSirayeli, neentloko zonke zezizwe, nezikhulu zezindlu
zooyise zakoonyana bakaSirayeli, eYerusalem, ukuba bayinyuse ityeya
yomnqophiso kaYehova emzini kaDavide; yiZiyon ke leyo.

<span id="an_5:3">5:3</span> Abizelwa ndawonye kukumkani onke amadoda
akwaSirayeli emthendelekweni lowo wenyanga yesixhenxe.

<span id="an_5:4">5:4</span> Eza ke onke amadoda amakhulu akwaSirayeli.
Bayithwala abaLevi ityeya,

<span id="an_5:5">5:5</span> bayinyusa ityeya, nentente yokuhlangana,
neempahla zonke zengcwele, ezibe zisententeni, bazinyusa ababingeleli
nabaLevi.

<span id="an_5:6">5:6</span> Ke ukumkani uSolomon, nebandla lonke
lamaSirayeli, elibe lihlanganiselwe kuye phambi kwetyeya, babingelela
impahla emfutshane neenkomo ezingenakubalwa, ezingenakulinganiswa ukuba
zininzi kwazo.

<span id="an_5:7">5:7</span> Bayingenisa ababingeleli ityeya yomnqophiso
kaYehova endaweni yayo, endaweni yezihlabo endlwini, engcweleni
kangcwele, phantsi kwamaphiko eekerubhi;

<span id="an_5:8">5:8</span> ngokuba iikerubhi zaye ziwolule amaphiko
phezu kwendawo yetyeya; iikerubhi zayisithelisa ityeya nezibonda zayo
ngaphezulu.

<span id="an_5:9">5:9</span> Zazizide izibonda, zibonakala iincam
zezibonda, zivelile etyeyeni phambi kwendawo yezihlabo, azabonakala
ngaphandle; zisekhona unanamhla.

<span id="an_5:10">5:10</span> Kwakungekho nto etyeyeni, yayingaloo
macwecwe mabini kuphela, wawabekayo kuyo uMoses eHorebhe, oko uYehova
wanqophisana noonyana bakaSirayeli ekuphumeni kwabo eYiputa.

<span id="an_5:11">5:11</span> Kwathi ekuphumeni kwababingeleli
engcweleni (ngokuba bonke ababingeleli abafumanekayo babezingcwalisile;
akaba nakugcinwa amaqela;

<span id="an_5:12">5:12</span> nabaLevi abaziimvumi, bonke bephela bona
aba, ooAsafu, noHeman, noYedutun, noonyana babo, nabazalwana babo,
bambethe ilinen ecikizekileyo, benamacangci nemirhubhe neehadi, bema
ngasempumalanga esibingelelweni, benekhulu elinamanci mabini
lababingeleli bevuthela ngamaxilongo);

<span id="an_5:13">5:13</span> kwathi ke abavutheli bamaxilongo neemvumi
bavakalisa njengamntu mnye, ngazwi-nye, bedumisa, bebulela kuYehova.
Bathi ke bakuphakamisa ilizwi ngamaxilongo, nangamacangci, nangeempahla
zokuvuma, nangokumdumisa uYehova, besithi, Ulungile, inceba yakhe
ingunaphakade: yesuka indlu yazala lilifu lendlu kaYehova;

<span id="an_5:14">5:14</span> ababingeleli ababa nakuma balungiselele,
ngenxa yelifu; ngokuba ubuqaqawuli bukaYehova bayizalisa indlu kaThixo.

<span id="an_6:1">6:1</span> Waza wathi uSolomon, UYehova wathi uya
kuhlala esithokothokweni.

<span id="an_6:2">6:2</span> Mna ke ndikwakhele indlu yokuhlala, indawo
yokuba uhlale ngonaphakade.

<span id="an_6:3">6:3</span> Wee guququ ukumkani ngobuso, walisikelela
lonke ibandla lakwaSirayeli; lonke ibandla lakwaSirayeli lema.

<span id="an_6:4">6:4</span> Wathi: Makabongwe uYehova uThixo
kaSirayeli, owathethayo ngomlomo wakhe kuDavide ubawo, wakuzalisa
ngesandla sakhe, esithi,

<span id="an_6:5">6:5</span> Kususela kwimini endabakhuphayo abantu bam
ezweni lamaYiputa, andinyulanga mzi ezizweni zonke zakwaSirayeli
wokwakha indlu, yokuba igama lam libe kuyo; andinyulanga ndoda yokuba
yinganga yabantu bam amaSirayeli;

<span id="an_6:6">6:6</span> ndanyula iYerusalem, ukuba igama lam libe
khona; ndanyula uDavide ukuba abe phezu kwabantu bam amaSirayeli.

<span id="an_6:7">6:7</span> Kwaye kukho entliziyweni kaDavide ubawo
ukulakhela indlu igama likaYehova, uThixo kaSirayeli.

<span id="an_6:8">6:8</span> Wathi uYehova kuDavide ubawo, Ngenxa
enokuba kwakukho entliziyweni yakho ukuthi ulakhele indlu igama lam,
walungisa ngokuthi kubekho entliziyweni yakho oko;

<span id="an_6:9">6:9</span> noko ke indlu yona ayisayi kwakhiwa nguwe.
Unyana wakho ophuma esinqeni sakho, nguye oya kulakhela indlu igama lam.

<span id="an_6:10">6:10</span> Ulimisile ke uYehova ilizwi lakhe
awalithethayo; ndivelile esikhundleni sikaDavide ubawo, ndahlala
etroneni yakwaSirayeli, njengoko wakuthethayo uYehova; ndalakhela indlu
igama likaYehova uThixo kaSirayeli;

<span id="an_6:11">6:11</span> ndayibeka khona ityeya, apho ukhona
umnqophiso kaYehova, awawenzayo noonyana bakaSirayeli.

<span id="an_6:12">6:12</span> Wema ke uSolomon phambi kwesibingelelo
sikaYehova, phambi kwebandla lonke lakwaSirayeli, wazolula izandla zakhe

<span id="an_6:13">6:13</span> (ngokuba uSolomon wayenze itheko lobhedu,
walibeka esazulwini sentendelezo, laziikubhite ezintlanu ubude balo,
iikubhite ezintlanu ububanzi balo, iikubhite ezintathu ukuphakama kwalo;
wema phezu kwalo, waguqa ngamadolo phambi kwebandla lonke lamaSirayeli,
wazolulela ezulwini izandla zakhe);

<span id="an_6:14">6:14</span> wathi: Yehova, Thixo kaSirayeli, akukho
Thixo unjengawe emazulwini nasehlabathini; ubagcinelayo umnqophiso
nenceba abakhonzi bakho, abahamba phambi kwakho ngentliziyo yabo yonke;

<span id="an_6:15">6:15</span> wena umgcineleyo umkhonzi wakho uDavide
ubawo oko wakuthethayo kuye, wakuthetha ngomlomo wakho, wakuzalisa
ngesandla sakho, njengoko kunjalo namhla.

<span id="an_6:16">6:16</span> Kaloku, Yehova, Thixo kaSirayeli,
mgcinele umkhonzi wakho, uDavide ubawo, oko wakuthethayo kuye, usithi,
Ebusweni bam akuyi kunqunyukelwa ndoda yakuhlala etroneni yakwaSirayeli:
ukuba kodwa bathe oonyana bakho bayigcina indlela yabo, bahamba
ngomyalelo wam, njengokuba uhambile wena phambi kwam.

<span id="an_6:17">6:17</span> Kaloku, Yehova, Thixo kaSirayeli,
makanyaniseke amazwi akho, owawathethayo kumkhonzi wakho uDavide.

<span id="an_6:18">6:18</span> Gxebe, uThixo angade ahlale nabantu
emhlabeni na? Yabona izulu, izulu lawo amazulu, alikulingene; hina ke,
yona le ndlu ndiyakhileyo!

<span id="an_6:19">6:19</span> Noko ke kunonelele ukuthandaza komkhonzi
wakho nokutarhuzisa kwakhe, Yehova Thixo wam, ukuphulaphule ukumemelela
nokuthandaza athandaza ngako umkhonzi wakho phambi kwakho;

<span id="an_6:20">6:20</span> ukuba amehlo akho akhangele kule ndlu
imini nobusuku, kwindawo othe uya kulibeka kuyo igama lakho, uphulaphule
umthandazo athandaza ngawo umkhonzi wakho kule ndawo.

<span id="an_6:21">6:21</span> Phulaphula ukutarhuzisa komkhonzi wakho,
nabantu bakho amaSirayeli, abaya kuthandaza ngako kule ndawo; uve ke
wena endaweni ohlala kuyo emazulwini, uve ke, uxolele.

<span id="an_6:22">6:22</span> Xa athe umntu wona ummelwane wakhe,
wathwaliswa isifungo, wafungiswa, weza wafunga phambi kwesibingelelo
sakho kule ndlu:

<span id="an_6:23">6:23</span> yiva ke wena emazulwini, wenze ugwebe
kubakhonzi bakho, umbuyisele ongendawo, uyibeke indlela yakhe entlokweni
yakhe; umgwebele olilungisa, umnike ngokobulungisa bakhe.

<span id="an_6:24">6:24</span> Ukuba bathe abantu bakho amaSirayeli
boyiswa ziintshaba zabo kuba bekonile, baza babuya balivuma igama lakho,
bathandaza, batarhuzisa phambi kwakho kule ndlu:

<span id="an_6:25">6:25</span> yiva ke wena emazulwini, usixolele isono
sabantu bakho amaSirayeli, ubabuyisele emhlabeni owawunika bona nooyise.

<span id="an_6:26">6:26</span> Xa lithe izulu lavalwa, akwabakho mvula
kuba bekonile, baza bathandaza bekule ndawo, balivuma igama lakho,
babuya esonweni sabo, ngokuba ubacinezele:

<span id="an_6:27">6:27</span> yiva ke wena emazulwini, usixolele isono
sabakhonzi bakho, abantu bakho amaSirayeli, ngokuba ubafundisa indlela
elungileyo abaya kuhamba ngayo, unise imvula ezweni lakho, olinike
abantu bakho ukuba libe lilifa.

<span id="an_6:28">6:28</span> Xa kuthe kwabakho indlala elizweni, xa
kuthe kwabakho indyikitya yokufa, xa kuthe kwabakho imbabala,
nexoshomba, neenkumbi ezinqunquthayo; xa zithe iintshaba zabangqinga
elizweni, emizini yabo; nokuba sisiphi isibetho, nokuba sisiphi isifo
esithe sabakho;

<span id="an_6:29">6:29</span> ukuthandaza nokutarhuzisa nokuba kukuphi,
okuthe kwenziwa ngubani, nokuba ngabantu bakho bonke amaSirayeli, abathe
basazi elowo isibetho sakhe, nesingqala sakhe, bazolulela kule ndlu
izandla zabo;

<span id="an_6:30">6:30</span> yiva ke wena emazulwini, endaweni ohlala
kuyo, uxolele, umnike elowo ngokweendlela zakhe zonke, ngokuyazi kwakho
intliziyo yakhe (ngokuba nguwe wedwa ozaziyo iintliziyo zoonyana
babantu);

<span id="an_6:31">6:31</span> ukuze bakoyike, bahambe ngeendlela zakho,
yonke imihla abahleli ngayo ezweni owalinika oobawo.

<span id="an_6:32">6:32</span> Kananjalo owolunye uhlanga ongengowabantu
bakho amaSirayeli, xa athe wavela ezweni elikude ngenxa yegama lakho
elikhulu, nesandla sakho esithe nkqi, nengalo yakho eyolukileyo; beza
bathandaza bekule ndlu:

<span id="an_6:33">6:33</span> yiva ke wena emazulwini, endaweni ohlala
kuyo, wenze ngako konke athe wakunqula owolunye uhlanga, ukuze zonke
izizwe zehlabathi zilazi igama lakho, zikoyike njengabantu bakho
amaSirayeli, zazi ukuba le ndlu ndiyakhileyo ibizwa ngegama lakho.

<span id="an_6:34">6:34</span> Xa bathe abantu bakho baphuma, baya kulwa
neentshaba zabo, ngendlela obathume ngayo, bathandaza kuwe, bebhekisa
kulo mzi uwunyulileyo, nakule ndlu ndiyakhele igama lakho:

<span id="an_6:35">6:35</span> yiva ke emazulwini umthandazo wabo,
nokutarhuzisa kwabo, ubagwebele.

<span id="an_6:36">6:36</span> Xa bathe bakona (ngokuba akukho mntu
ungoniyo), waba nomsindo, wabanikela elutshabeni, bathi abathimbi
babathimba, babasa ezweni nokuba likude, nokuba likufuphi;

<span id="an_6:37">6:37</span> baza bakunyamekela oko ngentliziyo kwelo
zwe bathinjelwe kulo, babuya batarhuzisa kuwe ezweni lababathimbileyo,
besithi, Sonile, sagwenxa, senza okungendawo;

<span id="an_6:38">6:38</span> babuyela kuwe ngentliziyo yabo yonke,
nangomphefumlo wabo wonke, bekwelo zwe labathimbi ababathimbileyo,
bathandaza, babhekisa elizweni labo owalinika ooyise, kulo mzi
uwunyulileyo, kule ndlu ndiyakhele igama lakho:

<span id="an_6:39">6:39</span> yiva ke emazulwini, endaweni ohlala kuyo,
umthandazo wabo nokutarhuzisa kwabo, ubagwebele, ubaxolele abantu bakho
abakonileyo.

<span id="an_6:40">6:40</span> Kaloku, Thixo wam, makavuleke amehlo
akho, iindlebe zakho zibazele ukuthandaza okukule ndawo.

<span id="an_6:41">6:41</span> Kaloku, Yehova Thixo, phakamela endaweni
yokuphumla kwakho, wena netyeya yamandla akho. Ababingeleli bakho,
Yehova Thixo, mabambathe usindiso, abakho benceba bavuye ngokulungileyo.

<span id="an_6:42">6:42</span> Yehova, Thixo, musa ukumlandulela
umthanjiswa wakho: khumbula iinceba owazithembisa uDavide, umkhonzi
wakho.

<span id="an_7:1">7:1</span> Ke kaloku akugqiba uSolomon ukuthandaza,
umlilo welula ezulwini, walidla idini elinyukayo nemibingelelo;
ubuqaqawuli bukaYehova bayizalisa indlu.

<span id="an_7:2">7:2</span> Ababingeleli ababa nakungena endlwini
kaYehova, ngokuba ubuqaqawuli bukaYehova bayizalisa indlu kaYehova.

<span id="an_7:3">7:3</span> Bonke oonyana bakaSirayeli, bakubona ukuhla
komlilo, nobuqaqawuli bukaYehova buphezu kwendlu, baguqa, babhekisa
ubuso babo emhlabeni phezu kombekelelo wamatye, baqubuda, babulela
kuYehova besithi, Ulungile, inceba yakhe ingunaphakade.

<span id="an_7:4">7:4</span> Ukumkani nabantu bonke babingelela
imibingelelo phambi koYehova.

<span id="an_7:5">7:5</span> Wabingelela ukumkani uSolomon umbingelelo
weenkomo ezimawaka amashumi mabini anamabini, nempahla emfutshane
engamawaka alikhulu elinamanci mabini. Bayisungula indlu kaThixo
ukumkani nabantu bonke.

<span id="an_7:6">7:6</span> Ababingeleli bema ezigxineni zabo;
nabaLevi, beneempahla zokuvuma zikaYehova, awazenzayo uDavide ukumkani
ukuba kubulelwe kuYehova, ngokuba ingunaphakade inceba yakhe,
ekudumiseni kukaDavide ngezandla zabo. Ababingeleli bavuthela amaxilongo
phambi kwabo, emi onke amaSirayeli.

<span id="an_7:7">7:7</span> USolomon wawungcwalisa umphakathi
wentendelezo ebiphambi kwendlu kaYehova; ngokuba ebenze khona amadini
anyukayo, namanqatha emibingelelo yoxolo; ngokuba isibingelelo sobhedu,
awasenzayo uSolomon, besingenako ukulilingana lonke idini elinyukayo,
nomnikelo wokudla, namanqatha.

<span id="an_7:8">7:8</span> USolomon wenza ke umthendeleko ngelo xesha
iintsuku zasixhenxe enamaSirayeli onke, ibandla elikhulu kunene,
elithabathele ekungeneni kweHamati, lesa emlanjeni waseYiputa.

<span id="an_7:9">7:9</span> Benza ngomhla wesibhozo ingqungquthela;
ngokuba ukusungulwa kwesibingelelo bakwenza iintsuku zasixhenxe,
nomthendeleko iintsuku zasixhenxe.

<span id="an_7:10">7:10</span> Ngomhla wamashumi mabini anantathu
wenyanga yesixhenxe, wabandulula abantu; baya ezintenteni zabo bevuya,
bechwayithile, ngenxa yokulunga awakwenzayo uYehova kuDavide,
nakuSolomon, nakumaSirayeli abantu bakhe.

<span id="an_7:11">7:11</span> Wayigqiba ke uSolomon indlu kaYehova
nendlu yokumkani; nento yonke ekwathi qatha entliziyweni kaSolomon ukuba
ayenze, endlwini kaYehova nasendlwini yakhe, wayiphumelelisa.

<span id="an_7:12">7:12</span> Wabonakala uYehova kuSolomon ebusuku,
wathi kuye, Ndikuvile ukuthandaza kwakho; ndizinyulele le ndawo ukuba
ibe yindlu yokubingelela.

<span id="an_7:13">7:13</span> Ukuba ndithe ndalivala izulu, akwabakho
mvula, ukuba ndithe ndaziwisela umthetho iinkumbi, ukuba zilidle ilizwe,
nokuba ndithe ndathumela ebantwini bam indyikitya yokufa;

<span id="an_7:14">7:14</span> bathoba ke abantu bam, ababizwa ngegama
lam, bathandaza, bafuna ubuso bam, babuya ezindleleni zabo ezimbi: ndiya
kuva mna emazulwini, ndibaxolele izono zabo, ndiliphilise ilizwe labo.

<span id="an_7:15">7:15</span> Kaloku ovuleka amehlo am, iindlebe zam
ziwubazele umthandazo wale ndawo.

<span id="an_7:16">7:16</span> Kuba ngoku ndiyinyule, ndayingcwalisa le
ndlu, ukuba libe kuyo igama lam kude kuse ephakadeni, abe khona amehlo
am nentliziyo yam imihla yonke.

<span id="an_7:17">7:17</span> Wena ke, ukuba uthe wahamba phambi kwam,
njengoko wahamba ngako uDavide uyihlo, ukuba ukwenze konke
endikumiseleyo, uyigcine imimiselo yam, namasiko am:

<span id="an_7:18">7:18</span> ndoyimisa itrone yobukumkani bakho,
njengoko ndamenzela umnqophiso ngako uDavide uyihlo, ndisithi, Akuyi
kunqunyukelwa ndoda yakulawula kwaSirayeli.

<span id="an_7:19">7:19</span> Ke, ukuba nithe nabuya umva, nayilahla
imimiselo yam nemithetho yam, endiyibeke phambi kwenu, naya nakhonza
thixo bambi, nabanqula:

<span id="an_7:20">7:20</span> ndobanyothula emhlabeni wam endibanike
wona. Nale ndlu, ndiyingcwalisele igama lam, ndoyilahla ebusweni bam,
ndiyenze umzekeliso nento yentsini phakathi kwezizwe zonke.

<span id="an_7:21">7:21</span> Nale ndlu, noko iphezulu nje,
bomangaliswa bonke abadlulayo kuyo, bathi, Yini na ukuba uYehova enjenje
kweli lizwe, nakule ndlu?

<span id="an_7:22">7:22</span> Bathi ke, Kungenxa enokuba bamshiyayo
uYehova uThixo wooyise, owabakhupha ezweni lamaYiputa, babambelela
thixweni bambi, babanqula, bakhonza bona; kungenxa yoko wabuzisayo bonke
obu bubi phezu kwabo.

<span id="an_8:1">8:1</span> Kwathi ekupheleni kweminyaka emashumi
mabini, abesakhe ngayo uSolomon indlu kaYehova neyakhe indlu,

<span id="an_8:2">8:2</span> imizi uHiram abeyinike uSolomon wayakha
uSolomon, wababeka khona oonyana bakaSirayeli.

<span id="an_8:3">8:3</span> Waya uSolomon eHamati-tsobha, wayeyisa.

<span id="an_8:4">8:4</span> Wakha iTademore entlango, nemizi yonke
engoovimba, awayakhayo eHamati.

<span id="an_8:5">8:5</span> Wakha neBhete-horon engasentla
neBhete-horon engasezantsi, imizi enqatyisiweyo leyo, ineendonga
neengcango nemivalo;

<span id="an_8:6">8:6</span> neBhahalati, nemizi yonke engoovimba
abenayo uSolomon, nemizi yonke yeenqwelo zokulwa, nemizi yabamahashe,
nokulangazelela konke kukaSolomon, awakulangazelelayo ukwakha
eYerusalem, naseLebhanon, nasezweni lonke lolawulo lwakhe.

<span id="an_8:7">8:7</span> Bonke abantu abaseleyo kumaHeti,
nama-Amori, namaPerizi, namaHivi, namaYebhusi, ababe
bengengabakwaSirayeli;

<span id="an_8:8">8:8</span> koonyana babo abasala emva kwabo ezweni,
abo babengagqitywanga ngoonyana bakaSirayeli, uSolomon wabanyula ukuba
bafakwe uviko, unanamhla.

<span id="an_8:9">8:9</span> Koonyana bakaSirayeli uSolomon akenzanga
makhoboka omsebenzi wakhe; ngokuba babengamadoda okulwa, nabathetheli
bakhe, nababusi bakhe, nabathetheli beenqwelo zakhe zokulwa, nabamahashe
bakhe.

<span id="an_8:10">8:10</span> Abo bathetheli babengabongameli awayenabo
ukumkani uSolomon; bebengamakhulu amabini anamanci mahlanu,
ababenobukhosi ebantwini.

<span id="an_8:11">8:11</span> Ke kaloku uSolomon wayinyusa intombi
kaFaro emzini kaDavide, wayisa endlwini abeyakhele; ngokuba ubesithi,
Akayi kuhlala umfazi wam endlwini kaDavide, ukumkani wamaSirayeli;
ngokuba kungcwele, apho kungene khona ityeya kaYehova.

<span id="an_8:12">8:12</span> Waza uSolomon wanyusa amadini anyukayo
kuYehova esibingelelweni sikaYehova, abesakhele phambi kwevaranda;

<span id="an_8:13">8:13</span> ukuba kunyuswe into yemini ngangemini
yayo ngokomthetho kaMoses, ngeesabatha, nasekuthwaseni kwenyanga,
nangamaxesha amisiweyo, izihlandlo ezithathu ngomnyaka, emthendelekweni
wezonka ezingenagwele, nasemthendelekweni weeveki, nasemthendelekweni
weminquba.

<span id="an_8:14">8:14</span> Wawamisa ngokwesiko likaDavide uyise
amaqela ababingeleli enkonzweni yawo; nabaLevi wabamisela ezigxineni
zabo, ukuba badumise, balungiselele phambi kwababingeleli ngokwento
yemini ngemini yayo, nabamasango ngokwamaqela abo kwisango ngesango;
ngokuba ubunjalo umthetho kaDavide, umfo wakwaThixo.

<span id="an_8:15">8:15</span> Abatyeka emthethweni wokumkani
kubabingeleli nakubaLevi ngemicimbi yonke nangobuncwane.

<span id="an_8:16">8:16</span> Walungiswa ke wonke umsebenzi kaSolomon,
kwada kwayiloo mini yasekwa ngayo indlu kaYehova, kwasa nasekugqityweni
kwayo; yafezwa indlu kaYehova.

<span id="an_8:17">8:17</span> Waza uSolomon waya e-Etsiyon-gebhere,
nase-Eloti, elunxwemeni lolwandle ezweni lakwaEdom.

<span id="an_8:18">8:18</span> UHiram wathumela kuye ngabakhonzi bakhe
iinqanawa, nabakhonzi ababelwazi ulwandle; baya kunye nabakhonzi
bakaSolomon eOfire, bathabatha khona amakhulu amane anamanci mahlanu
eetalente zegolide, bayizisa kukumkani uSolomon.

<span id="an_9:1">9:1</span> Ke kaloku ukumkanikazi waseShebha waluva
udaba lukaSolomon, weza kumlinga uSolomon ngemibuzo elukhuni eYerusalem,
enesihlwele esinzima kunene, neenkamela ezithwele ubulawu, negolide
eninzi, namatye anqabileyo. Weza kuSolomon, wathetha naye konke okube
kusentliziyweni yakhe.

<span id="an_9:2">9:2</span> USolomon wamtyhilela onke amazwi akhe;
akubangakho lizwi lifihlakeleyo kuSolomon, angabanga nako ukumtyhilela
lona.

<span id="an_9:3">9:3</span> Wabubona ukumkanikazi waseShebha ubulumko
bukaSolomon, nendlu abeyakhile;

<span id="an_9:4">9:4</span> nokudla kwetafile yakhe, neendawo zokuhlala
kwabakhonzi bakhe, nokuma kwabalungiseleli bakhe nezambatho zabo,
nabangcamli bakhe nezambatho zabo, nezinyuko zakhe abe enyuka ngazo
ukuya endlwini kaYehova; akwaba sabakho kuqina kwamxhelo kuye.

<span id="an_9:5">9:5</span> Wathi kukumkani, Libe liyinene ilizwi
endaliva ezweni lam lezinto zakho, nobulumko bakho.

<span id="an_9:6">9:6</span> Andikholwanga ngamazwi abo, ndada ndeza,
abona amehlo am; yabona, ndibe ndingaxelelwanga nesiqingatha esi
sobuninzi bobulumko bakho; ulugqithile udaba endibe ndiluvile.

<span id="an_9:7">9:7</span> Anoyolo amadoda akho; banoyolo abakhonzi
bakho, abemiyo phambi kwakho ngamaxesha onke, bebuva ubulumko bakho.

<span id="an_9:8">9:8</span> Makabongwe uYehova uThixo wakho,
okunoneleyo, wakubeka etroneni yakhe, ukuba ube ngukumkani kuYehova
uThixo wakho, ngokuwathanda kukaThixo wakho amaSirayeli, ukuba awamise
ngonaphakade; wakumisa waba ngukumkani kuwo, ukuba wenze okusesikweni
nobulungisa.

<span id="an_9:9">9:9</span> Ukumkanikazi wanika ukumkani ikhulu
elinamanci amabini eetalente zegolide, nasebulawini into eninzi kunene,
namatye anqabileyo; akuzanga kube sabakho bulawu bungangobo,
ukumkanikazi waseShebha wabunika ukumkani uSolomon.

<span id="an_9:10">9:10</span> Kananjalo abakhonzi bakaHiram nabakhonzi
bakaSolomon, abeza negolide bevela kwaOfire, beza nemialgumi namatye
anqabileyo.

<span id="an_9:11">9:11</span> Imialgumi leyo ukumkani wayenza izinyuko
zendlu kaYehova, nezendlu yokumkani, neehadi, nemirhubhe yeemvumi;
akuzanga kubonwe injalo ngaphambili ezweni lakwaYuda.

<span id="an_9:12">9:12</span> Ke ukumkani uSolomon wamnika ukumkanikazi
waseShebha konke ukuthanda kwakhe awakucelayo; kukodwa khona awakuzisayo
kukumkani. Wajika ke waya ezweni lakhe, yena nabakhonzi bakhe.

<span id="an_9:13">9:13</span> Ke kaloku ukulinganiswa kwegolide, eyeza
kuSolomon ngamnyaka mnye, kwaba ngamakhulu amathandathu anamanci
amathandathu anesithandathu iitalente zegolide,

<span id="an_9:14">9:14</span> iyodwa eyabarhwebi, nebiziswa
ngabathengisi, neyookumkani bonke baseArabhi, neyamabamba elizwe,
abezisa igolide nesilivere kuSolomon.

<span id="an_9:15">9:15</span> Ukumkani uSolomon wenza amakhulu amabini
amakhaka egolide engumkhando; zangamakhulu amathandathu iishekele
zegolide engumkhando, awaleka ngazo khaka linye.

<span id="an_9:16">9:16</span> Wenza amakhulu amathathu eengweletshetshe
zegolide engumkhando; zangamakhulu amathathu iishekele zegolide, awaleka
ngazo ngweletshetshe-nye. Ukumkani wazibeka endlwini yehlathi
laseLebhanon.

<span id="an_9:17">9:17</span> Ukumkani wenza netrone enkulu ngeempondo
zeendlovu, wayaleka ngegolide engcwengiweyo.

<span id="an_9:18">9:18</span> Itrone leyo ibinezinyuko ezithandathu;
itrone leyo ibinesihlalo seenyawo segolide, ezo nto zibambene nayo;
kukho iingalo ngapha nangapha kwendawo yokuhlala, kumi iingonyama
ezimbini ecaleni leengalo ezo;

<span id="an_9:19">9:19</span> kumi iingonyama ezilishumi elinambini
khona ezinyukweni ezithandathu, ngapha nangapha; akuzanga kwenziwe nto
injalo ezikumkanini zonke.

<span id="an_9:20">9:20</span> Yonke impahla yokusela yokumkani uSolomon
yabe iyeyegolide, nempahla yonke yendlu yehlathi laseLebhanon yabe
iyeyegolide ethe shinyi; isilivere ibingento yakwanto ngemihla
kaSolomon.

<span id="an_9:21">9:21</span> Ngokuba ukumkani ubeneenqanawa eziya
eTarshishe ndawonye nabakhonzi bakaHiram; zeza kanye ngeminyaka
emithathu iinqanawa ezo zaseTarshishe, zithwele igolide, nesilivere,
neempondo zeendlovu, neentsimango, neepikoko.

<span id="an_9:22">9:22</span> Wakhula ke ukumkani uSolomon ngaphezu
kookumkani bonke bomhlaba ngobutyebi nangobulumko.

<span id="an_9:23">9:23</span> Bonke ookumkani bomhlaba bafuna ubuso
bukaSolomon, ukuba beve ubulumko bakhe, awayebubeke entliziyweni yakhe
uThixo.

<span id="an_9:24">9:24</span> Bazisa elowo umnikelo wakhe, iimpahla
zesilivere neempahla zegolide, nezambatho, nezikrweqe, nobulawu,
namahashe, noondlebende, into yeminyaka ngeminyaka.

<span id="an_9:25">9:25</span> USolomon wayenamawaka amane emikhombe
yezitali zamahashe neenqwelo, neshumi elinamabini amawaka amahashe
akhwelwayo; wawabeka emizini yeenqwelo, nakukumkani eYerusalem.

<span id="an_9:26">9:26</span> Ubelawula ookumkani bonke, ethabathela
kuwo uMlambo, azise ezweni lamaFilisti, ezisa nasemdeni waseYiputa.

<span id="an_9:27">9:27</span> Ukumkani wayenza isilivere yanjengamatye
eYerusalem, nemisedare wayenza yanjengemithombe esezihlanjeni, ukuba
mininzi.

<span id="an_9:28">9:28</span> Bazisa kuSolomon amahashe evela eYiputa,
evela emazweni onke.

<span id="an_9:29">9:29</span> Ezinye izinto zikaSolomon, ezokuqala
nezokugqibela, azibhalwanga na emicimbini kaNatan umprofeti,
naseziprofetweni zika-Ahiya waseShilo, nasemibonweni kaIdo imboni,
ngoYarobheham unyana kaNebhati?

<span id="an_9:30">9:30</span> USolomon wayengukumkani kumaSirayeli onke
eYerusalem iminyaka emashumi mane.

<span id="an_9:31">9:31</span> USolomon walala kooyise, wangcwatyelwa
emzini kaDavide uyise; uRehabheham, unyana wakhe, waba ngukumkani
esikhundleni sakhe.

<span id="an_10:1">10:1</span> URehabheham waya kwaShekem; ngokuba
amaSirayeli onke abeye kumenza ukumkani kwaShekem.

<span id="an_10:2">10:2</span> Kwathi, akuva uYarobheham unyana
kaNebhati (eseYiputa, apho wayebalekele khona ebusweni bukaSolomon
ukumkani; ehleli uYarobheham eYiputa, bathumela bambiza),

<span id="an_10:3">10:3</span> weza uYarobheham namaSirayeli onke,
bathetha noRehabheham, besithi,

<span id="an_10:4">10:4</span> Uyihlo wayenza nzima idyokhwe yethu; ke
wena yenze lula inkonzo elukhuni kayihlo, nedyokhwe yakhe enzima
awayibeka phezu kwethu, sikukhonze.

<span id="an_10:5">10:5</span> Wathi kubo, Khanindikhwelele iintsuku
zibe ntathu, nibuye nize kum. Bemka ke abantu.

<span id="an_10:6">10:6</span> Ukumkani uRehabheham wacebisana namadoda
amakhulu, abesakuma phambi koSolomon uyise oko ebesahleli, wathi, Ninika
cebo lini na, ukuba ndibanike ilizwi aba bantu?

<span id="an_10:7">10:7</span> Athetha ke kuye esithi, Ukuba uthe
wanobubele kwaba bantu, wabakholisa, wathetha amazwi amahle kubo,
bokukhonza yonke imihla.

<span id="an_10:8">10:8</span> Walishiya icebo lamadoda amakhulu
abemnike lona, wacebisana namadodana aziintanga zakhe, abemi phambi
kwakhe.

<span id="an_10:9">10:9</span> Wathi kuwo, Ninika cebo lini na nina,
ukuba sibanike ilizwi aba bantu bathethileyo kum, besithi. Yenze lula
idyokhwe awayibeka phezu kwethu uyihlo?

<span id="an_10:10">10:10</span> Athetha ke naye amadodana aziintanga
zakhe, esithi, Yithi kubantu abathethe kuwe, besithi, Uyihlo wayenza
nzima idyokhwe yethu, yenze lula kuthi wena; yithi kubo, Ucikicane wam
uya kuba nesibili kunesinqe sikabawo;

<span id="an_10:11">10:11</span> ke, ekubeni ubawo ubenithwalise
idyokhwe enzima, mna ke ndiya kongeza edyokhweni yenu; ubawo ubenibetha
ngeentsontelo, ke mna ndiya kunibetha ngeekatsi.

<span id="an_10:12">10:12</span> Baya ke ooYarobheham nabantu bonke
kuRehabheham ngomhla wesithathu, njengoko wayethethe ngako ukumkani,
esithi, Nobuya nize kum ngomhla wesithathu.

<span id="an_10:13">10:13</span> Ukumkani wabaphendula kalukhuni;
ukumkani uRehabheham walishiya icebo lamadoda amakhulu.

<span id="an_10:14">10:14</span> Wathetha kubo ngokwecebo lamadodana,
esithi, Ubawo wayenza nzima idyokhwe yenu, mna ke ndiya kongeza kuyo;
ubawo wanibetha ngeentsontelo, ke mna ndiya kunibetha ngeekatsi.

<span id="an_10:15">10:15</span> Akabaphulaphulanga ke abantu ukumkani;
ngokuba esi siphendu sibe siphuma kuThixo, ukuze uYehova alimise ilizwi
lakhe, abelithethile ngoAhiya waseShilo kuYarobheham unyana kaNebhati.

<span id="an_10:16">10:16</span> Akubona ke onke amaSirayeli ukuba
ukumkani akawaphulaphuli, abantu bambuyisela ukumkani ilizwi elithi,
Sinasabelo sini na kuDavide? Asinalifa kunyana kaYese; elowo makaye
ententeni yakhe, maSirayeli; zikhangelele ngoku indlu yakho, Davide. Aya
ezintenteni zawo ke amaSirayeli onke.

<span id="an_10:17">10:17</span> Ke oonyana bakaSirayeli, ababehleli
emizini yakwaYuda, uRehabheham waba ngukumkani kubo.

<span id="an_10:18">10:18</span> Ukumkani uRehabheham wathuma uAdoram,
obephethe abafakwa uviko. Besuka oonyana bakaSirayeli, bamxuluba
ngamatye, wafa. Ukumkani uRehabheham wakhawuleza waya kukhwela
enqwelweni yakhe, ukuba asabele eYerusalem.

<span id="an_10:19">10:19</span> Akreqa ke amaSirayeli endlwini
kaDavide, unanamhla.

<span id="an_11:1">11:1</span> Weza uRehabheham eYerusalem, wabizela
ndawonye indlu yakwaYuda neyakwaBhenjamin, ikhulu elinamanci asibhozo
amawaka amadodana okulwa imfazwe, ukuba aye kulwa namaSirayeli,
bubuyiselwe ubukumkani kuRehabheham.

<span id="an_11:2">11:2</span> Lafika ilizwi likaYehova kuShemaya, umfo
wakwaThixo, lisithi,

<span id="an_11:3">11:3</span> Yitsho kuRehabheham unyana kaSolomon,
ukumkani wakwaYuda, nakumaSirayeli onke, kwaYuda nakwaBhenjamin, ukuthi,

<span id="an_11:4">11:4</span> Utsho uYehova ukuthi, Ize ninganyuki; ize
ningalwi nabazalwana benu. Buyani, aye elowo endlwini yakhe; ngokuba
iphume kum le nto. Baliphulaphula izwi likaYehova, babuya ekuyeni kulwa
noYarobheham.

<span id="an_11:5">11:5</span> Wahlala uRehabheham eYerusalem, wakha
imizi yokunqabisa kwaYuda.

<span id="an_11:6">11:6</span> Wakha iBhetelehem, ne-Etam, neTekowa,

<span id="an_11:7">11:7</span> neBhete-tsure, neSoko, neAdulam,

<span id="an_11:8">11:8</span> neGati, neMaresha, neZifi,

<span id="an_11:9">11:9</span> neAdorayim, neLakishe, neAseka,

<span id="an_11:10">11:10</span> neTsora, neAyalon, nowaseHebron,
ekwaYuda nekwaBhenjamin, imizi enqatyisiweyo.

<span id="an_11:11">11:11</span> Waziqinisa iinqaba, wabeka iinganga
zamadoda kuzo, noovimba bokudla neoli newayini.

<span id="an_11:12">11:12</span> Nakwimizi ngemizi yonke wabeka
amakhaka, nezikhali; wayiqinisa kakhulu kunene. Aba kuye amaYuda
namaBhenjamin.

<span id="an_11:13">11:13</span> Ababingeleli nabaLevi
ababekwelakwaSirayeli lonke bathelela kuye, bevela emideni yabo yonke.

<span id="an_11:14">11:14</span> Ngokuba abaLevi bawashiya amadlelo abo,
nemfuyo yabo, beza kwaYuda naseYerusalem; ngokuba uYarobheham noonyana
bakhe babebakhuphile, ukuba bangabi ngababingeleli kuYehova;

<span id="an_11:15">11:15</span> wazimisela ababingeleli beziganga,
nabamaxhonti, nabamathole awawenzayo.

<span id="an_11:16">11:16</span> Emva kwabo ke, ezizweni zonke
zakwaSirayeli, bathi abazinikelayo iintliziyo zabo ukumquqela uYehova
uThixo kaSirayeli, beza kubingelela eYerusalem kuYehova, uThixo wooyise.

<span id="an_11:17">11:17</span> Babuzinzisa ubukumkani bukaYuda,
bamomeleza uRehabheham unyana kaSolomon iminyaka emithathu; ngokuba
bahamba ngendlela kaDavide noSolomon iminyaka emithathu.

<span id="an_11:18">11:18</span> Ke kaloku uRehabheham wazeka uMahalati,
intombi kaYerimoti unyana kaDavide, noAbhihayile, intombi kaEliyabhi
unyana kaYese;

<span id="an_11:19">11:19</span> wamzalela oonyana: ooYehushe,
noShemariya, noZaham.

<span id="an_11:20">11:20</span> Emva kwakhe wazeka uMahaka intombi
ka-Abhisalom; wamzalela uAbhiya, noAtayi, noZiza, noShelomiti.

<span id="an_11:21">11:21</span> URehabheham wathanda uMahaka intombi
ka-Abhisalom, ngaphezu kwabafazi bakhe bonke namashweshwe akhe (ngokuba
ubenabafazi abalishumi elinesibhozo, namashweshwe angamashumi
amathandathu; wazala oonyana abamashumi mabini anesibhozo, neentombi
ezimashumi mathandathu).

<span id="an_11:22">11:22</span> URehabheham wamisa uAbhiya unyana
kaMahaka, ukuba abe yinkulu, abe yinganga phakathi kwabazalwana bakhe;
ngokuba ubecinga ukumenza ukumkani.

<span id="an_11:23">11:23</span> Wenza ngengqondo, wabathi saa oonyana
bakhe bonke emazweni onke akwaYuda nakwaBhenjamin, emizini yonke
enqatyisiweyo, wabanika ukudla okuninzi, wabafunela into eninzi
yabafazi.

<span id="an_12:1">12:1</span> Kwathi bakubon’ ukuba buzinzile
ubukumkani bukaRehabheham, akomelela, wawushiya umyalelo kaYehova,
namaSirayeli onke kunye naye.

<span id="an_12:2">12:2</span> Kwathi, ngomnyaka wesihlanu wokumkani
uRehabheham, kwenyuka uShishaki ukumkani waseYiputa, wayingenela
iYerusalem, ngokuba bebemenezile kuYehova;

<span id="an_12:3">12:3</span> enewaka elinamakhulu amabini eenqwelo
zokulwa, namawaka angamashumi omathandathu abamahashe, nabantu
abangenakubalwa, abaphuma naye eYiputa, amaLubhi, namaSuki, namaKushi.

<span id="an_12:4">12:4</span> Wayithimba imizi enqatyisiweyo ekwaYuda,
wafika naseYerusalem.

<span id="an_12:5">12:5</span> Weza uShemaya umprofeti kuRehabheham,
nakubathetheli bakwaYuda ababehlanganisene eYerusalem ngenxa kaShishaki,
wathi kubo, Utsho uYehova ukuthi, Nina nandishiya, nam ndinishiyile,
ndaninikela esandleni sikaShishaki.

<span id="an_12:6">12:6</span> Bazithoba abathetheli bamaSirayeli
nokumkani, bathi, Ulilungisa uYehova.

<span id="an_12:7">12:7</span> Akubona uYehova ukuba bazithobile, lafika
ilizwi likaYehova kuShemaya, lisithi, Bazithobile; andiyi kubonakalisa;
ndiya kubanika ukusinda ixeshana, bungathululelwa ubushushu bam
eYerusalem ngesandla sikaShishaki.

<span id="an_12:8">12:8</span> Noko boba ngabakhonzi kuye, ukuze bayazi
inkonzo yam, nenkonzo yezikumkani zamazwe.

<span id="an_12:9">12:9</span> Wenyuka ke ukumkani waseYiputa, wafika
walwa neYerusalem, wabuthabatha ubuncwane bendlu kaYehova, nobuncwane
bendlu yokumkani; wabuthabatha bonke; wazithabatha iingweletshetshe
zegolide awazenzayo uSolomon.

<span id="an_12:10">12:10</span> Ukumkani uRehabheham wenza
iingweletshetshe zobhedu esikhundleni sazo, waziphathisa abathetheli
bezigidimi, ezibe zigcina umnyango wendlu yokumkani.

<span id="an_12:11">12:11</span> Ubesakuthi akungena ukumkani endlwini
kaYehova, zize izigidimi ezo ziziphethe, zize zizibuyisele egumbini
lezigidimi.

<span id="an_12:12">12:12</span> Wathi akuzithoba, umsindo kaYehova
wabuya kuye, ukuba angamtshabalalisi kuthi tu; kananjalo kwaYuda
kwakukho izinto ezilungileyo.

<span id="an_12:13">12:13</span> Waziqinisa ukumkani uRehabheham
eYerusalem, waba ngukumkani; ngokuba uRehabheham ebeminyaka imashumi
mane anamnye ezelwe, ukuba ngukumkani kwakhe; waba neminyaka elishumi
elinesixhenxe engukumkani eYerusalem, umzi lowo wawunyulayo uYehova
kwizizwe zonke zakwaSirayeli, ukuba alimise khona igama lakhe. Igama
lonina belinguNahama, umAmonikazi.

<span id="an_12:14">12:14</span> Wenza okubi, ngokuba
ebengayibhekiselelanga intliziyo yakhe ukumquqela uYehova.

<span id="an_12:15">12:15</span> Izinto zikaRehabheham, ezokuqala
nezokugqibela, azibhalwanga na emicimbini kaShemaya umprofeti noIdo
imboni, ngokokubhalwa kwemilibo yokuzalwa? Yayiziimfazwe phakathi
koRehabheham noYarobheham imihla yonke.

<span id="an_12:16">12:16</span> URehabheham walala kooyise,
wangcwatyelwa emzini kaDavide; uAbhiya, unyana wakhe, waba ngukumkani
esikhundleni sakhe.

<span id="an_13:1">13:1</span> Ngomnyaka weshumi elinesibhozo wokumkani
uYarobheham, uAbhiya waba ngukumkani kwaYuda.

<span id="an_13:2">13:2</span> Waba neminyaka emithathu engukumkani
eYerusalem. Igama lonina belinguMikaya, intombi kaUriyeli waseGibheha.
Kwabakho imfazwe phakathi koAbhiya noYarobheham.

<span id="an_13:3">13:3</span> UAbhiya wayiqala imfazwe ngempi yamagorha
okulwa, engamakhulu amane amawaka ahleliweyo; uYarobheham naye wazakha
izintlu zakhe zokulwa naye, zingamakhulu asibhozo amawaka ahleliweyo,
angamagorha anobukroti.

<span id="an_13:4">13:4</span> Wesuka wema uAbhiya entabeni yeTsemarim,
ekweleentaba lakwaEfrayim, wathi, Ndiphulaphuleni, wena Yarobheham, nani
maSirayeli nonke;

<span id="an_13:5">13:5</span> aninakwazi na ukuba uYehova, uThixo
kaSirayeli, ubukumkani kumaSirayeli wabunika uDavide ngonaphakade, yena
noonyana bakhe, ngomnqophiso wetyuwa?

<span id="an_13:6">13:6</span> Wesuka uYarobheham unyana kaNebhati,
umkhonzi kaSolomon unyana kaDavide, wagwilika kwinkosi yakhe;

<span id="an_13:7">13:7</span> wabuthela kuye amadoda angenabuntu,
angamatshijolo, aziqinisa, amchasa uRehabheham unyana kaSolomon;
uRehabheham engumfana ontliziyo ithambileyo, engomelele phambi kwabo.

<span id="an_13:8">13:8</span> Ngoku ke nithi niya komelela phambi
kobukumkani bukaYehova, obusesandleni soonyana bakaDavide; niyingxokolo
eninzi nje, ninamathole egolide, awanenzelayo uYarobheham ukuba abe
ngoothixo.

<span id="an_13:9">13:9</span> Anibagxothanga yini na ababingeleli
bakaYehova, oonyana baka-Aron, nabaLevi; nazenzela ababingeleli
njengezizwe zamanye amazwe? bada bonke abo baza kuzimisela ngenkunzi
elithole lenkomo, neenkunzi zeegusha ezisixhenxe, benziwa ababingeleli
kwabangethixo.

<span id="an_13:10">13:10</span> Ke thina, nguYehova uThixo wethu:
asimshiyanga; ababingeleli abalungiselela kuYehova ngoonyana baka-Aron;

<span id="an_13:11">13:11</span> nabaLevi basemsebenzini wabo,
beqhumisela kuYehova ngamadini anyukayo imiso ngemiso, ukuhlwa
ngokuhlwa, nangesiqhumiso esimnandi; nokucwangcisa izonka etafileni
ehlambululekileyo; nesiphatho segolide, nezibane sazo zilunyekwa ukuhlwa
ngokuhlwa; ngokuba thina siyasigcina isigxina sikaYehova uThixo wethu;
ke nina nimshiyile.

<span id="an_13:12">13:12</span> Niyabona, unathi eyintloko uThixo,
nababingeleli bakhe banathi, namaxilongo okuduma, ukuba anivuse. Nyana
bakaSirayeli, musani ukulwa noYehova uThixo wooyihlo; ngokuba aniyi kuba
nampumelelo.

<span id="an_13:13">13:13</span> Ke uYarobheham wazungulezisa abalaleli,
ukuba baye ngasemva kwawo; baba ngaphambi kwamaYuda bona; abalaleli baba
ngasemva kwawo.

<span id="an_13:14">13:14</span> Abheka amaYuda, ayibona impi
ingaphambili nangasemva kwawo. Akhala kuYehova, ababingeleli bevuthela
amaxilongo; aduma onke amadoda akwaYuda.

<span id="an_13:15">13:15</span> Kwathi ekudumeni kwamadoda akwaYuda,
wesuka uThixo wabetha kuYarobheham namaSirayeli onke phambi koAbhiya
namaYuda.

<span id="an_13:16">13:16</span> Basaba oonyana bakaSirayeli ebusweni
bamaYuda; uThixo wabanikela esandleni sawo.

<span id="an_13:17">13:17</span> UAbhiya nabantu bakhe bababulala
kakhulu; kwawa ababuleweyo kwaSirayeli amakhulu amahlanu amawaka amadoda
ahleliweyo.

<span id="an_13:18">13:18</span> Bathotywa ke oonyana bakaSirayeli ngelo
xesha, bakhalipha oonyana bakaYuda; ngokuba bayama ngoYehova uThixo
wooyise.

<span id="an_13:19">13:19</span> UAbhiya wamsukela uYarobheham, wathimba
kuye le mizi: iBheteli namagxamesi ayo, neYeshana namagxamesi ayo,
ne-Efron namagxamesi ayo.

<span id="an_13:20">13:20</span> Akaba saba namandla uYarobheham
ngemihla ka-Abhiya. UYehova wambetha wafa.

<span id="an_13:21">13:21</span> Waya esomelela ngokomelela uAbhiya,
wazeka abafazi abalishumi elinabane, wazala oonyana abamashumi mabini
anababini, neentombi ezilishumi elinantandathu.

<span id="an_13:22">13:22</span> Ezinye izinto zika-Abhiya, neendlela
zakhe, namazwi akhe, abhalwe ezincwadini zamabali omprofeti uIdo.

<span id="an_14:1">14:1</span> UAbhiya walala kooyise; bamngcwabela
emzini kaDavide; ke uAsa unyana wakhe waba ngukumkani esikhundleni
sakhe. Ngemihla yakhe ilizwe lazola iminyaka yalishumi.

<span id="an_14:2">14:2</span> UAsa wenza okulungileyo nokuthe tye
emehlweni kaYehova uThixo wakhe.

<span id="an_14:3">14:3</span> Wazisusa izibingelelo neziganga zezithixo
zolunye uhlanga; waziqhekeza izimiso zamatye, wabagawula ooAshera.

<span id="an_14:4">14:4</span> Wathi kumaYuda makamquqele uYehova,
uThixo wooyise, awenze umyalelo nomthetho.

<span id="an_14:5">14:5</span> Wazisusa ke emizini yonke yakwaYuda
iziganga, neentsika zelanga; bazola ubukumkani phambi kwakhe.

<span id="an_14:6">14:6</span> Wakha imizi enqatyisiweyo kwaYuda;
ngokuba ilizwe belizolile, kungekho mfazwe ayilwayo ngaloo minyaka;
ngokuba uYehova wayemphumzile.

<span id="an_14:7">14:7</span> Wathi ke kumaYuda, Masiyakhe le mizi,
siyijikeleze ngeendonga neenqaba ezinde, senze iingcango nemivalo,
lisephambi kwethu nje ilizwe; ngokuba simquqele uYehova uThixo wethu
samquqela, wasiphumza ke ngeenxa zonke. Bayakha baba nempumelelo.

<span id="an_14:8">14:8</span> Ke kaloku uAsa wayenempi ephatha amakhaka
nezikhali: kwaYuda ingamakhulu amathathu amawaka; nakwaBhenjamin,
abaphatha iingweletshetshe nabatyeda izaphetha babengamakhulu, amabini
anamanci asibhozo amawaka. Bonke abo babengamagorha anobukroti.

<span id="an_14:9">14:9</span> Kwaphuma kwaza kulwa nabo uZera umKushi,
enempi eliwaka lamawaka, neenqwelo zokulwa ezimakhulu mathathu; wada
weza eMaresha.

<span id="an_14:10">14:10</span> Waphuma uAsa esiya kumhlangabeza, bakha
izintlu emfuleni weTsefata eMaresha.

<span id="an_14:11">14:11</span> UAsa wabiza kuYehova uThixo wakhe,
wathi, Yehova, akukho bani ingenguwe onokunceda phakathi konamandla
nongenawo. Sincede, Yehova, Thixo wethu; ngokuba sayame ngawe, size kule
ngxokolo egameni lakho. Yehova, unguThixo wethu, makangabi namandla
umntu okumelana nawe.

<span id="an_14:12">14:12</span> UYehova wawaxabela amaKushi phambi
koAsa, naphambi kwamaYuda; asaba ke amaKushi.

<span id="an_14:13">14:13</span> UAsa nabantu ababenaye bawasukela, bada
besa eGerare; oyiswa amaKushi ngokokude angabi nakubuya aphethule;
ngokuba aqotywa phambi koYehova, naphambi komkhosi wakhe; bemka nexhoba
elininzi kunene.

<span id="an_14:14">14:14</span> Bayingenela yonke imizi ngeenxa zonke
eGerare; ngokuba yafikelwa kukunkwantyiswa nguYehova. Bayiphanga yonke
imizi; ngokuba amaxhoba ayemaninzi kuyo.

<span id="an_14:15">14:15</span> Batshabalalisa neentente zemfuyo,
bathimba impahla emfutshane yaninzi, neenkamela; babuya ke baya
eYerusalem.

<span id="an_15:1">15:1</span> UMoya kaThixo wamfikela uAzariya, unyana
kaOdede.

<span id="an_15:2">15:2</span> Waphuma, esiya kukhawulela uAsa, wathi
kuye, Ndiphulaphuleni, Asa, nani nonke maYuda namaBhenjamin; uYehova
unani ekubeni ninaye; ukuba nithe namquqela, nomfumana; ukuba nithe
namshiya, wonishiya nani.

<span id="an_15:3">15:3</span> AmaSirayeli ayenemihla emininzi
engenaThixo wenyaniso, engenambingeleli uyalayo, engenamthetho.

<span id="an_15:4">15:4</span> Ke athi ekubandezelekeni kwawo, akubuyela
kuYehova, uThixo kaSirayeli, ukuba amquqele, amfumana.

<span id="an_15:5">15:5</span> Ngaloo maxesha kwakungekho luxolo
kophumayo nakongenayo, zaba ziziphithiphithi ezikhulu kubemi bonke
bamazwe.

<span id="an_15:6">15:6</span> Uhlanga lwaqotywa luhlanga, umzi ngumzi;
ngokuba uThixo wabadubaduba ngeembandezelo zonke.

<span id="an_15:7">15:7</span> Ke nina yomelelani; mazingawi izandla
zenu; ngokuba umsebenzi wenu unomvuzo.

<span id="an_15:8">15:8</span> Wathi uAsa, akuweva loo mazwi nesiprofeto
sikaOdede umprofeti, womelela, wazikhwelelisa zonke izinto ezinezothe
ezweni lonke lakwaYuda nelakwaBhenjamin, nasemizini abeyithimbile
kweleentaba lakwaEfrayim; wasihlaziya isibingelelo sikaYehova, esiphambi
kwevaranda kaYehova.

<span id="an_15:9">15:9</span> Wawahlanganisa onke amaYuda namaBhenjamin
nabasemzini ababekuwo, bakwaEfrayim, nabakwaManase, nabakwaSimon;
ngokuba bagalela kuye abakwaSirayeli babaninzi, bakubona ukuba uYehova
uThixo wakhe unaye.

<span id="an_15:10">15:10</span> Babuthelana ke eYerusalem ngenyanga
yesithathu, ngomnyaka weshumi elinesihlanu wobukumkani buka-Asa,

<span id="an_15:11">15:11</span> babingelela kuYehova ngaloo mhla,
bethabatha kumaxhoba ababeze nawo: amakhulu asixhenxe eenkomo, namawaka
asixhenxe empahla emfutshane.

<span id="an_15:12">15:12</span> Benza umnqophiso wokumquqela uYehova,
uThixo wooyise, ngentliziyo yabo yonke, nangomphefumlo wabo wonke;
bathi,

<span id="an_15:13">15:13</span> Bonke abasukuba bengamquqeli uYehova,
uThixo kaSirayeli, mababulawe, kuthabathele komncinane kuse komkhulu;
kuthabathele kwindoda kuse kwinkazana.

<span id="an_15:14">15:14</span> Bafunga kuYehova ngezwi elikhulu,
nangokuduma, nangamaxilongo, nangezigodlo.

<span id="an_15:15">15:15</span> Asivuyela onke amaYuda isifungo eso;
ngokuba afunga ngentliziyo yawo yonke, amquqela ngemvume yawo yonke,
amfumana; uYehova wawaphumza ngeenxa zonke.

<span id="an_15:16">15:16</span> Kananjalo ukumkani wamguzula uMahaka
unina, ukuba angabi saba yinkosikazi; ngokokuba wayemenzele uAshera
isithixo esilisikizi. Waza uAsa wasixhaxha isithixo sakhe, wasithi
vithivithi, wasitshisa emlanjaneni oyiKidron.

<span id="an_15:17">15:17</span> Ke iziganga azisuswanga kwaSirayeli;
kodwa yona intliziyo ka-Asa yabe igqibelele yonke imihla yakhe.

<span id="an_15:18">15:18</span> Wazingenisa izinto ezingcwele zikayise,
nezinto zakhe ezingcwele, endlwini kaThixo, isilivere, negolide,
nempahla.

<span id="an_15:19">15:19</span> Akwaba sabakho mfazwe, kwada kwaba
ngumnyaka wamashumi amathathu anesihlanu wobukumkani buka-Asa.

<span id="an_16:1">16:1</span> Ngomnyaka wamashumi omathathu
anesithandathu wobukumkani buka-Asa, wenyuka uBhahesha ukumkani
wamaSirayeli, esiza kulwa namaYuda; wayakha iRama, ukuze angavumi ukuba
kuphume bani aye kuAsa ukumkani wakwaYuda.

<span id="an_16:2">16:2</span> Wayirhola ke uAsa isilivere negolide
ebuncwaneni bendlu kaYehova, nobendlu yokumkani, wazithumela
kuBhen-hadade ukumkani wama-Aram, ohleli eDamasko, esithi,

<span id="an_16:3">16:3</span> Kukho umnqophiso phakathi kwam nawe,
phakathi kobawo noyihlo; nanko ndikuthumele isilivere negolide; yiya
uwaphule umnqophiso wakho noBhahesha ukumkani wamaSirayeli, ukuba emke
kum.

<span id="an_16:4">16:4</span> UBhen-hadade wamphulaphula ukumkani uAsa,
wathumela abathetheli bempi abenabo emizini yakwaSirayeli, wayithimba
i-Iyon, nowakwaDan, neAbhele-mayim, nemizi yonke engoovimba
yakwaNafetali.

<span id="an_16:5">16:5</span> Kwathi, akuva uBhahesha, wayeka ukuyakha
iRama, wawuyeka umsebenzi wakhe.

<span id="an_16:6">16:6</span> UAsa ukumkani wawathabatha onke amaYuda;
awasusa amatye eRama, nemithi yayo, awayesakha ngayo uBhahesha; wakha ke
ngayo iGebha neMizpa.

<span id="an_16:7">16:7</span> Ngelo xesha uHanani, imboni, weza kuAsa,
ukumkani wamaYuda, wathi kuye, Ekubeni wayama kukumkani wama-Aram,
akwayama kuYehova uThixo wakho, ngoko ke iphulukile esandleni sakho impi
yokumkani wama-Aram.

<span id="an_16:8">16:8</span> AmaKushi namaLubhi abengeyeyona impi
ininzi, enento eninzi kunene yeenqwelo zokulwa nabamahashe? Ukanti
ngokuba wayama kuYehova, anikelwa esandleni sakho.

<span id="an_16:9">16:9</span> Ngokuba uYehova, amehlo akhe asingasinga
ehlabathini lonke, ukuba azomelezele abantliziyo ziphelele kuye. Wenza
ubudenge ngale nto; ngokuba kususela ngoku woba neemfazwe.

<span id="an_16:10">16:10</span> UAsa wayiqumbela imboni leyo, wayifaka
endlwini yesitokisi; ngokuba wayeyijalele ngale nto. UAsa wayicinezela
inxenye yabantu ngelo xesha.

<span id="an_16:11">16:11</span> Yabona, izinto zika-Asa, ezokuqala
nezokugqibela, nanzo zibhaliwe encwadini yookumkani bakwaYuda
nabakwaSirayeli.

<span id="an_16:12">16:12</span> Ngomnyaka wamashumi omathathu
anesithoba wobukumkani bakhe, uAsa wayesifa ziinyawo, sada senyuka isifo
sakhe; kananjalo esifeni sakhe akamquqelanga uYehova, waquqela
amagqirha.

<span id="an_16:13">16:13</span> UAsa walala kooyise; wafa ngomnyaka
wamashumi omane anamnye wobukumkani bakhe.

<span id="an_16:14">16:14</span> Bamngcwabela engcwabeni lakhe,
awazimbelayo emzini kaDavide, bamlalisa esililini esizele bubulawu,
iintlobo ngeentlobo, ezenziwe ubuqholo ngobugcisa babaqholi; bamenzela
ibaso elikhulu kunene.

<span id="an_17:1">17:1</span> UYehoshafati, unyana wakhe, waba
ngukumkani esikhundleni sakhe; womelela, wawachasa amaSirayeli.

<span id="an_17:2">17:2</span> Wabeka imikhosi emizini yonke
enqatyisiweyo yakwaYuda, wamisa iikampu elizweni lakwaYuda, nasemizini
yakwaEfrayim, awayithimbayo uAsa uyise.

<span id="an_17:3">17:3</span> UYehova waba noYehoshafati; ngokuba
wahamba ngeendlela zikaDavide uyise, ezokuqala zona; akabaquqela
ooBhahali;

<span id="an_17:4">17:4</span> ke waquqela uThixo kayise, wahamba
ngemithetho yakhe; akahamba ngezenzo zakwaSirayeli.

<span id="an_17:5">17:5</span> UYehova wabuzinzisa ubukumkani bakhe
esandleni sakhe; onke amaYuda azisa iminikelo kuYehoshafati; waba
nobutyebi nozuko ngokukhulu.

<span id="an_17:6">17:6</span> Yaphakama intliziyo yakhe ezindleleni
zikaYehova; kananjalo wazisusa iziganga nooAshera kwaYuda.

<span id="an_17:7">17:7</span> Ngomnyaka wesithathu wokuba ngukumkani
kwakhe, wabathumela abathetheli bakhe, uBhen-hayile, no-Obhadiya,
noZekariya, noNataniyeli, noMikaya, ukuba bafundise emizini yakwaYuda;

<span id="an_17:8">17:8</span> benabaLevi, uShemaya, noNetaniya,
noZebhadiya, noAsaheli, noShemiramoti, noYehonatan, noAdoniya,
noTobhiya, noTobhadoniya, abaLevi ke abo; benoElishama noYehoram
ababingeleli.

<span id="an_17:9">17:9</span> Bafundisa ke kwaYuda, benencwadi
yomyalelo kaYehova, bayijikeleza imizi yonke yakwaYuda, bebafundisa
abantu.

<span id="an_17:10">17:10</span> Zonke izikumkani zamazwe ajikeleze
amaYuda zangenelwa kukoyika uYehova, azalwa noYehoshafati.

<span id="an_17:11">17:11</span> NakumaFilisti babekho abazisa iminikelo
nemithwalo kuYehoshafati yesilivere; kananjalo ama-Arabhi azisa kuye
impahla emfutshane, amawaka asixhenxe anamakhulu asixhenxe eenkunzi
zeegusha, namawaka asixhenxe anamakhulu asixhenxe eenkunzi zeebhokhwe.

<span id="an_17:12">17:12</span> UYehoshafati waya eba mkhulu ngokuba
mkhulu, wada wenyuka wakha kwaYuda iinqaba nemizi engoovimba.

<span id="an_17:13">17:13</span> Waye enempahla eninzi emizini
yakwaYuda; wayenamadoda okulwa, amagorha anobukroti, eYerusalem.

<span id="an_17:14">17:14</span> Kuko oku ukulandelana kwawo
ngokwezindlu zooyise: kwaYuda abathetheli bamawaka nguAdena umthetheli,
enamakhulu amathathu amawaka amagorha anobukroti;

<span id="an_17:15">17:15</span> nganeno kwakhe nguYehohanan umthetheli,
enamakhulu amabini anamanci asibhozo amawaka;

<span id="an_17:16">17:16</span> nganeno kwakhe nguAmasiya unyana
kaZikri, owazinikela kuYehova ngokuqhutywa yintliziyo, enamakhulu
amabini amawaka amagorha anobukroti.

<span id="an_17:17">17:17</span> KumaBhenjamin nguEliyada, igorha
elinobukroti, enamakhulu amabini amawaka axhobe izaphetha
neengweletshetshe;

<span id="an_17:18">17:18</span> nganeno kwakhe nguYozabhadi, enekhulu
elinamanci asibhozo amawaka axhobele imfazwe.

<span id="an_17:19">17:19</span> Ngabo abo babekhonza kukumkani; bebodwa
abamisiweyo ngukumkani emizini enqatyisiweyo kwelakwaYuda lonke.

<span id="an_18:1">18:1</span> Ke uYehoshafati ube enobutyebi nozuko
ngokukhulu, wazekelana noAhabhi.

<span id="an_18:2">18:2</span> Wehla ekupheleni kweminyaka ethile, waya
kuAhabhi kwaSamari. UAhabhi wamxhelela impahla emfutshane neenkomo
ezininzi, waxhelela nabantu abenabo, wamcenga ukuba anyuke naye aye
eRamoti yaseGiliyadi.

<span id="an_18:3">18:3</span> Wathi uAhabhi ukumkani wakwaSirayeli
kuYehoshafati ukumkani wakwaYuda, Wohamba na nam, siye kulwa neRamoti
yaseGiliyadi? Wathi kuye, Ndinjengawe, abantu bam banjengabantu bakho;
soya nawe ekulweni.

<span id="an_18:4">18:4</span> Wathi uYehoshafati kukumkani
wakwaSirayeli, Khawubuzise elanamhla ilizwi likaYehova.

<span id="an_18:5">18:5</span> Wabahlanganisa ke ukumkani wakwaSirayeli
abaprofeti, amakhulu amane amadoda, wathi kubo, Siye kulwana neRamoti
yaseGiliyadi, ndiyeke, kusini na? Bathi, Nyuka, uThixo woyinikela
esandleni sokumkani.

<span id="an_18:6">18:6</span> Wathi uYehoshafati, Akusekho mprofeti
kaYehova na apha, sibuzise kuye?

<span id="an_18:7">18:7</span> Wathi ukumkani wakwaSirayeli
kuYehoshafati, Kusekho indoda enye esingabuzisa ngayo kuYehova, ke mna
ndiyithiyile; ngokuba ayiprofeti okulungileyo ngam, iprofeta okubi
imihla yayo yonke; nguMikaya, unyana kaImla. Wathi uYehoshafati,
Makangatsho ukumkani.

<span id="an_18:8">18:8</span> Waza ukumkani wakwaSirayeli wabiza
umbusi, wathi, Khawulezisa uMikaya unyana kaImla, eze apha.

<span id="an_18:9">18:9</span> Ke ukumkani wakwaSirayeli noYehoshafati
ukumkani wakwaYuda babehleli elowo etroneni yakhe, bambethe iingubo
zabo, behleli ebaleni, ekungeneni esangweni lakwaSamari; bonke
abaprofeti beprofeta phambi kwabo.

<span id="an_18:10">18:10</span> Ke uZedekiya, unyana kaKenahana,
wazenzela iimpondo zesinyithi, wathi, Utsho uYehova ukuthi, Uya
kuwangqula ngazo ezi ama-Aram, ude uwagqibe.

<span id="an_18:11">18:11</span> Bonke abaprofeti benjenjalo ukuprofeta,
besithi, Nyuka uye eRamoti yaseGiliyadi, ube nempumelelo; uYehova uya
kuyinikela esandleni sokumkani.

<span id="an_18:12">18:12</span> Ke umthunywa obeye kubiza uMikaya,
wathetha kuye esithi, Khawubone, amazwi abaprofeti athetha okuhle
ngamlomo mnye kukumkani; ilizwi lakho makhe libe njengelabo, uthethe
okuhle.

<span id="an_18:13">18:13</span> Wathi uMikaya, Ehleli nje uYehova, athe
wakuthetha uThixo wam, ndothetha kona.

<span id="an_18:14">18:14</span> Wafika kukumkani; wathi ukumkani kuye,
Mikaya, siye na eRamoti yaseGiliyadi ukuba silwe, ndiyeke, kusini na?
Wathi, Nyuka ube nempumelelo; baya kunikelwa esandleni senu.

<span id="an_18:15">18:15</span> Wathi ukumkani kuye, Makube zizihlandlo
ezingaphi na ndikufungisa, ukuba ungathethi nto kum, ingeyiyo nyaniso
egameni likaYehova? Wathi yena, Ndibone amaSirayeli onke elusali
ezintabeni, njengempahla emfutshane engenamalusi.

<span id="an_18:16">18:16</span> Wathi uYehova, Abanankosi, mababuyele
elowo endlwini yakhe enoxolo.

<span id="an_18:17">18:17</span> Wathi ukumkani wakwaSirayeli
kuYehoshafati, Bendingatshongo na kuwe ukuthi, akayi kuprofeta okuhle
ngam, koba kokubi?

<span id="an_18:18">18:18</span> Wathi yena, Ngako oko, liveni ilizwi
likaYehova: Ndim bonile uYehova ehleli etroneni yakhe, umi wonke umkhosi
wasemazulwini ngasekunene kwakhe nangasekhohlo kwakhe.

<span id="an_18:19">18:19</span> Wathi uYehova, Ngubani na oya kulukuhla
uAhabhi, ukumkani wamaSirayeli, enyuke aye awe eRamoti yaseGiliyadi?
Wenjenje lo ukuthetha, wenjenje lo ukuthetha.

<span id="an_18:20">18:20</span> Waphuma ke umoya, wema phambi koYehova,
wathi, Ndomlukuhla mna.

<span id="an_18:21">18:21</span> Wathi uYehova kuwo, Ngantoni na? Wathi
wona, Ndophuma ndiye, ndibe ngumoya wobuxoki emlonyeni wabaprofeti bakhe
bonke. Wathi yena, Mlukuhle ufeze; phuma uye, wenjenjalo.

<span id="an_18:22">18:22</span> Uyabona kaloku uYehova ungenise umoya
wobuxoki emlonyeni wabo baprofeti bakho; uYehova uthethe okubi ngawe.

<span id="an_18:23">18:23</span> Wesuka uZedekiya, unyana kaKenahana,
wafika wambetha uMikaya esidleleni, wathi, Ugqithe ngayiphi na indlela
uMoya kaYehova ukumka kum, ukuba aye kuthetha nawe?

<span id="an_18:24">18:24</span> Wathi uMikaya, Khangela, uya kubona
ngaloo mini, uya kuza uthungele amagumbi, uzimela.

<span id="an_18:25">18:25</span> Wathi ukumkani wakwaSirayeli,
Mthabatheni uMikaya, nibuye naye, nimse kuAmoni umphathi womzi,
nakuYowashe unyana wokumkani.

<span id="an_18:26">18:26</span> Nithi, Utsho ukumkani ukuthi, Mfakeni
entolongweni lo, nimdlise isonka soxiniweyo, namanzi oxiniweyo, ndide
ndibuye ndinoxolo.

<span id="an_18:27">18:27</span> Wathi uMikaya, Ukuba uthe wabuya wabuya
unoxolo, woba uYehova akathethanga ngam. Wathi, Yivani nonke, zizwe
ziphela.

<span id="an_18:28">18:28</span> Wenyuka ke ukumkani wakwaSirayeli
noYehoshafati, ukumkani wakwaYuda, baya eRamoti yaseGiliyadi.

<span id="an_18:29">18:29</span> Wathi ukumkani wakwaSirayeli
kuYehoshafati, Ndiya kuzenza mntu wumbi, ndingene ekulweni; yambatha
iingubo zakho wena. Wazenza mntu wumbi ukumkani wakwaSirayeli, bangena
ekulweni.

<span id="an_18:30">18:30</span> Ke ukumkani wakwa-Aram wabawisela
umthetho abathetheli beenqwelo zokulwa abenazo, wathi, Ize ningalwi
nomncinane, nomkhulu; yilwani nokumkani wakwaSirayeli yedwa.

<span id="an_18:31">18:31</span> Kwathi, bakumbona uYehoshafati
abathetheli beenqwelo zokulwa, bathi bona, Ngukumkani wakwaSirayeli;
bamrhawula, beza kulwa naye. Wakhala uYehoshafati; uYehova wamnceda,
uThixo wabasonga kuye.

<span id="an_18:32">18:32</span> Kwathi bakubona abathetheli beenqwelo
zokulwa, ukuba asingukumkani wakwaSirayeli, babuya ekumsukeleni.

<span id="an_18:33">18:33</span> Wathi umntu watyeda isaphetha
efunisela, watola ukumkani wakwaSirayeli ekuhlanganeni kwengubo
yentsimbi namasondo ayo. Wathi kumqhubi wenqwelo yakhe yokulwa, Jika
izandla zakho, undikhuphele ngaphandle komkhosi, ngokuba
ndingxwelerhiwe.

<span id="an_18:34">18:34</span> Ukulwa kwenyuka loo mini. Ukumkani
wakwaSirayeli wazimisa enqwelweni phambi kwama-Aram kwada kwahlwa; wafa
ukutshona kwelanga.

<span id="an_19:1">19:1</span> Wabuya uYehoshafati ukumkani wakwaYuda,
waya endlwini yakhe eYerusalem enoxolo.

<span id="an_19:2">19:2</span> Waphuma uYehu, unyana kaHanani, imboni,
esiya kumkhawulela. Wathi kukumkani uYehoshafati, Kukuthini na ukuba
uncede ongendawo, ubathande abathiyi bakaYehova? Kungoko bugalelekileyo
kuwe uburhalarhume obuphuma kuYehova.

<span id="an_19:3">19:3</span> Noko kambe kukho izinto ezintle
ezifumanekileyo kuwe; ngokuba ubatshisile ooAshera ezweni, wayisingisela
intliziyo yakho ekumquqeleni uThixo.

<span id="an_19:4">19:4</span> Wahlala uYehoshafati eYerusalem; wabuya
waphuma, wahamba phakathi kwabantu, wathabathela eBher-shebha wesa
ezintabeni zakwaEfrayim, wababuyisela kuYehova, uThixo wooyise.

<span id="an_19:5">19:5</span> Wamisa abagwebi ezweni, emizini yonke
yakwaYuda enqatyisiweyo, kwimizi ngemizi.

<span id="an_19:6">19:6</span> Wathi kubagwebi, Kulumkeleni enikwenzayo;
ngokuba akungenxa yomntu ukugweba kwenu, kungenxa kaYehova; unani ke
emcimbini wokugweba.

<span id="an_19:7">19:7</span> Ngoko ke ukoyikwa kukaYehova makube phezu
kwenu; yenzani ngobulumko; ngokuba akukho bugqwetha kuYehova uThixo
wethu, nakukhetha buso, nakwamkela sicengo.

<span id="an_19:8">19:8</span> Kananjalo eYerusalem uYehoshafati wamisa
inxenye yabaLevi, nababingeleli, neentloko zezindlu zooyise
zakwaSirayeli, ngenxa yogwebo lukaYehova, nangenxa yokubambana kwabantu.
Babuyela kwaseYerusalem.

<span id="an_19:9">19:9</span> Wabawisela umthetho wathi, Niya
kwenjenjalo ukumoyika uYehova ngokunyanisekileyo, nangentliziyo
epheleleyo.

<span id="an_19:10">19:10</span> Zonke iindawo ekubanjwene ngazo eziza
kuni, zivela kubazalwana benu, abahleli emizini yabo, phakathi kwegazi
negazi, phakathi komyalelo nomthetho nemimiselo namasiko,
nobakhanyisela; ukuze bangabi natyala kuYehova, bunganifikeli nina
nabazalwana benu uburhalarhume bakhe; nenjenjalo, ukuze ningabi natyala.

<span id="an_19:11">19:11</span> Nanko uAmariya umbingeleli omkhulu,
ephezu kwenu ezintweni zonke zikaYehova; noZebhadiya unyana kaIshmayeli,
inganga yendlu yakwaYuda, ezintweni zonke zokumkani; nabaLevi boba
ngababhali phambi kwenu. Yomelelani nenze; uYehova woba nolungileyo
kuni.

<span id="an_20:1">20:1</span> Kwathi emveni koko, oonyana bakaMowabhi
noonyana baka-Amon, benamaMahun, beza kulwa noYehoshafati.

<span id="an_20:2">20:2</span> Beza bamxelela uYehoshafati, bathi, Kuza
kuwe ingxokolo eninzi, evela phesheya kolwandle kwa-Aram; nantso
eHatsetson-tamare, eyiEngedi.

<span id="an_20:3">20:3</span> Woyika uYehoshafati, wazinikela ngokwakhe
ekumquqeleni uYehova, wathi makuzilwe ukudla ngamaYuda onke.

<span id="an_20:4">20:4</span> Ahlanganisana ke amaYuda, efuna uncedo
kuYehova; nasemizini yonke yakwaYuda baphuma bequqela uYehova.

<span id="an_20:5">20:5</span> Wema uYehoshafati ebandleni lakwaYuda
nelaseYerusalem, endlwini kaYehova, phambi kwentendelezo entsha,

<span id="an_20:6">20:6</span> wathi, Yehova, Thixo woobawo, asinguwe na
onguThixo emazulwini? Asinguwe na umlawuli ezikumkanini zonke
zeentlanga? Akasesandleni sakho na amandla nobugorha, ukuba kungabikho
unokumelana nawe?

<span id="an_20:7">20:7</span> Asinguwe na uThixo wethu, owabagqogqayo
abemi beli lizwe phambi kwabantu bakho amaSirayeli, waza walinika imbewu
ka-Abraham okuthandayo, ngonaphakade?

<span id="an_20:8">20:8</span> Bahlala kulo, bakwakhela kulo indawo
engcwele ngenxa yegama lakho, besithi,

<span id="an_20:9">20:9</span> Ukuba sithe safikelwa bububi, nalikrele,
nangumgwebo, nayindyikitya yokufa, nayindlala, sema phambi kwale ndlu,
naphambi kwakho (ngokuba likule ndlu igama lakho), sakhala kuwe
ekubandezelekeni kwethu, wosiva usindise.

<span id="an_20:10">20:10</span> Yabona ke naba oonyana baka-Amon,
nabakaMowabhi, nabasentabeni yakwaSehire, owawungavumanga ukuba
amaSirayeli abangenele ekuphumeni kwawo ezweni laseYiputa; ngokuba
abayeka, akabatshabalalisa;

<span id="an_20:11">20:11</span> naba ke besibuyekeza ngokuza kusigxotha
elifeni lakho, owasinikayo ukuba silidle.

<span id="an_20:12">20:12</span> Thixo wethu, akuyi kubagweba na?
Ngokuba asinamandla okumelana nale ngxokolo ininzi isizelayo; thina
asazi ukuba sothini na, kodwa amehlo ethu akuwe.

<span id="an_20:13">20:13</span> Ema ke onke amaYuda phambi koYehova,
neentsana zawo, nabafazi bawo, noonyana bawo.

<span id="an_20:14">20:14</span> UYahaziyeli, unyana kaZekariya, unyana
kaBhenaya, unyana kaYehiyeli, unyana kaMataniya, umLevi wakoonyana
baka-Asafu, wafikelwa nguMoya kaYehova ephakathi kwebandla elo;

<span id="an_20:15">20:15</span> wathi, Bazani iindlebe, nonke maYuda,
nani bemi baseYerusalem, nawe kumkani Yehoshafati. Utsho uYehova ukuthi
kuni, Musani ukoyika, musani ukuqhiphuka umbilini ngenxa yale ngxokolo
inje ukuba ninzi; ngokuba imfazwe le asiyeyenu, yekaThixo.

<span id="an_20:16">20:16</span> Yihlani ngomso niye kulwa nabo; nabo
benyuka ngeqhina leTsitsi; nobafumana ekupheleni kwesihlambo, phambi
kwentlango yaseYeruweli.

<span id="an_20:17">20:17</span> Le yanamhla asiyeyenu; zimiseni nime,
nilubone usindiso lukaYehova onani, maYuda neYerusalem. Musani ukoyika,
musani ukuqhiphuka umbilini. Phumani ngomso nibahlangabeze; uYehova
unani.

<span id="an_20:18">20:18</span> Wathoba uYehoshafati, ebubhekise ubuso
emhlabeni; namaYuda onke nabemi baseYerusalem bawa phambi koYehova,
bamnqula uYehova.

<span id="an_20:19">20:19</span> Basuka bema abaLevi, bakoonyana
bakaKehati, nabakoonyana bamaKora, ukuba badumise uYehova, uThixo
kaSirayeli, ngezwi elikhulu kunene.

<span id="an_20:20">20:20</span> Bavuka kusasa ngengomso, baphuma baya
entlango yeTekowa. Ekuphumeni kwabo wema uYehoshafati, wathi,
Ndiphulaphuleni, nina maYuda, nani bemi baseYerusalem. Kholwani kuYehova
uThixo wenu, nozimaseka; kholwani kubaprofeti bakhe, noba nempumelelo.

<span id="an_20:21">20:21</span> Uthe akucebisana nabantu, wamisa
iimvumi zikaYehova zokudumisa, zivethe ezingcwele, eziya kuphuma zihambe
phambi kwabaxhobileyo, zisithi, bulelani kuYehova, ngokuba ingunaphakade
inceba yakhe.

<span id="an_20:22">20:22</span> Bathe bakuqala ukumemelela nokudumisa,
uYehova wabafikisela abalaleli oonyana baka-Amon, nabakaMowabhi,
nabasentabeni yakwaSehire, ababeze kumaYuda; babulawa.

<span id="an_20:23">20:23</span> Ngokuba oonyana baka-Amon nabakaMowabhi
besuka balwa nabemi bentaba yakwaSehire, ukuba babasingele phantsi,
babatshabalalise. Bakubagqiba abemi bakwaSehire, babulalana kwabodwa.

<span id="an_20:24">20:24</span> Afika amaYuda emboniselweni
yasentlango, akhangela kuloo ngxokolo, abona bezizidumbu, bequngquluzile
emhlabeni, kungekho usindileyo.

<span id="an_20:25">20:25</span> UYehoshafati nabantu bakhe beza
kuphanga amaxhoba; bafumana kubo into eninzi: impahla, nezidumbu,
nezinto ezinqwenelekayo; baziphangela, kwayinkohla ukuyithwala. Baba
ntsuku ntathu bewaphanga amaxhoba, ngokuba abemaninzi.

<span id="an_20:26">20:26</span> Ngomhla wesine bahlanganisana eNtilini
yokuBonga; kuba bambonga khona uYehova; ngenxa yoko bathi igama lale
ndawo yiNtili yokuBonga, unanamhla.

<span id="an_20:27">20:27</span> Abuya onke amadoda akwaYuda
nawaseYerusalem, uYehoshafati esentloko kuwo, ukuze abuye aye
eYerusalem, enovuyo; ngokuba uYehova wenza ukuba azivuyelele iintshaba
zawo.

<span id="an_20:28">20:28</span> Angena eYerusalem enemirhubhe, neehadi,
namaxilongo, aya endlwini kaYehova.

<span id="an_20:29">20:29</span> Ukoyikwa kukaYehova kwazifikela zonke
izikumkani zamazwe, zakuva ukuba uYehova ulwile neentshaba
zakwaSirayeli.

<span id="an_20:30">20:30</span> Bazola ke ubukumkani bukaYehoshafati;
uThixo wakhe wamphumza ngeenxa zonke.

<span id="an_20:31">20:31</span> UYehoshafati waye engukumkani kwaYuda;
ubeminyaka imashumi mathathu anamihlanu ezelwe, ukuba ngukumkani kwakhe;
aba neminyaka emashumi mabini anamihlanu engukumkani eYerusalem. Igama
lonina lalinguAzubha, intombi kaShilehi.

<span id="an_20:32">20:32</span> Wahamba ngendlela kayise uAsa, akatyeka
kuyo; wenza okuthe tye emehlweni kaYehova.

<span id="an_20:33">20:33</span> Kodwa iziganga abazisusanga; abantu
babengekazibhekisi iintliziyo zabo kuThixo wooyise.

<span id="an_20:34">20:34</span> Ezinye izinto zikaYehoshafati,
ezokuqala nezokugqibela, nanzo zibhaliwe emicimbini kaYehu unyana
kaHanani, eyafakwa encwadini yookumkani bakwaSirayeli.

<span id="an_20:35">20:35</span> Emveni koko uYehoshafati ukumkani
wakwaYuda wazimanya noAhaziya ukumkani wakwaSirayeli, lowo wenzayo
okungendawo.

<span id="an_20:36">20:36</span> Wazimanya naye ngokwenza iinqanawa
zokuya eTarshishe; bazenza iinqanawa e-Etsiyon-gebhere.

<span id="an_20:37">20:37</span> Waprofeta uEliyezere, unyana kaDodavahu
waseMaresha, ngoYehoshafati, esithi, Ngokudibana kwakho noAhaziya,
uyaphule uYehova imisebenzi yakho. Zaphuka ke iinqanawa ezo, azaba
nakuya eTarshishe.

<span id="an_21:1">21:1</span> UYehoshafati walala kooyise,
wangcwatyelwa kooyise emzini kaDavide; uYehoram, unyana wakhe, waba
ngukumkani esikhundleni sakhe.

<span id="an_21:2">21:2</span> Ubenabaninawa, oonyana bakaYehoshafati;
uAzariya, noYehiyeli, noZekariya, noAzariya, noMikayeli, noShefatiya;
bonke abo ngoonyana bakaYehoshafati, ukumkani wakwaSirayeli.

<span id="an_21:3">21:3</span> Uyise wabanika izipho ezininzi zesilivere
nezegolide, nezinto ezintle, kunye nemizi enqatyisiweyo kwaYuda; ke
ubukumkani wabunika uYehoram, ngokuba ebengowamazibulo.

<span id="an_21:4">21:4</span> Akuphakama uYehoram ebukumkanini
bukayise, wazomeleza, wababulala bonke abaninawa bakhe ngekrele,
nenxenye yeenkosana zakwaSirayeli.

<span id="an_21:5">21:5</span> Ubeminyaka imashumi mathathu anamibini
ezelwe uYehoram, ukuba ngukumkani kwakhe; waba neminyaka esibhozo
engukumkani eYerusalem.

<span id="an_21:6">21:6</span> Wahamba ngendlela yookumkani
bakwaSirayeli, njengoko yenza ngako indlu ka-Ahabhi; ngokuba wayezeke
intombi ka-Ahabhi; wenza ububi emehlweni kaYehova.

<span id="an_21:7">21:7</span> Ke akavumanga uYehova ukuyonakalisa indlu
kaDavide, ngenxa yomnqophiso awawenzela uDavide, njengoko wathethayo,
ukuba uya kumnika isibane, kwanoonyana bakhe, yonke imihla.

<span id="an_21:8">21:8</span> Ngemihla yakhe amaEdom akreqa esandleni
sakwaYuda, azenzela ukumkani.

<span id="an_21:9">21:9</span> Wagqitha uYehoram, enabathetheli bakhe,
eneenqwelo zakhe zonke zokulwa; wavuka ebusuku, wawabulala amaEdom
abemrhawule ngeenxa zonke, nabathetheli beenqwelo zokulwa.

<span id="an_21:10">21:10</span> Akreqa ke amaEdom, aphuma phantsi
kwesandla samaYuda, unanamhla. Yaza yakreqa iLibhena esandleni sakhe
kwangelo xesha; ngokuba ebemshiyile uYehova, uThixo wooyise.

<span id="an_21:11">21:11</span> Kananjalo, yena wenza iziganga
ezintabeni zakwaYuda; wabahenyuzisa abemi baseYerusalem, wawawexula
amaYuda.

<span id="an_21:12">21:12</span> Kweza kuye incwadi ivela kuEliya
umprofeti, isithi, Utsho uYehova, uThixo kaDavide uyihlo, ukuthi,
Ngethuba lokuba ungahambanga ngeendlela zikaYehoshafati uyihlo,
nangeendlela zika-Asa ukumkani wakwaYuda;

<span id="an_21:13">21:13</span> usuke wabamba ngeendlela zookumkani
bakwaSirayeli, wawahenyuzisa amaYuda nabemi baseYerusalem,
ngokokuhenyuzisa kwendlu ka-Ahabhi; kananjalo wababulala abaninawa bakho
bendlu kayihlo, ababelungile kunawe:

<span id="an_21:14">21:14</span> yabona, uYehova uya kubabetha
ngesibetho esikhulu abantu bakho, noonyana bakho, nabafazi bakho,
nempahla yakho yonke;

<span id="an_21:15">21:15</span> ke wena wobethwa zizifo ezininzi,
sisifo sezibilini zakho, zide ziphume izibilini zakho sisifo semihla
ngemihla.

<span id="an_21:16">21:16</span> UYehova wawaxhokonxa amaFilisti,
nama-Arabhi asecaleni lamaKushi, ukuba amchase uYehoram.

<span id="an_21:17">21:17</span> Enyuka eza kwelamaYuda, atyhoboza,
angena kulo, athimba yonke impahla eyafumaneka endlwini yokumkani,
kwanoonyana bakhe, nabafazi bakhe; abamshiya nanyana, yaba nguYehowahazi
unyana wakhe omncinane yedwa.

<span id="an_21:18">21:18</span> Emveni kwezo zinto, uYehova wambetha
ezibilinini zakhe ngesifo esingenakuphiliswa.

<span id="an_21:19">21:19</span> Kwathi ekuhambeni kwexesha, ekupheleni
kweminyaka emibini esifa, zaphuma izibilini zakhe esifa njalo; wafa
esezintlungwini ezinkulu. Abantu bakhe abamenzelanga baso njengebaso
looyise.

<span id="an_21:20">21:20</span> Ubeminyaka imashumi mathathu anamibini
ezelwe, ukuba ngukumkani kwakhe; waba neminyaka esibhozo engukumkani
eYerusalem; wemka engalilelwa bani. Bamngcwabela emzini kaDavide; kodwa
akangcwatyelwa emangcwabeni ookumkani.

<span id="an_22:1">22:1</span> Abemi baseYerusalem bamenza uAhaziya,
unyana wakhe omncinane, ukumkani esikhundleni sakhe; ngokuba bonke
abakhulu babebulewe ngamatutu aweza nama-Arabhi emkhosini. Waba
ngukumkani ke uAhaziya, unyana kaYehoram, ukumkani wamaYuda.

<span id="an_22:2">22:2</span> UAhaziya ubeminyaka imashumi mane
anamibini ezelwe, ukuba ngukumkani kwakhe; waba namnyaka mnye
engukumkani eYerusalem. Igama lonina lalinguAtaliya, intombi kaOmri.

<span id="an_22:3">22:3</span> Kananjalo yena wahamba ngeendlela zendlu
ka-Ahabhi; ngokuba unina ubengumcebisi wakhe, ukuba enze okungendawo.

<span id="an_22:4">22:4</span> Wenza ububi emehlweni kaYehova,
njengendlu ka-Ahabhi; ngokuba babengabacebisi bakhe bona emva kokufa
kukayise, bemonakalisa.

<span id="an_22:5">22:5</span> Kananjalo wahamba ngecebo labo. Wahamba
noYehoram unyana ka-Ahabhi, ukumkani wakwaSirayeli, waya kulwa noAzayeli
ukumkani wama-Aram, eRamoti yaseGiliyadi; ama-Aram amngxwelerha
uYehoram.

<span id="an_22:6">22:6</span> Wabuya, eza kunyangwa eYizereli loo
manxeba wawafumana eRama, ekulweni kwakhe noAzayeli ukumkani wama-Aram.
Wehla uAzariya unyana kaYehoram, ukumkani wakwaYuda, waya kubona
uYehoram unyana ka-Ahabhi eYizereli, ngokuba ebesifa.

<span id="an_22:7">22:7</span> Kwaphuma kuThixo ukutyunyuzwa
kuka-Ahaziya, ngokuthi eze kuYehoram. Ekufikeni kwakhe waphuma
noYehoram; baya kuYehu unyana kaNimshi, awamthambisayo uYehova ukuba
ayinqamle indlu ka-Ahabhi.

<span id="an_22:8">22:8</span> Kwathi, ekugwetyweni kwendlu ka-Ahabhi
nguYehu, wafumana abathetheli bakwaYuda, noonyana babazalwana
baka-Ahaziya, ababelungiselela kuAhaziya, wababulala.

<span id="an_22:9">22:9</span> Wafunwa uAhaziya; bambamba ezimele
kwaSamari, bamsa kuYehu, bambulala; bamngcwaba, ngokuba babesithi,
Ngunyana kaYehoshafati, obemquqela uYehova ngentliziyo yakhe yonke.
Indlu ka-Ahaziya yayingenabani unokuphatha ubukumkani.

<span id="an_22:10">22:10</span> Wathi ke uAtaliya, unina ka-Ahaziya,
akubona ukuba ufile unyana wakhe, wesuka wayitshabalalisa ngobubhedengu
yonke imbewu enobukhosi bendlu yakwaYuda.

<span id="an_22:11">22:11</span> UYehoshabhati, intombi yokumkani,
wamthabatha uYowashe, unyana ka-Ahaziya, wamba phakathi koonyana
bokumkani ababulawayo, wambeka yena nomondli wakhe egumbini lokulala.
UYehoshabhati, intombi yokumkani uYehoram, umkaYehoyada umbingeleli
(ngokuba ubengudade boAhaziya), wamfihla kuAtaliya, ukuze angabulawa.

<span id="an_22:12">22:12</span> Wayenabo endlwini kaThixo, ezinyeziwe,
iminyaka emithandathu. Ke uAtaliya waba ngukumkanikazi welizwe elo.

<span id="an_23:1">23:1</span> Ngomnyaka wesixhenxe wazomeleza
uYehoyada, wathabatha abathetheli-makhulu, uAzariya unyana kaYehoram,
noIshmayeli unyana kaYehohanan, noAzariya unyana kaObhedi, noMahaseya
unyana ka-Adaya, noElishafati unyana kaZikri, wanqophisana nabo.

<span id="an_23:2">23:2</span> Bajikeleza kwaYuda, babahlanganisa
abaLevi emizini yonke yakwaYuda, neentloko zonke zezindlu zooyise
zakwaSirayeli, beza nabo eYerusalem.

<span id="an_23:3">23:3</span> Lesuka lonke ibandla lenza umnqophiso
nokumkani endlwini kaThixo. Wathi kubo uYehoyada, Yabonani, unyana
wokumkani makabe ngukumkani, njengoko wakuthethayo uYehova ngonyana
bakaDavide.

<span id="an_23:4">23:4</span> Yiyo le into eniya kuyenza; esinye
isahlulo sesithathu kuni bangenayo ngesabatha, kubabingeleli nakubaLevi,
soba ngabagcini bamasango;

<span id="an_23:5">23:5</span> esinye isahlulo sesithathu soba sendlwini
yokumkani; esinye isahlulo sesithathu soba seSangweni lesiSeko; abantu
bonke boba sezintendelezweni zendlu kaYehova.

<span id="an_23:6">23:6</span> Ize kungangeni bani endlwini kaYehova,
ngaphandle kwababingeleli nabalungiseleli bakubaLevi; bona baya kungena
ngokuba bangcwele; bonke abantu bazigcine izigxina zikaYehova.

<span id="an_23:7">23:7</span> AbaLevi bomngqonga ukumkani ngeenxa
zonke, elowo ephethe iintonga zakhe ngesandla; ongowumbi ongenayo
endlwini makabulawe; babe nokumkani ekungeneni kwakhe nasekuphumeni
kwakhe.

<span id="an_23:8">23:8</span> Benza ke abaLevi namaYuda onke njengako
konke awabawisela umthetho ngako uYehoyada umbingeleli. Bathabatha elowo
amadoda akhe, abengena ngesabatha nabephuma ngesabatha; ngokuba
uYehoyada umbingeleli akawandululanga amaqela lawo.

<span id="an_23:9">23:9</span> UYehoyada umbingeleli wabanika
abathetheli-makhulu iintshuntshe, neengweletshetshe, namakhaka,
abengakakumkani uDavide, abesendlwini kaThixo.

<span id="an_23:10">23:10</span> Wabamisa bonke abantu, elowo eneentonga
zakhe esandleni; bathabathela kwelokunene igxalaba lendlu besa
kwelokhohlo igxalaba lendlu, ngasesibingelelweni nangasendlwini,
kukumkani ngeenxa zonke.

<span id="an_23:11">23:11</span> Bamkhuphela phandle unyana wokumkani,
bamfaka isithsaba, bamnika isingqiniso, bamenza ukumkani. UYehoyada
noonyana bakhe bamthambisa, bathi, Makadle ubomi ukumkani!

<span id="an_23:12">23:12</span> Uthe uAtaliya akusiva isandi sabantu,
begidima, bedumisa ukumkani, weza ebantwini endlwini kaYehova.

<span id="an_23:13">23:13</span> Wakhangela, wambona ukumkani emi
endaweni ephakamileyo ekungeneni, abathetheli nabavutheli-maxilongo
bengakukumkani; abantu bonke belizwe bevuya, bevuthela amaxilongo;
iimvumi zineempahla zokuvuma, zihlabela awokudumisa. UAtaliya
wazikrazula iingubo zakhe, wathi, Licebo! licebo!

<span id="an_23:14">23:14</span> UYehoyada umbingeleli wabawisela
umthetho abathetheli-makhulu, abaveleli bomkhosi, wathi kubo,
Mkhupheleni phandle phakathi kwezintlu; omlandelayo makabulawe ngekrele.
Ngokuba ubesithi umbingeleli, Makangabulawelwa endlwini kaYehova.

<span id="an_23:15">23:15</span> Bamkhwelela ke ngeenxa zombini; waya
ekungeneni kwesango lamahashe endlwini yokumkani; bambulalela khona.

<span id="an_23:16">23:16</span> Wenza uYehoyada umnqophiso phakathi
kwakhe nabantu bonke, nokumkani, ukuba babe ngabantu bakaYehova.

<span id="an_23:17">23:17</span> Baya bonke abantu endlwini kaBhahali,
bayidiliza; nezibingelelo zakhe, nemifanekiso yakhe bayiqhekeza;
bambulala uMatan, umbingeleli kaBhahali, phambi kwezibingelelo.

<span id="an_23:18">23:18</span> UYehoyada wamisa abaveleli bendlu
kaYehova ngesandla sababingeleli abangabaLevi, awabahlulela uDavide
indlu kaYehova, ukuba banyuse amadini anyukayo kaYehova, ngoko
kubhaliweyo emyalelweni kaMoses, benovuyo neengoma, ngoko kumiselwe
nguDavide.

<span id="an_23:19">23:19</span> Wamisa abagcini-masango emasangweni
endlu kaYehova, ukuze kungangeni uyinqambi nangantoni.

<span id="an_23:20">23:20</span> Wathabatha abathetheli-makhulu,
nezinhanha, nabalawuli babantu, nabantu bonke belizwe, wehla nokumkani
endlwini kaYehova; bangena ngesango eliphezulu lendlu yokumkani, bambeka
ukumkani etroneni yokumkani.

<span id="an_23:21">23:21</span> Bavuya ke bonke abantu belizwe, umzi
wazola; bambulala ke uAtaliya ngekrele.

<span id="an_24:1">24:1</span> UYowashe ubeminyaka isixhenxe ezelwe,
ukuba ngukumkani kwakhe; waba neminyaka emashumi mane engukumkani
eYerusalem. Igama lonina belinguTsibheya waseBher-shebha.

<span id="an_24:2">24:2</span> UYowashe wenza okuthe tye emehlweni
kaYehova yonke imihla kaYehoyada umbingeleli.

<span id="an_24:3">24:3</span> UYehoyada wamzekela abafazi ababini;
wazala oonyana neentombi.

<span id="an_24:4">24:4</span> Kwathi emveni koko kwaba sentliziyweni
kaYowashe, ukuba ayihlaziye indlu kaYehova.

<span id="an_24:5">24:5</span> Wabahlanganisa ababingeleli nabaLevi,
wathi kubo, Phumani niye emizini yakwaYuda, nibuthe imali kumaSirayeli
onke, yokuyihlaziya indlu kaThixo wenu iminyaka ngeminyaka;
yikhawuleziseni loo nto. Ke abaLevi abayikhawulezisanga.

<span id="an_24:6">24:6</span> Ukumkani wambiza uYehoyada umbingeleli
omkhulu, wathi kuye, Yini na ukuba ungabaveleli abaLevi, bayizise irhafu
kumaYuda naseYerusalem, ngokomyalelo kaMoses, umkhonzi kaYehova,
nowebandla lamaSirayeli, ngenxa yentente yesingqiniso?

<span id="an_24:7">24:7</span> (Ngokuba uAtaliya, laa mfazi ungendawo,
noonyana bakhe, babeyigqobhozile indlu kaThixo; kananjalo zonke izinto
ezingcwele zendlu kaYehova babezenze ezooBhahali.)

<span id="an_24:8">24:8</span> Wathi ukumkani, mabenze umkhombe,
bawubeke esangweni lendlu kaYehova ngaphandle.

<span id="an_24:9">24:9</span> Bathumela ilizwi kwaYuda naseYerusalem,
ukuba kuziswe kuYehova irhafu eyamiswa nguMoses umkhonzi kaThixo, phezu
kwamaSirayeli entlango.

<span id="an_24:10">24:10</span> Bavuya bonke abathetheli, nabantu
bonke; bayizisa, bayiphosa emkhombeni wada wazala.

<span id="an_24:11">24:11</span> Kwathi ke ngexesha lokuziswa komkhombe
ngesandla sabaLevi kubaveleli bokumkani, bakubona ukuba ininzi imali,
weza umbhali wokumkani, nomveleli wombingeleli omkhulu, bayikhupha imali
esemkhombeni, baza bawuthwala, bawubuyisela endaweni yawo. Benjenjalo
imihla ngemihla, bahlanganisa imali yaninzi.

<span id="an_24:12">24:12</span> Ukumkani noYehoyada bayinikela kubenzi
bomsebenzi wenkonzo endlwini kaYehova; bona baqesha abaxholi bamatye
neengcibi zemithi, ukuba bayihlaziye indlu kaYehova; neengcibi
zesinyiti, nezobhedu; ukuba zilungise indlu kaYehova.

<span id="an_24:13">24:13</span> Basebenza ke abenzi bomsebenzi; wenyuka
umsebenzi wokuyihlaziya ezandleni zabo; bayimisa indlu kaThixo,
yazinziswa, yazinyaswa.

<span id="an_24:14">24:14</span> Bakuyigqiba, bayizisa imali eseleyo
phambi kokumkani noYehoyada, benza ngayo iimpahla zendlu kaYehova,
iimpahla zokulungiselela, nezamadini anyukayo, neenkamba, neempahla
zegolide nezesilivere. Baye benyusa amadini anyukayo endlwini kaYehova
ngamaxesha onke, yonke imihla kaYehoyada.

<span id="an_24:15">24:15</span> Ke uYehoyada wayeseleyingwevu,
ehambisekile ebudaleni, ukufa kwakhe. Ebeminyaka ilikhulu linamanci
mathathu ezelwe, ukufa kwakhe.

<span id="an_24:16">24:16</span> Bamngcwabela emzini kaDavide
kookumkani; ngokuba wenza okulungileyo kwaSirayeli, nakuThixo, nakwindlu
yakhe.

<span id="an_24:17">24:17</span> Emva kokufa kukaYehoyada, beza
abathetheli bakwaYuda, baqubuda kukumkani. Waza wabaphulaphula ukumkani.

<span id="an_24:18">24:18</span> Bayishiya indlu kaYehova, uThixo
wooyise, bakhonza ooAshera nezithixo. Afikelwa buburhalarhume amaYuda
neYerusalem ngenxa yelo tyala lawo.

<span id="an_24:19">24:19</span> Wathuma abaprofeti kubo bokubabuyisela
kuYehova, babaqononondisa; ke bona abaphulaphula noko.

<span id="an_24:20">24:20</span> UMoya kaThixo wamthi gqubuthu
uZekariya, unyana kaYehoyada umbingeleli, wema phezu kwabantu, wathi
kubo, Utsho uThixo ukuthi, Yini na ukuba niyigqithe imithetho kaYehova,
nize ningabi nampumelelo? Ngokuba nimshiyile uYehova, wonishiya nani.

<span id="an_24:21">24:21</span> Bamceba bamxuluba ngamatye,
ngokomthetho wokumkani entendelezweni yendlu kaYehova.

<span id="an_24:22">24:22</span> Wenjenjalo uYowashe ukumkani,
akayikhumbula inceba abeyenzile uYehoyada, uyise kaZekariya, kuye;
wesuka wambulala unyana wakhe. Ekufeni kwakhe wathi, UYehova wokhangela
abuze.

<span id="an_24:23">24:23</span> Kwathi ekupheleni komnyaka, yenyuka
yeza kuye impi yama-Aram; eza kwaYuda naseYerusalem, abatshabalalisa
bonke abathetheli babantu ebantwini; onke amaxhoba awo awathumela
kukumkani waseDamasko.

<span id="an_24:24">24:24</span> Ngokuba impi yama-Aram yeza inamadoda
ambalwa; uYehova wanikela esandleni sawo impi eninzi kunene; ngokuba
babemshiyile uYehova, uThixo wooyise. Amgweba ke uYowashe.

<span id="an_24:25">24:25</span> Ekumkeni kwawo kuye (ngokuba amshiya
eneentlungu ezinkulu), bamceba abakhonzi bakhe (ngenxa yamagazi oonyana
bakaYehoyada umbingeleli), bambulalela esingqengqelweni sakhe, wafa;
bamngcwabela emzini kaDavide; ke abamngcwabelanga emangcwabeni
ookumkani.

<span id="an_24:26">24:26</span> Abo ke bamcebayo nguZabhadi, unyana
kaShimehati umAmonikazi, noYozabhadi, unyana kaShimriti umMowabhikazi.

<span id="an_24:27">24:27</span> Ke oonyana bakhe, nobuninzi bezihlabo
ezimsongelayo, nokusekwa kwendlu kaThixo, nanzo zibhaliwe ezincwadini
zamabali ookumkani. UAmatsiya, unyana wakhe, waba ngukumkani
esikhundleni sakhe.

<span id="an_25:1">25:1</span> UAmatsiya ubeminyaka imashumi mabini
anamihlanu ezelwe, ukuba ngukumkani kwakhe; waba neminyaka emashumi
mabini anesithoba engukumkani eYerusalem. Igama lonina belinguYehowadan
waseYerusalem.

<span id="an_25:2">25:2</span> Wenza okuthe tye emehlweni kaYehova;
kodwa kungengantliziyo ipheleleyo.

<span id="an_25:3">25:3</span> Kwathi, bakuqiniselwa ubukumkani kuye,
wababulala abakhonzi bakhe, ababebulele ukumkani uyise.

<span id="an_25:4">25:4</span> Ke oonyana babo akababulalanga,
kwanjengoko kubhaliweyo emyalelweni, encwadini kaMoses, apho uYehova
ebewise khona umthetho wokuthi: Mabangabulawa ooyise ngenxa yoonyana,
noonyana mabangabulawa ngenxa yooyise; elowo makabulawe ngesakhe isono.

<span id="an_25:5">25:5</span> UAmatsiya wawahlanganisa amaYuda onke,
wawamisa ngokwezindlu zooyise, ngokwabathetheli-mawaka,
nangokwabathetheli-makhulu, kuwo onke amaYuda namaBhenjamin; wababala,
ethabathela kominyaka imashumi mabini ezelwe, kunyuse. Wabafuma na
bengamakhulu amathathu amawaka amadodana anokuphuma umkhosi, ephethe
iintonga namakhaka.

<span id="an_25:6">25:6</span> Waqesha kumaSirayeli ikhulu lamawaka
amagorha anobukroti, ngekhulu leetalente zesilivere.

<span id="an_25:7">25:7</span> Kweza ke umfo wakwaThixo kuye, esithi,
Kumkani, mawungahambi nawe umkhosi wamaSirayeli; ngokuba akakho uYehova
kumaSirayeli, koonyana bonke bakwaEfrayim.

<span id="an_25:8">25:8</span> Hamba wedwa, wenze womelele ekulweni;
uThixo akayi kukuwisa phambi kotshaba; ngokuba uThixo unamandla okunceda
nawokuwisa.

<span id="an_25:9">25:9</span> UAmatsiya wathi kumfo wakwaThixo, Liya
kuthiwani na ikhulu leetalente, endalinika umkhosi wamaSirayeli? Wathi
umfo wakwaThixo, UYehova angakunika okuninzi kunoko.

<span id="an_25:10">25:10</span> UAmatsiya ke wayahlula impi leyo yayize
kuye, ivela kwaEfrayim, ukuba iye endaweni yayo. Wavutha umsindo wayo
kunene ngakumaYuda; babuya baya endaweni yabo bevutha ngumsindo.

<span id="an_25:11">25:11</span> UAmatsiya wazomeleza, wabaqhuba abantu
bakhe, waya eSihlanjeni seTyuwa, wabulala koonyana bakwaSehire ishumi
lamawaka.

<span id="an_25:12">25:12</span> Oonyana bakaYuda balithimba elinye
ishumi lamawaka lihleli; babasa encotsheni yengxondorha leyo, babaphosa
phantsi encotsheni yengxondorha, badlabhuka bonke bephela.

<span id="an_25:13">25:13</span> Ke abomkhosi awababuyisayo uAmatsiya,
ukuba bangayi naye ekulweni, bayingenela imizi yakwaYuda, bethabathela
kwaSamari, besa eBhete-horon, babulala kuyo amawaka amathathu, baphanga
into eninzi yamaxhoba.

<span id="an_25:14">25:14</span> Kwathi emva kokubuya kuka-Amatsiya
ekuwabulaleni amaEdom, wezisa izithixo zoonyana bakwaSehire, wazimisa
ukuba zibe zizithixo zakhe, waqubuda phambi kwazo, waqhumisela kuzo.

<span id="an_25:15">25:15</span> Wawutha umsindo kaYehova kuAmatsiya,
wathumela umprofeti kuye, wathi kuye, Yini na ukuba uquqele izithixo
zabantu ezingabahlangulanga abantu bazo esandleni sakho?

<span id="an_25:16">25:16</span> Kwathi esathetha naye, ukumkani wathi
kuye, Sikumisile yini na ukuba ube ngumphakathi wokumkani? Yeka; yini na
ukuba uzibethise. Wayeka umprofeti wathi, Ndiyazi ukuba uThixo ugqibe
kwelokuba akutshabalalise, ngokuba ukwenzile oku, akwaliphulaphula icebo
lam.

<span id="an_25:17">25:17</span> UAmatsiya ukumkani wakwaYuda wathabatha
icebo, wathumela kuYowashe, unyana kaYehowahazi, unyana kaYehu, ukumkani
wakwaSirayeli, wathi, Khawuze siqwalaselane ngamehlo.

<span id="an_25:18">25:18</span> UYowashe ukumkani wamaSirayeli
wathumela kuAmatsiya ukumkani wakwaYuda, wathi, Ikhakakhaka
eliseLebhanon lathumela kumsedare oseLebhanon, lisithi, Unyana wam mnike
intombi yakho, ibe ngumkakhe. Ke irhamncwa laseLebhanon ladlula,
lalibhuqa ikhakakhaka elo.

<span id="an_25:19">25:19</span> Uthi, Yabona, ndiwabulele amaEdom;
yakuphakamisa intliziyo yakho, ukuba uzizukise. Hlala kaloku endlwini
yakho; yini na ukuba okunene ufekethe ngobubi, uwe, wena namaYuda anawe.

<span id="an_25:20">25:20</span> Akaphulaphula uAmatsiya; ngokuba oko
kwakuphuma kuThixo, ukuze abanikele esandleni seentshaba zabo; ngokuba
babequqele izithixo zakwaEdom.

<span id="an_25:21">25:21</span> Wenyuka ke uYowashe ukumkani
wakwaSirayeli; baqwalaselana ngamehlo, yena noAmatsiya ukumkani
wakwaYuda, eBhete-shemeshe, ekwaYuda.

<span id="an_25:22">25:22</span> Atyelwa ke amaYuda ngamaSirayeli;
asaba, yangulowo waya ententeni yakhe.

<span id="an_25:23">25:23</span> UYowashe ukumkani wakwaSirayeli
wambamba uAmatsiya ukumkani wakwaYuda, unyana kaYowashe, unyana
kaYehowahazi, eBhete-shemeshe, wamzisa eYerusalem; waluqhekeza udonga
lwaseYerusalem, ethabathela esangweni lakwaEfrayim, wesa esangweni
lembombo, iikubhite ezimakhulu mane.

<span id="an_25:24">25:24</span> Wayithabatha yonke igolide, nesilivere,
nempahla yonke eyafumanekayo endlwini kaThixo, ebino-Obhedi-edom,
nobuncwane bendlu yokumkani, nabafo abazizibambiso, wabuyela kwaSamari.

<span id="an_25:25">25:25</span> UAmatsiya unyana kaYowashe, ukumkani
wakwaYuda, emva kokufa kukaYowashe unyana kaYehowahazi, ukumkani
wakwaSirayeli, waba minyaka ilishumi linesihlanu esidla ubomi.

<span id="an_25:26">25:26</span> Ezinye izinto zika-Amatsiya, ezokuqala
nezokugqibela, asizezo na zibhaliweyo encwadini yookumkani bakwaYuda
nabakwaSirayeli?

<span id="an_25:27">25:27</span> Ke kaloku, emveni kwexesha awatyeka
ngalo uAmatsiya ekumlandeleni uYehova, bamceba eYerusalem; wasabela
eLakishe.

<span id="an_25:28">25:28</span> Bamsukela, bamfumana eLakishe,
bambulalela khona. Bamthwala ngamahashe, bamngcwabela koyise, emzini
wakwaYuda.

<span id="an_26:1">26:1</span> Bonke abantu bakwaYuda bamthabatha
u-Uziya, akubon’ ukuba uminyaka ilishumi linamithandathu ezelwe, bamenza
ukumkani esikhundleni sika-Amatsiya uyise.

<span id="an_26:2">26:2</span> Yakhiwa nguye iEloti, wayibuyisela
kumaYuda, emva kokulala kokumkani kooyise.

<span id="an_26:3">26:3</span> U-Uziya ubeminyaka ilishumi
elinamithandathu ezelwe, ukuba ngukumkani kwakhe; waba neminyaka
emashumi mahlanu anamibini engukumkani eYerusalem. Igama lonina libe
linguYekoliya waseYerusalem.

<span id="an_26:4">26:4</span> Wenza okuthe tye emehlweni kaYehova,
njengako konke awakwenzayo uAmatsiya uyise.

<span id="an_26:5">26:5</span> Wamquqela uThixo ngemihla kaZekariya,
owamfundisayo ukumoyika uThixo; ngemihla yokumquqela kwakhe uYehova,
uThixo wamenza wanempumelelo.

<span id="an_26:6">26:6</span> Waphuma walwa namaFilisti, waluqhekeza
udonga lwaseGati, nodonga lwaseYabhene, nodonga lwaseAshdode, wakha
imizi kummandla waseAshdode naphakathi kwamaFilisti.

<span id="an_26:7">26:7</span> UThixo wamnceda kumaFilisti,
nakuma-Arabhi ahleli eGur-bhahali, nakumaMahan.

<span id="an_26:8">26:8</span> Ama-Amon amnika u-Uziya umnikelo. Igama
lakhe laduma, lada laya kufika ekungeneni kweYiputa; ngokuba womelela
wada wenyuka.

<span id="an_26:9">26:9</span> U-Uziya wakha iinqaba ezinde eYerusalem,
esangweni lembombo, nasesangweni lomfula, nasembombeni yodonga,
wazinqabisa ke.

<span id="an_26:10">26:10</span> Wakha iinqaba ezinde entlango, wemba
amaqula amaninzi; ngokuba imfuyo yakhe yabe ininzi kwelentili
nakwelamathafa. Ubenabalimi bomhlaba nabezidiliya ezintabeni
naseKarmele; ngokuba wayethanda ukulima umhlaba.

<span id="an_26:11">26:11</span> U-Uziya ubenempi elwayo, ephuma umkhosi
ngamaqela, ngenani lokubalwa kwabo ngesandla sikaYehuweli umbhali,
noMahaseya umphathi, phantsi kolawulo luka Hananiya, ongomnye
wakubathetheli bokumkani.

<span id="an_26:12">26:12</span> Lonke inani leentloko zezindlu zooyise,
lamagorha anobukroti, lalingamawaka amabini anamakhulu mathandathu.

<span id="an_26:13">26:13</span> Ngaphantsi kwabo, impi ephuma umkhosi
yayingamakhulu amathathu amawaka, anamawaka asixhenxe, anamakhulu
mahlanu alwayo, anamandla obukroti ukumnceda ukumkani elutshabeni.

<span id="an_26:14">26:14</span> U-Uziya wawalungiselela, emkhosini
wonke, iingweletshetshe, nezikhali, nezigcina-ntloko, neengubo
zentsimbi, nezaphetha, namatye okusawula.

<span id="an_26:15">26:15</span> Wenza eYerusalem omashini abenziwe
ngobuqili beengcibi, bokuba phezu kweenqaba ezinde naphezu koqoqo, ukuba
kutolwe ngeentolo, kusawulwe ngamatye amakhulu. Laduma igama lakhe, lada
laya kude, ngokuba wancedwa ngokubalulekileyo, wada womelela.

<span id="an_26:16">26:16</span> Uthe ke akomelela, yaphakama intliziyo
yakhe, wada wenza ububi; ngokuba wenza ubumenemene kuYehova uThixo
wakhe, wangena etempileni kaYehova, ukuba aqhumisele esibingelelweni
sesiqhumiso.

<span id="an_26:17">26:17</span> UAzariya umbingeleli wamlandela,
enababingeleli bakaYehova abangamashumi asibhozo, amadoda anobukroti.

<span id="an_26:18">26:18</span> Bammela u-Uziya ukumkani, bathi kuye,
Asikokwakho, Uziya, ukuqhumisela kuYehova; kokwababingeleli, oonyana
baka-Aron abangcwaliselwa ukuqhumisela; phuma engcweleni, ngokuba wenza
ubumenemene; akuluzuko oko kuwe phambi koYehova uThixo.

<span id="an_26:19">26:19</span> Wajala u-Uziya, ephethe ngesandla
isiqhumiso sokuqhumisela. Uthe esabajalele ababingeleli, kwasuka
kwaphuma iqhenqa ebunzini lakhe phambi kwababingeleli endlwini kaYehova,
engasesibingelelweni sokuqhumisela.

<span id="an_26:20">26:20</span> UAzariya, umbingeleli omkhulu,
nababingeleli bonke, babheka kuye, nanko eneqhenqa ebunzi, bamgxotha
ngobungxamo khona, wangxama naye ukuphuma; ngokuba uYehova ubembethile.

<span id="an_26:21">26:21</span> Waye u-Uziya ukumkani eneqhenqa, kwada
kwayimini yokufa kwakhe, wahlala endlwini eyodwa, eneqhenqa; ngokuba
wanqanyulwa endlwini kaYehova. UYotam, unyana wakhe, wayiphatha indlu
yokumkani, ebalawula abantu belizwe.

<span id="an_26:22">26:22</span> Ezinye izinto zikaUziya, ezokuqala
nezokugqibela, wazibhala uIsaya unyana ka-Amotsi, umprofeti.

<span id="an_26:23">26:23</span> U-Uziya walala kooyise; bamngcwabela
ngakooyise emhlabeni wokungcwaba wookumkani; ngokuba bathi, Uneqhenqa.
UYotam, unyana wakhe, waba ngukumkani esikhundleni sakhe.

<span id="an_27:1">27:1</span> UYotam ubeminyaka imashumi mabini
anamihlanu ezelwe, ukuba ngukumkani kwakhe; waba neminyaka elishumi
elinamithandathu engukumkani eYerusalem. Igama lonina lalinguYerusha
intombi kaTsadoki.

<span id="an_27:2">27:2</span> Wenza okuthe tye emehlweni kaYehova,
njengako konke awakwenzayo u-Uziya uyise; kodwa akangenanga etempileni
kaYehova; ke abantu bona babesabenza ububi.

<span id="an_27:3">27:3</span> Yena walakha isango eliphezulu lendlu
kaYehova; wakha kakhulu naseludongeni lwaseOfele.

<span id="an_27:4">27:4</span> Wakha imizi kweleentaba lakwaYuda,
nasemahlathini wakha iinqaba neemboniselo.

<span id="an_27:5">27:5</span> Walwa noonyana baka-Amon, waboyisa.
Oonyana baka-Amon bamnika ngaloo mnyaka ikhulu leetalente zesilivere,
neshumi lamawaka eekore zengqolowa, neshumi lamawaka erhasi. Oko
baphinda bakuzisa kuye oonyana baka-Amon ngomnyaka wesibini
nangowesithathu.

<span id="an_27:6">27:6</span> Womelela ke uYotam; ngokuba waziqinisela
iindlela zakhe phambi koYehova uThixo wakhe.

<span id="an_27:7">27:7</span> Ezinye izinto zikaYotam, neemfazwe zakhe
zonke, neendlela zakhe, nanzo zibhaliwe encwadini yookumkani
bakwaSirayeli nabakwaYuda.

<span id="an_27:8">27:8</span> Ubeminyaka imashumi mabini anamihlanu
ezelwe, ukuba ngukumkani kwakhe; waba neminyaka elishumi
elinamithandathu engukumkani eYerusalem.

<span id="an_27:9">27:9</span> UYotam walala kooyise; bamngcwabela
emzini kaDavide; uAhazi, unyana wakhe, waba ngukumkani esikhundleni
sakhe.

<span id="an_28:1">28:1</span> UAhazi ubeminyaka imashumi mabini ezelwe,
ukuba ngukumkani kwakhe; waba neminyaka elishumi elinamithandathu
engukumkani eYerusalem. Akakwenza okuthe tye emehlweni kaYehova
njengoDavide uyise;

<span id="an_28:2">28:2</span> wahamba ngeendlela zookumkani
bakwaSirayeli, kananjalo wabenzela ooBhahali imifanekiso etyhidiweyo.

<span id="an_28:3">28:3</span> Waqhumisela yena emfuleni waseBhen-hinom,
wabatshisa oonyana bakhe ngomlilo, ngokwamasikizi eentlanga
awazigqogqayo uYehova phambi koonyana bakaSirayeli.

<span id="an_28:4">28:4</span> Wabingelela waqhumisela ezigangeni,
nasezindulini, naphantsi kwemithi yonke eluhlaza.

<span id="an_28:5">28:5</span> UYehova, uThixo wakhe, wamnikela
esandleni sokumkani wama-Aram; ameyisa, athimba kuye into eninzi
yabathinjwa, abasa eDamasko. Kananjalo wanikelwa esandleni sokumkani
wakwaSirayeli, uPeka; wabulala kwimpi yakhe kakhulu.

<span id="an_28:6">28:6</span> UPeka, unyana kaRemaliya, wabulala
kumaYuda ikhulu elinamanci amabini lamawaka ngamini-nye, bonke
bengamadoda anobukroti, ngokushiya kwabo uYehova, uThixo wooyise.

<span id="an_28:7">28:7</span> UZikri, igorha lakwaEfrayim, wabulala
uMahaseya unyana wokumkani, noAzerikam inganga yendlu yakhe, noElikana
onganeno kokumkani.

<span id="an_28:8">28:8</span> Oonyana bakaSirayeli bathimba kubazalwana
babo amakhulu amabini amawaka, abafazi, noonyana, neentombi, kananjalo
babaphanga amaxhoba amaninzi, bawazisa amaxhoba lawo kwaSamari.

<span id="an_28:9">28:9</span> Apho ke bekukho umprofeti kaYehova, ogama
linguOdede. Waphuma waya kukhawulela umkhosi owawusiza kwaSamari, wathi
kubo, Yabonani, ngenxa yobushushu bukaYehova, uThixo wooyihlo,
obukumaYuda, uwanikele ezandleni zenu; nibabulele ke ngomsindo ode waya
kufikelela emazulwini.

<span id="an_28:10">28:10</span> Kaloku ke oonyana bakwaYuda
neYerusalem, nithe nina niya kubanyathela, babe ngamakhoboka
namakhobokazana kuni. Kodwa nina aninatyala na kuYehova uThixo wenu?

<span id="an_28:11">28:11</span> Ndiphulaphuleni ngoko, nibabuyise
abathinjwa, enabathimba kubazalwana benu; ngokuba ukuvutha komsindo
kukaYehova kuphezu kwenu.

<span id="an_28:12">28:12</span> Kwesuka ke amadoda akwiintloko zoonyana
bakaEfrayim, ooAzariya unyana kaYohanan, noBherekiya unyana
kaMeshilemoti, noHezekiya unyana kaShalum, noAmasa unyana kaHadelayi,
ema phambi kwabavela emkhosini;

<span id="an_28:13">28:13</span> athi kubo, Ningabazisi apha abathinjwa,
ukuze sibe netyala kuYehova; nifuna ukongeza esonweni sethu nasetyaleni
lethu; ngokuba, inene, likhulu ityala lethu, nokuvutha komsindo kuphezu
kwamaSirayeli.

<span id="an_28:14">28:14</span> Abaxhobileyo babashiya ke abathinjwa
namaxhoba phambi kwabathetheli nebandla lonke.

<span id="an_28:15">28:15</span> Asuka ke amadoda akhankanywe ngamagama,
abathabatha abathinjwa, abambathisa bonke ababeze phakathi kwabo
ngamaxhoba, abambathisa, abanxiba iimbadada, abadlisa, abaseza,
abathambisa, abathundeza ngamaesile bonke abatyhafileyo, abasa eYeriko,
kumzi wamasundu, kubazalwana babo; wona abuya aya kwaSamari.

<span id="an_28:16">28:16</span> Ngelo xesha ukumkani uAhazi wathumela
ke kookumkani baseAsiriya ukuba baze kumnceda.

<span id="an_28:17">28:17</span> Ngaphezu koko eza amaEdom, abulala
amaYuda, athimba abathinjwa.

<span id="an_28:18">28:18</span> NamaFilisti ayingenela imizi
yasezintilini, neyasezantsi yakwaYuda, ayithimba iBhete-shemeshe,
neAyalon, neGederoti, neSoko namagxamesi ayo, neTimna namagxamesi ayo,
neGimzo namagxamesi ayo, ahlala khona.

<span id="an_28:19">28:19</span> Ngokuba uYehova wawathoba amaYuda
ngenxa ka-Ahazi, ukumkani wakwaSirayeli; ngokuba wenza inyala kwaYuda,
wenza ubumenemene kuYehova.

<span id="an_28:20">28:20</span> UTilegati-pilenezere, ukumkani
waseAsiriya, wamfikela, wambandezela, akamomeleza;

<span id="an_28:21">28:21</span> ngokuba uAhazi wayeyiphangile indlu
kaYehova, nendlu yokumkani, nabathetheli, wanika ukumkani waseAsiriya;
akwamnceda nto noko.

<span id="an_28:22">28:22</span> Ngexesha lokubandezelwa kwakhe waphinda
wenza ubumenemene kuYehova, yena ukumkani uAhazi.

<span id="an_28:23">28:23</span> Wabingelela kwizithixo zaseDamasko
ezazimeyisile, wathi, Izithixo zookumkani bama-Aram ezawancedayo,
ndobingelela kuzo; zondinceda nam. Ke zona zaba sisikhubekiso kuye
nakumaSirayeli onke.

<span id="an_28:24">28:24</span> UAhazi wazihlanganisa iimpahla zendlu
kaThixo, wazinqunqa iimpahla zendlu kaThixo, wazivala iingcango zendlu
kaYehova. Wazenzela izibingelelo ezimbombeni zonke zaseYerusalem,

<span id="an_28:25">28:25</span> wenza iziganga emizini yonke ngaminye
yakwaYuda, zokuqhumisela thixweni bambi; wamqumbisa uYehova uThixo
wooyise.

<span id="an_28:26">28:26</span> Ezinye izinto zakhe, neendlela zakhe
zonke ezokuqala nezokugqibela, nanzo zibhaliwe encwadini yookumkani
bakwaYuda nabakwaSirayeli.

<span id="an_28:27">28:27</span> UAhazi walala kooyise, bamngcwabela
kuwo umzi oyiYerusalem; ke abamzisanga emangcwabeni ookumkani
bakwaSirayeli. UHezekiya, unyana wakhe, waba ngukumkani esikhundleni
sakhe.

<span id="an_29:1">29:1</span> UHezekiya waba ngukumkani eminyaka
imashumi mabini anamihlanu ezelwe; waba neminyaka emashumi mabini
anesithoba engukumkani eYerusalem. Igama lonina lalinguAbhiya intombi
kaZekariya.

<span id="an_29:2">29:2</span> Wenza okuthe tye emehlweni kaYehova,
njengako konke awakwenzayo uDavide uyise.

<span id="an_29:3">29:3</span> Yena, ngomnyaka wokuqala wobukumkani
bakhe, ngenyanga yokuqala, wazivula iingcango zendlu kaYehova,
wazilungisa.

<span id="an_29:4">29:4</span> Wabangenisa ababingeleli nabaLevi,
wabahlanganisela ebaleni langasempumalanga, wathi kubo,

<span id="an_29:5">29:5</span> Ndiphulaphuleni, baLevi; zingcwaliseni
kaloku; yingcwaliseni indlu kaYehova, uThixo wooyihlo, nikukhuphe
ukungcola okusendaweni engcwele.

<span id="an_29:6">29:6</span> Ngokuba oobawo benza ubumenemene, benza
okubi emehlweni kaYehova uThixo wethu, bamshiya, babusonga ubuso babo
emnqubeni kaYehova, bawunikela ikhosi;

<span id="an_29:7">29:7</span> kananjalo bazivala iingcango zevaranda,
bazicima izibane, abaqhumisela ngesiqhumiso, abawanyusa amadini anyukayo
engcweleni kuThixo kaSirayeli.

<span id="an_29:8">29:8</span> Ngoko ke afikelwa amaYuda neYerusalem
buburhalarhume bukaYehova, wawanikela aba yinto yokufeketha,
neyokumangalisa, neyomsondlo, njengoko nikubonayo ngamehlo enu.

<span id="an_29:9">29:9</span> Yabona, bawile oobawo likrele; oonyana
bethu neentombi zethu nabafazi bethu basekuthinjweni ngenxa yoko.

<span id="an_29:10">29:10</span> Ngoku ke kusentliziyweni yam ukumenzela
umnqophiso uYehova uThixo kaSirayeli, kubuye kuthi ukuvutha komsindo
wakhe.

<span id="an_29:11">29:11</span> Nyana bam, kungokunje musani ukuhiliza;
ngokuba uYehova uninyule, ukuze nime phambi kwakhe, nilungiselele kuye,
nibe ngabalungiseleli nabaqhumiseli kuye.

<span id="an_29:12">29:12</span> Basuka ke abaLevi, ooMahati unyana
ka-Amasayi, noYoweli unyana ka-Azariya, koonyana bamaKohati; nakoonyana
bakaMerari, uKishe unyana ka-Abhedi, noAzariya unyana kaYehaleleli;
nakumaGershon, uYowa unyana kaZima, noEden unyana kaYowa;

<span id="an_29:13">29:13</span> koonyana bakaElitsafan, uShimri
noYehiyeli; nakoonyana baka-Asafu, uZekariya noMataniya;

<span id="an_29:14">29:14</span> nakoonyana bakaHeman, uYehiyeli
noShimehi; koonyana bakaYedutun, uShemaya noUziyeli.

<span id="an_29:15">29:15</span> Babahlanganisa ke abazalwana babo,
bazingcwalisa, bangena ngokomthetho wokumkani ngamazwi kaYehova,
ukuyihlambulula indlu kaYehova.

<span id="an_29:16">29:16</span> Bangena phakathi kwendlu kaThixo
ababingeleli, ukuze bayihlambulule; bayikhupha yonke into eyinqambi
abayifumanayo etempileni kaYehova, bayisa entendelezweni yendlu
kaYehova. AbaLevi bayithabatha, ukuze bayikhuphele phandle, bayise
emlanjaneni oyiKidron.

<span id="an_29:17">29:17</span> Baqala ukungcwalisa ngomhla wokuqala,
ngenyanga yokuqala; ngomhla wesibhozo wenyanga leyo bafika evarandeni
kaYehova. Bayingcwalisa ke indlu kaYehova imihla esibhozo, bagqiba
ngomhla weshumi elinesithandathu wenyanga yokuqala.

<span id="an_29:18">29:18</span> Bangena baya kuHezekiya ukumkani,
bathi, Siyihlambulule indlu yonke kaYehova, nesibingelelo sedini
elinyukayo, neempahla zaso zonke, netafile yezonka ezicwangciswayo,
neempahla zayo zonke.

<span id="an_29:19">29:19</span> Neempahla zonke awazilahlayo uAhazi,
ngexa lokulawula kwakhe ngokwenza ubumenemene, sizilungisile
sazingcwalisa; nanzo ziphambi kwesibingelelo sikaYehova.

<span id="an_29:20">29:20</span> Wavuka kusasa uHezekiya ukumkani,
wabahlanganisa abathetheli bawo umzi; wenyuka waya endlwini kaYehova.

<span id="an_29:21">29:21</span> Bazisa iinkunzi ezintsha zeenkomo
zasixhenxe, neenkunzi zeegusha zasixhenxe, neemvana zasixhenxe,
neenkunzi zeebhokhwe zasixhenxe, ukuba zibe lidini lesono ngenxa
yobukumkani, nangenxa yendawo engcwele, nangenxa yamaYuda. Wathi
koonyana baka-Aron, ababingeleli, mabenze amadini anyukayo
esibingelelweni sikaYehova.

<span id="an_29:22">29:22</span> Bazixhela iinkomo, ababingeleli
balamkela igazi, balitshiza esibingelelweni; bazixhela iinkunzi
zeegusha, balitshiza igazi esibingelelweni; bazixhela iimvana,
balitshiza igazi esibingelelweni.

<span id="an_29:23">29:23</span> Bazizisa iinkunzi zeebhokhwe zedini
lesono phambi kokumkani nebandla, bacinezela ngezandla zabo phezu kwazo;

<span id="an_29:24">29:24</span> bazixhela ababingeleli, ukuba
bawacamagushele amaSirayeli onke, ngokulenza nyulu igazi lazo
esibingelelweni; ngokuba ukumkani ebethe makenzelwe onke amaSirayeli
idini elinyukayo nedini lesono.

<span id="an_29:25">29:25</span> Wabamisa abaLevi endlwini kaYehova,
benamacangci, benemirhubhe, beneehadi, ngokomthetho kaDavide, noGadi
imboni yokumkani, noNatan umprofeti; ngokuba loo mthetho ubungokaYehova
ngabaprofeti bakhe.

<span id="an_29:26">29:26</span> Bema abaLevi benempahla kaDavide,
ababingeleli benamaxilongo.

<span id="an_29:27">29:27</span> Wathi uHezekiya, makunyuswe idini
elinyukayo esibingelelweni. Lithe lakuqalwa idini elinyukayo, yaqala
ingoma kaYehova namaxilongo, ngokokuhlabela kweempahla zikaDavide
ukumkani wakwaSirayeli.

<span id="an_29:28">29:28</span> Lonke ibandla laqubuda, iimvumi zivuma,
abavutheli-maxilongo bevuthela; oko konke kwenziwa lada lagqitywa idini
elinyukayo.

<span id="an_29:29">29:29</span> Kwakugqitywa ukunyuswa idini
elinyukayo, ukumkani nabo bonke abafumaneka benaye, baguqa baqubuda.

<span id="an_29:30">29:30</span> Bathi ooHezekiya ukumkani nabathetheli,
mabamdumise uYehova abaLevi ngamazwi kaDavide naka-Asafu imboni.
Bamdumisa ke bada bavuya; bathoba, baqubuda.

<span id="an_29:31">29:31</span> Waphendula uHezekiya wathi, Kungokunje
nizingcwalisile kuYehova; yizani, nizise imibingelelo neyombulelo
endlwini kaYehova. Layizisa ke ibandla imibingelelo neyombulelo; bonke
ababeqhutywa yintliziyo, bazisa amadini anyukayo.

<span id="an_29:32">29:32</span> Inani lamadini anyukayo elawazisayo
ibandla, lalingamashumi asixhenxe eenkomo, nekhulu leenkunzi zeegusha,
namakhulu amabini eemvana. Ezo zonke zaba zezedini elinyukayo kuYehova.

<span id="an_29:33">29:33</span> Ezingcwalisiweyo iinkomo zaba
ngamakhulu amathandathu, namawaka amathathu empahla emfutshane.

<span id="an_29:34">29:34</span> Kodwa ababingeleli babembalwa, ababa
nakuwahlinza onke amadini anyukayo; bababambisa ke abazalwana babo
abaLevi, wada wagqitywa loo msebenzi, bada bazingcwalisa ababingeleli;
ngokuba abaLevi babethe tye ngentliziyo ukuzingcwalisa, kunababingeleli.

<span id="an_29:35">29:35</span> Kananjalo amadini anyukayo aba maninzi,
enamanqatha emibingelelo yoxolo, neminikelo ethululwayo yawo amadini
anyukayo; yaqiniselwa ke inkonzo yendlu kaYehova.

<span id="an_29:36">29:36</span> Ke uHezekiya nabantu bonke bakuvuyela
oko uThixo akuqinisele abantu; ngokuba le nto yenziwa ngesiquphe.

<span id="an_30:1">30:1</span> Wathumela uHezekiya kuwo onke amaSirayeli
namaYuda; kananjalo wabhala iincwadi eziya kumaEfrayim namaManase, ukuba
kuziwe endlwini kaYehova eYerusalem, kwenziwe ipasika kuYehova, uThixo
kaSirayeli.

<span id="an_30:2">30:2</span> Ukumkani wacebisana nabathetheli bakhe
nebandla lonke eYerusalem, ukuba kwenziwe ipasika ngeyesibini inyanga.

<span id="an_30:3">30:3</span> Kuba babengenakuyenza ngexesha elililo;
ngokuba ababingeleli baye bengazingcwalisanga ngokwaneleyo, nabantu baye
bengazihlanganiselanga eYerusalem.

<span id="an_30:4">30:4</span> Loo ndawo yathi tye emehlweni okumkani,
nasemehlweni ebandla lonke.

<span id="an_30:5">30:5</span> Bamisa indawo yokuba lihanjiswe ilizwi
kumaSirayeli onke, kuthatyathelwe eBher-shebha, kuse kwaDan, ukuba baze
kwenza ipasika kuYehova, uThixo wamaSirayeli, eYerusalem; ngokuba
babengayenzanga bebaninzi, njengoko kubhaliweyo.

<span id="an_30:6">30:6</span> Zahamba izigidimi zineencwadi ezivela
ezandleni zokumkani nezabathetheli bakhe, zaya kuwo onke amaSirayeli
namaYuda, zathi ngokomyalelo wokumkani, Nina, nyana bakaSirayeli,
buyelani kuYehova, uThixo, ka-Abraham noIsake noSirayeli, abuyele
kwabaseleyo kuni, abasindileyo esandleni sookumkani baseAsiriya.

<span id="an_30:7">30:7</span> Musani ukuba njengooyihlo,
nanjengabazalwana benu, abenza ubumenemene kuYehova, uThixo wooyihlo,
wabanikela baba yinto yokumangalisa, njengoko nikubonayo.

<span id="an_30:8">30:8</span> Musani ukuyenza lukhuni ngoku intamo
yenu, njengooyihlo. Mnikeni uYehova isandla, nize engcweleni yakhe
abeyingcwalisile ngonaphakade, nimkhonze uYehova uThixo wenu, kubuye
kuni ukuvutha komsindo wakhe.

<span id="an_30:9">30:9</span> Ngokuba, ukuba nithe nabuyela kuYehova,
abazalwana benu noonyana benu bofumana imfesane kwababathimbileyo,
babuyele kweli lizwe; ngokuba unobabalo, unemfesane uYehova uThixo wenu;
akayi kubufihla kuni ubuso bakhe, ukuba nithe nabuyela kuye.

<span id="an_30:10">30:10</span> Izigidimi ezo zathungela imizi ngemizi
ezweni lakwaEfrayim nelakwaManase, zesa kwelakwaZebhulon. Bazihleka,
bazigculela;

<span id="an_30:11">30:11</span> kodwa amadoda athile akwa-Ashere
nawakwaManase nawakwaZebhulon azithoba, eza eYerusalem.

<span id="an_30:12">30:12</span> Kananjalo isandla sikaThixo sabakho
kwaYuda, ukuba abanike ntliziyo-nye yokwenza umthetho wokumkani
nowabathetheli, ngowelizwi likaYehova.

<span id="an_30:13">30:13</span> Kwahlangana eYerusalem abantu abaninzi,
ukuze benze umthendeleko wezonka ezingenagwele ngenyanga yesibini; baba
libandla elikhulu kunene.

<span id="an_30:14">30:14</span> Besuka, bazisusa izibingelelo ezibe
ziseYerusalem, bazisusa zonke iziqhumiselo, baziphosa emlanjaneni
oyiKidron.

<span id="an_30:15">30:15</span> Bayixhela ipasika ngolweshumi elinesine
usuku lweyesibini inyanga. Ababingeleli nabaLevi bazidanela,
bazingcwalisa, bazisa amadini anyukayo endlwini kaYehova.

<span id="an_30:16">30:16</span> Bema endaweni yabo ngokwesiko labo,
ngokomyalelo kaMoses umfo wakwaThixo; ababingeleli balitshiza igazi layo
ipasika, belithabatha esandleni sabaLevi;

<span id="an_30:17">30:17</span> ngokuba babebaninzi ebandleni abe
bengazingcwalisanga. AbaLevi bamela ukuxhela ipasika ngenxa yabantu
bonke abaziinqambi, ukuba iimvana zingcwaliselwe kuYehova;

<span id="an_30:18">30:18</span> ngokuba ubuninzi babantu, abaninzi
ababevele kwaEfrayim nakwaManase, kwaIsakare nakwaZebhulon, baye
bengazihlambululanga. Bayidla ipasika ngokungengamthetho; kodwa
uHezekiya wabathandazela, esithi, Wanga uYehova olungileyo

<span id="an_30:19">30:19</span> angamxolela elowo uyibhekise intliziyo
yakhe ekumquqeleni uThixo uYehova, uThixo wooyise, nakuba
kungengokwentlambululo yendawo engcwele.

<span id="an_30:20">30:20</span> UYehova wamva uHezekiya, wabaphilisa
abantu.

<span id="an_30:21">30:21</span> Oonyana bakaSirayeli abafunyanwayo
eYerusalem bawenza ke umthendeleko wezonka ezingenagwele imihla
esixhenxe, bevuya kakhulu, bemdumisa uYehova iimini ngeemini abaLevi
nababingeleli, ngeempahla zokumzukisa uYehova.

<span id="an_30:22">30:22</span> UHezekiya wathetha kakuhle nabo abaLevi
bonke, ababenokuyiqonda kakuhle inkonzo kaYehova. Badla ke umthendeleko
imihla esixhenxe, bebingelela imibingelelo yoxolo, bebulela kuYehova
uThixo wooyise.

<span id="an_30:23">30:23</span> Ibandla lonke lacebisana ukwenza
nesinye isixhenxe semihla; basenza ke isixhenxe semihla, bevuya.

<span id="an_30:24">30:24</span> Ngokuba uHezekiya ukumkani wakwaYuda
walirhumela ibandla iwaka leenkunzi ezintsha zeenkomo, namawaka
asixhenxe empahla emfutshane; nabathetheli balirhumela ibandla iwaka
leenkunzi ezintsha zeenkomo, namawaka alishumi empahla emfutshane;
bazingcwalisa ababingeleli abaninzi.

<span id="an_30:25">30:25</span> Lavuya lonke ibandla lakwaYuda,
nababingeleli nabaLevi, nebandla lonke elavela kwaSirayeli, nabasemzini,
abavela kwaSirayeli kwanabahleli kwaYuda.

<span id="an_30:26">30:26</span> Kwabakho uvuyo olukhulu ke eYerusalem;
ngokuba kususela kwiimini zikaSolomon unyana kaDavide, ukumkani
wakwaSirayeli, akuzanga kubekho nto injalo eYerusalem.

<span id="an_30:27">30:27</span> Besuka bema ababingeleli, abaLevi,
babasikelela abantu; ilizwi labo laviwa, nomthandazo wabo wangena
ekhayeni lakhe elingcwele emazulwini.

<span id="an_31:1">31:1</span> Kwakugqitywa konke oko, aphuma onke
amaSirayeli afumanekileyo khona, aya emizini yakwaYuda, aziqhekeza
izimiso zamatye, abagawula ooAshera, azidiliza iziganga nezibingelelo
kulo lonke elakwaYuda, nelakwaBhenjamin, nelakwaEfrayim, nelakwaManase,
kwada kwagqitywa. Babuya bonke oonyana bakaSirayeli, elowo waya elifeni
lakhe, emizini yakowabo.

<span id="an_31:2">31:2</span> UHezekiya wawamisa amaqela ababingeleli
nawabaLevi ngokwamaqela abo, elowo ngokomsebenzi wakhe, ababingeleli
nabaLevi; wabamisela amadini anyukayo nemibingelelo yoxolo, ukuba
balungiselele, babulele, badumise emasangweni eminquba kaYehova.

<span id="an_31:3">31:3</span> Isabelo sokumkani sasempahleni yakhe saba
sesamadini anyukayo, amadini anyukayo akusasa kwanawangokuhlwa, namadini
anyukayo esabatha, nawokuthwasa kwenyanga, nawemithendeleko, ngoko
kubhaliweyo emyalelweni kaYehova.

<span id="an_31:4">31:4</span> UHezekiya wathi kubantu, kubemi
baseYerusalem, mabanike isabelo sababingeleli nabaLevi, ukuze
babambelele emyalelweni kaYehova.

<span id="an_31:5">31:5</span> Lakuvakala elo lizwi, oonyana
bakaSirayeli bazisa into eninzi yeziqhamo zokuqala zengqolowa, newayini,
neoli, nobusi, nolibo lonke lwamasimi, bazisa kakhulu isishumi sezinto
zonke.

<span id="an_31:6">31:6</span> Oonyana bakaSirayeli nabakaYuda,
abahleleliyo emizini yakwaYuda, nabo bazisa isishumi seenkomo,
nesempahla emfutshane, nesishumi sezinto ezingcwele, ezibe
zingcwaliselwe uYehova uThixo wabo, bazibeka iimfumba ngeemfumba.

<span id="an_31:7">31:7</span> Baqala ngenyanga yesithathu ukuzenza
iimfumba, bagqiba ngenyanga yesixhenxe.

<span id="an_31:8">31:8</span> Beza ooHezekiya nabathetheli, bazibona
iimfumba ezo, babulela kuYehova nakubantu bakhe amaSirayeli.

<span id="an_31:9">31:9</span> Wababuza uHezekiya ababingeleli nabaLevi
ngeemfumba ezo.

<span id="an_31:10">31:10</span> Wathi uAzariya umbingeleli oyintloko,
owendlu kaTsadoki, kuye, Kuseloko kwaqalwayo ukuziswa imirhumo endlwini
kaYehova, side sahlutha, sashiya kakhulu; ngokuba uYehova ubasikelele
abantu bakhe; le nto ingaka yeseleyo.

<span id="an_31:11">31:11</span> Wathi uHezekiya, Makulungiswe amagumbi
endlwini kaYehova; bazilungisa ke,

<span id="an_31:12">31:12</span> bawungenisa umrhumo, nezishumi, nezinto
ezingcwalisiweyo ngokukholekileyo. Umphathi wazo ibiyinganga uKonaniya
umLevi, noShimehi umninawa wakhe, obengowesibini;

<span id="an_31:13">31:13</span> noYehiyeli, noAzaziya, noNahati,
noAsaheli, noYerimoti, noYozabhadi, noEliyeli, noIsemakiya, noMahati,
noBhenaya, bengabaveleli phantsi kwesandla sikaKonaniya noShimehi
umninawa wakhe, ngommiselo kaHezekiya ukumkani, noAzariya inganga yendlu
kaThixo.

<span id="an_31:14">31:14</span> UKore unyana kaImna, umLevi,
ongowesango lasempumalanga, ubemele iminikelo kaThixo yabaqhutywa
yintliziyo, ukuba awabe umrhumo kaYehova nezinto eziyingcwele kanye.

<span id="an_31:15">31:15</span> Ngaphantsi kwesandla sakhe ibinguEden,
noMinyamin, noYeshuwa, noShemaya, noAmariya, noShekaniya, emizini
yababingeleli, ngokunyanisa, ukuba babele abazalwana babo ngamaqela,
abakhulu kwanjengabancinane;

<span id="an_31:16">31:16</span> iyodwa into eyindoda ebhalwe emilibeni
yokuzalwa, ethabathele kominyaka mithathu ezelwe kwenyusa, kubo bonke
abangenayo endlwini kaYehova ukwamkela into yemini, ngangemini yayo,
yomsebenzi wabo, ezigxineni zabo ngokwamaqela abo.

<span id="an_31:17">31:17</span> Ukubhalwa kwababingeleli emilibeni
yokuzalwa kube kungokwezindlu zooyise; nabaLevi bebesezigxineni zabo
ngokwamaqela abo, bathabathela kominyaka imashumi mabini ezelwe
kwenyusa;

<span id="an_31:18">31:18</span> ukuba kwabelwe iintsatshana zabo zonke
ezibhaliweyo emilibeni yokuzalwa, abafazi babo, noonyana babo, neentombi
zabo, kwibandla lonke. Ngokuba ngokunyanisa kwabo bazingcwalisa ke
ngezinto ezingcwele.

<span id="an_31:19">31:19</span> Nangenxa yoonyana baka-Aron
ababingeleli, ababesemhlabeni wamadlelo emizi yabo, emizini ngemizi
yonke, kube kukho amadoda axeliweyo ngamagama, okuyabela izabelo into
yonke eyindoda kubabingeleli, nabo bonke ababhaliweyo emilibeni
yokuzalwa kubaLevi.

<span id="an_31:20">31:20</span> Wenjenjalo uHezekiya kumaYuda onke;
wenza okulungileyo, nokuthe tye, nokunyanisileyo, phambi koYehova uThixo
wakhe;

<span id="an_31:21">31:21</span> nasemsebenzini, nokuba nguwuphi,
awawuqalayo wenkonzo yendlu kaThixo, nomyalelo, nomthetho, ukuba
amquqele uThixo wakhe, wawenza ngentliziyo yakhe yonke, waphumelela.

<span id="an_32:1">32:1</span> Emveni kwezi zinto noku kunyanisa, weza
uSaneribhe, ukumkani waseAsiriya, walingenela elakwaYuda, wangqinga
imizi enqatyisiweyo; wathi uya kuzigqobhozela.

<span id="an_32:2">32:2</span> Wathi uHezekiya, akubona ukuba uyeza
uSaneribe, ubuso bakhe ebubhekise ekulweni neYerusalem,

<span id="an_32:3">32:3</span> wacebisana nabathetheli bakhe namagorha
akhe, ukuba bawavale amanzi emithombo engaphandle komzi; bamnceda ke.

<span id="an_32:4">32:4</span> Kwabuthelana abantu abaninzi, bawavala
onke amaso emithombo, nomlanjana obuqukuqela phakathi kwelizwe; bathi,
Yini na ukuba ookumkani baseAsiriya beze bafumane amanzi amaninzi?

<span id="an_32:5">32:5</span> Wazomeleza, walwakha lonke udonga
olwaludiliziwe, wenyusa iinqaba ezinde phezu kwalo, wakha nolunye udonga
ngaphandle, wayiqinisela iMilo yomzi kaDavide, wenza izikhali
neengweletshetshe ezininzi.

<span id="an_32:6">32:6</span> Wamisa abathetheli bemfazwe phezu
kwabantu; wababuthela kuye endaweni yembutho yasesangweni lomzi,
wathetha kakuhle nabo, wathi,

<span id="an_32:7">32:7</span> Yomelelani nikhaliphe; musani ukoyika;
musani ukuqhiphuka umbilini ngukumkani waseAsiriya, nayingxokolo yonke
anayo, ngokuba baninzi abangakuthi, phezu kwabangakuye.

<span id="an_32:8">32:8</span> Okunaye yingalo yenyama, okunathi
nguYehova uThixo wethu, ukuba asincede, alwe amadabi ethu. Abantu bayama
emazwini kaHezekiya ukumkani wakwaYuda.

<span id="an_32:9">32:9</span> Emveni koko uSaneribhe ukumkani
waseAsiriya wathumela eYerusalem abakhonzi bakhe (yena engaseLakishe,
enabalawuli bakhe bonke), kuHezekiya ukumkani wakwaYuda, nakumaYuda onke
aseYerusalem, esithi,

<span id="an_32:10">32:10</span> Utsho uSaneribhe ukumkani waseAsiriya,
ukuthi, Nikholose ngantoni na, nihleli nje ekungqingweni eYerusalem?

<span id="an_32:11">32:11</span> Akanilahlekisi uHezekiya yini na, ukuba
aninikele ekufeni yindlala nakukunxanwa, ngokuthi oku, UYehova uThixo
wenu wonihlangula esandleni sokumkani waseAsiriya?

<span id="an_32:12">32:12</span> AsinguHezekiya na lo uzisusileyo
iziganga zakhe nezibingelelo zakhe, wathi kumaYuda nakwiYerusalem,
Qubudani phambi kwasibingelelo sinye, niqhumisele phezu kwaso?

<span id="an_32:13">32:13</span> Aniyazi na into endayenzayo, mna
noobawo, ezizweni zonke zamazwe la? Baba nako nokuba nako na oothixo
beentlanga zamazwe la, ukuwahlangula amazwe azo esandleni sam?

<span id="an_32:14">32:14</span> Nguwuphi na koothixo bonke bezo
ntlanga, bazisingela phantsi oobawo, owaba nako ukubahlangula abantu
bakhe esandleni sam, ukuba abe nako uThixo wenu ukunihlangula esandleni
sam?

<span id="an_32:15">32:15</span> Ke ngoko makanganilukuhli uHezekiya,
makanganikhohlisi ngokunjalo. Musani ukukholwa nguye; ngokuba
akubangakho namnye uthixo wazo zonke iintlanga nezikumkani, owaba nako
ukuhlangula abantu bakhe esandleni sam, nasesandleni soobawo; wobeka phi
na ke yena uThixo wenu? Akayi kunihlangula esandleni sam.

<span id="an_32:16">32:16</span> Babuya bathetha abakhonzi bakhe
ngoYehova uThixo, nangoHezekiya umkhonzi wakhe.

<span id="an_32:17">32:17</span> Wabhala incwadi yokumngcikiva uYehova
uThixo kaSirayeli, ethetha ngaye esithi, Njengokuba oothixo beentlanga
zamazwe bengabahlangulanga abantu babo esandleni sam, ngokunjalo akayi
kubahlangula noThixo kaHezekiya abantu bakhe esandleni sam.

<span id="an_32:18">32:18</span> Bamemeza ngelizwi elikhulu ngesiYuda
ebantwini baseYerusalem ababeseludongeni, beboyikisa, bebaphelisa
amandla, ukuze bawuthimbe loo mzi.

<span id="an_32:19">32:19</span> Bathetha ngoThixo weYerusalem
njengoothixo bezizwe zehlabathi, umsebenzi wezandla zabantu.

<span id="an_32:20">32:20</span> Bathandaza ke uHezekiya ukumkani,
noIsaya unyana ka-Amotsi, umprofeti, ngenxa yoko; bakhala, basingisa
emazulwini.

<span id="an_32:21">32:21</span> UYehova wathuma isithunywa sezulu,
sawenza athi shwaka onke amagorha anobukroti, neenganga, nabathetheli,
emkhosini wokumkani waseAsiriya. Wabuya, ubuso bakhe buthe khunubembe,
waya ezweni lakhe. Wangena endlwini yothixo wakhe; bathi ababephume
ezibilinini zakhe bamwisa khona ngekrele.

<span id="an_32:22">32:22</span> UYehova wamsindisa ke uHezekiya nabemi
baseYerusalem esandleni sikaSaneribhe ukumkani waseAsiriya, nasesandleni
sabangabambi; wabakhusela ngeenxa zonke.

<span id="an_32:23">32:23</span> Baba baninzi abazisa umnikelo kuYehova
eYerusalem, nezinto ezinqabileyo kuHezekiya ukumkani wakwaYuda.
Waphakanyiswa emehlweni eentlanga zonke emveni koko.

<span id="an_32:24">32:24</span> Ngezo mini wayesifa uHezekiya, wayeza
kufa, wathandaza kuYehova; wathetha naye, wamnika umqondiso.

<span id="an_32:25">32:25</span> Ke uHezekiya akabuyekezanga
njengokuphathwa kwakhe; ngokuba intliziyo yakhe yaphakama. Bafikelwa
buburhalarhume, yena namaYuda neYerusalem.

<span id="an_32:26">32:26</span> Wazithoba uHezekiya ekuphakameni
kwentliziyo yakhe, yena nabemi baseYerusalem; ababafikela ngemihla
kaHezekiya uburhalarhume bukaYehova.

<span id="an_32:27">32:27</span> UHezekiya ubenobutyebi nozuko olukhulu
kunene, wazenzela izindlu zobuncwane besilivere, nobegolide, nobamatye
anqabileyo, nobobulawu, nobeengweletshetshe, nobeempahla zonke
ezinqwenelekayo,

<span id="an_32:28">32:28</span> noovimba bendyebo yengqolowa,
neyewayini, neyeoli, nezitali zeentlobo zonke zeenkomo, nezibaya
zemihlambi.

<span id="an_32:29">32:29</span> Wazenzela imizi yabalusi bemfuyo
yempahla emfutshane, neyeenkomo ezininzi; ngokuba uThixo ubemnike
impahla eninzi kunene.

<span id="an_32:30">32:30</span> UHezekiya lo walivala ithende
eliphezulu lamanzi aseGihon, wawahambisa ngaphantsi, esinga
ngasentshonalanga komzi kaDavide. UHezekiya waphumelela emsebenzini
wakhe wonke.

<span id="an_32:31">32:31</span> Kodwa ke emcimbini wabathunywa
abangamakhumsha, abathetheli baseBhabheli, ababethunyiwe kuye, bebuzisa
ngesimanga esabakho ezweni lakhe, uThixo wamshiya, ukuba amlinge, akwazi
konke okusentliziyweni yakhe.

<span id="an_32:32">32:32</span> Ezinye izinto zikaHezekiya, nokwenza
kwakhe ngenceba, nanko kubhaliwe embonweni kaIsaya unyana ka-Amotsi,
umprofeti, encwadini yookumkani bakwaYuda nabakwaSirayeli.

<span id="an_32:33">32:33</span> UHezekiya walala kooyise; bamngcwabela
endulini yamangcwaba oonyana bakaDavide. Amzukisa ekufeni kwakhe amaYuda
nabemi baseYerusalem. UManase, unyana wakhe, waba ngukumkani
esikhundleni sakhe.

<span id="an_33:1">33:1</span> UManase ubeminyaka ilishumi linamibini
ezelwe, ukuba ngukumkani kwakhe; waba neminyaka emashumi mahlanu
anamihlanu engukumkani eYerusalem.

<span id="an_33:2">33:2</span> Wenza okubi emehlweni kaYehova,
ngokwamasikizi eentlanga awazigqogqayo uYehova phambi koonyana
bakaSirayeli.

<span id="an_33:3">33:3</span> Wabuya wazakha iziganga, awazidilizayo
uHezekiya uyise; wabamisela ooBhahali izibingelelo, wenza ooAshera,
wawunqula umkhosi wonke wezulu, wawukhonza.

<span id="an_33:4">33:4</span> Wazakha izibingelelo endlwini kaYehova,
awathi uYehova, KuseYerusalem apho liya kuba khona igama lam
ngonaphakade.

<span id="an_33:5">33:5</span> Wawakhela izibingelelo wonke umkhosi
wezulu ezintendelezweni zombini zendlu kaYehova.

<span id="an_33:6">33:6</span> Yena wabacandisa oonyana bakhe emlilweni,
emfuleni wakwaBhen-hinom, waba litola, wahlaba izihlabo, wakhafula,
wamisa abaneshologu noosiyazi, wakwandisa ukwenza okubi emehlweni
kaYehova, ukuba amqumbise.

<span id="an_33:7">33:7</span> Wawumisa umfanekiso oqingqiweyo
abewenzile, endlwini kaThixo, awathi uThixo kuDavide nakuSolomon unyana
wakhe, Kuyo le ndlu naseYerusalem, endiyinyulileyo ezizweni zonke
zakwaSirayeli, ndiya kulibeka khona igama lam ngonaphakade,

<span id="an_33:8">33:8</span> ndingaphindi ndilususe unyawo
lwamaSirayeli emhlabeni endawumisela ooyihlo; kodwa mababe bayakugcina
ukukwenza konke endibawisele umthetho ngako, ngokomyalelo wonke
nemimiselo namasiko, ngesandla sikaMoses.

<span id="an_33:9">33:9</span> Ke uManase wawalahlekisa amaYuda nabemi
baseYerusalem, ukuba benze okubi, ngaphezu kweentlanga
awazitshabalalisayo uYehova phambi koonyana bakaSirayeli.

<span id="an_33:10">33:10</span> UYehova wathetha kuManase nakubantu
bakhe; abaphulaphula.

<span id="an_33:11">33:11</span> UYehova wabafikisela abathetheli
bomkhosi wokumkani waseAsiriya; bambamba uManase ngamakhonkco,
bamkhonkxa ngamakhamandela obhedu, bamsa eBhabheli.

<span id="an_33:12">33:12</span> Ekubandezelweni kwakhe wambongoza
uYehova uThixo wakhe, wazithoba kakhulu phambi koThixo wooyise.

<span id="an_33:13">33:13</span> Wathandaza kuye, wathandazeka yena
nguye, wakuva ukutarhuzisa kwakhe, wambuyisela eYerusalem ebukumkanini
bakhe. Wazi ke uManase ukuba uYehova nguye onguThixo.

<span id="an_33:14">33:14</span> Emveni koko wakha udonga olungaphandle
lomzi kaDavide ngasentshonalanga, lwaya eGihon esihlanjeni, lwaya
ekungeneni ngesango leentlanzi, wayizunguleza iOfele, waluphakamisa
kakhulu. Wamisa abathetheli bempi emizini yonke enqatyisiweyo kwaYuda.

<span id="an_33:15">33:15</span> Wabasusa oothixo bolunye uhlanga
nemifanekiso endlwini kaYehova, nezibingelelo zonke abezakhe entabeni
yendlu kaYehova, naseYerusalem; waziphosa ngaphandle komzi.

<span id="an_33:16">33:16</span> Wakha isibingelelo sikaYehova,
wabingelela phezu kwaso imibingelelo yoxolo neyombulelo; wathi kumaYuda
makamkhonze uYehova, uThixo kaSirayeli.

<span id="an_33:17">33:17</span> Abantu bebesabingelela noko ezigangeni;
kodwa babingelela ke kuYehova uThixo wabo yedwa.

<span id="an_33:18">33:18</span> Ezinye izinto zikaManase, nomthandazo
wakhe kuThixo, nokuthetha kweemboni ezibe zithetha kuye egameni
likaYehova, uThixo kaSirayeli, nanzo zisemicimbini yookumkani
bakwaSirayeli.

<span id="an_33:19">33:19</span> Nomthandazo wakhe, nokuthandazeka
kukaThixo nguye, nezono zakhe, nokumeneza kwakhe, neendawo awakhela kuzo
iziganga, wamisa ooAshera nemifanekiso eqingqiweyo, engekazithobi, nanzo
zibhaliwe emicimbini kaHozayi.

<span id="an_33:20">33:20</span> UManase walala kooyise, wangcwatyelwa
endlwini yakhe, uAmon, unyana wakhe, waba ngukumkani esikhundleni sakhe.

<span id="an_33:21">33:21</span> UAmon ubeminyaka imashumi mabini
anamibini ezelwe, ukuba ngukumkani kwakhe; waba neminyaka emibini
engukumkani eYerusalem.

<span id="an_33:22">33:22</span> Wenza okubi emehlweni kaYehova,
njengoko wenza ngako uManase uyise. UAmon wabingelela kwimifanekiso
yonke eqingqiweyo awayenzayo uManase uyise, wayikhonza.

<span id="an_33:23">33:23</span> Akazithobanga phambi koYehova, njengoko
wazithobayo uManase uyise; ke yena lo Amon walikhulisa ityala.

<span id="an_33:24">33:24</span> Abakhonzi bakhe bamceba, bambulala
endlwini yakhe.

<span id="an_33:25">33:25</span> Abantu belizwe bababulala bonke abacebi
abo bokumkani uAmon. Abantu belizwe bamenza ukumkani uYosiya, unyana
wakhe, esikhundleni sakhe.

<span id="an_34:1">34:1</span> UYosiya ubeminyaka isibhozo ezelwe, ukuba
ngukumkani kwakhe; waba neminyaka emashumi mathathu anamnye engukumkani
eYerusalem.

<span id="an_34:2">34:2</span> Wenza okuthe tye emehlweni kaYehova,
wahamba ngeendlela zikaDavide uyise, akatyekela ngasekunene
nangasekhohlo.

<span id="an_34:3">34:3</span> Ngomnyaka wesibhozo wobukumkani bakhe,
esemncinane, waqala wamquqela uThixo kaDavide uyise, nangomnyaka weshumi
elinesibini waqala wawahlambulula amaYuda neYerusalem, kwiziganga,
nooAshera, nemifanekiso eqingqiweyo netyhidiweyo.

<span id="an_34:4">34:4</span> Bazidiliza phambi kwakhe izibingelelo
zooBhahali, neentsika zelanga ezibe ziphezu kwazo, wazigawula; ooAshera
nemifanekiso eqingqiweyo netyhidiweyo wayaphula, wayicola yaluthuli,
wayisasaza phezu kwamangcwaba abo babebingelele kuyo.

<span id="an_34:5">34:5</span> Wawatshisa amathambo ababingeleli phezu
kwezibingelelo zabo, wawahlambulula ke amaYuda neYerusalem.

<span id="an_34:6">34:6</span> Nasemizini yakwaManase neyakwaEfrayim
neyakwaSimon, kwesa kweyakwaNafetali, emanxuweni azo ngeenxa zonke,

<span id="an_34:7">34:7</span> wazidiliza izibingelelo, wabaqoba
ooAshera nemifanekiso eqingqiweyo, wayicola yaluthuli; wazigawula zonke
iintsika zelanga ezweni lonke lakwaSirayeli, wabuyela eYerusalem.

<span id="an_34:8">34:8</span> Ngomnyaka weshumi elinesibhozo
wobukumkani bakhe, ekulihlambululeni kwakhe ilizwe elo nendlu leyo,
wathuma uShafan unyana ka-Atsaliya, noMahaseya umphathi womzi, noYowa
unyana kaYowahazi, umkhumbuzi wezinto zakomkhulu, ukuba bayihlaziye
indlu kaYehova uThixo wakhe.

<span id="an_34:9">34:9</span> Beza kuHilekiya umbingeleli oyintloko,
bayinikela imali ebizisiwe endlwini kaThixo, abayibuthayo abaLevi,
abagcini-mnyango, eyabe ivele esandleni samaManase namaEfrayim,
nakumaqongqolo onke akwaSirayeli, nakuwo onke amaYuda namaBhenjamin;
babuyela eYerusalem.

<span id="an_34:10">34:10</span> Bayinikela esandleni sabenzi
bomsebenzi, ababephethe indlu kaYehova; bayinikela kubenzi bomsebenzi
ababesebenza endlwini kaYehova, ukuba bayilungise bayihlaziye indlu
leyo;

<span id="an_34:11">34:11</span> bayinikela ke kwiingcibi zemithi
nakubakhi, ukuba kuthengwe amatye axholiweyo, nemithi yemiqadi
yokuhlanganisa, neyophahla lwezindlu, ababeziwisile ookumkani bakwaYuda.

<span id="an_34:12">34:12</span> Amadoda lawo ebesebenza kuloo msebenzi
enyanisekile; abaphathi bawo nguYahati no-Obhadiya, abaLevi, bakoonyana
bakaMerari; noZekariya noMeshulam, bakoonyana bakaKehati, abokongamela;
nabaLevi bonke abo baziqondayo iimpahla zokuvuma.

<span id="an_34:13">34:13</span> Babephethe abathwali bemithwalo,
bebongamele bonke abasebenzi bomsebenzi ngomsebenzi; abanye abaLevi
babengababhali namagosa nabamasango.

<span id="an_34:14">34:14</span> Ekuyikhupheni kwabo imali ebiziswe
endlwini kaYehova, uHilekiya umbingeleli wayifumana Incwadi yomyalelo
kaYehova, eyabhalwa ngesandla sikaMoses.

<span id="an_34:15">34:15</span> Waphendula uHilekiya, wathi kuShafan
umbhali, Ndiyifumene incwadi leyo yomyalelo endlwini kaYehova. UHilekiya
wayinika uShafan le ncwadi.

<span id="an_34:16">34:16</span> UShafan wayizisa incwadi kukumkani;
kanjako wambuyisela ilizwi ukumkani esithi, Konke obekunikelwe esandleni
sabakhonzi bakho, bayakwenza;

<span id="an_34:17">34:17</span> bayikhuphele imali eyafumanekayo
endlwini kaYehova, bayinikela esandleni sabaphathi, nasesandleni sabenzi
bomsebenzi.

<span id="an_34:18">34:18</span> UShafan umbhali waxela kukumkani
esithi, UHilekiya umbingeleli undinike incwadi. Wayilesa uShafan phambi
kokumkani.

<span id="an_34:19">34:19</span> Kwathi akuweva ukumkani amazwi
omyalelo, wasuka wazikrazula iingubo zakhe.

<span id="an_34:20">34:20</span> Ukumkani wabawisela umthetho
ooHilekiya, noAhikam unyana kaShafan, noAbhedon unyana kaMika, noShafan
umbhali, noAsaya umkhonzi wokumkani, esithi,

<span id="an_34:21">34:21</span> Yiyani nibuzise kuYehova ngenxa yam,
nangenxa yamasalela akwaSirayeli nakwaYuda, malunga namazwi ale ncwadi
ifunyenweyo; ngokuba bukhulu ubushushu bukaYehova, obuphalazelwe phezu
kwethu, ngenxa enokuba oobawo bengaligcinanga ilizwi likaYehova, ukuba
benze njengoko konke kubhaliweyo kule ncwadi.

<span id="an_34:22">34:22</span> Waya ke uHilekiya nabakwakumkani
kuHulida umprofetikazi, umkaShalum unyana kaTokeha, unyana kaHasera,
umgcini-ngubo; waye yena ehleli eYerusalem kwesesibini isahlulo sayo.
Bathetha kuye ngolo hlobo.

<span id="an_34:23">34:23</span> Wathi kubo, Utsho uYehova, uThixo
kaSirayeli, ukuthi, Nothi kuloo ndoda inithumileyo kum,

<span id="an_34:24">34:24</span> Utsho uYehova ukuthi, Yabona
ndiyizisela le ndawo nabemi bayo ububi, zonke iziqalekiso ezibhaliweyo
encwadini, abayilesileyo phambi kokumkani wakwaYuda;

<span id="an_34:25">34:25</span> ngethuba lokuba bandishiyayo,
baqhumisela thixweni bambi, ukuze bandiqumbise ngomsebenzi wonke
wezandla zabo; ngoko bophalazwa ke ubushushu bam kule ndawo, bungabi
nakucinywa.

<span id="an_34:26">34:26</span> Ke kukumkani wakwaYuda, onithume ukuba
nibuzise kuYehova, notsho kuye ukuthi, Utsho uYehova uThixo kaSirayeli,
ukuthi, Okwala mazwi uwavileyo,

<span id="an_34:27">34:27</span> ngokokuba ibithambile intliziyo yakho,
wasuka wazithoba ebusweni bukaThixo ekuweveni kwakho amazwi akhe,
malunga nale ndawo nabemi bayo; wazithoba phambi kwam, wazikrazula
iingubo zakho, walila phambi kwam: nam ndikuvile; utsho uYehova.

<span id="an_34:28">34:28</span> Uyabona, ndiya kukuhlanganisela
kooyihlo, uhlanganiselwe engcwabeni lakho unoxolo, angabuboni amelulo
akho bonke ububi, endiyizisela bona le ndawo, nabemi bayo. Bambuyisela
ke ilizwi ukumkani.

<span id="an_34:29">34:29</span> Wathumela ukumkani, kwahlanganiswa onke
amadoda amakhulu akwaYuda neYerusalem.

<span id="an_34:30">34:30</span> Wenyuka ukumkani waya endlwini
kaYehova, namadoda onke akwaYuda, nabemi baseYerusalem, nababingeleli,
nabaLevi, nabantu bonke, kwathabathela komkhulu kwesa komncinane.
Wawalesela ezindlebeni zabo onke amazwi encwadi yomnqophiso, eyafunyanwa
endlwini kaYehova.

<span id="an_34:31">34:31</span> Wema ukumkani phezu kwendawo yakhe
ephakamileyo, wenza umnqophiso phambi koYehova wokulandela uYehova
nokugcina imithetho yakhe, nezingqino zakhe, nemimiselo yakhe,
ngentliziyo yakhe yonke, nangomphefumlo wakhe wonke, ukuba enze amazwi
aloo mnqophiso abhaliweyo kule ncwadi.

<span id="an_34:32">34:32</span> Wabamisa kuwo bonke abafumanekayo
eYerusalem nakwaBhenjamin. Abemi baseYerusalem benza ke ngokomnqophiso
kaThixo, uThixo wooyise.

<span id="an_34:33">34:33</span> UYosiya wawasusa onke amasikizi
emazweni onke, angawoonyana bakaSirayeli, wabakhonzisa bonke
abafumanekayo kwaSirayeli, ukuba bakhonze uYehova uThixo wabo.
Abatyekanga ekumlandeleni uYehova, uThixo wooyise yonke imihla yakhe.

<span id="an_35:1">35:1</span> UYosiya wenza ipasika kuYehova
eYerusalem; bayixhela ipasika ngosuku lweshumi elinesine lwenyanga
yokuqala.

<span id="an_35:2">35:2</span> Wabamisa ababingeleli phezu kwezigxina
zabo, wabomelezela enkonzweni yabo yendlu kaYehova.

<span id="an_35:3">35:3</span> Wathi kubaLevi ababeqondisa onke
amaSirayeli, ababengcwele kuYehova, Yibekeni ityeya engcwele endlwini,
awayakhayo uSolomon unyana kaDavide; ukumkani wakwaSirayeli; aniyi
kuyithwala emagxeni. Mkhonzeni kaloku uYehova uThixo wenu, nabantu bakhe
amaSirayeli.

<span id="an_35:4">35:4</span> Zilungiseni ngokwezindlu zooyihlo,
ngokwamaqela enu, ngokwesibhalo sikaDavide ukumkani wakwaSirayeli,
nangokwesibhalo sikaSolomon unyana wakhe;

<span id="an_35:5">35:5</span> nithi engcweleni nimele izahlulo zezindlu
zooyise zabazalwana benu, oonyana babantu, iqela eli labaLevi limele
indlu enye yooyise.

<span id="an_35:6">35:6</span> Nize niyixhele ipasika, nizingcwalise,
niyilungisele abazalwana benu, kwenziwe ngokwelizwi likaYehova ngesandla
sikaMoses.

<span id="an_35:7">35:7</span> UYosiya wabarhumela oonyana babantu,
bonke abafunyanwayo khona, impahla emfutshane, iimvana, namatakane
eebhokhwe, onke lawo angawepasika, engamawaka amashumi mathathu inani;
namawaka amathathu eenkomo. Konke oko kwaphuma kwimfuyo yokumkani.

<span id="an_35:8">35:8</span> Abathetheli bakhe babarhumela abantu
nababingeleli nabaLevi iminikelo yabaqhutywa yintliziyo. UHilekiya,
noZekariya, noYehiyeli, iinganga zendlu kaThixo, babanika ababingeleli
amawaka amabini anamakhulu mathandathu amatakane angawepasika, namakhulu
amathathu eenkomo.

<span id="an_35:9">35:9</span> UKonaniya noShemaya, noNataniyeli,
abazalwana bakhe, noHashabhiya, noYehiyeli, noYozabhadi, abathetheli
babaLevi, babarhumela abaLevi amawaka amahlanu amatakane angawepasika,
namakhulu omahlanu eenkomo.

<span id="an_35:10">35:10</span> Yalungiswa ke inkonzo leyo; bema
ababingeleli ezindaweni zabo, abaLevi emaqeleni abo, ngokomthetho
wokumkani.

<span id="an_35:11">35:11</span> Bayixhela ipasika; ababingeleli
bathabatha igazi ezandleni zabo, balitshiza, abaLevi bahlinza.

<span id="an_35:12">35:12</span> Bakususa okwamadini anyukayo, ukuba
kunikelwe kwizahlulo zezindlu zooyise zoonyana babantu, kusondezwe
kuYehova, njengoko kubhaliweyo encwadini kaMoses. Benjenjalo
nangeenkomo.

<span id="an_35:13">35:13</span> Bayosa ipasika ngomlilo ngokwesiko;
izinto ezingcwalisiweyo bazipheka ngeembiza, nangongxawu, nangeepani,
bagidimisa koonyana bonke babantu.

<span id="an_35:14">35:14</span> Emveni koko bazilungisela ngokwabo
kwanababingeleli ngokuba ababingeleli, oonyana baka-Aron, babenyusa
amadini anyukayo namaqatha, kude kube sebusuku. Ke abaLevi bazilungisela
ngokwabo kwanababingeleli, oonyana baka-Aron.

<span id="an_35:15">35:15</span> Iimvumi, oonyana baka-Asafu, zibe
zisezindaweni zazo ngokomthetho kaDavide, noAsafu, noHeman, noYedutun
imboni yokumkani; nabamasango emasangweni ngamasango babengesuki
enkonzweni yabo; ngokuba abazalwana babo abaLevi babebalungisela.

<span id="an_35:16">35:16</span> Yalungiswa ke yonke inkonzo kaYehova,
ngaloo mini yokwenza ipasika, nokunyusa amadini anyukayo esibingelelweni
sikaYehova, ngokomthetho wokumkani uYosiya.

<span id="an_35:17">35:17</span> Oonyana bakaSirayeli ababekho bayenza
ipasika ngelo xesha, nomthendeleko wezonka ezingenagwele, imihla
esixhenxe.

<span id="an_35:18">35:18</span> Bekungazanga kwenziwe pasika ngokwaleyo
kwaSirayeli, kususela kwimihla kaSamuweli umprofeti. Ookumkani bonke
bakwaSirayeli abazanga benze pasika, ngokwaloo pasika wayenzayo uYosiya,
nababingeleli, nabaLevi, nawo onke amaYuda namaSirayeli abekhona, nabemi
baseYerusalem.

<span id="an_35:19">35:19</span> Kwaba ngomnyaka weshumi elinesibhozo
wobukumkani bukaYosiya, ukwenziwa kwaloo pasika.

<span id="an_35:20">35:20</span> Emveni kwako konke ukuyilungisa
kukaYosiya indlu leyo, kwenyuka uNeko, ukumkani waseYiputa, eza kulwa
neKarkemishe ngase-Efrati; uYosiya waphuma, waya kulwa naye.

<span id="an_35:21">35:21</span> Wathuma abathunywa kuye, wathi, Yintoni
na enam nawe, kumkani wakwaYuda? Andize kulwa nawe namhla; ndize
endlwini endilwa nayo; uThixo uthe mandikhawulezise; mkhwelele uThixo
onam, angakutshabalalisi.

<span id="an_35:22">35:22</span> Ke uYosiya akabusonganga ubuso bakhe
kuye; wazenza mntu wumbi, ukuba alwe naye; akawaphulaphula amazwi
kaNeko, aphuma emlonyeni kaThixo; weza kulwa esihlanjeni saseMegido.

<span id="an_35:23">35:23</span> Abatoli bamtola ukumkani uYosiya; wathi
ukumkani kubakhonzi bakhe, Ndishenxiseni, ngokuba ndingxwelerhwe kakubi.

<span id="an_35:24">35:24</span> Abakhonzi bakhe bamthula enqwelweni,
bamkhwelisa kweyesibini inqwelo abenayo, bamsa eYerusalem; wafa,
wangcwatyelwa emangcwabeni ooyise. Onke amaYuda neYerusalem amenzela
isijwili uYosiya.

<span id="an_35:25">35:25</span> UYeremiya wamenzela isimbonono uYosiya;
zathetha zonke iimvumi neemvumikazi ezimbononweni zazo ngoYosiya,
unanamhla. Bazenza ummiselo kwaSirayeli; nanzo zibhaliwe ezimbononweni.

<span id="an_35:26">35:26</span> Ezinye izinto zikaYosiya, nokwenza
kwakhe inceba, njengoko kubhaliweyo emyalelweni kaYehova,

<span id="an_35:27">35:27</span> nezinto zakhe ezokuqala nezokugqibela,
nanzo zibhaliwe encwadini yookumkani bakwaSirayeli nabakwaYuda.

<span id="an_36:1">36:1</span> Abantu belizwe bathabatha uYehowahazi,
unyana kaYosiya, bamenza ukumkani esikhundleni sikayise eYerusalem.

<span id="an_36:2">36:2</span> UYehowahazi ubeminyaka imashumi mabini
anamithathu ezelwe, ukuba ngukumkani kwakhe; waba neenyanga ezintathu
engukumkani eYerusalem.

<span id="an_36:3">36:3</span> Ukumkani waseYiputa wamguzula eYerusalem,
walihlawulisa ilizwe ikhulu leetalente zesilivere netalente yegolide.

<span id="an_36:4">36:4</span> Ukumkani waseYiputa wamenza uEliyakim,
umkhuluwa wakhe, ukuba abe ngukumkani kwaYuda neYerusalem, waliguqula
igama lakhe laba nguYehoyakim. UNeko wamthabatha uYehowahazi, umninawa
wakhe, wamsa eYiputa.

<span id="an_36:5">36:5</span> UYehoyakim ubeminyaka imashumi mabini
anamihlanu ezelwe, ukuba ngukumkani kwakhe; waba neminyaka elishumi
elinamnye engukumkani eYerusalem. Wenza okubi emehlweni kaYehova uThixo
wakhe.

<span id="an_36:6">36:6</span> Wenyuka uNebhukadenetsare, ukumkani
waseBhabheli, wameyisa, wamkhonkxa ngamakhamandela obhedu, ukuba amse
eBhabheli.

<span id="an_36:7">36:7</span> UNebhukadenetsare wayisa inxenye yempahla
yendlu kaYehova eBhabheli, wayibeka etempileni yakhe eBhabheli.

<span id="an_36:8">36:8</span> Ezinye izinto zikaYehoyakim, namasikizi
akhe awawenzayo, nokwafumanekayo kukuye, nanko kubhaliwe encwadini
yookumkani bakwaSirayeli nabakwaYuda. Waba ngukumkani uYehoyakin, unyana
wakhe, esikhundleni sakhe.

<span id="an_36:9">36:9</span> UYehoyakin ubeminyaka isibhozo ezelwe,
ukuba ngukumkani kwakhe; waba neenyanga ezintathu ezineentsuku
ezilishumi engukumkani eYerusalem; wenza okubi phambi koYehova.

<span id="an_36:10">36:10</span> Ekuveleni komnyaka, ukumkani
uNebhukadenetsare wathumela wamzisa eBhabheli, kunye neempahla
ezinqwenelekayo zendlu kaYehova; wenza uZedekiya, umninawa wakhe, ukuba
abe ngukumkani kwaYuda naseYerusalem.

<span id="an_36:11">36:11</span> UZedekiya ubeminyaka imashumi mabini
anamnye ezelwe, ukuba ngukumkani kwakhe; waba neminyaka elishumi
elinamnye engukumkani eYerusalem.

<span id="an_36:12">36:12</span> Wenza okubi phambi koYehova uThixo
wakhe, akazithoba ebusweni bukaYeremiya umprofeti, obethetha
okwasemlonyeni kaYehova.

<span id="an_36:13">36:13</span> Kananjalo wagwilika kukumkani,
kuNebhukadenetsare, obemfungise uThixo; waba ngontamo ilukuni, wayenza
ingqoshomba intliziyo yakhe, ukuze angabuyeli kuYehova, uThixo
wakwaSirayeli.

<span id="an_36:14">36:14</span> Kananjalo bonke abathetheli
bababingeleli nabantu bandisa ukwenza ubumenemene ngokwamasikizi onke
eentlanga; bayenza inqambi indlu kaYehova, awayingcwalisayo eYerusalem.

<span id="an_36:15">36:15</span> UYehova, uThixo wooyise, wathumela kubo
ngabathunywa bakhe, wanyameka ukuthumela; ngokuba wayenemfesane ngabantu
bakhe, nekhaya lakhe.

<span id="an_36:16">36:16</span> Baye bebagculela abathunywa bakaThixo,
bewadela amazwi akhe, bebagxeka abaprofeti bakhe, bada benyuka ubushushu
bukaYehova, beza kubantu bakhe, kwada akwabakho mpilo.

<span id="an_36:17">36:17</span> Wabanyusela ukumkani wamaKaledi;
wawabulala amadodana abo ngekrele endlwini yabo engcwele, akaconga
ndodana nantombi, nandoda inkulu naxhego; bonke wabanikela esandleni
sakhe.

<span id="an_36:18">36:18</span> Zonke iimpahla zendlu kaThixo, ezinkulu
nezincinane, nobuncwane bendlu kaYehova, nobuncwane bokumkani,
nobabathetheli bakhe, zonke ezo zinto wazisa eBhabheli.

<span id="an_36:19">36:19</span> Bayitshisa indlu kaThixo, baludiliza
udonga lwaseYerusalem, bawatshisa ngomlilo onke amabhotwe ayo;
bazitshabalalisa zonke iimpahla zayo ezinqwenelekayo.

<span id="an_36:20">36:20</span> Wabafudusela eBhabheli abasindileyo
ekreleni; baba ngabakhonzi kuye nakoonyana bakhe, bada bangena
ubukumkani bamaPersi;

<span id="an_36:21">36:21</span> ukuba lizaliseke ilizwi likaYehova
ngomlomo kaYeremiya, lide ilizwe lanele ziisabatha zalo; ngayo yonke
imihla yokuba senkangala kwalo, laphumla, ukuba kuzaliswe iminyaka
emashumi asixhenxe.

<span id="an_36:22">36:22</span> Ke kaloku ngowokuqala umnyaka
kaKoreshi, ukumkani wasePersi, ukuze kuzaliseke ilizwi likaYehova
ngomlomo kaYeremiya, uYehova wawuxhokonxa umoya kaKoreshi ukumkani
wasePersi, wahambisa izwi ebukumkanini bakhe bonke, walibhala esithi,

<span id="an_36:23">36:23</span> Utsho uKoreshi ukumkani wasePersi
ukuthi, Zonke izikumkani zehlabathi uzinike mna uYehova, uThixo
wamazulu. Yena undiyalele ukuba ndimakhele indlu eYerusalem ekwaYuda.
Ubani ophakathi kwenu ebantwini bakhe bonke, uYehova uThixo wakhe makabe
naye, anyuke.

------------------------------------------------------------------------

[Next: Ezra](ezr)
