[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](eph)  [Next](col.md) 

------------------------------------------------------------------------

### Xhosa Bible: Philippians

<span id="an_1:1">1:1</span> UPawulos noTimoti, abakhonzi bakaYesu
Kristu, babhalela bonke abangcwele abakuKristu Yesu, abaseFilipi,
ndawonye nabaveleli nabalungiseleli;

<span id="an_1:2">1:2</span> bathi, Makube lubabalo kuni, noxolo,
oluvela kuThixo uBawo wethu, neNkosi yethu uYesu Kristu.

<span id="an_1:3">1:3</span> Ndihlala ndibulela kuye uThixo wam,
ekunikhumbuleni kwam konke

<span id="an_1:4">1:4</span> (ekukhungeni kwam konke ndikhunga ngenxa
yenu nonke, ndivuyile),

<span id="an_1:5">1:5</span> ngenxa yobudlelane benu obubhekisele kuzo
iindaba ezilungileyo, kususela kwimini yokuqala kude kube ngoku;

<span id="an_1:6">1:6</span> ekubeni ndikholose ngayo le nto, yokuba
lowo wawuqalayo ngaphakathi kwenu umsebenzi olungileyo, wowufeza, ide
ibe yiloo mini kaYesu Kristu;

<span id="an_1:7">1:7</span> njengokuba ndilungisa ukucinga oko ngani
nonke, ngenxa yokuba nikum entliziyweni, nithe, nasezintanjeni zam,
nasekuziphenduleleni kwam, nasekuziqiniseni kwam iindaba ezilungileyo,
naba ngamadlelana nam ngobabalo olu, nina nonke.

<span id="an_1:8">1:8</span> Kuba uThixo ulingqina lam lokuba kukhulu
ukunilangazelela kwam nonke, ndineemfesane zikaYesu Kristu.

<span id="an_1:9">1:9</span> Nako oku ndiya kuthandazela, ukuba uthando
lwenu lube kukhona luphuphuma ngokuphuphuma ukwazi okukhulu, nako konke
ukuqonda,

<span id="an_1:10">1:10</span> ukuze nizicikide izinto eziziincamisa,
ukuze nibe nokusulungeka, ningabi nasiwo, nide nise kwimini kaKristu;

<span id="an_1:11">1:11</span> nizele ziziqhamo zobulungisa ezingoYesu
Kristu, nikhangelise ekuzukiseni nasekudumiseni uThixo.

<span id="an_1:12">1:12</span> Ke kaloku ndinga ningazi, bazalwana,
ukuba izinto ezindihleleyo, zibethe kwakukhona zihambayo iindaba
ezilungileyo;

<span id="an_1:13">1:13</span> ngokokude iintambo zam ezi zibonakale
kuyo yonke indlu yomkhosi nakwabanye bonke, ukuba zikuKristu;

<span id="an_1:14">1:14</span> baze abona bazalwana baninzi bathi,
beseNkosini, bekholose ngeentambo zam ezi, babe kukhona benobuganga
bokulithetha ilizwi, bengenakoyika.

<span id="an_1:15">1:15</span> Okunene abathile bamvakalisa uKristu
ngomona neenkani, abanye ke bamvakalisa ngokokuzithandela.

<span id="an_1:16">1:16</span> Abeyelenqe abo bamazisa uKristu
ngokungenyulu, beba baya kongezelela imbandezelo kwiintambo zam;

<span id="an_1:17">1:17</span> ke aba, benziwa luthando, bamazisa
wKristu besazi ukuba ndimiselwe ukuziphendulela iindaba ezilungileyo.

<span id="an_1:18">1:18</span> Ibe yini ke? Noko kunjalo, ngeendlela
zonke, nokuba kungokunyhwalaza, nokuba kungenyaniso, kwaziswa uKristu.
Ndiyavuya kuko oko, ndaye ndisaya kuvuya.

<span id="an_1:19">1:19</span> Kuba ndiyazi ukuba oku kuya kuphumelela
ekusindisweni kwam, ngako ukundikhungela kwenu, nangoncedo loMoya kaYesu
Kristu;

<span id="an_1:20">1:20</span> kuye ngokulangazelela nangokuthemba kwam,
ukuba andiyi kudaniswa nganto; uya kusuka ngako konke ukungafihlisi,
njengokwamaxesha onke, athi nangoku enziwe mkhulu uKristu emzimbeni wam,
nokuba na kungobomi, nokuba kungokufa.

<span id="an_1:21">1:21</span> Kuba kum mna, ukudla ubomi kunguKristu,
ukufa kuyinzuzo.

<span id="an_1:22">1:22</span> Ke ukuba ukudla ubomi ndisenyameni
kusisiqhamo somsebenzi kum oko, into ke endonyula yona andiyazi.

<span id="an_1:23">1:23</span> Kuba ndixinekile phakathi kwezinto
ezimbini; ndinawo umnqweno wokunga ndinganduluka, ndiye kuba noKristu;
kuba kokona kulungileyo kakhulu oko;

<span id="an_1:24">1:24</span> kodwa ukuhlala ndihleli ndisenyameni,
yeyona nto ifunekayo ngenxa yenu.

<span id="an_1:25">1:25</span> Kananjalo, ndikholose ngoko nje, ndiyazi
ukuba ndiya kuhlala ndihlale, ndihleli nani nonke, ukuze nihambele
phambili, nivuyiswe lukholo;

<span id="an_1:26">1:26</span> ukuze iqhayiya lenu kuKristu Yesu ngam
liye lisanda ngokwanda, ngako ukubuya ndibekho kuni.

<span id="an_1:27">1:27</span> Kodwa ke ukuhlala kwenu makube
kokuzifaneleyo iindaba ezilungileyo zikaKristu, ukuze, nokuba ndifikile
ndanibona, nokuba andifikanga, ndizive iindaba zenu, ukuba nimi moyeni
mnye, ngamphefumlo mnye, nilwela inkolo yeendaba ezilungileyo,

<span id="an_1:28">1:28</span> ningothuswa nantweni-nye ngabo bachasayo;
into ke leyo engumbonakalaliso wentshabalalo okunene kubo, kodwa
ingumbonakalaliso wosindiso kuni, kube ke oko kuvela kuThixo.

<span id="an_1:29">1:29</span> Ngokuba nababalwa ukuthi, ngenxa
kaKristu, ninganeli kukholwa kuye; nababalwa nokuva ubunzima ngenxa
yakhe,

<span id="an_1:30">1:30</span> ninawo umzamo onjengalowo nawubonayo kum,
nangoku niwuvayo ukuba ukho kum.

<span id="an_2:1">2:1</span> Ukuba ke ngoko kukho usizo kuKristu, ukuba
kukho ukhuzo lothando, ukuba kukho ubudlelane boMoya,

<span id="an_2:2">2:2</span> ukuba kukho imfesane neemfefe, luzaliseni
uvuyo lwam, ukuze nicinge nto-nye, ninaluthando lunye, ninamphefumlo
mnye, nicinga nto-nye;

<span id="an_2:3">2:3</span> ningenzi nanye into ngokweyelenqe,
nangokozuko olulambathayo. Yithini ngokuthobeka kwentliziyo omnye
ambalele omnye ekuthini nguyena wongamileyo kunaye.

<span id="an_2:4">2:4</span> Makangathi elowo axunele kwezakhe izinto
zodwa, elowo makaxunele nakwezabanye.

<span id="an_2:5">2:5</span> Yibani nale ngcinga kuni, wayenayo kuye
uKristu Yesu:

<span id="an_2:6">2:6</span> yena wathi, esebumeni bukaThixo, akathi
ukulingana kwakhe oku noThixo kulixhoba;

<span id="an_2:7">2:7</span> usuke wazihluba, wathabatha ubume
bomkhonzi, enziwe wafana nabantu;

<span id="an_2:8">2:8</span> wathi ngemo efunyenwe enjengomntu,
wazithoba, waba ngolulamileyo, wada wesa ekufeni, ukufa ke
kwasemnqamlezweni.

<span id="an_2:9">2:9</span> Kungoko athe uThixo wamphakamisa kakhulu,
wamnika igama elingaphezu kwawo onke amagama;

<span id="an_2:10">2:10</span> ukuze ngegama likaYesu onke amadolo
agobe, awabasemazulwini, nawabasemhlabeni, nawabaphantsi komhlaba;

<span id="an_2:11">2:11</span> zithi zonke iilwimi zixele ukuba uYesu
Kristu uyiNkosi, kuze kuzukiswe uThixo uYise.

<span id="an_2:12">2:12</span> Ngoko ke, zintanda zam, njengokuba
nahlala ninokuva, lusebenzeni nilufeze olwenu usindiso, ninokuzoyikela
nokungcangcazela; ningangi nenjenjalo xa ndikhoyo kodwa, manibe kukhona
nenjenjalo Xa ndingekhoyo.

<span id="an_2:13">2:13</span> Kuba nguThixo okusebenzayo Ngaphakathi
kwenu ukuthanda oko, kwanokusebenza oko, ngenxa yenkolelo yakhe.

<span id="an_2:14">2:14</span> Izinto zonke zenzeni ningenakukrokra,
ningenakuthandabuza,

<span id="an_2:15">2:15</span> ukuze nibe ngabangenakusoleka,
abangenabuqhinga; nibe ngabantwana bakaThixo abangenakubekwa bala
esazulwini sesizukulwana esigoso, esigwenxa; enithi phakathi kwabo
nibonakale ninjengezikhanyiso ehlabathini, nibambelele elizwini lobomi;

<span id="an_2:16">2:16</span> nibe liqhayiya lam, nide nise kwimini
kaKristu, ukuba andifumananga ndabaleka, kanjalo andifumananga
ndabulaleka.

<span id="an_2:17">2:17</span> Ewe, nokuba ndiyathululwa ngokomnikelo
phezu kombingelelo nombuso wokholo lwenu, ndiyavuya, ndivuyisana nani
nonke.

<span id="an_2:18">2:18</span> Yithini ke ngokoko nani nivuye,
nivuyisane nam.

<span id="an_2:19">2:19</span> Ke kaloku ndithembele eNkosini uYesu,
ukuba ndonithumela uTimoti kamsinya, ukuze nam ndonwabe, ndakuzazi
iindawo ezingani.

<span id="an_2:20">2:20</span> Kuba andinamntu wumbi, umphefumlo uvana
nowam, owothi ayikhathalele ngokwenyaniso imicimbi engani.

<span id="an_2:21">2:21</span> Kuba bonke bafuna ezabo izinto, zingezizo
ezikaYesu Kristu.

<span id="an_2:22">2:22</span> Ukucikideka ke kwakhe niyakwazi: ukuba
wathi, njengomntwana kuyise, wakhonza kunye nam kuzo iindaba
ezilungileyo.

<span id="an_2:23">2:23</span> Lowo ke ngoko ndithembe ukumthuma kwaoko,
xa ndithe ndayiqonda imicimbi engam.

<span id="an_2:24">2:24</span> Ke ndikholose ngeNkosi, ukuba nam ngokwam
ndoza kamsinya.

<span id="an_2:25">2:25</span> Kodwa ke ndibe kuyafuneka ukuba
ndinithumele uEpafrodito, umzalwana wam osebenza nam, umphumi-mkhosi
nam, umthunywa wenu ke, umlungiseleli wam kwiintswelo zam;

<span id="an_2:26">2:26</span> ekubeni ke ebenilangazelela nina nonke,
edandatheka, ngenxa enokuba nevayo ukuba wayesifa.

<span id="an_2:27">2:27</span> Kuba okunene wayesifa, ephantse ukufa. Ke
uThixo wamenzela inceba; akenzela yena yedwa, wenzela nam lo, ukuze
ndingabi buhlungu, ndibuhlungu kade.

<span id="an_2:28">2:28</span> Kukhona ngoko ndimthuma ngokukhawuleza,
ukuze nithi nakumbona nibuye nivuye, kuthi nokwam ukuba buhlungu
kudambe.

<span id="an_2:29">2:29</span> Mamkeleni ke ngokwaseNkosini, ninovuyo
lonke; nibabeke abo banjalo;

<span id="an_2:30">2:30</span> ngokuba, ngenxa yomsebenzi kaKristu, wada
waphantsa ukufa, ebenza isichenge ubomi bakhe, ukuze enzelelele
ukusilela kwenu ekundilungiseleleni.

<span id="an_3:1">3:1</span> Elokugqiba, bazalwana bam, vuyani
niseNkosini. Ukunibhalela kwaezo zinto akunqenekile okunene kum, ke nina
kuyaninqabisa.

<span id="an_3:2">3:2</span> Zilumkeleni izinja, balumkeleni abasebenzi
beento ezimbi, balumkeleni aborhunulo.

<span id="an_3:3">3:3</span> Kuba abolwaluko sithi, thina bakhonza
uThixo ngomoya, siqhayise ngoKristu Yesu, singakholosi ngenyama;

<span id="an_3:4">3:4</span> nakuba mna ndibe ndingakholosayo ngenyama;
ukuba kukho bani uba unokukholosa ngenyama, bendingaba ngakumbi mna:

<span id="an_3:5">3:5</span> ndalukayo ngomhla wesibhozo, ndingowenzala
kaSirayeli, ndingowesizwe sikaBhenjamin, umHebhere wamaHebhere,
ngokomthetho ndingumFarisi,

<span id="an_3:6">3:6</span> ngokwenzondelelo ndilitshutshisa ibandla,
ngokobulungisa obo basemthethweni ndingongenakusoleka.

<span id="an_3:7">3:7</span> Ndisuke, zona ezo zinto zabe ziyinzuzo kum,
zona ezo ndazibalela ekuthini ziyinkxwaleko ngenxa kaKristu.

<span id="an_3:8">3:8</span> Ewe, okunene, ndisuka izinto zonke
ndizibalele ekuthini ziyinkxwaleko, ngenxa yokongama kokumazi uKristu
Yesu iNkosi yam; endithe ngenxa yakhe ndonakalelwa zezi zinto zonke,
ndizibalela ekuthini ziyinkunkuma, ukuze ndimzuze uKristu,

<span id="an_3:9">3:9</span> ndifunyanwe ndikuye, ndingenabo obam
ubulungisa, obo basemthethweni; ndinobo bungokukholwa kuKristu,
ubulungisa ke obuphuma kuThixo ngalo ukholo;

<span id="an_3:10">3:10</span> ukuba ndimazi, kwanamandla ovuko lwakhe,
nokuba ndibe nobudlelane naye ngeentlungu zakhe, ndifaniswe noko kufa
kwakhe;

<span id="an_3:11">3:11</span> ukuba ndingade ndifikelele ekuvukeni
kwabafileyo.

<span id="an_3:12">3:12</span> Kungekuko ukuthi sendamkele, nokuthi
sendigqibelele; ke ndiphuthuma ukuba ndingakuganga na nokukuganga oko,
ndathi nam ndagangelwa khona nguye uKristu Yesu.

<span id="an_3:13">3:13</span> Bazalwana, mna andizibaleli ekuthini
ndigangile; ke ndenza nto-nye: ndithi, ndizilibala izinto ezisemva,
ndisolulela kweziphambili,

<span id="an_3:14">3:14</span> ndiphuthume ngokoxunele umvuzo wobizo
lwaphezulu lukaThixo kuKristu Yesu.

<span id="an_3:15">3:15</span> Ngoko masithi, ngangoko singako thina
bagqibeleleyo, sicinge oko; kanjalo ukuba nicinga into ngokukumbi,
uThixo wonityhilela naleyo.

<span id="an_3:16">3:16</span> Noko ke, apho sifikelele khona, masihambe
ngamgca mnye, masicinge nto-nye.

<span id="an_3:17">3:17</span> Yibani ngabaxelisa mna, bazalwana,
nixunele kubo abahamba ngokunjalo, njengokuba ninomfuziselo, thina aba
ke.

<span id="an_3:18">3:18</span> Kuba baninzi abahambayo, endathetha futhi
kuni ngabo, ngoku ke ndithetha ndilila nokulila, ndisithi, bazizo
iintshaba zomnqamlezo kaKristu;

<span id="an_3:19">3:19</span> abasiphelo siyintshabalalo, abaThixo
usisisu sabo, abaluzuko lulihlazo labo, abanyamekela izinto zomhlaba.

<span id="an_3:20">3:20</span> Kuba thina ikowethu lisemazulwini, apho
kananjalo silinde khona kwauMsindisi, iNkosi uYesu Kristu;

<span id="an_3:21">3:21</span> eya kuwenza kumila kumbi umzimba
wokuthobeka kwethu, ukuze wona wenziwe ufane nawo umzimba wozuko lwakhe,
ngokokusebenza kwalowo unako ukuzithobela phantsi kwakhe zonke izinto.

<span id="an_4:1">4:1</span> Ngoko ke, bazalwana bam abaziintanda,
balangazelelwayo, luvuyo lwam, sithsaba sam, yimani ngokunjalo eNkosini,
zintanda.

<span id="an_4:2">4:2</span> UWodiya ndiyamyala, noSintike ndiyamyala,
ukuba bacinge nto-nye beseNkosini.

<span id="an_4:3">4:3</span> Ndiyakucela nawe, sinxulumana senyaniso,
bambisana nabo bafazi bazama nam ezindabeni ezilungileyo, kwanoKlemente,
nabanye abasebenzisi bam, abamagama asencwadini yobomi.

<span id="an_4:4">4:4</span> Vuyani eNkosini amaxesha onke; ndiyaphinda
ndithi, Vuyani.

<span id="an_4:5">4:5</span> Ukuthantamisa kwenu makwazeke kubantu
bonke. INkosi ikufuphi.

<span id="an_4:6">4:6</span> Ningaxhaleli nto; mazithi iingcelo zenu
ezintweni zonke, ngako ukuthandaza nokukhunga, ndawonye nokubulela,
zaziswe kuye uThixo.

<span id="an_4:7">4:7</span> Lwaye uxolo lukaThixo, olugqithisele kuko
konke ukuqonda, luya kuzigcina iintliziyo zenu neengqiqo zenu kuKristu
Yesu.

<span id="an_4:8">4:8</span> Elokugqiba, bazalwana, ndithi, iinto zonke
eziyinene, iinto zonke ezindilekileyo, iinto zonke ezibubulungisa, iinto
zonke ezinyulu, iinto zonke ezithandekayo, iinto zonke eziludumo
lulungileyo, ukuba kukho sidima, ukuba kukho ndumiso, zithelekeleleni
ezo zinto.

<span id="an_4:9">4:9</span> Kwa-ezo zinto nazifundayo, nazamkela,
naziva, nazibona kum, yenzani zona ezo; waye uThixo woxolo eya kuba
nani.

<span id="an_4:10">4:10</span> Ke kaloku ndaye ndivuya eNkosini kakhulu,
ukuba ngoku kokugqibela kude kwathi ukukunyamekela kwenu okwam, kwabuya
kwatyatyamba: enaye nikunyamekele okunene, koko ke naniswele ithuba.

<span id="an_4:11">4:11</span> Kungekuko ukuba ndithetha ngokuswela;
kuba mna ndafunda ukuthi entlalweni endikuyo ndanele.

<span id="an_4:12">4:12</span> Ndiyazana nobuhlwempu, ndiyazana
nobutyebi; kuko konke, nasezintweni zonke, ndiqhelanisiwe nokuhlutha
kwanokulamba, nokutyeba kwanokuswela.

<span id="an_4:13">4:13</span> Ndinokuzenza izinto zonke, ndikulowo
undomelezayo, uKristu.

<span id="an_4:14">4:14</span> Noko ke natyapha ukuba nobudlelane nam
ngembandezelo.

<span id="an_4:15">4:15</span> Nani ke baseFilipi, niyazi ukuba,
ekuqalekeni kweendaba ezilungileyo ezi, xenikweni ndaphumayo
kwelaseMakedoni, akubangakho nalinye ibandla eladlelana nam,
ngokusingisele emcimbini wokunikela nowokwamkela, yaba nini nedwa.

<span id="an_4:16">4:16</span> Ngokuba, naseTesalonika, kwaba kanye
nakabini nithumela, nindinceda ekusweleni kwam.

<span id="an_4:17">4:17</span> Ingekuko ukuba ndibe ndifuna ukuphiwa;
ikukuba ndibe ndifuna isiqhamo esandela emcimbini wenu.

<span id="an_4:18">4:18</span> Ke ndinezinto zonke nje, ndityebile,
ndihluthi, ndizamkele nje kuEpafrodito izinto ezavela kuni: ivumba
elimnandi, umbingelelo owamkelekileyo, okholekileyo kakuhle kuye uThixo.

<span id="an_4:19">4:19</span> Ke uThixo wam wokwenzelelela konke
ukuswela kwenu ngokobutyebi bakhe, ngokozuko olukuKristu Yesu.

<span id="an_4:20">4:20</span> Kuye ke uThixo, uBawo wethu, malubekho
uzuko, kuse emaphakadeni asemaphakadeni. Amen.

<span id="an_4:21">4:21</span> Bulisani bonke abangcwele abakuKristu
Yesu. Bayanibulisa abazalwana abanam.

<span id="an_4:22">4:22</span> Bayanibulisa bonke abangcwele, ngokukodwa
ke aba bendlu kaKesare.

<span id="an_4:23">4:23</span> Ubabalo lweNkosi yethu uYesu Kristu
malube nani nonke. Amen.

------------------------------------------------------------------------

[Next: Colossians](col.md)
