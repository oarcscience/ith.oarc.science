[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](dan)  [Next](joe) 

------------------------------------------------------------------------

### Xhosa Bible: Hosea

<span id="an_1:1">1:1</span> Ilizwi likaYehova elafika kuHoseya unyana
kaBheri, ngemihla kaUziya, kaYotam, ka-Ahazi, kaHezekiya, ookumkani
bakwaYuda; ngemihla kaYarobheham unyana kaYowashe, ukumkani
wakwaSirayeli.

<span id="an_1:2">1:2</span> Ukuqala kokuthetha kukaYehova noHoseya,
wathi uYehova kuHoseya, Yiya uzeke umfazi wobuhenyu nabantwana
bobuhenyu; ngokuba ilizwe lihenyuze kakhulu, lemka kuYehova.

<span id="an_1:3">1:3</span> Waya ke, wazeka uGomere intombi
kaDibhelayim; wakhawula, wamzalela unyana.

<span id="an_1:4">1:4</span> UYehova wathi kuye, Mthiye igama lokuba
nguYizereli; ngokuba kusaya kuba ngumzuzwana, ndiwavelele amagazi
akwaYizereli kwindlu kaYehu, ndibuphelise ubukumkani bendlu kaSirayeli.

<span id="an_1:5">1:5</span> Kuya kuthi ngaloo mini ndisaphule isaphetha
sakwaSirayeli entilini yaseYizereli.

<span id="an_1:6">1:6</span> Waphinda wakhawula, wazala intombi. Wathi
uYehova kuye, Yithiye igama lokuba nguAkenzelwanga-mfesane ngokuba
andiyi kuba saphinda ndiyenzele mfesane indlu kaSirayeli, ndingabaxoleli
nokubaxolela.

<span id="an_1:7">1:7</span> Ndiya kuyenzela imfesane ke indlu kaYuda,
ndibasindise ngoYehova uThixo wabo, ndingabasindisi ngasaphetha,
nangakrele, nangamfazwe, ngamahashe, nangabamahashe.

<span id="an_1:8">1:8</span> Akumlumla ke uAkenzelwanga-mfesane,
wakhawula wazala unyana.

<span id="an_1:9">1:9</span> Wathi uYehova, Mthiye igama lokuba
nguAsibantu-bam; ngokuba aningabantu bam, nam andiyi kuba ngowenu.

<span id="an_1:10">1:10</span> Ke inani loonyana bakaSirayeli liya kuba
ngangentlabathi yaselwandle, engalinganiswayo, engabalwayo; kuthi
endaweni yokuba kuthiwe kubo, Aningabantu bam, kusuke kuthiwe kubo,
Ningoonyana bakaThixo ophilileyo.

<span id="an_1:11">1:11</span> Bohlanganisana ndawonye oonyana bakaYuda
noonyana bakaSirayeli, bazimisele intloko ibe nye, banyuke baphume kwelo
zwe; kuba iya kuba nkulu imini yaseYizereli.

<span id="an_2:1">2:1</span> Yithini kubazalwana benu, Wenani, bantu
bam! nithi koodade benu, Wa, Menzelwa-mfesane! Bambanani nonyoko,
bambanani naye; kuba akamfazi wam, andindoda yakhe.

<span id="an_2:2">2:2</span> Nize nitsho asuse ubuhenyu bakhe ebusweni
bakhe, nokukrexeza kwakhe phakathi kwamabele akhe;

<span id="an_2:3">2:3</span> hleze ndimhlube abe ze, ndimmise
enjengamini wazalwa, ndimenze abe njengentlango, ndimmise abe
njengelizwe elingumqwebedu, ndimbulale ngenxano;

<span id="an_2:4">2:4</span> ndingasikwa mfesane ngenxa yabantwana
bakhe; kuba bengabantwana bobuhenyu bona.

<span id="an_2:5">2:5</span> Kuba unina uhenyuzile, wenze okuziintloni
umzali wabo; ngokuba wathi, Ndiya kulandela izithandane zam, ezindinika
isonka sam, namanzi am, uboya bam begusha neflakisi yam, ioli yam nento
endiyiselayo.

<span id="an_2:6">2:6</span> Ngako oko, yabona, ndiya kuyibiyela indlela
yakho ngameva, ndakhe udonga, angawufumani umendo wakhe.

<span id="an_2:7">2:7</span> Uya kuzisukela izithandane zakhe, angafiki
kuzo; azifune, angazifumani: athi Ndiya kuya ndibuyele endodeni yam
yokuqala, kuba bekulungile kum oko kunangoku.

<span id="an_2:8">2:8</span> Akazi ukuba ndim owamnikayo ingqolowa,
newayini entsha, neoli; ndamandisela isilivere negolide, abasuka
bayenzela uBhahali.

<span id="an_2:9">2:9</span> Ngako oko ndiya kubuya, ndiyithabathe
ingqolowa yam ngexesha layo, newayini yam entsha ngexesha layo
elimisiweyo; ndibuhluthe uboya beegusha, neflakisi yam yokugubungela
ubuze bakhe.

<span id="an_2:10">2:10</span> Ngoku ke ndowatyhila amanye akhe
emehlweni ezithandane zakhe, kungabikho bani umhlangulayo esandleni sam.

<span id="an_2:11">2:11</span> Ndoluphelisa lonke uvuyo lwakhe,
umthendeleko wakhe, nokuthwasa kwenyanga kuye, neesabatha zakhe,
namaxesha akhe onke amisiweyo.

<span id="an_2:12">2:12</span> Ndiya kuyibharhisa imidiliya yakhe,
nemikhiwane yakhe, abesithi yena, Lutshedo lwam olu, endalunikwayo
zizithandane zam; ndoyenza ibe lihlathi, idliwe ziinyamakazi zasendle.

<span id="an_2:13">2:13</span> Ndomvelela ngenxa yemihla yooBhahali,
abeqhumisela ngayo kubo; abezihombisa ngamagabha akhe empumlo, nesambalo
sakhe; abelandela izithandane zakhe, andilibale mna; utsho uYehova.

<span id="an_2:14">2:14</span> Ngako oko, yabona, ndiya kumrhwebesha,
ndimse entlango, ndithethe kakuhle naye.

<span id="an_2:15">2:15</span> Ndomnika izidiliya zakhe, zithabathele
khona, nentili yeAkore ibe lisango lethemba, aphendule khona njengeemini
zobuncinane bakhe, nanjengemini yokunyuka kwakhe, ephuma ezweni
laseYiputa.

<span id="an_2:16">2:16</span> Kuya kuthi ngaloo mini, utsho uYehova,
undibize ngokuthi, Ndoda yam; ungabi sandibiza ngokuthi, Bhahali wam.

<span id="an_2:17">2:17</span> Ngokuba ndiya kuwasusa amagama ooBhahali
emlonyeni wakhe, bangabi sakhunjulwa ngamagama abo.

<span id="an_2:18">2:18</span> Ngaloo mini ndobenzela umnqophiso
namarhamncwa asendle, neentaka zezulu, nezinambuzane zomhlaba; ndaphule
isaphetha nekrele nemfazwe, ezo zinto zingabikho ezweni; ndibahlalise
bekholosile.

<span id="an_2:19">2:19</span> Ndokugana ube ngowam ngonaphakade,
ndikugane ube ngowam ngobulungisa nangokusesikweni, nangenceba
nangemfesane;

<span id="an_2:20">2:20</span> ndikugane ube ngowam ngokuthembeka, umazi
uYehova.

<span id="an_2:21">2:21</span> Kuya kuthi ngaloo mini, ndiphendule,
utsho uYehova; ndiya kuliphendula izulu, lona liphendule ihlabathi;

<span id="an_2:22">2:22</span> ihlabathi liphendule ingqolowa, newayini
entsha, neoli; ezo zinto ziphendule uYizereli.

<span id="an_2:23">2:23</span> Ndozihlwayelela yena elizweni, ndimenzele
imfesane uAkenzelwanga-mfesane; ndithi kuAsibantubam, Ungabantu bam; aze
athi kum, UnguThixo wam.

<span id="an_3:1">3:1</span> Wathi uYehova kum, Phinda, uye uthande
umfazi, ethandwa nguwabo, ekrexeza; njengoko uYehova abathandayo oonyana
bakaSirayeli, bebheka thixweni bambi nje, bethanda izicumba
zeerasintyisi.

<span id="an_3:2">3:2</span> Ndamthenga wangowam ngeshumi elinesihlanu
lesilivere, nehomere yerhasi, neleteke yerhasi.

<span id="an_3:3">3:3</span> Ndathi kuye, Uze uhlalele mna imihla
emininzi, ungahenyuzi, ungabi wandoda yimbi; nam ndenjenjalo kuwe.

<span id="an_3:4">3:4</span> Ngokuba oonyana bakaSirayeli baya kuhlala
imihla emininzi bengenakumkani, bengenamthetheli, bengenambingelelo,
bengenasimiso samatye, bengenaefodi namilonde-khaya.

<span id="an_3:5">3:5</span> Emveni koko baya kubuya oonyana
bakaSirayeli, bamquqele uYehova uThixo wabo, noDavide ukumkani wabo;
baye benkwantya kuYehova, nasekulungeni kwakhe ekupheleni kwemihla.

<span id="an_4:1">4:1</span> Liveni ilizwi likaYehova, nyana
bakaSirayeli; ngokuba uYehova ubambene nabemi belizwe eli; ngokuba
kungekho nyaniso, kungekho nceba, kungekho kwazi uThixo kweli lizwe.

<span id="an_4:2">4:2</span> Kukushwabula, nokuxoka, nokuncinitha,
nokuba, nokukrexeza; bagqobhozile, igazi liphathelele kwigazi.

<span id="an_4:3">4:3</span> Ngenxa yoko ilizwe lenza isijwili,
zithokombisile zonke izinto ezimi kulo; izinto eziphilileyo zasendle,
neentaka zezulu, kwaneentlanzi zolwandle, ziyasuswa.

<span id="an_4:4">4:4</span> Kodwa makangabambani omnye nomnye, omnye
makangamohlwayi omnye; abantu bakowenu banjengobambene nombingeleli.

<span id="an_4:5">4:5</span> Wokhubeka emini, umprofeti enawe akhubeke
ebusuku, ndimtshabalalise unyoko.

<span id="an_4:6">4:6</span> Bayatshabalala abantu bam kukuswela ukwazi;
kuba wena ukucekisile ukwazi, ndiya kukucekisa, ukuba ungabi
ngumbingeleli kum. Wawulibala umyalelo kaThixo wakho; ndobalibala
abantwana bakho nam.

<span id="an_4:7">4:7</span> Okukhona bandileyo, kokukhona bonileyo kum;
uzuko lwabo ndiya kulwananisa ngocukucezo.

<span id="an_4:8">4:8</span> Badla idini lesono labantu bam; umphefumlo
wabo bawuphakamisela ebugwenxeni babo.

<span id="an_4:9">4:9</span> Kuya kuthi, njengoko banjalo abantu, abe
njalo umbingeleli; ndizivelele iindlela zakhe kuye, ndizibuyisele kuye
iintlondi zakhe.

<span id="an_4:10">4:10</span> Bodla bangahluthi; bahenyuze bangandi;
ngokuba bekuyekile ukumphulaphula uYehova.

<span id="an_4:11">4:11</span> Uhenyuzo, newayini, newayini entsha,
ziwexula intliziyo.

<span id="an_4:12">4:12</span> Abantu bam babuzisa kumthi wabo; nentonga
yabo iyabaxelela; ngokuba umoya wobuhenyu ubalahlekisile; bahenyuze
bemka phantsi koThixo wabo.

<span id="an_4:13">4:13</span> Babingelela ezincotsheni zeentaba,
baqhumisele ezindulini phantsi kwemioki nemipopulari nemiterebhinti,
kuba ulungile umthunzi wayo; ngenxa yoko ziyahenyuza iintombi zenu,
bayakrexeza oomolokazana benu.

<span id="an_4:14">4:14</span> Andiyi kuzivelela iintombi zenu,
ngokokuba zihenyuza; noomolokazana benu, ngokokuba bekrexeza. Ngokuba
nina ngokwenu nithi gu bucala namahenyukazi nibingelela namang’awukazi;
ngoko ke abantu abangaqondiyo baya kukhahleleka phantsi.

<span id="an_4:15">4:15</span> Ukuba uyahenyuza, Sirayeli, makangazeki
ityala uYuda; musani ukuya eGiligali, ningenyuki niye eBhetaven,
ningafungi nithi, Ehleli nje uYehova.

<span id="an_4:16">4:16</span> Kuba uSirayeli uyinjubaqa, njengethokazi
eliyinjubaqa; ngoku uYehova uya kubalusela emphangalaleni,
njengamatakane.

<span id="an_4:17">4:17</span> UEfrayim ubophene nezithixo; myekeni.

<span id="an_4:18">4:18</span> Igabadele imithayi yabo; bahenyuza
behenyuzile; ziluthande nzulu ucukucezo iingweletshetshe zabo.

<span id="an_4:19">4:19</span> Umoya umbambile ngamaphiko awo; baya
kudana yimibingelelo yabo.

<span id="an_5:1">5:1</span> Kuveni oku, babingeleli, nibaze iindlebe,
nina ndlu kaSirayeli; nani ndlu yokumkani, bekani iindlebe; ngokuba uze
kuni umgwebo lo; kuba nisuke naba ngumgibe eMizpa, naba ngumnatha
otwatyululweyo phezu kweTabhore.

<span id="an_5:2">5:2</span> Bangxokile ukonakalisa ekunxaxheni kwabo;
ke ndiyintethiso kubo bonke bephela.

<span id="an_5:3">5:3</span> Mna ndiyamazi uEfrayim, noSirayeli
akagushiwe kum; ngokuba uhenyuzile ngoku, wena Efrayim, uSirayeli uzenze
inqambi.

<span id="an_5:4">5:4</span> Izenzo zabo azivumi ukuba babuyele kuThixo
wabo; kuba umoya wobuhenyu ukubo, abamazi uYehova.

<span id="an_5:5">5:5</span> Iqhayiya likaSirayeli liyangqina ebusweni
bakhe; bokhubeka ooSirayeli noEfrayim ngobugwenxa babo; wokhubeka nabo
kwanoYuda.

<span id="an_5:6">5:6</span> Baya kuya kumfuna uYehova, benempahla yabo
emfutshane neenkomo zabo, bangamfumani; urhoxile kubo.

<span id="an_5:7">5:7</span> Banginiza kuYehova, kuba bezele oonyana
abangengabo; ngoku ke ukuthwasa kwenyanga kuyabadla, kunye nezahlulo
zabo zomhlaba.

<span id="an_5:8">5:8</span> Vuthelani izigodlo eGibheha, nexilongo
eRama; wuhlabeni eBhetaven, nithi, Emva kwakho, Bhenjamin.

<span id="an_5:9">5:9</span> Kuya kuba senkangala kwelakwaEfrayim
ngemini yokohlwaya; ezizweni zakwaSirayeli ndisazisile isimakade
sesibetho.

<span id="an_5:10">5:10</span> Abathetheli bakwaYuda basuka baba
njengabashenxisi bomda; ngoko ke ndophalaza phezu kwabo ubushushu bam
njengamanzi.

<span id="an_5:11">5:11</span> UEfrayim uyacudiswa, uyavikiveka
ngumgwebo; kuba usuke wavuma ukulandela umthetho wabo.

<span id="an_5:12">5:12</span> Mna ndinjengenundu kwaEfrayim,
ndinjengombungu kwindlu kaYuda.

<span id="an_5:13">5:13</span> Xa wasibonayo uEfrayim isifo sakhe, uYuda
walibona inxeba lakhe; uEfrayim wesuka waya eAsiriya, wathumela
kukumkani uYarebhi. Akaba nako ukuniphilisa, akaba nako ukuninceda
kwinxeba lenu.

<span id="an_5:14">5:14</span> Ngokuba ndinjengengonyama kwaEfrayim,
ndinjengengonyama entsha kwindlu kaYuda mna; mna ndiyaqwenga ndimke,
ndithimbe, kungabikho mhlanguli.

<span id="an_5:15">5:15</span> Ndiya kuhamba ndibuyele endaweni yam,
bade beve benetyala, babufune ubuso bam. Ekubandezelekeni kwabo baya
kundifuna benyamekile; bathi:

<span id="an_6:1">6:1</span> Yizani sibuyele kuYehova; kuba eqwengile,
wosiphilisa; uxabele, wosibopha.

<span id="an_6:2">6:2</span> Wosidlisa ubomi, kwakuba ntsuku mbini;
wosiphakamisa ngolwesithathu, sidle ubomi phambi kwakhe.

<span id="an_6:3">6:3</span> Masikwazi ke, masikusukele ukumazi uYehova;
ukuphuma kwakhe kuqinisekile njengokuphuma kwesifingo, ukuba eze kuthi
njengemvula, njengemvula evuthisayo, elinyakamisayo ilizwe.

<span id="an_6:4">6:4</span> Mandikuthini na, Efrayim? Mandikuthini na,
Yuda? Uthando lwenu lunjengelifu lomso, lunjengombethe ophela kwakusasa.

<span id="an_6:5">6:5</span> Ngenxa yoko ndibaxozile ngabaprofeti,
ndababulala ngamazwi omlomo wam; ukuze umgwebo wam uphume
njengokukhanya.

<span id="an_6:6">6:6</span> Ngokuba ndinonelele uthando, andinonelele
mbingelelo; ndinonelele ukwazi uThixo, ngaphezu kwamadini anyukayo.

<span id="an_6:7">6:7</span> Ke bona bawugqithile umnqophiso njengoAdam,
banginiza kum apho.

<span id="an_6:8">6:8</span> IGiliyadi ngumzi wabasebenzi bobutshinga;
uzele yimikhondo yegazi.

<span id="an_6:9">6:9</span> Bunjengokulalelwa kwendoda ngamatutu
ubudlelane bababingeleli; bayancinitha endleleni eya kwaShekem, ewe,
benze amanyala.

<span id="an_6:10">6:10</span> Endlwini kaSirayeli ndibone into ebanga
amanwele; apho uEfrayim uyahenyuza, uSirayeli uzenza inqambi.

<span id="an_6:11">6:11</span> Kananjalo wena Yuda, umiselwe uvuno,
ekukubuyiseni kwam ukuthinjwa kwabantu bam.

<span id="an_7:1">7:1</span> Ekumphiliseni kwam uSirayeli, kusuke
kutyhileke ubugwenxa bukaEfrayim nobubi bakwaSamari; kuba besebenza
ubuxoki, isela lingene, amatutu abhunyule ngaphandle.

<span id="an_7:2">7:2</span> Abatsho entliziyweni yabo ukuthi
ndobukhumbula bonke ububi babo; ngoku zibangqongile iintlondi zabo,
zabakho phambi kobuso bam.

<span id="an_7:3">7:3</span> Bamvuyisile ukumkani ngeento zabo ezimbi,
nabathetheli ngokuxoka kwabo.

<span id="an_7:4">7:4</span> Bonke bephela bangabakrexezi; banjengeziko
lezonka elibaselwe ngumoji-zonka, okha ayeke ukukhwezela, lo gama
axovula intlama, ide ifukuke.

<span id="an_7:5">7:5</span> Ngemini yokumkani wethu abathetheli
bazixhayele isifo ngobushushu bewayini; uthabathene nabagxeki.

<span id="an_7:6">7:6</span> Ngokuba bayisondeze intliziyo yabo emlaleni
wabo, ngathi kusezikweni lezonka; bonke ubusuku ulele umoji-zonka wabo;
kusasa lona livutha njengomlilo olenyayo.

<span id="an_7:7">7:7</span> Bonke bephela bashushu njengeziko lezonka,
bayabadla abagwebi babo; bonke ookumkani babo bawile; akukho namnye kubo
undinqulayo.

<span id="an_7:8">7:8</span> UEfrayim yena uzekazekana nezizwe; uEfrayim
uliqebengwana lesonka elingaguqulwanga.

<span id="an_7:9">7:9</span> Abasemzini bawadlile amandla akhe, ukanti
yena akazi; nezimvi zithe saa kuye, noko akazi yena.

<span id="an_7:10">7:10</span> Iqhayiya likaSirayeli liyangqina ebusweni
bakhe; noko ababuyeli kuYehova uThixo wabo, abamfuni kuko konke oku.

<span id="an_7:11">7:11</span> UEfrayim unjengevukuthu elimathileyo,
elingenantliziyo; babiza iYiputa, baya eAsiriya.

<span id="an_7:12">7:12</span> Ndothi, bakubon’ ukuba bayaya,
ndiwutwabulule phezu kwabo umnatha wam, ndibathobe njengeentaka zezulu;
ndiya kubathethisa ngokweendaba endazivakalisayo ebandleni labo.

<span id="an_7:13">7:13</span> Yeha ke bona! kuba babalekile kum.
Yimbubho kubo! kuba bakreqile kum. Mna ngendibakhulule, basuka bona
bathetha amanga ngam.

<span id="an_7:14">7:14</span> Abakhalanga kum ngeentliziyo zabo, basuka
bamana bebhomboloza ezililini zabo; baqukana ngenxa yengqolowa newayini
entsha, baphambuka, bandichasa.

<span id="an_7:15">7:15</span> Mna ndiziqeqeshile, ndazomeleza, iingalo
zabo; ke bona bacinga ububi ngam.

<span id="an_7:16">7:16</span> Bayabuya, kodwa ababuyeli phezulu;
banjengesaphetha esityeketyeke. Baya kuwa likrele abathetheli babo,
ngenxa yobhavumo lolwimi lwabo. Oko kukugculelwa kwabo ezweni
laseYiputa.

<span id="an_8:1">8:1</span> Beka isigodle emlonyeni wakho. Utshaba
luyirhiwula indlu kaYehova njengexhalanga; ngenxa yokuba bewugqithile
umnqophiso wam, bakreqa kumyalelo wam.

<span id="an_8:2">8:2</span> Baya kukhala kum, bathi, Thixo wethu,
siyakwazi, thina Sirayeli.

<span id="an_8:3">8:3</span> Iyanuka kuSirayeli into elungileyo; utshaba
malumsukele.

<span id="an_8:4">8:4</span> Bamise ookumkani, bengaveli kum; benze
abathetheli, ndingazi mna; isilivere yabo negolide yabo bayenze
izithixo, ukuze inqanyulwe.

<span id="an_8:5">8:5</span> Ithole lakho liyanuka, Samari: umsindo wam
uyavutha kubo; kunini na bengakwazi ukuziphatha msulwa?

<span id="an_8:6">8:6</span> Ngokuba nalo elo liphuma kwaSirayeli;
lenziwe yingcibi, aliThixo lona; ke liya kucoleka ithole lakwaSamari.

<span id="an_8:7">8:7</span> Ngokuba behlwayele umoya, baya kuvuna
isaqhwithi. Akukho zimba kuwo; isithombo asenzi sikhwebu; nokuba besithe
saba naso, besiya kudliwa ngabasemzini.

<span id="an_8:8">8:8</span> Uginyiwe uSirayeli; ngoku basezintlangeni
njengempahla engananziweyo.

<span id="an_8:9">8:9</span> Kuba bona banyuke baya eAsiriya,
njenge-esile lasendle lihamba lilodwa, lahlukile; ke yena uEfrayim
uziqeshile izitharudane.

<span id="an_8:10">8:10</span> Nakuba beqesha nokuqesha ezintlangeni,
ndiya kubabutha ngoku, baqale banciphe ngenxa yomthwalo wokumkani
wabathetheli.

<span id="an_8:11">8:11</span> Kuba uEfrayim uzandisile izibingelelo
zokona; kuye izibingelelo zaba zezokona.

<span id="an_8:12">8:12</span> Ndimbhalela into eninzi yemiyalelo yam;
bayicingela into engento.

<span id="an_8:13">8:13</span> Imibingelelo yezipho zam bayayibingelela,
bayidla ngokwenyama; ke ayakholeka kuYehova; ngokunje uya kubukhumbula
ubugwenxa babo, azivelele izono zabo; baya kubuyela bona eYiputa.

<span id="an_8:14">8:14</span> Kuba uSirayeli wamlibala uMenzi wakhe,
wakha amabhotwe; uYuda wayandisa imizi enqatyisiweyo. Ke mna ndiya
kuthumela umlilo emizini yakhe, uzidle iingxande zakhe ezinde.

<span id="an_9:1">9:1</span> Musa ukuvuya, Sirayeli, ude ugcobe
njengezizwe: ngokuba uhenyuzile, wemka kuThixo wakho; uthande utshequ
ezandeni zonke zengqolowa.

<span id="an_9:2">9:2</span> Isanda nesixovulelo seoli asiyi kubondla,
newayini entsha iya kunidanisa.

<span id="an_9:3">9:3</span> Abayi kuhlala ezweni likaYehova; uEfrayim
uya kubuyela eYiputa, badle izinto eziyinqambi eAsiriya.

<span id="an_9:4">9:4</span> Abayi kumthululela uYehova iwayini, ayiyi
kuba mnandi kuye nemibingelelo yabo; ukudla kwabo kubo kuya kuba
njengesonka sabalilayo. Bonke abakudlayo baya kuba ziinqambi; ngokuba
ukudla kwabo kuya kuba kokwabo, akuyi kungena endlwini kaYehova.

<span id="an_9:5">9:5</span> Nothini na ngemini yexesha elimisiweyo,
nangemini yomthendeleko kaYehova?

<span id="an_9:6">9:6</span> Kuba, yabonani, bemkile ngenxa yembuqo;
iYiputa iya kubabutha, iMofi iya kubangcwaba; izinto zabo
ezinqwenelekayo zesilivere ziya kuhluthwa ngamarhawu; yimithi enameva
ezintenteni zabo.

<span id="an_9:7">9:7</span> Kufike iimini zokuvelela, kufike iimini
zempindezelo; uya kwazi uSirayeli. Umprofeti sisimathane, ngumbhudi
indoda enomoya, ngenxa yobukhulu bobugwenxa bakho nokutshutshisa
okuninzi.

<span id="an_9:8">9:8</span> Ngumboniseli uEfrayim ngakuThixo wam;
umprofeti ngumgibe womthiyeli ezindleleni zakhe zonke, uyintshutshiso
endlwini yoThixo wakhe.

<span id="an_9:9">9:9</span> Batshonisile ukonakalisa kwabo,
njengokwemihla yaseGibheha; uya kubukhumbula ubugwenxa babo, uya
kuzivelela izono zabo.

<span id="an_9:10">9:10</span> Ndamfumana uSirayeli enjengeediliya
entlango; ndababona ooyihlo benjengamakhiwane aqalelayo emkhiwaneni,
ekuqaleni kwawo; basuka bona baya kuBhahali-pehore, bazahlulela entweni
eziintloni, baba yinto enezothe, njengesithandane sabo.

<span id="an_9:11">9:11</span> UEfrayim, uzuko lwakhe luya kubaleka,
lumke njengentaka; kungabikho kuzala, nakumitha, nakukhawula.

<span id="an_9:12">9:12</span> Ewe, nokuba bathe bakhulisa oonyana,
ndobahlutha abantwana, kungabikho luntu. Yeha ke bona, ekusukeni kwam
kubo!

<span id="an_9:13">9:13</span> Ngoko ndazibonela uEfrayim, ukuba abe
yiTire, etyelwe ekriweni; kodwa uEfrayim uya kubakhuphela kumbulali
oonyana bakhe.

<span id="an_9:14">9:14</span> Banike, Yehova; wobanika ntoni na? Banike
isisu esiphumayo, namabele awomileyo.

<span id="an_9:15">9:15</span> Bonke ububi babo buseGiligali; kuba
ndaqala ukubathiya khona. Ngenxa yobubi beentlondi zabo, ndiya
kubagxotha endlwini yam; andiyi kuphinda ndibathande; bonke abathetheli
babo baziinjubaqa.

<span id="an_9:16">9:16</span> Ubethiwe uEfrayim, ingcambu yabo yomile;
abayi kuxakatha siqhamo. Nokuba bathe bazala, ndozibulala izinto
ezinqwenelekayo zesisu sabo.

<span id="an_9:17">9:17</span> UThixo wam uya kubacekisa, kuba
bengamphulaphulanga; baya kuphalaphala ezintlangeni.

<span id="an_10:1">10:1</span> USirayeli ngumdiliya onabileyo;
wazixakathela iziqhamo. Okukhona waba neziqhamo, kokukhona wandisa
izibingelelo; okukhona lalungayo ilizwe lakhe, kokukhona walungisa
izimiso zamatye.

<span id="an_10:2">10:2</span> Yaba buthelezi intliziyo yabo; ngoku baya
kuva benetyala. Uya kuziqhekeza izibingelelo zabo, azibhuqe izimiso zabo
zamatye.

<span id="an_10:3">10:3</span> Ewe, ngoku baya kuthi, Asinakumkani; kuba
asimoyikanga uYehova; nokumkani lowa, uya kusenzela ntoni na?

<span id="an_10:4">10:4</span> Bathetha amazwi nje, bashwabula
ngenkohlakalo, benza iminqophiso; kwahluma okusesikweni, njengobuhlungu
emiqeleni yesisimi.

<span id="an_10:5">10:5</span> Abemi bakwaSamari banxunguphele
ngomfanekiso wethole laseBhetaven; ewe, benza isijwili ngalo abantu
balo, bathuthumele ababingeleli balo abangengabo, ngenxa yalo, ngenxa
yozuko lwalo, kuba lufudukile kulo.

<span id="an_10:6">10:6</span> Liya kusiwa eAsiriya nalo, libe
ngumnikelo kukumkani uYarebhi; uEfrayim uya kubanjwa kukudana, adane
uSirayeli ngenxa yecebo lakhe.

<span id="an_10:7">10:7</span> Ke elakwaSamari, ukumkani walo udakile,
unjengeceba phezu kwamanzi.

<span id="an_10:8">10:8</span> Iziganga zaseAven, isono sikaSirayeli,
zotshabalala. Kuya kuhluma imithana enameva neenkunzana ezibingelelweni
zabo; baya kuthi kwiintaba, Siseleleni; nakwiinduli, Siweleni.

<span id="an_10:9">10:9</span> Kususela kwimihla yaseGibheha, Sirayeli
wona; bahlala khona; akubafikelanga eGibheha ukulwa noonyana
bobugqwetha.

<span id="an_10:10">10:10</span> Ndiya kubathethisa ke ngokomnqweno wam,
zibahlanganyele zonke izizwe, ekubotshelelweni kwabo ebugwenxeni babo
bobubini.

<span id="an_10:11">10:11</span> UEfrayim lithokazi eliqeqeshiweyo,
elithanda ukubhula; mna ke ndibeke idyokhwe entanyeni yalo entle.
Ndiyamtsalisa uEfrayim; uYuda uya kulima; uYakobi uya kuziqwakanisela.

<span id="an_10:12">10:12</span> Zihlwayeleleni, ukuba kuvele
ubulungisa; vunani ngokwenceba; zikhubeleleni umkhubelo, ekubeni
ilixesha lokumquqela uYehova, ade afike aninisele ubulungisa.

<span id="an_10:13">10:13</span> Nalima okungendawo, navuna ubugqwetha,
nadla iziqhamo zobuxoki; kuba wakholosa ngendlela yakho, ngobuninzi
bamagorha akho.

<span id="an_10:14">10:14</span> Kuya kuvuka ingxolo phakathi kwezizwe
zakowenu, zibhuqwe neenqaba zakho zonke, njengoko uShaleman wayibhuqayo
iBhete-arbhele ngemini yemfazwe; kwacunyuzwa oonina kunye noonyana.

<span id="an_10:15">10:15</span> Iya kwenjenjalo kuni iBheteli, ngenxa
yobubi bezinto zenu ezimbi; kwangesifingo uya kusingelwa phantsi aphele
ukumkani wakwaSirayeli.

<span id="an_11:1">11:1</span> Oko uSirayeli ebemncinane, ndamthanda,
ndambiza unyana wam ukuba aphume eYiputa.

<span id="an_11:2">11:2</span> Bababiza, kwaba kukhona bemkayo ebusweni
babo; babingelela kooBhahali, baqhumisela kwimifanekiso eqingqiweyo.

<span id="an_11:3">11:3</span> Mna ke ndamfundisa uEfrayim ukuhamba,
ndibaphatha ngeengalo zam; abazanga noko, ukuba ndabaphilisa.

<span id="an_11:4">11:4</span> Ndabatsala ngezintya zomntu,
ngeentsontelo zothando; kubo ndaba njengomnyinyisi wedyokhwe emihlathini
yabo, ndathantamisa ukumnika ukudla.

<span id="an_11:5">11:5</span> Akayi kubuyela ezweni laseYiputa;
nguAsiriya ukumkani wakhe; kuba abavumanga ukubuya.

<span id="an_11:6">11:6</span> Ikrele liya kuyijikeleza imizi yakhe,
liyigqibele imivalo yakhe, liyidle, ngenxa yamacebo abo.

<span id="an_11:7">11:7</span> Abantu bam baphikele ukubuya umva kum;
nakuba bebizelwa phezulu, abaziphakamisi mpela.

<span id="an_11:8">11:8</span> Ndingathini na ukukulahla, Efrayim?
ndikuncame, Sirayeli? Ndingathini na ukukulahla njengeAdama, ndikwenze
ube njengeTsebhoyim? Intliziyo yam iphethukile phakathi kwam, ububele
bam buvuthile kunye.

<span id="an_11:9">11:9</span> Andiyi kukwenza ukuvutha komsindo wam,
andiyi kubuya ndimonakalise uEfrayim; ngokuba ndinguThixo, andimntu;
ndingoyiNgcwele phakathi kwakho; andizi ndishushu ngamsindo.

<span id="an_11:10">11:10</span> Baya kumlandela uYehova; uya kubharhula
njengengonyama; kuba yena uya kubharhula, bavele entshonalanga oonyana,
begubha.

<span id="an_11:11">11:11</span> Baya kuvela eYiputa, begubha
njengeentaka, bavele ezweni laseAsiriya njengamavukuthu, ndibabeke
ezindlwini zabo; utsho uYehova.

<span id="an_11:12">11:12</span> UEfrayim undirhawule ngobuxoki, indlu
kaSirayeli ngenkohliso; noYuda usengumqhathu kuThixo, koyiNgcwele,
onyanisileyo.

<span id="an_12:1">12:1</span> UEfrayim wasukelana nomoya; usukela
ulophu lwasempumalanga. Imini yonke wandisa amanga nembuqo: banqophisana
neAsiriya, kusiwa ioli eYiputa.

<span id="an_12:2">12:2</span> UYehova ubambene noYuda, umvelela uYakobi
ngokweendlela zakhe; uya kumbuyisela ngokweentlondi zakhe.

<span id="an_12:3">12:3</span> Esizalweni wambamba umkhuluwa wakhe
ngesithende, ekuqineni kwakhe wazamana noThixo.

<span id="an_12:4">12:4</span> Wazamana naso isithunywa, wafeza, walila,
watarhuzisa kuso; samfumana eBheteli, apho ke sasithetha nathi.

<span id="an_12:5">12:5</span> UYehova, uThixo wemikhosi, uYehova
sisikhumbuzo sakhe.

<span id="an_12:6">12:6</span> Wena ke, buyela kuThixo wakho; gcina
inceba nokusesikweni, uhlale uthembele kuThixo wakho.

<span id="an_12:7">12:7</span> Ungumrhwebi ophethe isikali senkohliso,
uthanda ukucudisa.

<span id="an_12:8">12:8</span> Wathi uEfrayim, Noko ndisisityebi,
ndizifumanele ubutyebi; yonke imigushanxa yam ayindizuzisanga bugwenxa
busisono.

<span id="an_12:9">12:9</span> Kanti mna ndinguYehova, uThixo wakho nje,
kwasezweni laseYiputa; ndisaya kukubeka ezintenteni, njengokwemihla
yomthendeleko.

<span id="an_12:10">12:10</span> Ndithethe kubaprofeti, ndandisa imibono
mna, ndenza imizekeliso ngezandla zabaprofeti.

<span id="an_12:11">12:11</span> Ukuba iGiliyadi ilishinitshini, yoba
yinto engento kuphela. Babingelela iinkomo eGiligali; izibingelelo zabo
nazo zoba njengeemfumba zamatye emiqeleni yesisimi.

<span id="an_12:12">12:12</span> UYakobi wabalekela ezweni lakwa-Aram,
uSirayeli wakhonza ngenxa yomfazi, wagcina imihlambi ngenxa yomfazi.

<span id="an_12:13">12:13</span> UYehova wamnyusa uSirayeli eYiputa
ngomprofeti ke, wagcinwa ngomprofeti ke.

<span id="an_12:14">12:14</span> UEfrayim uqumbise kakrakra; iNkosi
yakhe iya kuwaphosa amagazi akhe phezu kwakhe, isibuyisele kuye
isingcikivo sakhe.

<span id="an_13:1">13:1</span> Wathi akuthetha uEfrayim, kwabakho
ukothuka; waphakama yena kwaSirayeli, wesuka wazeka ityala ngoBhahali,
wafa.

<span id="an_13:2">13:2</span> Ngoku bongeza ukona, bazenzela
imifanekiso etyhidiweyo ngesilivere yabo, bazenzela izithixo
njengokuqonda kwabo; ingumsebenzi weengcibi wonke uphela; ababingelelayo
baseluntwini, bathi ngayo, bawanga amathole.

<span id="an_13:3">13:3</span> Ngako oko baya kuba njengelifu lomso,
nanjengombethe ophela kwakusasa, njengomququ ophetshethwa sisaqhwithi
esandeni, nanjengomsi ophuma ngekroba.

<span id="an_13:4">13:4</span> Kanti mna ndinguYehova uThixo wakho,
kwasezweni laseYiputa; akuyi kwazi thixo ungendim; akukho namnye
umsindisi ngaphandle kwam.

<span id="an_13:5">13:5</span> Mna ndakwazi entlango, ezweni
lasekubaleleni.

<span id="an_13:6">13:6</span> Bathi bakudliswa, bahlutha; bakuhlutha,
yaphakama intliziyo yabo; ngenxa yoko bandilibele.

<span id="an_13:7">13:7</span> Ngoko ndaba njengengonyama kubo,
ndabalalela njengengwe endleleni.

<span id="an_13:8">13:8</span> Ndothi gaga kubo njengebhere ehluthwe
amathole ayo, ndiwukrazule umhlehlo wentliziyo yabo, ndibadle khona
njengengonyamakazi; amarhamncwa asendle aya kubadlavula.

<span id="an_13:9">13:9</span> Uzonakalisile, Sirayeli, ngokundichasa
kwakho, mna luncedo lwakho.

<span id="an_13:10">13:10</span> Uphi na ngoku ukumkani wakho, ukuba
angakusindisi emizini yakho yonke? Baphi na ngokunje abagwebi bakho abo,
wathi, Ndinike ukumkani nabathetheli?

<span id="an_13:11">13:11</span> Ndikunika ookumkani ndinomsindo,
ndibathabathe ngokuphuphuma kwawo.

<span id="an_13:12">13:12</span> Bubotshiwe ngengxowa ubugwenxa
bukaEfrayim, sibekiwe isono sakhe.

<span id="an_13:13">13:13</span> Inimba yozalayo iyamzela; ungunyana
ongenabulumko, kuba engaveli ngexesha elililo emlonyeni wesizalo.

<span id="an_13:14">13:14</span> Ndiya kubakhulula esandleni
selabafileyo, ndiya kubahlawulela ndibakhulule ekufeni. Ziphi na
iindyikitya zakho, kufa? Iphi na imbubhiso yakho, ngcwaba? Ukuzohlwaya
kusithele emehlweni am.

<span id="an_13:15">13:15</span> Nokuba yena uya kuba neziqhamo phakathi
kwabazalwana bakhe, kuya kuza ulophu lwasempumalanga, umoya kaYehova
unyuka entlango, litshe ithende lakhe, wome umthombo wakhe; lowo uya
kuphanga ubuncwane beempahla zonke ezinqwenelekayo.

<span id="an_13:16">13:16</span> ElakwaSamari liya kuziva linetyala,
kuba liphikise uThixo walo. Baya kuwa likrele, iintsana zabo zicunyuzwe,
nabamithiyo babo baqangqululwe.

<span id="an_14:1">14:1</span> Sirayeli, buya, uze kuYehova, uThixo
wakho; ngokuba ukhubekile ngobugwenxa bakho.

<span id="an_14:2">14:2</span> Thabathani niphathe amazwi, nibuyele
kuYehova; yithini kuye, Sixolele bonke ubugwenxa, wamkele izinto zethu
ezilungileyo, ukuze sinikele iinkunzi zeenkomo ezintsha, imibulelo
yomlomo wethu.

<span id="an_14:3">14:3</span> UAsiriya akayi kusisindisa, asiyi
kukhwela emahasheni, asiyi kuba sathi kumsebenzi wezandla zethu, Thixo
wethu; kuba kuwe inkedama ifumana imfesane.

<span id="an_14:4">14:4</span> Ndiya kukuphilisa ukubuya kwabo umva,
ndiya kubathanda ngesisa; ngokuba umsindo wam ubuyile kuye.

<span id="an_14:5">14:5</span> Ndiya kuba njengombethe kuSirayeli; uya
kutyatyamba njengenyibiba, endelisele iingcambu zakhe njengeLebhanon.

<span id="an_14:6">14:6</span> Aya kunaba amasebe akhe, bube
njengomnquma ubuhle bakhe, ivumba lakhe libe njengeLebhanon.

<span id="an_14:7">14:7</span> Baya kubuya abahlala emthunzini wakhe,
baphile njengengqolowa, batyatyambe njengomdiliya, isikhumbuzo sawo sibe
njengewayini yaseLebhanon.

<span id="an_14:8">14:8</span> Efrayim, yintoni na esenam nezithixo?
Okwam ndiyamphendula, ndimkhathalela; ndinjengomsipres oluhlaza,
siyafunyanwa kum isiqhamo sakho.

<span id="an_14:9">14:9</span> Ngubani na olumkileyo, aziqonde ezo
zinto? Ngubani na onengqondo, azazi? Ngokuba zithe tye iindlela
zikaYehova; ahamba ngazo amalungisa; ke bona abakreqi baya kukhubeka
kuzo.

------------------------------------------------------------------------

[Next: Joel](joe)
