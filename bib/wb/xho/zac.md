[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](hag)  [Next](mal) 

------------------------------------------------------------------------

### Xhosa Bible: Zechariah

<span id="an_1:1">1:1</span> Ngenyanga yesibhozo, ngomnyaka wesibini
kaDariyo, kwafika ilizwi likaYehova kuZekariya unyana kaBherekiya,
unyana kaIdo, umprofeti, lisithi:

<span id="an_1:2">1:2</span> UYehova waye enoburhalarhume obukhulu
kooyihlo.

<span id="an_1:3">1:3</span> Yithi ke kubo, Utsho uYehova wemikhosi
ukuthi, Buyelani kum, utsho uYehova wemikhosi; ndobuyela kuni, utsho
uYehova wemikhosi.

<span id="an_1:4">1:4</span> Musani ukuba njengooyihlo, ababebizwa bona
ngabaprofeti bangaphambili, besithi, Utsho uYehova wemikhosi ukuthi,
Khanibuye ngoku ezindleleni zenu ezimbi nasezintlondini zenu ezimbi; ke
abaphulaphula, abandibazela ndlebe; utsho uYehova.

<span id="an_1:5">1:5</span> Ooyihlo baphi na? nabaprofeti baya kudla
ubomi ngonaphakade na?

<span id="an_1:6">1:6</span> Kodwa amazwi am, nemimiselo yam,
endayimisela abakhonzi bam abaprofeti, ayibafumananga na ooyihlo? ukuze
babuye bathi, Njengoko wakunkqangiyelayo uYehova ukuba akwenze kuthi,
ngokweendlela zethu nangokweentlondi zethu, wenjenjalo kuthi.

<span id="an_1:7">1:7</span> Ngosuku lwamashumi omabini anesine
lwenyanga yeshumi elinanye, inyanga enguShebhati, ngomnyaka wesibini
kaDariyo, kwafika ilizwi likaYehova kuZekariya unyana kaBherekiya,
unyana kaIdo, umprofeti, lisithi,

<span id="an_1:8">1:8</span> Ndibone ebusuku, nanko umntu ekhwele
ehasheni elibomvu; waye ke emi phakathi kwemimirtile ebisenyobeni,
ngasemva kwakhe ingamahashe, abomvu, nangwevu, namhlophe.

<span id="an_1:9">1:9</span> Ndathi, Ngoobani na aba, nkosi yam? Sathi
kum isithunywa ebesithetha nam, Ndokubonisa ukuba ngoobani na aba.

<span id="an_1:10">1:10</span> Waphendula umntu obemi phakathi
kwemimirtile wathi, Aba ngabathunywe nguYehova, ukuba balihambahambe
ihlabathi.

<span id="an_1:11">1:11</span> Basiphendula isithunywa sikaYehova
ebesimi phakathi kwemimirtile, bathi, Silihambahambile ihlabathi, nalo
lonke ihlabathi lihleli lizolile.

<span id="an_1:12">1:12</span> Saphendula ke isithunywa sikaYehova,
sathi, Yehova wemikhosi, koba nini na ungasikwa yimfesane wena, ngenxa
yeYerusalem nemizi yakwaYuda, owayibhavumelayo le minyaka imashumi
asixhenxe?

<span id="an_1:13">1:13</span> UYehova wasiphendula isithunywa esibe
sithetha nam, ngamazwi alungileyo, ngamazwi athuthuzelayo.

<span id="an_1:14">1:14</span> Sathi kum isithunywa esibe sithetha nam,
Memeza uthi, Utsho uYehova wemikhosi ukuthi, Ndinekhwele, ikhwele
elikhulu, ngeYerusalem nangeZiyon.

<span id="an_1:15">1:15</span> Ndinoburhalarhume obukhulu kuzo iintlanga
ezihleli ngokonwaba; ngokokuba bendinoburhalarhume mna umzuzwana, ke
zona zongezelelela ububi.

<span id="an_1:16">1:16</span> Ngako oko, utsho uYehova ukuthi,
Ndiyibuyele iYerusalem ngemfesane; indlu yam iya kwakhelwa khona, utsho
uYehova wemikhosi; ulutya lokulinganisa luya kolulwa phezu kweYerusalem.

<span id="an_1:17">1:17</span> Buya umemeze, uthi, Utsho uYehova
wemikhosi ukuthi, Imizi yam isaya kuphalala okulungileyo; uYehova usaya
kuyithuthuzela iZiyon, ayinyule iYerusalem.

<span id="an_1:18">1:18</span> Ndaphakamisa amehlo am, ndakhangela,
nanzo iimpondo, zine.

<span id="an_1:19">1:19</span> Ndathi kwisithunywa esibe sithetha nam,
Ziyintoni na ezi? Sathi kum, Ezi ziimpondo ezichithachithe uYuda,
uSirayeli, neYerusalem.

<span id="an_1:20">1:20</span> UYehova wandibonisa iingcibi zokukhanda,
zine.

<span id="an_1:21">1:21</span> Ndathi, Aba baze kwenza ntoni na?
Sathetha sathi, Ezi ziimpondo ezichithachithe uYuda, ngokokude
kungabikho bani uphakamisa intloko yakhe: aba ke baze kuzothusa,
baziwise phantsi iimpondo zeentlanga, eziphakamise uphondo ezweni
lakwaYuda, ukuba zilichithachithe.

<span id="an_2:1">2:1</span> Ndaphakamisa amehlo am, ndakhangela, Nanko
umntu ephethe ngesandla ulutya lokulinganisa.

<span id="an_2:2">2:2</span> Ndathi ke, Uya ngaphi na? Wathi kum, Ndiya
kulinganisa iYerusalem, ndibone ukuba bungakanani na ububanzi bayo,
bungakanani na ubude bayo.

<span id="an_2:3">2:3</span> Naso ke isithunywa esibe sithetha nam
siphuma, kuphuma nesinye isithunywa, sisiya kusikhawulela.

<span id="an_2:4">2:4</span> Sathi kuso, Gidima, uthethe nalaa ndodana,
uthi, IYerusalem iya kuhlala ngokwamaphandle, ngenxa yobuninzi babantu
neenkomo eziphakathi kwayo.

<span id="an_2:5">2:5</span> Ndiya kuba ludonga lomlilo kuyo mna ngeenxa
zonke, utsho uYehova; ndibe bubuqaqawuli phakathi kwayo.

<span id="an_2:6">2:6</span> Wenani! wenani! Sabani ezweni langasentla,
utsho uYehova; ngokuba ndiniphangalalisa njengemimoya yomine yezulu;
utsho uYehova.

<span id="an_2:7">2:7</span> Wa, Ziyon! Zisindise, wena uhleli nentombi
enguBhabheli.

<span id="an_2:8">2:8</span> Ngokuba utsho uYehova wemikhosi ukuthi,
Undithume ukuphuthuma uzuko ezintlangeni ezanibhunyulayo; ngokuba
onichukumisayo, uchukumisa ukhozo lweliso lakhe.

<span id="an_2:9">2:9</span> Ngokuba, uyabona, ndiya kulingisa ngesandla
sam kuzo, zibe ngamaxhoba kwababezikhonza; nazi ukuba uYehova wemikhosi
undithumile.

<span id="an_2:10">2:10</span> Memelela uvuye, ntombi inguZiyon;
ngokuba, uyabona, ndiyeza, ndihlale phakathi kwakho; utsho uYehova.

<span id="an_2:11">2:11</span> Kuya kuthelela kuYehova iintlanga
ezininzi ngaloo mini, zibe ngabantu bam, ndihlale phakathi kwakho; wazi
ukuba uYehova wemikhosi undithumele kuwe.

<span id="an_2:12">2:12</span> UYehova uya kumdla ilifa uYuda, isahlulo
sakhe emhlabeni ongcwele, abuye ayinyule iYerusalem.

<span id="an_2:13">2:13</span> Mayithi tu yonke inyama phambi koYehova;
ngokuba esukile ekhayeni lakhe elingcwele.

<span id="an_3:1">3:1</span> Wandibonisa uYoshuwa umbingeleli omkhulu,
emi phambi kwesithunywa sikaYehova, uSathana emi ngasekunene kwakhe,
ukuze amchase.

<span id="an_3:2">3:2</span> Wathi uYehova kuSathana, UYehova
makakukhalimele, Sathana; akukhalimele uYehova oyinyulileyo iYerusalem;
lo akasikhuni esirholwe emlilweni na?

<span id="an_3:3">3:3</span> UYoshuwa ke ebambethe iingubo
ezingcolileyo; wema ke phambi kwesithunywa.

<span id="an_3:4">3:4</span> Saphendula sathetha nabemiyo phambi kwaso,
sathi, Zisuseni iingubo ezingcolileyo kuye. Sathi ke kuye, Yabona,
ndibususile ubugwenxa bakho kuwe, ndikwambese ngezinqabileyo.

<span id="an_3:5">3:5</span> Ndathi ke, Mabambeke unkontsho
oluhlambulukileyo entloko. Bambeka ke unkontsho oluhlambulukileyo
entlokweni yakhe, bamambesa ngeengubo; saye isithunywa sikaYehova simi.

<span id="an_3:6">3:6</span> Isithunywa sikaYehova saqononondisa
kuYoshuwa, sathi,

<span id="an_3:7">3:7</span> Utsho uYehova wemikhosi ukuthi, Ukuba uthe
wahamba ngeendlela zam, ukuba uthe wasigcina isigxina sam, woyilawula
wena indlu yam, wozigcina neentendelezo zam, ndikunike ukuhamba phakathi
kwaba bemiyo apha.

<span id="an_3:8">3:8</span> Khawuphulaphule ke Yoshuwa, mbingeleli
mkhulu, wena nabalingane bakho abahlala phambi kwakho; ngokuba ngamadoda
asisimanga. Ngokuba, uyabona, ndiya kuzisa umkhonzi wam onguHlumelo.

<span id="an_3:9">3:9</span> Ngokuba nalo ilitye endalibeka phambi
koYoshuwa; lityeni linye kobakho amehlo asixhenxe; yabona, ndikrola
ukrolo lwalo, utsho uYehova wemikhosi, ndisuse ubugwenxa beli lizwe
ngamini-nye.

<span id="an_3:10">3:10</span> Ngaloo mini, utsho uYehova wemikhosi,
niya kubizelana phantsi komdiliya naphantsi komkhiwane.

<span id="an_4:1">4:1</span> Sabuya isithunywa esibe sithetha nam,
sandivusa njengomntu ovuswa ebuthongweni bakhe.

<span id="an_4:2">4:2</span> Sathi kum, Ubona ntoni na? Ndathi ke,
Ndibona, nanko kukho isiphatho sesibane segolide sonke siphela,
sineselwa laso phezu kwentloko yaso, sinezibane zaso ezisixhenxe phezu
kwaso, zinamajelo asixhenxe ngasixhenxe ezibane eziphezu kwentloko yaso;

<span id="an_4:3">4:3</span> neminquma emibini kuso, omnye ungasekunene
kweselwa, omnye ungasekhohlo kwalo.

<span id="an_4:4">4:4</span> Ndaphendula ndathi kwisithunywa esibe
sithetha nam, Ziyintoni na ezi zinto, nkosi yam?

<span id="an_4:5">4:5</span> Saphendula isithunywa esibe sithetha nam,
sathi kum, Akuzazi na ukuba ziyintoni na ezi zinto? Ndathi, Hayi, nkosi
yam.

<span id="an_4:6">4:6</span> Saphendula sathi kum, Nali ilizwi
likaYehova kuZerubhabheli, lisithi, Akungabukroti, akungamandla;
kungoMoya wam; utsho uYehova wemikhosi.

<span id="an_4:7">4:7</span> Ungubani na wena, ntaba inkulu, phambi
koZerubhabheli? Yiba sisithabazi; yena uya kulivelisa ilitye lochochoyi,
kunkqangazwa kusithiwa, Ubabalo, ubabalo malube kulo.

<span id="an_4:8">4:8</span> Kwafika ilizwi likaYehova kum, lisithi,

<span id="an_4:9">4:9</span> Izandla zikaZerubhabheli ziyisekile le
ndlu; izandla zakhe ziya kuyigqiba; wazi ukuba uYehova wemikhosi
undithumele kuni.

<span id="an_4:10">4:10</span> Ngokuba ngubani na owoyidela imini
yezinto ezincinane? Aya kuyibona ngovuyo ilothe yokulungelelanisa
esandleni sikaZerubhabheli, kwawona osixhenxe amehlo kaYehova;
ayawutyhutyha umhlaba wonke.

<span id="an_4:11">4:11</span> Ndaphendula ndathi kuso, Iyintoni na le
minquma mibini, ngasekunene kwesiphatho sesibane nangasekhohlo kuso?

<span id="an_4:12">4:12</span> Ndaphendula okwesibini, ndathi kuso,
Ziyintoni na ezi mbaxa zimbini zeminquma, zikufuphi nemiboko emibini
yegolide, ethulula ioli ebugolide kuzo?

<span id="an_4:13">4:13</span> Sandiphendula, sathi, Akuzazi na ukuba
ziyintoni na ezi zinto? Ndathi, Hayi, nkosi yam.

<span id="an_4:14">4:14</span> Sathi kum, Aba babini ngabeoli, abema
ngakwiNkosi yehlabathi lonke.

<span id="an_5:1">5:1</span> Ndabuya ndawaphakamisa amehlo am,
ndakhangela, nantso incwadi esongwayo, iphaphazela.

<span id="an_5:2">5:2</span> Sathi kum, Ubona ntoni na? Ndathi, Ndibona
incwadi esongwayo iphaphazela; ubude bayo buziikubhite ezimashumi
mabini, nobubanzi bayo buziikubhite ezishumi-nye.

<span id="an_5:3">5:3</span> Sathi kum, Eso ke sisishwabulo esiphuma
sihambe phezu kwelizwe lonke; ngokuba bonke abebayo baya kutshayelwa
apha ngokokwayo; bonke abafungayo baya kutshayelwa ngaphaya ngokokwayo.

<span id="an_5:4">5:4</span> Ndisikhuphile, utsho uYehova wemikhosi;
siya kungena endlwini yesela, nasendlwini yolifungayo ngobuxoki igama
lam, silalise endlwini yakhe, siyigqibe nemithi yayo namatye ayo.

<span id="an_5:5">5:5</span> Saphuma isithunywa esibe sithetha nam,
sathi kum, Khawuwaphakamise amehlo akho, ukhangele ukuba iyintoni na
leyo iphumayo.

<span id="an_5:6">5:6</span> Ndathi ke, Yintoni na? Sathi, Yiefa leya
iphumayo. Sathi, Yimbonakalo yabo leya ezweni lonke.

<span id="an_5:7">5:7</span> Nanko, kuphakama isiciko selothe, kuhleli
umfazi phakathi kwe-efa.

<span id="an_5:8">5:8</span> Sathi, NguNgendawo lowo; samphosa phakathi
kwe-efa, saliphosa ilitye lelothe emlonyeni wayo.

<span id="an_5:9">5:9</span> Ndawaphakamisa ke amehlo am, ndakhangela,
nanko kuphuma abafazi ababini, umoya usemaphikweni abo; amaphiko abo
abenjengamaphiko engwamza, bayithwala iefa phakathi komhlaba nezulu.

<span id="an_5:10">5:10</span> Ndathi kwisithunywa esibe sithetha nam,
Bayisa phi na iefa abaya?

<span id="an_5:11">5:11</span> Sathi kum, Baya kumakhela indlu ezweni
leShinare; ithi yakugqitywa, bambeke khona esizeni sakhe.

<span id="an_6:1">6:1</span> Ndabuya ndawaphakamisa amehlo am,
ndakhangela, nanzo iinqwelo zokulwa zine, ziphuma phakathi kweentaba
zombini; iintaba ke iziintaba zobhedu.

<span id="an_6:2">6:2</span> Enqwelweni yokuqala ibingamahashe abomvu;
enqwelweni yesibini ibingamahashe amnyama;

<span id="an_6:3">6:3</span> enqwelweni yesithathu ibingamahashe
amhlophe; enqwelweni yesine ibingamahashe aziingwevu ezibomvu.

<span id="an_6:4">6:4</span> Ndaphendula ndathi kwisithunywa esibe
sithetha nam, Ziyintoni na ezi zinto, nkosi yam?

<span id="an_6:5">6:5</span> Saphendula ke isithunywa, sathi kum, Le
yimimoya emine esezulwini, ephuma yakuba ibizimisile ngakwiNkosi
yehlabathi lonke.

<span id="an_6:6">6:6</span> Le inamahashe amnyama iphuma isiya ezweni
langasentla; amhlophe aphume elandela wona; aziingwevu ezibomvu aphume
esiya ezweni langasezantsi;

<span id="an_6:7">6:7</span> abomvu aphuma, efuna ukulihambahamba
ihlabathi. Sathi, Hambani, nilihambahambe ihlabathi. Alihambahamba ke
ihlabathi.

<span id="an_6:8">6:8</span> Sadanduluka kum, sathetha kum, sathi,
Yabona, la aphuma aya ezweni langasentla, awuzolise umoya wam ezweni
langasentla.

<span id="an_6:9">6:9</span> Kwafika ilizwi likaYehova kum, lisithi,

<span id="an_6:10">6:10</span> Thabatha kwabasekuthinjweni, abaze khona
bevela eBhabheli, kooHeledayi, nakooTobhiya, nakooYedaya, uye wena
ngaloo mini endlwini kaYosiya unyana kaZefaniya;

<span id="an_6:11">6:11</span> uthabathe isilivere negolide, wenze
izithsaba, ubeke entloko kuYoshuwa unyana kaYotsadaki, umbingeleli
omkhulu.

<span id="an_6:12">6:12</span> Uze uthethe kuye uthi, Utsho uYehova
wemikhosi ukuthi, Nantso indoda enguHlumelo, igama layo; iya kuhluma
endaweni yayo, iyakhe itempile kaYehova.

<span id="an_6:13">6:13</span> Iya kuyakha ke yona itempile kaYehova,
ithweswe uzuko, ihlale ilawule etroneni yayo, ibe ngumbingeleli etroneni
yayo, icebo loxolo libe phakathi kwabo bobabini.

<span id="an_6:14">6:14</span> Izithsaba zoba kooHelem, nakooTobhiya,
nakooYedaya, zibe sisikhumbuzo sobubele bonyana kaZefaniya, etempileni
kaYehova.

<span id="an_6:15">6:15</span> Baya kuza abakude bakhe etempileni
kaYehova; nazi ukuba uYehova wemikhosi undithumele kuni; kuya kwenzeka
ke, ukuba nithe naliphulaphula ngenyameko ilizwi likaYehova uThixo wenu.

<span id="an_7:1">7:1</span> Kwathi ngomnyaka wesine kaDariyo ukumkani,
kwafika ilizwi likaYehova kuZekariya ngosuku lwesine lwenyanga
yesithoba, enguKisilevu.

<span id="an_7:2">7:2</span> IBheteli ke yathuma ooSharetsere
noRegem-meleki nabantu bakhe, ukuba bambongoze uYehova,

<span id="an_7:3">7:3</span> bathethe kubabingeleli ababesendlwini
kaYehova wemikhosi, nakubaprofeti, bathi, Ndilile na, ndizile na
ngenyanga yesihlanu, njengoko ndisendenze ngako le minyaka ingaka?

<span id="an_7:4">7:4</span> Kwafika ilizwi likaYehova wemikhosi kum,
lisithi,

<span id="an_7:5">7:5</span> Thetha kubantu bonke belizwe eli,
nakubabingeleli, uthi, Oko benizila ukudla, nilila, ngenyanga yesihlanu
nangeyesixhenxe, iminyaka ke engamashumi asixhenxe, ukuzila oko
benizilela mna na?

<span id="an_7:6">7:6</span> Xa benisidla naxa benisela, bekungadli nina
na, bekungaseli nina na?

<span id="an_7:7">7:7</span> Beningafanele kuwenza yini na amazwi,
abewamemeza uYehova ngabaprofeti bamandulo, oko ibimiwe ichulumachile
iYerusalem, kwanemizi yayo engeenxa zonke kuyo, naoko belimiwe
elasezantsi nelasesithabazi?

<span id="an_7:8">7:8</span> Kwafika ilizwi likaYehova kuZekariya,
lisithi,

<span id="an_7:9">7:9</span> Utshilo uYehova wemikhosi ukuthi, Gwebani
ngesigwebo senyaniso, nenze inceba nemfesane elowo kumzalwana wakhe.

<span id="an_7:10">7:10</span> Musani ukubacudisa abahlolokazi,
neenkedama, nabasemzini, namahlwempu; musani ukucinga bubi entliziyweni
yenu ngendoda engumzalwana wenu.

<span id="an_7:11">7:11</span> Abavumanga ke ukubaza indlebe; balirhola
igxalaba elinjubaqa, bazithi nkqi iindlebe zabo, abeva.

<span id="an_7:12">7:12</span> Intliziyo yabo bayenza idayiman, ukuba
bangawuvi umyalelo namazwi, abewathumela uYehova wemikhosi ngomoya
wakhe, ngabaprofeti bamandulo; kwabakho ke uburhalarhume obukhulu
obuvela kuYehova wemikhosi.

<span id="an_7:13">7:13</span> Kuya kuthi ke, njengoko ebememeza
bengeva, benjenjalo ukumemeza, utsho uYehova wemikhosi, ndingevi.

<span id="an_7:14">7:14</span> Ndiya kubachithachithela ezintlangeni
zonke ababengazazi; kube senkangala elizweni emva kwabo, kungacandi
mntu, kungabuyi mntu; balenze ke ilizwe elinqwenelekayo kube senkangala
kulo.

<span id="an_8:1">8:1</span> Kwafika ilizwi likaYehova wemikhosi,
lisithi,

<span id="an_8:2">8:2</span> Utsho uYehova wemikhosi ukuthi,
Ndinekhwele, ikhwele elikhulu, ngeZiyon; ndinekhwele, ndinobushushu
obukhulu ngayo.

<span id="an_8:3">8:3</span> Utsho uYehova ukuthi, Ndiyibuyele iZiyon;
ndiya kuhlala ke phakathi kweYerusalem, kuthiwe iYerusalem ngumzi
wenyaniso; nentaba kaYehova wemikhosi kuthiwe yintaba engcwele.

<span id="an_8:4">8:4</span> Utsho uYehova wemikhosi ukuthi, Kusaya
kuhlala amadoda amakhulu neentokazi ezinkulu ezitratweni zaseYerusalem,
elowo ephethe umsimelelo wakhe ngesandla, ngenxa yobudala babo;

<span id="an_8:5">8:5</span> zizale izitrato zomzi ngamakhwenkwe
namantombazana, edlala ezitratweni zawo.

<span id="an_8:6">8:6</span> Utsho uYehova wemikhosi ukuthi, Ukuba
kuyinto engummangaliso emehlweni amasalela aba bantu ngaloo mihla, kuya
kuba yinto engummangaliso yini na nasemehlweni am? utsho uYehova
wemikhosi.

<span id="an_8:7">8:7</span> Utsho uYehova wemikhosi ukuthi, Yabonani,
ndiya kubasindisa abantu bam elizweni lokuphuma kwelanga, naselizweni
lokutshona kwalo.

<span id="an_8:8">8:8</span> Ndobazisa, bahlale phakathi kweYerusalem,
babe ngabantu bam, ndibe nguThixo wabo, ngenyaniso nangobulungisa.

<span id="an_8:9">8:9</span> Utsho uYehova wemikhosi ukuthi, Izandla
zenu mazomelele, nina bawevayo la mazwi ngale mihla, ephuma emlonyeni
wabaprofeti, ababekho mhlenikweni yasekwayo indlu kaYehova wemikosi,
itempile, ukuze yakhiwe.

<span id="an_8:10">8:10</span> Ngokuba phambi kwaloo mihla bekungekho
mvuzo wabantu, nomvuzo weenkomo ubungekho; nophumayo nongenayo
ebengenaluxolo, ngenxa yombandezeli. Ndabenza bonke ukuba umntu achasane
nommelwane wakhe.

<span id="an_8:11">8:11</span> Ngoku ke andiyi kuba njengokwemihla
yamandulo kumasalela aba bantu; utsho uYehova wemikhosi.

<span id="an_8:12">8:12</span> Kobakho imbewu yoxolo; umdiliya wonika
isiqhamo sawo, nelizwe linike indyebo yalo, nezulu linike umbethe walo;
zonke ezo zinto ndizidlise ilifa amasalela abantu.

<span id="an_8:13">8:13</span> Kothi, njengoko benilutshabhiso
ezintlangeni, ndlu kaYuda, nani ndlu kaSirayeli, ndenjenjalo
ukunisindisa, nibe yintsikelelo; musani ukoyika, mazomelele izandla
zenu.

<span id="an_8:14">8:14</span> Ngokuba utsho uYehova wemikhosi ukuthi,
Njengoko ndankqangiyelayo ukwenza ububi kuni, oko ooyihlo bandenza ndaba
noburhalarhume, utsho uYehova wemikhosi, andazohlwaya ke:

<span id="an_8:15">8:15</span> ngokunjalo ndibuye ndankqangiyela ngale
mihla ukwenza okulungileyo kwiYerusalem, nakwindlu kaYuda; musani
ukoyika.

<span id="an_8:16">8:16</span> Nanzi iindawo enothi nizenze zona:
Thethani inyaniso elowo kummelwane wakhe; gwebani ngenyaniso
nangesigwebo soxolo emasangweni enu.

<span id="an_8:17">8:17</span> Musani ukucinga okubi, elowo ngommelwane
wakhe entliziyweni yakhe; ningathandi ukufunga ngobuxoki; ngokuba konke
oko; koko ndikuthiyileyo; utsho uYehova.

<span id="an_8:18">8:18</span> Ezinye iintlanga ziya kumfuna uYehova
Kwafika ilizwi likaYehova wemikhosi kum, lisithi,

<span id="an_8:19">8:19</span> Utsho uYehova wemikhosi ukuthi, Uzilo
lweyesine inyanga, nozilo lweyesihlanu, nozilo lweyesixhenxe, nozilo
lweyeshumi, luya kuba yimihlali, nemivuyo, namaxesha emisiweyo
okuchwayitha, kwindlu kaYuda; ke thandani inyaniso noxolo.

<span id="an_8:20">8:20</span> Utsho uYehova wemikhosi ukuthi, Kusaya
kuza izizwe, nabemi bemizi emininzi.

<span id="an_8:21">8:21</span> Baya kuhamba abemi bomnye baye komnye,
bathi, Masihambe siye kumbongoza uYehova, simquqele uYehova wemikhosi;
bathi abo, Siya kuhamba nathi.

<span id="an_8:22">8:22</span> Izizwe ezininzi neentlanga ezinamandla
ziya kuza kumquqela uYehova wemikhosi eYerusalem, zimbongoze uYehova.

<span id="an_8:23">8:23</span> Utsho uYehova wemikhosi ukuthi, Ngezo
mini aya kuthi abambe amadoda alishumi asezilwimini zonke zeentlanga,
abambe esondweni lengubo yendoda engumYuda, athi, Siya kuhamba nani,
ngokuba sivile ukuba uThixo unani.

<span id="an_9:1">9:1</span> Isihlabo selizwi likaYehova esisingisele
elizweni laseHadraki; yiDamasko indawo yokuphumla kwaso; ngokuba uYehova
usingise iliso ebantwini, nasezizweni zonke zakwaSirayeli;

<span id="an_9:2">9:2</span> kwaneHamati ehlangene nayo ngomda; iTire
neTsidon, nakuba zilumkile kakhulu.

<span id="an_9:3">9:3</span> ITire yazakhela inqaba, yafumba isilivere
njengothuli, negolide njengodaka lwezitrato.

<span id="an_9:4">9:4</span> Yabona, iNkosi iya kuyihlutha, ibubethe
ubuhandiba bayo elwandle, yona itshiswe ngumlilo.

<span id="an_9:5">9:5</span> IAshkelon iya kukubona, yoyike; neGaza iya
kukubona, ithuthumele kakhulu; kwane-Ekron, kuba inqolonci yayo iya
kudaniswa, adake ukumkani, angabikho eGaza, neAshkelon ingemiwa.

<span id="an_9:6">9:6</span> Kuya kuhlala imigqakhwe eAshdode, ndinqumle
iqhayiya lamaFilisti.

<span id="an_9:7">9:7</span> Ndolisusa igazi lemibingelelo yawo
emlonyeni wawo, nezinto zawo ezinezothe emazinyweni awo; kwanawo aya
kusalela uThixo wethu, abe njengenkosana kwaYuda, ne-Ekron ibe
njengomYebhusi.

<span id="an_9:8">9:8</span> Ndoyinqabisa indlu yam kumkhosi, kodlulayo
nakobuyayo, kungabi sacanda mkhandanisi kubo; ngokuba ngoku ndibonile
ngamehlo am.

<span id="an_9:9">9:9</span> Gcoba kunene, ntombi inguZiyon; duma,
ntombi inguYerusalem; yabona, uKumkani wakho uza kuwe, elilungisa,
enosindiso, enentobeko, ekhwele e-esileni, exhamxweni, etholeni lemazi
ye-esile.

<span id="an_9:10">9:10</span> Ndozinqumla iinqwelo zokulwa kwaEfrayim
namahashe eYerusalem, sinqunyulwe isaphetha sokulwa; athethe uxolo
kwiintlanga; ulawulo lwakhe luthabathele elwandle luse elwandle,
luthabathele kuwo uMlambo luse eziphelweni zehlabathi.

<span id="an_9:11">9:11</span> Nawe, ngenxa yegazi lomnqophiso wakho,
ndiyabandulula ababanjiweyo bakho, baphume emhadini ongenamanzi.

<span id="an_9:12">9:12</span> Buyelani enqabeni, babanjwandini
banethemba; nanamhla ndiyaxela, ndithi, Ndiya kukubuyisela
ngokuphindiweyo.

<span id="an_9:13">9:13</span> Ngokuba ndimgobile uYuda, isaphetha sam;
ndimfakile uEfrayim, utolo lwam; ndiya kubaxhokonxa oonyana bakho,
Ziyon, koonyana bakho, Yavan, ndikwenze ube njengekrele legorha.

<span id="an_9:14">9:14</span> UYehova uya kubonakala phezu kwabo,
luphume njengombane utolo lwakhe; iNkosi uYehova iya kuvuthela isigodlo,
ihambe ngemimoya evuthuzayo yasezantsi.

<span id="an_9:15">9:15</span> UYehova wemikhosi uya kubakhusela
ngaphezulu, badle, banyathele amatye okusawula, basele, baxokozele
ngokwasewayinini; bazale ngokweengqayi, ngokweembombo zesibingelelo.

<span id="an_9:16">9:16</span> Wobasindisa abantu bakhe uYehova uThixo
wabo ngaloo mini, njengomhlambi ngokuba bengamatye esithsaba, abengezela
emhlabeni wakhe.

<span id="an_9:17">9:17</span> Kuba kungakanani na ukulunga kwabo,
bungakanani na ubuhle babo! Ingqolowa iya konwabisa umlisela, iwayini
entsha iwonwabise umthinjana.

<span id="an_10:1">10:1</span> Celani imvula kuYehova ngexesha lemvula
evuthisayo. UYehova wenza imibane, abanike imvula eziziphango, elowo
amnike umfuno wasendle.

<span id="an_10:2">10:2</span> Ngokuba imilonde-khaya ithethe into
ebubutshinga, nabavumisi babone ubuxoki, balawula amaphupha enkohlakalo,
bathuthuzela kwangamampunge; ngenxa yoko bakhokile njengomhlambi,
bacinezeleka, kuba kungekho malusi.

<span id="an_10:3">10:3</span> Umsindo wam uvuthela abalusi; ndozivelela
ngawo iinkunzi ezikhokelayo; kuba uYehova wemikhosi uyawuvelela umhlambi
wakhe, indlu kaYuda, abenze babe njengogcadalala lwakhe lwehashe
emfazweni.

<span id="an_10:4">10:4</span> Kuya kuphuma kuye ilitye lembombo; kuya
kuphuma kuye ibhaxa; kuya kuvela kuye isaphetha sokulwa; kuya kuvela
kuye bonke abakhandanisi ngakunye.

<span id="an_10:5">10:5</span> Baya kuba njengamagorha, enyathelela
iintshaba zawo eludakeni lwezitrato, kusiliwa; balwe, ngokuba uYehova
enabo; badane abakhweli bamahashe.

<span id="an_10:6">10:6</span> Ndiya kuyomeleza indlu kaYuda,
ndiyisindise indlu kaYosefu, ndibahlalise; kuba ndisikwa yimfesane
ngenxa yabo; boba ngangabo ndingabahlambanga, ngokuba ndinguYehova
uThixo wabo ndobaphendula.

<span id="an_10:7">10:7</span> Woba njengegorha uEfrayim, ivuye
intliziyo yabo ngokwasewayinini; oonyana babo babone, bavuye; iya
kugcoba intliziyo yabo kuYehova.

<span id="an_10:8">10:8</span> Ndiya kubenzela ikhwelo, ndibabuthe;
ngokuba ndibakhulule ngokubahlawulela; baya kwanda, njengoko babesanda
ngako.

<span id="an_10:9">10:9</span> Ndobahlwayela ezizweni, bandikhumbule
emazweni akude, baphile noonyana babo, babuye.

<span id="an_10:10">10:10</span> Ndobabuyisa ezweni laseYiputa,
ndibabuthe eAsiriya, ndibazise ezweni laseGiliyadi nelaseLebhanon,
kungafumaneki ndawo ibalingeneyo.

<span id="an_10:11">10:11</span> UYehova uya kucanda kulwandle
lwembandezelo, abethe emazeni olwandle, zitshe zonke iziziba zoMnayile;
lithotywe iqhayiya laseAsiriya, imke intonga yaseYiputa.

<span id="an_10:12">10:12</span> Ndobomeleza ngoYehova, bahambahambe
egameni lakhe; utsho uYehova.

<span id="an_11:1">11:1</span> Vula amasango akho, Lebhanon, uyitshise
ngomlilo imisedare yakho.

<span id="an_11:2">11:2</span> Bhomboloza, msipres, ngokuba kuwe
umsedare, ngenxa yokuba iingangamsha zibhuqiwe. Bhombolozani, mioki
yaseBhashan, ngokuba lihlahliwe ihlathi elinwabileyo.

<span id="an_11:3">11:3</span> Yivani ukubhomboloza kwabalusi, ngokuba
bubhuqiwe ubungangamsha babo! Yivani ukubharhula kweengonyama ezintsha,
ngokuba libhuqiwe iqhayiya laseYordan!

<span id="an_11:4">11:4</span> Watsho uYehova uThixo wam, ukuthi, Yalusa
umhlambi wezixhelwayo;

<span id="an_11:5">11:5</span> obathengi bawo bawubulalayo, bathi
abanatyala; nabathengisa ngawo bathi, Makabongwe uYehova, ndinobutyebi;
nabalusi bawo abawucongi.

<span id="an_11:6">11:6</span> Ngokuba andiyi kubuya ndibaconge abemi
behlabathi; utsho uYehova. Yabona, abantu ndibanikela, elowo esandleni
sommelwane wakhe, nasesandleni sokumkani wakhe, baliqobe ilizwe,
ndingabahlanguli esandleni sabo.

<span id="an_11:7">11:7</span> Ndawalusa ke umhlambi wezixhelwayo, kunye
nezinqinileyo zomhlambi. Ndathabatha iintonga zambini, enye ndathi
nguMnandi, enye ndathi nguZintya; ndawalusa ke umhlambi.

<span id="an_11:8">11:8</span> Ndabetha bathishwaka abalusi abathathu
nganyanga-nye; ndazekaneka ngabo, ndanezothe kubo.

<span id="an_11:9">11:9</span> Ndathi, Andiyi kunalusa; efayo mayife;
nethi shwaka mayithi shwaka, neziseleyo mazidlane inyama.

<span id="an_11:10">11:10</span> Ndathabatha intonga yam, uMnandi,
ndayaphula, ukuze ndiwaphule umnqophiso wam endanqophisana ngawo nezizwe
zonke.

<span id="an_11:11">11:11</span> Waphulwa ke ngaloo mini; zazi
ngokunjalo ezinqinileyo zomhlambi, ebe zindiphulaphule, ukuba lilizwi
likaYehova eli.

<span id="an_11:12">11:12</span> Ndathi kuwo, Ukuba kulungile emehlweni
enu, etheni umvuzo wam; ukuba akulungile, yekani. Bandilinganisela ke
umvuzo wam, amashumi amathathu esilivere.

<span id="an_11:13">11:13</span> Wathi uYehova kum, Yiphose kumbumbi,
ixabiso elingengangani, abandimisela lona. Ndawathabatha ke amashumi
amathathu esilivere, ndawaphosa kumbumbi endlwini kaYehova.

<span id="an_11:14">11:14</span> Ndayaphula intonga yam yesibini,
uZintya, ukuze ndibutshitshise ubuzalwana phakathi koYuda noSirayeli.

<span id="an_11:15">11:15</span> Wathi uYehova kum, Phinda uthabathe
impahla yomalusi osisimathane.

<span id="an_11:16">11:16</span> Ngokuba, yabona, ndivelisa umalusi
elizweni apha, ongayi kuzivelela eziza kuthi shwaka; akayi kuzifuna
ezilusali; akayi kuziphilisa ezaphukileyo; akayi kuzondla ezimiyo;
inyama yezityebileyo uya kuyidla, awalimaze amanqina azo.

<span id="an_11:17">11:17</span> Yeha, umalusi ongento, owulahlayo
umhlambi! Ikrele malibe phezu kwengalo yakhe, neliso lakhe lasekunene!
Ingalo yakhe iya koma kanye, neliso lakhe lasekunene licime okukanye.

<span id="an_12:1">12:1</span> Isihlabo selizwe likaYehova, esisingisele
kuSirayeli. Utsho uYehova, umaneki wezulu, umseki wehlabathi, umenzi
womoya womntu phakathi kwakhe, ukuthi,

<span id="an_12:2">12:2</span> Yabona, iYerusalem ndiyenza ibe yindebe
enombilini, yokuhexisa zonke izizwe ngeenxa zonke, imfikele noYuda
ekungqingweni kweYerusalem.

<span id="an_12:3">12:3</span> Kothi ngaloo mini, ndiyenze iYerusalem
ibe lilitye elingumthwalo ezizweni zonke; bonke abalifunqulayo baya
kuzisikisa, bazilimazise, ziyihlanganyele zonke iintlanga zehlabathi.

<span id="an_12:4">12:4</span> Ngaloo mini, utsho uYehova, ndiya
kuwabetha othuke amahashe onke, ndibabethe babe nomgada abakhweli bawo,
ndiwavule amehlo am phezu kwendlu kaYuda, onke amahashe ezizwe
ndiwabethe abe ziimfama.

<span id="an_12:5">12:5</span> Zothi iinkosana zakwaYuda ezintliziyweni
zazo, Bangamandla am abemi baseYerusalem, ngoYehova wemikhosi, uThixo
wabo.

<span id="an_12:6">12:6</span> Ngaloo mini ndiya kuzenza iinkosana
zakwaYuda zibe njengokhamba lomlilo ezinkunini, nanjengezikhuni
ezitshangaziswayo ezithungwini, zizitshise ngasekunene nangasekhohlo
izizwe zonke ngeenxa zonke; iYerusalem ibuye imiwe esikhundleni sayo
eYerusalem.

<span id="an_12:7">12:7</span> UYehova uya kusindisa iintente zakwaYuda
kuqala, ukuze isihombo sendlu kaDavide, nesihombo sabemi baseYerusalem,
singazikhulisi ngaphezu koYuda.

<span id="an_12:8">12:8</span> Ngaloo mini uYehova uya kubakhusela ubemi
baseYerusalem; athi okhubekayo phakathi kwabo abe njengoDavide ngaloo
mini; indlu kaDavide ibe njengoThixo, njengesithunywa sikaYehova phambi
kwabo.

<span id="an_12:9">12:9</span> Kothi ngaloo mini, ndifune
ukuzitshabalalisa zonke iintlanga eziyingenelayo iYerusalem.

<span id="an_12:10">12:10</span> Ndothululela phezu kwendlu kaDavide,
naphezu kwabemi baseYerusalem, uMoya wokubabala nowokutarhuzisa, babheke
kum mna bamhlabileyo amahlanza; bammbambazelele njengokumbambazelelwa
kozelwe wamnye, babe krakra ngenxa yakhe, njengokrakra ngenxa yamazibulo
akhe.

<span id="an_12:11">12:11</span> Ngaloo mini siya kuba sikhulu isililo
eYerusalem, sibe njengesililo saseHadade-rimon esihlanjeni seMegido.

<span id="an_12:12">12:12</span> Liya kulila ilizwe, imizalwane
ngemizalwane iyodwa; umzalwane wendlu kaDavide uwodwa, abafazi babo
bebodwa; umzalwane wendlu kaNatan uwodwa, abafazi babo bebodwa;

<span id="an_12:13">12:13</span> umzalwane wendlu kaLevi uwodwa, abafazi
babo bebodwa; umzalwane wamaShimehi uwodwa, abafazi bawo bebodwa;

<span id="an_12:14">12:14</span> yonke imizalwane eseleyo, imizalwane
ngemizalwane iyodwa, nabafazi babo bebodwa.

<span id="an_13:1">13:1</span> Ngaloo mini kuya kubakho ithende
elivulelwe indlu kaDavide nabemi baseYerusalem, ngenxa yesono nangenxa
yokungcola.

<span id="an_13:2">13:2</span> Kothi ngaloo mini, utsho uYehova
wemikhosi, ndiwanqumle amagama ezithixo elizweni, zingabi sakhunjulwa;
nabaprofeti nomoya wobunqambi ndibagqithise, bangabikho ezweni apha.

<span id="an_13:3">13:3</span> Kothi xa athe wabuya waprofeta ubani,
bathi kuye uyise nonina abamzalayo. Akuyi kuphila, kuba uthethe ubuxoki
egameni likaYehova. Uyise nonina abamzalayo bomhlaba amahlanza ngenxa
yokuprofeta kwakhe.

<span id="an_13:4">13:4</span> Kothi ngaloo mini, badane abaprofeti,
elowo ngumbono wakhe, ekuprofeteni kwakhe, bangambathi ngubo ixhonti
yokuze bakhohlise.

<span id="an_13:5">13:5</span> Wothi, Andimprofeti, ndingumntu olima
umhlaba; kuba wandithenga umntu ndisemncinane.

<span id="an_13:6">13:6</span> Kothiwa kuye, Ayini na la manxeba
asezandleni zakho? athi, Ngandangxwelerhwa ngawo endlwini yabazizihlobo
zam.

<span id="an_13:7">13:7</span> Krele, vuka usukele phezulu kumalusi wam,
kumfo ongummelwane, utsho uYehova wemikhosi; betha kumalusi, umhlambi
ube lusali; ndisibuyisele isandla sam phezu kwezincinane.

<span id="an_13:8">13:8</span> Kothi ezweni lonke, utsho uYehova,
izahlulo ezibini kulo zinqanyulwe zife, esesithathu sihlale kulo.

<span id="an_13:9">13:9</span> Ndosizisa emlilweni esesithathu,
ndibanyibilikise njengokunyibilikiswa kwesilivere, ndibacikide
njengokucikidwa kwegolide. Bona baya kunqula igama lam, ndibaphendule
mna; ndiya kuthi, Ngabantu bam bona; bathi bona, Yehova, unguThixo
wethu.

<span id="an_14:1">14:1</span> Yabonani, kuza imini eyekaYehova, kwabiwe
amaxhoba akho esazulwini sakho.

<span id="an_14:2">14:2</span> Ndozihlanganisela eYerusalem zonke
iintlanga ukuba zilwe; umzi uthinjwe, ziphangwe izindlu, badlwengulwe
abafazi; siphume isiqingatha somzi sithinjwe; ke amasalela abantu
anganqunyulwa wona kuwo umzi.

<span id="an_14:3">14:3</span> Uya kuphuma ke uYehova, alwe nezo
ntlanga, njengemini yokulwa kwakhe, ngemini yomdibaniso.

<span id="an_14:4">14:4</span> Ziya kuma iinyawo zakhe ngaloo mini phezu
kweNtaba yemiNquma, ephambi kweYerusalem ngasempumalanga, icandeke
iNtaba yemiNquma phakathi, ithabathele empumalanga ise entshonalanga,
ibe sisihlambo esikhulu kakhulu; sisunduzeke isiqingatha sentaba sisinge
entla, esinye isiqingatha sayo sisinge ezantsi.

<span id="an_14:5">14:5</span> Nosabela esihlanjeni seentaba zam, kuba
isihlambo seentaba ezo siya kufika naseAtsele; nisabe njengoko nasabayo
ngenxa yenyikima emihleni kaUziya ukumkani wakwaYuda, eze uYehova uThixo
wam, eneengcwele zakhe zonke.

<span id="an_14:6">14:6</span> Kothi ngaloo mini kungabi mhlophe,
iinkwenkwezi ezinendili zibe luzizi.

<span id="an_14:7">14:7</span> Kuya kuba yimini eyodwa; yona iya kwazeka
kuYehova; ayimini, ayibusuku; kuthi ngexa langokuhlwa kube mhlophe.

<span id="an_14:8">14:8</span> Kothi ke ngaloo mini, kuphume eYerusalem
amanzi aphilileyo: esinye isiqingatha sawo siye kulwandle
lwasempumalanga, esinye isiqingatha sawo siye kulwandle
lwasentshonalanga; kube njalo ehlotyeni nasebusika.

<span id="an_14:9">14:9</span> UYehova woba ngukumkani phezu kwehlabathi
lonke; ngaloo mini iya kuba nguYehova yedwa, negama lakhe lodwa.

<span id="an_14:10">14:10</span> Ilizwe lonke liya kujika libe
njengeArabha, lithabathele eGebha lise eRimon, ezantsi kweYerusalem;
liphakame, lihlale esikhundleni salo, lithabathele esangweni
lakwaBhenjamin, lise endaweni yesango lokuqala, lise esangweni lembombo;
lithabathele enqabeni ende yakwaHananeli, lise ezixovulelweni zokumkani.

<span id="an_14:11">14:11</span> Bohlala kulo, kungabi sabakho kusingela
phantsi; ihlale iYerusalem ikholosile.

<span id="an_14:12">14:12</span> Siso esi isibetho aya kuzibetha ngaso
uYehova zonke izizwe eziyiphumele umkhosi iYerusalem: uya
kuyingcungcuthekisa inyama yomntu, emi ngeenyawo zakhe, aphelele amehlo
akhe emakrolomeni awo, luphelele ulwimi wakhe emlonyeni wakhe.

<span id="an_14:13">14:13</span> Kothi ngaloo mini, sibe sikhulu
isaqunge phakathi kwazo, siphuma kuYehova; babambe elowo isandla
sommelwane wakhe, isandla sakhe siphakamele isandla sommelwane wakhe.

<span id="an_14:14">14:14</span> Naye uYuda uya kulwa nazo eYerusalem;
buhlanganiswe ubutyebi beentlanga zonke ezingeenxa zonke, igolide,
nesilivere, neengubo, into eninzi kakhulu.

<span id="an_14:15">14:15</span> Soba njalo isibetho kumahashe,
nakoondlebende, nakwiinkamela, nakunaesile, nakwiinkomo zonke eziya kuba
seminqubeni leyo, sibe njengeso sibetho.

<span id="an_14:16">14:16</span> Othi onke amaqongqolo eentlanga zonke
ezibe ziyingenele iYerusalem, enyuke iminyaka ngeminyaka, aye kumnqula
uKumkani, uYehova wemikhosi, enze umthendeleko weminquba.

<span id="an_14:17">14:17</span> Kothi emizalwaneni yehlabathi, osukuba
engenyuki aye kumnqula eYerusalem uKumkani, uYehova wemikhosi, anganelwa
mvula.

<span id="an_14:18">14:18</span> Uya kuthi umzalwane wamaYiputa
ongathanga unyuke uze, anganelwa mvula; yoba sisibetho, aya kubetha
ngaso uYehova zonke iintlanga ezingenyukiyo ziye kwenza umthendeleko
weminquba.

<span id="an_14:19">14:19</span> Siya kuba seso isohlwayo sesono
seYiputa, nesohlwayo sesono seentlanga zonke ezingenyukiyo ziye kwenza
umthendeleko weminquba.

<span id="an_14:20">14:20</span> Ngaloo mini kuya kubhalwa emankentezeni
amahashe, kuthiwe, bubungcwele kuYehova; neembiza endlwini kaYehova zoba
njengezitya zokutshiza eziphambi kwesibingelelo.

<span id="an_14:21">14:21</span> Zothi zonke iimbiza eYerusalem
nakwaYuda zibe ngcwele kuYehova wemikhosi; beze bonke ababingelelayo,
bathabathe kuzo, baphekele kuzo; ngaloo mini kungabi sabakho mKanan
endlwini kaYehova wemikhosi.

------------------------------------------------------------------------

[Next: Malachi](mal)
