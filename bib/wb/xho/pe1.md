[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](jam)  [Next](pe2.md) 

------------------------------------------------------------------------

### Xhosa Bible: 1 Peter

<span id="an_1:1">1:1</span> UPetros, umpostile kaYesu Kristu, ubhalela
abanyuliweyo abangabaphambukeli kwiintsali ezikwelasePonto,
kwelaseGalati, kwelaseKapadoki, kwelaseAsiya, nakwelaseBhitini,

<span id="an_1:2">1:2</span> abanyuliweyo ngokokwazi kwenxa engaphambili
kukaThixo uYise, ebungcweleni boMoya, kuse ekululameleni nasekufefweni
kwegazi likaYesu Kristu: uthi, Makwandiswe kuni ubabalo noxolo.

<span id="an_1:3">1:3</span> Makabongwe uThixo, uYise weNkosi yethu
uYesu Kristu, othe ngokobuninzi benceba yakhe, wasizala ngokutsha, ukuba
sibe nethemba eliphilileyo ngokuvuka kukaYesu Kristu kwabafileyo;

<span id="an_1:4">1:4</span> sibe nelifa elingenakonakala,
elingenakudyobheka, elingenakuguga, eniligcinelweyo emazulwini,

<span id="an_1:5">1:5</span> nina bathe ngamandla kaThixo ngokholo
balondolozelwa elusindisweni, olulungiselwe ukutyhilwa ngexesha
lokugqibela.

<span id="an_1:6">1:6</span> Enigcoba ngalo, nokuba nithe naba buhlungu
umzuzwana ngoku, ukuba nimelwe kuko, phakathi kwezilingo ngezilingo;

<span id="an_1:7">1:7</span> ukuze ukucikideka kokholo lwenu kufunyanwe
kunqabile kakhulu, ngaphezu kwegolide le itshabalalayo, noko icikidwa
ngomlilo; kuse kuyo indumiso nembeko nozuko ekutyhilekeni kukaYesu
Kristu.

<span id="an_1:8">1:8</span> Enithe, ningambonanga nje, namthanda;
enithi ke nikholwa kuye, noko ngoku ningamboniyo, nigcobe ngovuyo
olungathethekiyo, oluzukisiweyo;

<span id="an_1:9">1:9</span> nisamkela isiphelo sokholo lwenu, usindiso
ke lwemiphefumlo yenu.

<span id="an_1:10">1:10</span> Usindiso abathe babuzisa, baphengulula
kunene ngalo abaprofeti, ababeprofeta ngalo ubabalo olwamiselwa nina;

<span id="an_1:11">1:11</span> bephengulula ukuba wayesalatha xesha lini
na, linjani na, uMoya kaKristu, awayezingqinela kubo ngenxa engaphambili
iintlungu ezamiselwa uKristu, nozuko oluya kuzilandela.

<span id="an_1:12">1:12</span> Abatyhilelwayo ukuba abazilungiseleli
bona ngokwabo; bazilungiselela thina ke, izinto enizityelweyo ngoku
ngabo banishumayezayo iindaba ezilungileyo ngoMoya oyiNgcwele,
owathunywa evela emazulwini; izinto ke ezo ezizinqwenelayo izithunywa
zezulu ukuqondela kuzo.

<span id="an_1:13">1:13</span> Ngoko, bhinqani izinqe zengqondo yenu,
ninobungcathu, niluthembe ngokugqibeleleyo ubabalo oluziswa kuni
ekutyhilekeni kukaYesu Kristu;

<span id="an_1:14">1:14</span> ngokwabantwana bolulamo, ningamilisi
okweenkanuko zangaphambili ekungazini kwenu;

<span id="an_1:15">1:15</span> nithi ke, ngokokwalowo ungcwele
wanibizayo, nibe ngcwele nani ngokwenu kuyo yonke ihambo.

<span id="an_1:16">1:16</span> Ngenxa enokuba kubhaliwe kwathiwa, Yibani
ngcwele, ngokuba ndingcwele mna.

<span id="an_1:17">1:17</span> Kanjalo, ukuba nimnqula ngokoYihlo, lowo
ugweba ngokowalowo umsebenzi, engakhethi buso, lihlaleni ixesha
lokuphambukela kwenu apha nizoyikela;

<span id="an_1:18">1:18</span> nisazi nje ukuba anihlawulelwanga
nikhululwe ngazinto zinakonakala, oozisilivere noozigolide, kuyo ihambo
yenu engento, enayinikelwayo ngooyihlo.

<span id="an_1:19">1:19</span> Kwakungegazi elinqabileyo likaKristu,
njengelemvana engenasiphako, engenabala;

<span id="an_1:20">1:20</span> owaziwayo ngenxa engaphambili okunene,
ngaphambi kokusekwa kwehlabathi, kodwa wabonakalaliswa ekugqibeleni
kwamaxesha la ngenxa yenu, nina nikholwayo ngaye kuThixo,

<span id="an_1:21">1:21</span> owamvusayo kwabafileyo, wamzukisa,
ngokokuze ukholo lwenu nethemba lenu libe kuThixo.

<span id="an_1:22">1:22</span> Niyenze nyulu nje imiphefumlo yenu
ngokuyilulamela inyaniso ngoMoya, kuse ekuthandeni abazalwana
okungenaluhanahaniso, thandanani ngenyameko, ngokwasentliziyweni
ehlambulukileyo;

<span id="an_1:23">1:23</span> nizelwe nje ngokutsha,
kungengokwasembewini enokonakala, kungokwasembewini engenakonakala,
ngelizwi likaThixo eliphilileyo, elihleliyo ngonaphakade.

<span id="an_1:24">1:24</span> Ngenxa enokuba Yonke inyama injengengca,
Nabo bonke ubuqaqawuli bomntu bunjengentyantyambo yengca. Ingca iyoma,
ivuthuluke nentyantyambo yayo;

<span id="an_1:25">1:25</span> Ke lona ilizwi leNkosi lihleli
ngonaphakade. Elo ke leli lizwi lashunyayelwayo kuni ngeendaba
ezilungileyo.

<span id="an_2:1">2:1</span> Ngoko, nilulahlile nje lonke ulunya, nayo
yonke inkohliso, nokuhanahanisa, nomona, nako konke ukuthetha okubi,
walangazeleleni,

<span id="an_2:2">2:2</span> ngokweentsana ezisandula ukuzalwa, amasi
angawelizwi, angenankohliso, ukuze nikhule ngawo;

<span id="an_2:3">2:3</span> ukuba okunene nikuvile, ukuba iNkosi
inobubele.

<span id="an_2:4">2:4</span> Nisiza nje kuyo, ililitye eliphilileyo,
licekisiwe okunene ngabantu, kodwa linyuliwe nguThixo, linqabile:

<span id="an_2:5">2:5</span> nani ngokwenu, njengamatye aphilileyo,
yakhekani nibe yindlu eyiyeyomoya, isibingeleli esingcwele sokunyusa
imibingelelo eyiyeyomoya, eyamkeleka kakuhle kuye uThixo ngoYesu Kristu.

<span id="an_2:6">2:6</span> Kungoko ikhoyo nokubakho esibhalweni indawo
ethi, Yabona, ndibeka eZiyon ilitye lembombo, elinyuliweyo,
elinqabileyo; Lowo ukholwayo kuye akayi kukha adaniswe.

<span id="an_2:7">2:7</span> Kuni ngoko bakholwayo, liyimbeko; ke
kwabangevayo, Ilitye abalicekisayo abakhi, Lelona laba yintloko
yembombo,

<span id="an_2:8">2:8</span> Ilitye ke lokuwisa, iliwa ke lokukhubekisa,
kwabo bakhubekayo, bengaliva ilizwi; into ke leyo abamiselwe nokumiselwa
yona.

<span id="an_2:9">2:9</span> Ke nina nisisizukulwana esinyuliweyo,
isibingeleli esibukumkani, uhlanga olungcwele, abantu abayinqobo, ukuze
nivakalise isidima salowo wanibizayo ukuba niphume ebumnyameni, ningene
ekukhanyeni kwakhe okungummangaliso;

<span id="an_2:10">2:10</span> enanifudula ningebantu, ke ngoku
ningabantu bakaThixo; enaningenzelwanga nceba, ke ngoku nenzelwe inceba.

<span id="an_2:11">2:11</span> Zintanda, ndiyanivuselela
njengabaphambukeli nabasemzini, ukuba nikhumke ezinkanukweni
ezizezenyama, zona ziwuphumele umkhosi umphefumlo.

<span id="an_2:12">2:12</span> Ihambo yenu mayibe ntle phakathi
kweentlanga; ukuze kulo nto bathetha okubi ngani, ngathi ningabenzi
bokubi, bathi ngokubona imisebenzi yenu emihle, bamzukise uThixo ngomhla
wokuvelelwa.

<span id="an_2:13">2:13</span> Wuthobeleni ngoko wonke ummiso
ongowomntu, ngenxa yayo iNkosi; nokuba ngukumkani, njengowongamileyo;

<span id="an_2:14">2:14</span> nokuba ngabalawuli, njengabathunyiweyo
nguye, ukuze baphindezele okunene kubenzi bokubi, badumise abenzi
bokulungileyo.

<span id="an_2:15">2:15</span> Ngokuba ukuthanda kukaThixo kukuba nithi,
ngokwenza okulungileyo, nibethe ithi cwaka intswela-kwazi yabantu
abaziintsweli-kuqonda;

<span id="an_2:16">2:16</span> nithi ningabakhululekileyo nje, ningabi
ngabayenza inkululeko ibe sisigqubuthelo sobubi; nibe ngabakhonzi
bakathixo.

<span id="an_2:17">2:17</span> Bekani abantu bonke. Thandani isizalwana.
UThixo moyikeni. Ukumkani mbekeni.

<span id="an_2:18">2:18</span> Nina zicaka, bathobeleni ninako konke
ukoyika abanikhonzisayo, ingabi ngabalungileyo nabathantamisayo bodwa,
ibe kwanabagwenxa.

<span id="an_2:19">2:19</span> Kuba oku kuyabuleleka, ukuba umntu
uthwala iintsizi, ngenxa yokumazi uThixo, eve ubunzima esoniwa.

<span id="an_2:20">2:20</span> Kuba kuya kuba ludumo luni na, ukuba
ninyamezele nakuntlithwa nisona? Ke ukuba nithi, nisenza okulungileyo,
nive ubunzima, nize ninyamezele, oko kuyabuleleka kuThixo.

<span id="an_2:21">2:21</span> Kuba nabizelwa oko; ngokuba noKristu weva
ubunzima ngenxa yethu, esishiya nomzekelo, ukuze silandele emkhondweni
wakhe:

<span id="an_2:22">2:22</span> ongenzanga sono, ekungafunyanwanga
nkohliso emlonyeni wakhe;

<span id="an_2:23">2:23</span> obesithi, etshabhiswa, angaphindezeli
atshabhise, athi esiva ubunzima, angaphindezeli asongele; ke ubeyekele
kulowo ugwebayo ngokobulungisa;

<span id="an_2:24">2:24</span> owathi ngokwakhe, izono zethu wazithwala
ngomzimba wakhe emthini, ukuze sithi, sifile ngakwizono, siphilele
ebulungiseni; omivumbo yakhe naphiliswa ngayo.

<span id="an_2:25">2:25</span> Kuba beninjengezimvu zilahlekile, koko
nisuke ngoku nabuyela kuye uMalusi noMveleli wemiphefumlo yenu.

<span id="an_3:1">3:1</span> Ngokunjalo, nina bafazi, wathobeleni awenu
amadoda, ukuze kuthi, nokuba kukho kuwo angalivayo ilizwi, athi ngehambo
yabafazi, lingekho ilizwi, azuzeke;

<span id="an_3:2">3:2</span> ebonela ihambo yenu enyulu, enoloyiko.

<span id="an_3:3">3:3</span> Ukuhomba kwenu makungabi kokwangaphandle,
kokulukwa kweenwele, nokunxitywa kwegolide, nokwambathwa kweengubo;

<span id="an_3:4">3:4</span> makube kokomntu ofihlakeleyo wentliziyo,
ovethe ukungonakali, umoya onobulali, ozolileyo, oxabiso likhulu
emehlweni kaThixo.

<span id="an_3:5">3:5</span> Kuba babefudula besenjenjalo abafazi
abangcwele, abo babemthembile uThixo, ukuhomba kwabo, bewathobele awabo
amadoda;

<span id="an_3:6">3:6</span> njengokuba uSara wamlulamelayo uAbraham,
embiza ngokuthi yinkosi; eningabantwana bakhe nina, nakuba nisenza
okulungileyo, ningoyiki nto yethusayo.

<span id="an_3:7">3:7</span> Ngokunjalo, nina madoda, hlalani nabo
ngokokwazi, nimbeka umfazi, njengesona sitya siethe-ethe,
njengeendlalifa kunye nani zobabalo lobomi, ukuze imithandazo yenu
ingathinteleki.

<span id="an_3:8">3:8</span> Elokugqiba, cingani nto-nye nonke,
velanani, thandanani njengabazalwana, yibani nemfesane kakhulu, yibani
nobubele.

<span id="an_3:9">3:9</span> Ningabuyekezi ububi ngobubi, nokutshabhisa
ngokutshabhisa; kanye ke sikelelani, nisazi ukuba nabizelwa oku, ukuze
niyidle ilifa intsikelelo.

<span id="an_3:10">3:10</span> Kuba Lowo unga angathanda ubomi, Ayibone
imihla elungileyo, Makaluphezise ulwimi lwakhe ebubini, Nomlomo wakhe
ungathethi inkohliso;

<span id="an_3:11">3:11</span> Makaphambuke ebubini, enze okulungileyo;
Makafune uxolo, aluphuthume.

<span id="an_3:12">3:12</span> Ngokuba amehlo eNkosi aphezu
kwamalungisa, Neendlebe zayo zisingisele esikhungweni sawo; Ke ubuso
beNkosi buphezu kwabenza okubi.

<span id="an_3:13">3:13</span> Kananjalo ngubani na yena owonona, ukuba
nithe naba ngabalandeli bokulungileyo?

<span id="an_3:14">3:14</span> Nokuba nithe neva ubunzima ngenxa
yobulungisa, ninoyolo; musani ukoyika ngokoyikisa kwabo, ningakhathazeki
nokukhathazeka.

<span id="an_3:15">3:15</span> INkosi ke uThixo yingcwaliseni
ezintliziyweni zenu, nihlale ke nikulungele ukuziphendulela kumntu wonke
obuzayo kuni ilizwi, ngalo ithemba elingaphakathi kwenu, ninobulali
noloyiko;

<span id="an_3:16">3:16</span> ninesazela esilungileyo, ukuze kuloo nto
banithethela okubi, ngathi ningabenzi bokubi, badane abo bayigxekayo
ihambo yenu elungileyo kuKristu.

<span id="an_3:17">3:17</span> Ukuba ke kungaba kukuthanda kukaThixo
ukuba nive ubunzima, okona kunilungeleyo kukubuva nisenza okulungileyo,
kunokubuva nisenza okubi.

<span id="an_3:18">3:18</span> Ngokuba noKristu wabuva kwakanye ubunzima
ngenxa yezono, ilungisa lisiva ubunzima ngenxa yabangemalungisa, ukuze
asisondeze kuye uThixo; ebulewe okunene esenyameni, kodwa edliswe ubomi
ekuwo umoya.

<span id="an_3:19">3:19</span> Awathi ekuwo, waya washumayela koomoya
abasekukhonkxweni,

<span id="an_3:20">3:20</span> ababefudula bengeva, xenikweni ukuzeka
kade umsindo kukaThixo kwakulindile ngemihla kaNowa, kwakubon’ ukuba
kulungiswa umkhombe, ekwasindiselwa kuwo imiphefumlo embalwa, oko
kukuthi esibhozo, ngamanzi.

<span id="an_3:21">3:21</span> Olusisindisayo ngawo nathi ngoku
ubhaptizo ngokomfuziselo; olungekuko ukulahla ubunyhukunyhuku benyama;
olukukubuzisa kuThixo kwesazela esilungileyo, ngokuvuka kukaYesu Kristu;

<span id="an_3:22">3:22</span> osekunene kukaThixo, eye emazulwini,
kwakubon’ ukuba kuthotyelwe phantsi kwakhe izithunywa zezulu,
noomagunya, namandla.

<span id="an_4:1">4:1</span> Ekubeni ngoko uKristu eve ubunzima ngenxa
yethu esenyameni, xhobani nani kwaloo ngcingane; ngokuba lowo uve
ubunzima esenyameni, ukhunyulwe ekoneni;

<span id="an_4:2">4:2</span> ukuze ixesha eliseleyo enyameni ningabi
saliphilela ezinkanukweni zabantu, niliphilele ekuthandeni kukaThixo.

<span id="an_4:3">4:3</span> Kuba lisanele ixesha elidluleyo lokuphila
kwethu, esasisenza ukuthanda kweentlanga, sasihamba nje eburheletyweni,
ezinkanukweni, ekutshisweni yiwayini, ezindywaleni, emithayini,
nasekukhonzeni izithixo, okungekhona esikweni;

<span id="an_4:4">4:4</span> abathe nqa ngako ukuba ningabaleki kunye
nabo, ukuya kwakuwo loo melelo wokuzibhubhisa, benyelisa;

<span id="an_4:5">4:5</span> abaya kuphendula kulowo ulungele ukugweba
abaphilileyo nabafileyo.

<span id="an_4:6">4:6</span> Kuba ngenxa yoku zashunyayelwa iindaba
ezilungileyo nakwabafileyo, ukuze bagwetywe okunene ngokwabantu
besenyameni, kodwa badle ubomi ngokukaThixo, bekuwo umoya.

<span id="an_4:7">4:7</span> Ke kaloku ukuphela kwezinto zonke
kusondele. Yibani nesidima ngoko, nibe nobungcathu, ukuba nithandaze.

<span id="an_4:8">4:8</span> Ngaphezu kweento zonke ke, yibani
nothandano olunyamekileyo, ngokuba uthando luya kugubungela inkitha
yezono.

<span id="an_4:9">4:9</span> Bukanani, ningenakukrokra.

<span id="an_4:10">4:10</span> Yithini elowo, njengoko wasamkelayo
isipho sokubabalwa, nilungiselelane ngaso, njengamagosa amahle obabalo
ngobabalo lukaThixo.

<span id="an_4:11">4:11</span> Ukuba umntu uyathetha, makathethe
ngokwezihlabo zikaThixo; ukuba umntu uyalungiselela, makalungiselele
ngokwasekomeleleni akuphiwa nguThixo, ukuze ezintweni zonke azukiswe
uThixo ngoYesu Kristu, elulolwakhe uzuko namandla, kuse emaphakadeni
asemaphakadeni. Amen.

<span id="an_4:12">4:12</span> Zintanda, musani ukuwuthela nqa umlilo
okhoyo phakathi kwenu wokunilinga, ngathi nihlelwa yinto yokuthelwa nqa.

<span id="an_4:13">4:13</span> Yithini, njengoko ningamadlelane
ngeentlungu zikaKristu, nivuye; ukuze, nasekutyhilekeni kobuqaqawuli
bakhe, nivuye nigcoba.

<span id="an_4:14">4:14</span> Ukuba niyangcikivwa ngenxa yegama
likaKristu, ninoyolo; ngokuba uMoya wozuko nokaThixo uphumle phezu
kwenu; ngokukokwabo okunene uyanyeliswa, kodwa ngokukokwenu uyazukiswa.

<span id="an_4:15">4:15</span> Makungabikho ke bani kuni uva ubunzima
ngokombulali, nangokwesela, nangokomenzi wobubi, nangokovelela izinto
angatheni nazo.

<span id="an_4:16">4:16</span> Ukuba ke ubani uva ubunzima ngokuba
engumKristu, makangadani; makamzukise ke uThixo ngaloo ndawo.

<span id="an_4:17">4:17</span> Ngokuba lixesha lokuba ugwebo luqale
ngendlu kaThixo. Ukuba ke luqala ngathi, koba yintoni na ukuphela kwabo
bangazivayo iindaba ezilungileyo zikaThixo?

<span id="an_4:18">4:18</span> Kanjalo ukuba nelungisa eli lisindiswa
ngenkankulu, ongahloneli Thixo nongumoni woba phi na?

<span id="an_4:19">4:19</span> Ngoko ke abo babuvayo ubunzima
ngokokuthanda kukaThixo, mabayiyaleze kuye imiphefumlo yabo, enguMdali
othembekileyo ekwenzeni okulungileyo.

<span id="an_5:1">5:1</span> Amadoda amakhulu la aphakathi kwenu
ndiyawavuselela, ndikwayindoda enkulu kunye nawo, nengqina leentlungu
zikaKristu, nedlelane nawo ngobuqaqawuli obuza kutyhileka.

<span id="an_5:2">5:2</span> Waluseni umhlambi kaThixo ophakathi kwenu,
niwuvelela, kungengakunyanzelwa, makube ngokokuzithandela; kungengenxa
yenzuzo embi, makube ngokuthumekelela;

<span id="an_5:3">5:3</span> kungabi njengabazigagamelayo izahlulo zawo,
yibani yimizekelo kumhlambi.

<span id="an_5:4">5:4</span> Nothi, akubonakala uMalusi oyintloko,
nisifumane isithsaba salo uzuko esingabuniyo.

<span id="an_5:5">5:5</span> Ngokunjalo, nina manci, wathobeleni amadoda
amakhulu. Thobelanani nonke ke, ninxibe ukuthobeka kwentliziyo; ngokuba
uThixo uyabachasa abanekratshi, abababale ke abazithobileyo.

<span id="an_5:6">5:6</span> Zithobeni ngoko ngaphantsi kwesandla
esinamandla sikaThixo, ukuze aniphakamise ngexesha elifanelekileyo.

<span id="an_5:7">5:7</span> Lonke ixhala lenu liphoseni phezu kwakhe,
ngokuba yena enikhathalele.

<span id="an_5:8">5:8</span> Yibani nobungcathu, phaphani; ngokuba
ummangaleli wenu, uMtyholi, uhamba njengengonyama egqumayo, efuna ubani
angamginyayo;

<span id="an_5:9">5:9</span> mchaseni lowo, nizimasekile elukholweni,
nisazi ukuba kwaezo ntlungu ziyenzeka kubo abazalwana benu
abasehlabathini.

<span id="an_5:10">5:10</span> Ke kaloku uThixo walo lonke ubabalo,
owasibizelayo eluzukweni lwakhe olungunaphakade, sikuKristu Yesu, wanga
angathi ngokwakhe, nakuba nive ubunzima umzuzwana, anilungise
nigqibelele, anizimase, anomeleze, anisekele.

<span id="an_5:11">5:11</span> Kuye makubekho uzuko namandla, kuse
emaphakadeni asemaphakadeni. Amen.

<span id="an_5:12">5:12</span> NgoSilvano, umzalwana othembekileyo,
njengoko ndicinga ngako, ndibhale kuni ngokufutshane, ndivuselela,
ndingqina ukuba olu lubabalo oluyinene lukaThixo, nimiyo kulo.

<span id="an_5:13">5:13</span> Liyanibulisa ibandla eliseBhabheli,
elinyuliweyo kunye nani; noMarko unyana wam uyabulisa.

<span id="an_5:14">5:14</span> Bulisanani ngolwango lothando. Uxolo
malube kuni nonke enikuKristu. Amen.

------------------------------------------------------------------------

[Next: 2 Peter](pe2.md)
