[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](neh)  [Next](job.md) 

------------------------------------------------------------------------

### Xhosa Bible: Esther

<span id="an_1:1">1:1</span> Ke kaloku kwathi ngemihla ka-Ahaswerosi (lo
Ahaswerosi ke ubengukumkani, ethabathela eIndiya, wezisa kwaKushi:
kumazwe alikhulu elinamanci mabini anesixhenxe),

<span id="an_1:2">1:2</span> ngaloo mihla, xa wayehleli ukumkani
uAhaswerosi etroneni yobukumkani bakhe, eseShushan komkhulu,

<span id="an_1:3">1:3</span> ngomnyaka wesithathu wobukumkani bakhe,
wabenzela isidlo bonke abathetheli bakhe nabakhonzi bakhe; xa impi
yamaPersi neyamaMedi, amawaba nabathetheli bamazwe, bebephambi kwakhe;

<span id="an_1:4">1:4</span> akubon’ ukuba ubonisa abantu ubutyebi
obuzukileyo bobukumkani bakhe, nesihombo esinqabileyo sobukhulu bakhe
imihla emininzi, imihla elikhulu elinamanci asibhozo.

<span id="an_1:5">1:5</span> Ekuzalisekeni kwaloo mihla, ukumkani
wabenzela isidlo bonke abantu abafumaneka eShushan komkhulu,
kwathabathela kwabakhulu, kwesa kwabancinane, imihla yasixhenxe,
entendelezweni yomyezo wendlu yokumkani.

<span id="an_1:6">1:6</span> Amalengalenga ayengawelinen emhlophe,
necikizekileyo, nemsi, ebotshwe ngeentsontelo zelinen ecikizekileyo
nemfusa kumakhonkco esilivere, nakwiintsika zemarmore emhlophe;
izingqengqelo izezegolide nezesilivere, phezu kombekelelo wamatye
aluhlaza, namhlophe, naziiperile, namnyama.

<span id="an_1:7">1:7</span> Kwaye kuselwa ngeempahla zegolide,
ziziimpahla ngeempahla; ininzi iwayini yakomkhulu ngokwamandla okumkani.

<span id="an_1:8">1:8</span> Ukusela kwaye kungokomthetho kungekho
unyanzelayo: kuba wenjenjalo ukumkani ukumisela zonke izikhulu zendlu
yakhe, ukuba enze elowo nalowo ngokuzithandela kwakhe.

<span id="an_1:9">1:9</span> Kananjalo uVashti ukumkanikazi wenzela
abafazi isidlo endlwini yakomkhulu, ebiyekakumkani uAhaswerosi.

<span id="an_1:10">1:10</span> Ngomhla wesixhenxe, xa intliziyo
yokumkani yayimnandi yiwayini, wabayalela ooMehuman, noBhizeta,
noHarbhona, noBhigeta, noAbhageta, noZetare, noKarkasi, ababusi
abasixhenxe abalungiselelayo ebusweni bokumkani, wathi,

<span id="an_1:11">1:11</span> mabamzise uVashti ukumkanikazi phambi
kokumkani enonkontsho lobukumkanikazi, ukuba abonise abantu nabathetheli
ubuhle bakhe; ngokuba ebeyinzwakazi, imbonakalo yakhe.

<span id="an_1:12">1:12</span> Akavumanga ukumkanikazi uVashti ukuza
ngelizwi lokumkani ngababusi abo.

<span id="an_1:13">1:13</span> Waba noburhalarhume obukhulu ukumkani,
bavutha ubushushu bakhe kuye.

<span id="an_1:14">1:14</span> Wathi ke ukumkani kwizilumko eziwaziyo
amaxesha (ngokuba ibisenjiwa njalo into yokumkani phambi kwabo bonke
abawaziyo umthetho nesiko; ababekufuphi kuye, ooKarshena, noShetare,
noAdemata, noTarshishe, noMeres, noMarsena, noMemukan, abathetheli
abasixhenxe bamaPersi namaMedi, ababebubona ubuso bokumkani, ababehlala
ezihlalweni zobukhulu ebukumkanini), wathi,

<span id="an_1:15">1:15</span> Ngokomthetho angenziwa ntoni na
ukumkanikazi uVashti, ngenxa yokuba engalenzanga ilizwi lokumkani
uAhaswerosi ngababusi?

<span id="an_1:16">1:16</span> Wathi uMemukan phambi kokumkani
nabathetheli, UVashti ukumkanikazi akaphosise kukumkani yedwa; uphosise
nakubathetheli bonke, nakwizizwe zonke ezisemazweni onke okumkani
uAhaswerosi.

<span id="an_1:17">1:17</span> Kuba le ndawo yokumkanikazi iya kuphuma,
ifikelele kubafazi bonke, adeleke amadoda abo emehlweni abo, xa kuthiwa,
Ukumkani uAhaswerosi wathi makeziswe uVashti ukumkanikazi phambi kwakhe,
akeza.

<span id="an_1:18">1:18</span> Kananjalo amakhosikazi asePersi naseMedi
ayivayo le nto yokumkanikazi, aya kuyixela kwanamhlanje kubathetheli
bonke bokumkani, kwande ke ukudela noburhalarhume.

<span id="an_1:19">1:19</span> Ukuba kuthe kwalunga kukumkani, makuphume
ilizwi lokumkani ebusweni bakhe, libhalwe emithethweni yamaPersi
namaMedi, ukuze lingatshitshi, lokuba uVashti angabi seza phambi
kokumkani uAhaswerosi, ukumkani abunikele ubukumkanikazi bakhe kuwabo
olungileyo kunaye.

<span id="an_1:20">1:20</span> Wothi ke wakuvakala umthetho wokumkani,
aya kuwenza ebukumkanini bakhe bonke (ngokuba bukhulu), bonke abafazi
bawabeke amadoda abo, kuthabathele kwenkulu, kuse kwencinane.

<span id="an_1:21">1:21</span> Ilizwi elo lalunga emehlweni okumkani
nabathetheli. Wenza ke ukumkani ngokwelizwi likaMemukan.

<span id="an_1:22">1:22</span> Wathumela iincwadi emazweni onke
kakumkani, kwilizwe ngelizwe, njengokubhala kwalo, kwizizwe ngezizwe
ngokweentetho zazo, okokuba amadoda onke alawule ezindlwini zawo,
athethe ngentetho yakowawo.

<span id="an_2:1">2:1</span> Emva kwezi zinto, bakudamba ubushushu
bokumkani uAhaswerosi, wamkhumbula uVashti, noko abekwenzile, noko
bekugqitywe ngaye.

<span id="an_2:2">2:2</span> Athi amadodana akwakumkani abelungiselela
kuye, Ukumkani makafunelwe iintombi eziseziintombi, ezimbonakalo intle.

<span id="an_2:3">2:3</span> Ukumkani makayalele abaphathi emazweni onke
obukumkani bakhe, bahlanganise zonke iintombi eziseziintombi,
ezimbonakalo intle, bazizise eShushan komkhulu, endlwini yabafazi,
phantsi kwesandla sikaHegayi, ithenwa lokumkani, umgcini wabafazi,
zinikwe izinto zokuthambisa.

<span id="an_2:4">2:4</span> Ize ithi intombi ethe yalunga emehlweni
okumkani, ibe ngukumkanikazi esikhundleni sikaVashti. Lalunga elo lizwi
emehlweni okumkani; wenjenjalo ke.

<span id="an_2:5">2:5</span> Kwakukho ke eShushan komkhulu indoda
engumYuda, egama linguMordekayi, unyana kaYahire, unyana kaShimehi,
unyana kaKishe, indoda engumBhenjamin;

<span id="an_2:6">2:6</span> eyayithinjiwe eYerusalem nabathinjwa,
ababethinjwe noYekoniya ukumkani wakwaYuda, owathinjwa
nguNebhukadenetsare, ukumkani waseBhabheli.

<span id="an_2:7">2:7</span> Yaye ingumondli kaHadasa (nguEstere ke
lowo), intombi kayisekazi; ngokuba ebengenayise nanina. Intombi leyo
yayimile kakuhle, intle nasebusweni. Emva kokufa kukayise nonina,
uMordekayi wayithabatha yaba yintombi yakhe.

<span id="an_2:8">2:8</span> Kwathi ekuvakaleni kwelizwi lokumkani
nomthetho wakhe, ekuhlanganisweni kweentombi ezininzi eShushan komkhulu,
phantsi kwesandla sika Hegayi, wasiwa noEstere endlwini yokumkani,
phantsi kwesandla sikaHegayi, umgcini wabafazi.

<span id="an_2:9">2:9</span> Yamkholisa intombi leyo, wayenzela ububele,
wakhawuleza, wayinika izinto zayo zokuthambisa, nezabelo zayo, wayinika
neentombi ezisixhenxe ezihleliweyo, ezivela endlwini yokumkani; wayibeka
yona nomthinjana wayo kweyona ndawo intle kwindlu yabafazi.

<span id="an_2:10">2:10</span> UEstere ubengabaxelanga abantu bakowabo
nemizalwane yakhe; kuba uMordekayi wayemwisele umthetho wokuba
angabaxeli.

<span id="an_2:11">2:11</span> UMordekayi waye mana ukuhamba imihla
ngemihla yonke phambi kwentendelezo yendlu yabafazi, ukuba akwazi
ukuphila kukaEstere, nokwenziwayo kuye.

<span id="an_2:12">2:12</span> Ke kaloku ekufikeni kwexesha lentombi
ngentombi lokuya kukumkani uAhaswerosi, ekupheleni kokwenziwa kwesiko
labafazi iinyanga ezilishumi elinambini (kuba bekunjalo ukuzaliseka
kwemihla yokuthanjiswa kwazo; iinyanga ezintandathu bekusenziwa ngeoli
yemore, ezinye iinyanga ezintandathu ngobulawu nangeento zokuthambisa
abafazi),

<span id="an_2:13">2:13</span> ngelo xesha ke ibe isithi intombi ukuya
kukumkani, kuthi konke ebikunqwenela ikunikwe, ihambe nako, iphuma
endlwini yabafazi ukuya endlwini yokumkani.

<span id="an_2:14">2:14</span> Ibisakuya ngokuhlwa, ngengomso ibuyele
kweyesibini indlu yabafazi, ephantsi kogcino lukaShahashgazi, ithenwa
lokumkani, umgcini wamashweshwe. Ibingabi saya kukumkani, engayinanzanga
ukumkani, ayibize ngegama.

<span id="an_2:15">2:15</span> Ekufikeni kwexesha likaEstere, intombi
ka-Abhihayili, uyisekazi kaMordekayi, obeyithabathe ukuba ibe yintombi
yakhe, lokuba aye kukumkani, akafunanga nto ingaxelwanga nguHegayi
ithenwa lokumkani, umgcini wabafazi. UEstere wababalwa ngabo bonke
abambonayo.

<span id="an_2:16">2:16</span> Wasiwa ke uEstere kukumkani uAhaswerosi,
endlwini yakhe yobukumkani, ngenyanga yeshumi (leyo yinyanga
enguTebhete), ngomnyaka wesixhenxe wobukumkani bakhe.

<span id="an_2:17">2:17</span> Ukumkani wamthanda uEstere ngaphezu
kwabafazi bonke; wambabala, wamenzela inceba ngaphezu kweentombi zonke;
unkontsho lobukumkanikazi walubeka entlokweni yakhe, wamenza
ukumkanikazi esikhundleni sikaVashti.

<span id="an_2:18">2:18</span> Ukumkani wabenzela isidlo esikhulu
abathetheli bakhe nabakhonzi bakhe, isidlo sikaEstere; wawaphumza
amazwe, wapha izipho ngokwamandla okumkani.

<span id="an_2:19">2:19</span> Ke kaloku ekuhlanganisweni kweentombi
okwesibini, ubehleli uMordekayi esangweni lokumkani.

<span id="an_2:20">2:20</span> UEstere ubengayixelanga imizalwane yakhe
nabantu bakowabo, njengoko uMordekayi wayemmisele; ngokuba ilizwi
likaMordekayi ubelenza uEstere, njengokuba wayesondliwa nguye.

<span id="an_2:21">2:21</span> Ngaloo mihla kwathi, uMordekayi ehleli
esangweni lokumkani, baba noburhalarhume uBhigetan noTereshe, amathenwa
amabini okumkani, abagcini bomnyango, bafuna ukumsa izandla ukumkani
uAhaswerosi.

<span id="an_2:22">2:22</span> Yaziwa loo nto nguMordekayi, waxelela
uEstere ukumkanikazi; uEstere waxelela ukumkani egameni likaMordekayi.

<span id="an_2:23">2:23</span> Yancinwa loo nto, yafunyanwa; baxhonywa
bobabini emthini. Yabhalwa loo nto encwadini yemicimbi yemihla phambi
kokumkani.

<span id="an_3:1">3:1</span> Emveni kwezo zinto, ukumkani uAhaswerosi
wamenza mkhulu uHaman unyana kaHamedata, umAgagi; wamphakamisa, wasimisa
isihlalo sakhe ngaphezu kwabathetheli bonke ababenaye.

<span id="an_3:2">3:2</span> Bonke abakhonzi bokumkani, ababesesangweni
lokumkani, babeguqa, baqubude kuHaman; kuba wenjenjalo ukumkani ukuwisa
umthetho ngaye; ke yena uMordekayi akaguqa, akaqubuda kuye.

<span id="an_3:3">3:3</span> Abakhonzi bokumkani, ababesesangweni
lokumkani, bathi kuMordekayi, Yini na ukuba uwugqithe umthetho
wokumkani?

<span id="an_3:4">3:4</span> Kwathi ke, bakumana ukutsho kuye imihla
ngemihla, engaphulaphuli kubo, bamxelela uHaman, ukukhangela ukuba aya
kuma na amazwi kaMordekayi. Kuba ubebaxelele ukuba yena ungumYuda.

<span id="an_3:5">3:5</span> Wabona uHaman ukuba uMordekayi akaguqi,
akaqubudi kuye; wasuka uHaman wazala ngumsindo.

<span id="an_3:6">3:6</span> Wakucekisa ukuba amse izandla uMordekayi
yedwa; kuba ubebaxelelwe abantu bakuloMordekayi; wangxamela ke uHaman
ukuwatshabalalisa onke amaYuda abesebukumkanini bonke buka-Ahaswerosi,
abantu bakuloMordekayi.

<span id="an_3:7">3:7</span> Ngenyanga yokuqala (yinyanga enguNisan ke
leyo), ngomnyaka weshumi elinesibini wokumkani uAhaswerosi, kwawiswa
iPuri (liqashiso ke elo) phambi koHaman, imini ngemini, inyanga
ngenyanga, yada yaba yeyeshumi elinesibini; yinyanga enguAdare ke leyo.

<span id="an_3:8">3:8</span> Wathi uHaman kukumkani uAhaswerosi, Kukho
abantu abathile abathe saa, abangene phakathi kwezizwe emazweni onke
obukumkani bakho; nemithetho yabo yahlukile kweyabantu bonke, abayenzi
imithetho yokumkani; akufanelekile kukumkani ukubayeka.

<span id="an_3:9">3:9</span> Ukuba kuthe kwalunga kukumkani, makubhalwe
batshatyalaliswe. Ndolinganisela ezandleni zabawenzayo loo msebenzi
wokumkani amawaka alishumi eetalente zesilivere, ukuba ziziswe
ebutyebini bokumkani.

<span id="an_3:10">3:10</span> Ukumkani wawukhulula umsesane wakhe
esandleni sakhe, wawunika uHaman unyana kaHamedata, umAgagi, umbandezeli
wamaYuda.

<span id="an_3:11">3:11</span> Wathi ukumkani kuHaman, Uyinikiwe
isilivere leyo, nabantu abo; makwenziwe kubo ngoko kulungileyo emehlweni
akho.

<span id="an_3:12">3:12</span> Kwabizwa ke ababhali bokumkani ngenyanga
yokuqala, ngomhla weshumi elinesithathu kuyo. Kwabhalwa ngokomthetho
wonke kaHaman, kwiirhuluneli zokumkani, nakumabamba abephethe amazwe
ngamazwe, nakubathetheli babantu ngabantu, kumazwe ngamazwe ngokokubhala
kwawo, kubantu ngabantu ngokweentetho zabo. Kwabhalwa egameni lokumkani
uAhaswerosi, kwatywinwa ngomsesane wokumkani.

<span id="an_3:13">3:13</span> Zathunyelwa iincwadi ngezigidimi kumazwe
onke okumkani, ukuba kutshatyalaliswe, kubulawe, kusingelwe phantsi onke
amaYuda, kuthabathele kumfana, kuse kwindoda enkulu, iintsana nabafazi,
ngamini-nye, ngomhla weshumi elinesithathu wenyanga yeshumi elinesibini
(yinyanga enguAdare ke leyo); kuphangwe amaxhoba awo.

<span id="an_3:14">3:14</span> Intetho yencwadi leyo, yokuze awiselwe
umthetho onke amazwe ngamazwe, yaya yathunyelwa kwizizwe zonke, ukuba
zihlale ziwulungiselelwe loo mhla.

<span id="an_3:15">3:15</span> Izigidimi zaphuma zingxamile ngelizwi
lokumkani; umthetho lowo wawiswa eShushan komkhulu. Ke ukumkani noHaman
bahlala phantsi, basela; wona umzi waseShushan wadideka.

<span id="an_4:1">4:1</span> Ke kaloku uMordekayi wakwazi konke oko
kwenziweyo. Wazikrazula uMordekayi iingubo zakhe, wambatha ezirhwexayo
nothuthu, waphuma waya phakathi komzi, wakhala ngesikhalo esikhulu,
esikrakra.

<span id="an_4:2">4:2</span> Wafika phambi kwesango lokumkani; kuba
bekungangeni mntu esangweni lokumkani ambethe ezirhwexayo.

<span id="an_4:3">4:3</span> Kuwo onke amazwe ngamazwe, kwindawo elithe
lafika kuyo ilizwi lokumkani nomthetho wakhe, yaba sisijwili esikhulu
kumaYuda, nokuzila ukudla, nokulila, nokumbambazela. Abaninzi bandlala
iingubo ezirhwexayo nothuthu.

<span id="an_4:4">4:4</span> Zeza ke iimpelesi zikaEstere namathenwa
akwakhe, amxelela. Wamana ezibhijabhija ukumkanikazi, ebuhlungu,
wathumela iingubo zokumambesa uMordekayi, zisuswe kuye ezirhwexayo;
akazamkela.

<span id="an_4:5">4:5</span> UEstere wabiza uHataki wakumathenwa
okumkani, obemiswe ukuba amlungisele, wamwisela umthetho kuMordekayi,
ukuba azi ukuba kutheni na, kungani na.

<span id="an_4:6">4:6</span> Waphuma uHataki, waya kuMordekayi endaweni
yembutho yomzi, ebiphambi kwesango lokumkani.

<span id="an_4:7">4:7</span> UMordekayi wamxelela konke okumhleleyo,
wamcacisela inani lemali, abethe uHaman, uya kulilinganisela ebutyebini
bokumkani ngenxa yamaYuda, ukuba atshatyalaliswe.

<span id="an_4:8">4:8</span> Wamnika nencwadi leyo yomthetho obuwiswe
eShushan wokuwatshabalalisa, ukuze ayibonise uEstere, amxelele, amwisele
umthetho wokuba aye kukumkani, atarhuzise kuye, athandazele abantu
bakowabo ebusweni bakhe.

<span id="an_4:9">4:9</span> Weza uHataki, wamxelela uEstere amazwi
kaMordekayi.

<span id="an_4:10">4:10</span> Wathetha uEstere kuHataki, wamwisela
umthetho kuMordekayi, esithi,

<span id="an_4:11">4:11</span> Bonke abakhonzi bokumkani, nabantu
bamazwe okumkani, bayazi ukuba umntu, noyindoda noyinkazana, othe waya
kukumkani entendelezweni engaphakathi, engabizwanga, mnye umthetho
wakhe, ngowokuba abulawe; ngulowo yedwa, athe ukumkani wamolulela
intonga yakhe yegolide, owothi aphile; ke mna andibizwanga ukuba ndiye
kukumkani le mihla imashumi mathathu.

<span id="an_4:12">4:12</span> Bamxelela ke uMordekayi amazwi kaEstere.

<span id="an_4:13">4:13</span> Wathi uMordekayi ukumphendula uEstere,
Musa ukuthi emphefumlweni wakho, uya kusinda wena endlwini yokumkani
ngaphezu kwamaYuda onke.

<span id="an_4:14">4:14</span> Ngokuba xa uthe wahlala wathi tu ngeli
xesha, ukuphefumla nokuhlangulwa kowavelela amaYuda kwenye indawo; ke
wena nendlu yoyihlo nitshatyalaliswe. Ngubani na owaziyo, hi kanti
ungene ebukumkanini ngenxa yexesha elinje?

<span id="an_4:15">4:15</span> Wathi uEstere ukumphendula uMordekayi,

<span id="an_4:16">4:16</span> Yiya uwahlanganise onke amaYuda
anokufumaneka eShushan, niz’ile ukudla ngenxa yam. Musani ukudla, musani
ukusela, imihla ibe mithathu, ubusuku nemini. Mna kananjalo neempelesi
zam siya kwenjenjalo ukuzila ukudla; ndenjenjalo ukuya kukumkani
ngokungesesikweni, nditshabalale ukuba ndiyatshabalala.

<span id="an_4:17">4:17</span> UMordekayi wegqitha, wenza ngako konke
uEstere abemwisele umthetho ngako.

<span id="an_5:1">5:1</span> Kwathi ngomhla wesithathu, uEstere wambatha
ezobukumkanikazi, wema entendelezweni engaphakathi yendlu yokumkani,
malungana nendlu yokumkani. Waye ukumkani ehleli etroneni yobukumkani
bakhe endlwini yobukumkani, malunga nomnyango wendlu.

<span id="an_5:2">5:2</span> Kwathi, ukumkani akumbona uEstere
ukumkanikazi emi entendelezweni, wambabala; ukumkani wayolulela kuEstere
intonga yegolide ebisesandleni sakhe. Wasondela ke uEstere, waphatha
encamini yentonga leyo.

<span id="an_5:3">5:3</span> Wathi ukumkani kuye, Unandawoni na,
kumkanikazi Estere? Ufuna ntoni na? woyinikwa kude kube sesiqingatheni
sobukumkani.

<span id="an_5:4">5:4</span> Wathi uEstere, Ukuba kuthe kwalunga
kukumkani, makeze ukumkani noHaman namhla esidlweni endimenzele sona.

<span id="an_5:5">5:5</span> Wathi ukumkani, Mngxamiseni uHaman, ukuba
enze ngokwelizwi likaEstere. Weza ukumkani noHaman esidlweni abesenzile
uEstere.

<span id="an_5:6">5:6</span> Wathi ukumkani kuEstere esidlweni sewayini,
Ucela ntoni na? woyinikwa; ufuna ntoni na? woyenzelwa kude kube
sesiqingatheni sobukumkani.

<span id="an_5:7">5:7</span> Waphendula uEstere, wathi, Kuko oku ukucela
kwam nokuthandaza kwam:

<span id="an_5:8">5:8</span> ukuba ndithe ndababalwa ngukumkani, ukuba
kuthe kwalunga kukumkani ukundinika endikucelayo, nokundenzela
ukuthandaza kwam, makeze ukumkani noHaman esidlweni, endiya kubenzela
sona, ndenze ngomso ngokwelizwi lokumkani.

<span id="an_5:9">5:9</span> Waphuma uHaman ngaloo mini evuya,
enentliziyo echwayithileyo. Ke uthe uHaman, akumbona uMordekayi
esangweni lokumkani, engavuki, engashukumi phambi kwakhe, uHaman wazala
ngumsindo ngoMordekayi.

<span id="an_5:10">5:10</span> Ke uHaman wazibamba, waya endlwini yakhe;
wathumela wabiza izithandane zakhe, noZereshe umkakhe.

<span id="an_5:11">5:11</span> UHaman wababalisela ubuqaqawuli bobutyebi
bakhe, nobuninzi boonyana bakhe, nako konke ukwenziwa mkhulu kwakhe
ngukumkani, nokuphakanyiswa kwakhe phezu kwabathetheli babakhonzi
bokumkani.

<span id="an_5:12">5:12</span> Wathi uHaman, Ngaphezu koko, uEstere
ukumkanikazi akangenisanga bani nokumkani esidlweni abesenzile, yaba
ndim ndedwa; kananjalo ngomso undimemele kuye nokumkani.

<span id="an_5:13">5:13</span> Ukanti konke oko akundanelisi, wonke
ugama endimbonayo uMordekayi umYuda esahleli esangweni lokumkani.

<span id="an_5:14">5:14</span> Wathi uZereshe umkakhe nezithandane zakhe
zonke kuye, Mabenze umthi ube ziikubhite ezimashumi mahlanu ubude bawo,
uthethe kusasa kukumkani, bamxhome uMordekayi kuwo; uye ke nokumkani
esidlweni uvuya. Lalunga elo lizwi kuHaman; wawenza umthi lowo.

<span id="an_6:1">6:1</span> Ngobo busuku, bemka ababakho ubuthongo
kukumkani; wathi maziziswe iincwadi zezikhumbuzo zemicimbi yemihla;
zamana zileswa phambi kokumkani.

<span id="an_6:2">6:2</span> Kwafunyanwa kubhaliwe okokuba uMordekayi
wabaxela ooBhigetan noTereshe, amathenwa amabini okumkani, abagcini
bomnyango, ababefuna ukumsa izandla ukumkani uAhaswerosi.

<span id="an_6:3">6:3</span> Wathi ukumkani, Wenzelwe mbekoni na,
nabukhulu buni na uMordekayi ngenxa yoko? Athi amadodana akwakumkani,
abelungiselela kuye, Akenzelwanga nto.

<span id="an_6:4">6:4</span> Wathi ukumkani, Ngubani na
osentendelezweni? Ke kaloku uHaman ubengene entendelezweni engaphandle
yendlu yokumkani, esiza kuthi kukumkani, makaxhonywe uMordekayi emthini,
abemlungisele wona.

<span id="an_6:5">6:5</span> Athi amadodana akwakumkani kuye, Nankuya
uHaman emi entendelezweni. Wathi ukumkani, Makangene.

<span id="an_6:6">6:6</span> Wangena ke uHaman. Wathi ukumkani kuye,
Makwenziwe ntoni na kwindoda, athanda ukuyibeka embekweni ukumkani?
Wathi uHaman entliziyweni yakhe, Ukumkani angathanda ukubeka bani na
embekweni, agqithe mna?

<span id="an_6:7">6:7</span> Wathi uHaman kukumkani, Indoda athandayo
ukuyibeka embekweni ukumkani,

<span id="an_6:8">6:8</span> mabazise isambatho sobukumkani, ambatha
sona ukumkani, nehashe akhwela kulo ukumkani, lubekwe entlokweni yayo
unkontsho lobukumkani;

<span id="an_6:9">6:9</span> basinikele isambatho eso nehashe elo
esandleni somthetheli wakumawaba okumkani, baya mbathise indoda leyo
athanda ukuyibeka embekweni ukumkani, bayikhwelise ehasheni elo, icande
ezitratweni zomzi, badanduluke phambi kwayo, bathi, Kwenjiwa nje,
kwindoda athanda ukuyibeka embekweni ukumkani.

<span id="an_6:10">6:10</span> Wathi ukumkani kuHaman, Ngxama uthabathe
isambatho eso nehashe elo, njengoko ukuthethileyo, wenjenjalo
kuMordekayi umYuda, ohleli esangweni lokumkani. Makungawi phantsi
nalinye ilizwi kuko konke okuthethileyo.

<span id="an_6:11">6:11</span> UHaman wasithabatha isambatho eso nehashe
elo, wamambathisa uMordekayi, wamkhwelisa, wamcandisa ezitratweni zomzi,
wadanduluka phambi kwakhe ngokuthi, Kwenjiwa nje kwindoda athanda
ukuyibeka embekweni ukumkani.

<span id="an_6:12">6:12</span> Wabuya uMordekayi, weza esangweni
lokumkani; ke uHaman wangxama waya endlwini yakhe, ethe matshamatsha,
egqubuthele intloko.

<span id="an_6:13">6:13</span> UHaman wamcacisela uZereshe umkakhe,
nezithandane zakhe zonke, konke okumhleleyo. Zathi kuye izilumko zakhe
noZereshe umkakhe, Ukuba ngowembewu yamaYuda uMordekayi lo, uqalileyo
ukuwa phambi kwakhe, akunakumthini; ke wowa uwile phambi kwakhe.

<span id="an_6:14">6:14</span> Bathe besathetha naye, kwafika amathenwa
okumkani, bangxamisa ukumsa uHaman esidlweni abesenzile uEstere.

<span id="an_7:1">7:1</span> Ukumkani noHaman beza kusela noEstere
ukumkanikazi.

<span id="an_7:2">7:2</span> Wathi ukumkani kuEstere nangomhla wesibini,
besesidlweni sewayini, Ucela ntoni na, Estere, kumkanikazi? woyinikwa;
ufuna ntoni na? woyenzelwa kude kube sesiqingatheni sobukumkani.

<span id="an_7:3">7:3</span> Waphendula uEstere ukumkanikazi, wathi,
Ukuba ndithe ndababalwa nguwe, kumkani, ukuba kuthe kwalunga kukumkani,
mandinikwe ubomi bam ngokucela kwam, nabantu bakowethu ngokuthandaza
kwam.

<span id="an_7:4">7:4</span> Kuba kuthengisiwe ngathi, mna nabantu
bakowethu, ukuze sitshatyalaliswe, sibulawe, sisingelwe phantsi. Ukuba
bekuthengiswe ngathi ukuba sibe ngamakhoboka namakhobokazana, ndinge
ndithe cwaka; ngokuba umbandezeli lowo ubengeyibuyiseli inkxwaleko
yokumkani.

<span id="an_7:5">7:5</span> Waza ukumkani uAhaswerosi wathi kuEstere
ukumkanikazi, Ngubani na lowo? uphi na yena lowo, uzalise intliziyo
yakhe ukwenjenjalo?

<span id="an_7:6">7:6</span> Wathi uEstere, Indoda engumbandezeli,
elutshaba, ngulo Haman ungendawo. Wadandatheka ke uHaman ebusweni
bokumkani nokumkanikazi.

<span id="an_7:7">7:7</span> Wesuka ke ukumkani enomsindo esidlweni
sewayini, waya emyezweni wendlu. Ke uHaman wema, ebuthandazela ubomi
bakhe kuEstere ukumkanikazi; kuba ebebona ukuba ukumkani ugqibe
kwelobubi kuye.

<span id="an_7:8">7:8</span> Ukumkani wabuya emyezweni wendlu, wangena
endlwini yesidlo sewayini, uHaman ewe phezu kwesingqengqelo abekuso
uEstere. Wathi ukumkani, Angade ukumkanikazi agonyamelwe enam, endlwini
apha na? Liyathi ukuphuma elo lizwi emlonyeni wokumkani, baya
bagqubuthela ubuso bukaHaman.

<span id="an_7:9">7:9</span> Wathi uHarbhona, elinye lakumathenwa abemi
phambi kokumkani, Nanguya umthi, uHaman abewenzele uMordekayi, owathetha
okulungileyo ngokumkani, umi endlwini kaHaman; ubude bawo buziikubhite
ezimashumi mahlanu. Wathi ukumkani, Mxhomeni kuwo.

<span id="an_7:10">7:10</span> Bamxhoma ke uHaman emthini lowo,
abewulungisele uMordekayi. Wadamba ke umsindo wokumkani.

<span id="an_8:1">8:1</span> Ngaloo mini, ukumkani uAhaswerosi wamnika
uEstere ukumkanikazi indlu kaHaman, umbandezeli wamaYuda. UMordekayi
weza phambi kokumkani; kuba uEstere ubeyixelile into abeyiyo kuye.

<span id="an_8:2">8:2</span> Ukumkani wakhulula umsesane wakhe,
abewuthabathe kuHaman, wanika uMordekayi. UEstere wammisa uMordekayi
phezu kwendlu kaHaman.

<span id="an_8:3">8:3</span> Waphinda uEstere, wathetha phambi
kokumkani, ewe phambi kweenyawo zakhe, elila etarhuzisa kuye, ukuba
abutshitshise ububi bukaHaman umAgagi, nengcinga yakhe abeyicingile
ngamaYuda.

<span id="an_8:4">8:4</span> Waza ukumkani wayolulela kuEstere intonga
yegolide; wavuka uEstere, wema phambi kokumkani.

<span id="an_8:5">8:5</span> Wathi, Ukuba kuthe kwalunga kukumkani,
ukuba ndithe ndababalwa nguye, yafaneleka le nto phambi kokumkani, nam
ndalunga emehlweni akhe: makubhalwe zibuye iincwadi zengcinga kaHaman
unyana kaHamedata, umAgagi, awazibhalela ukuwatshabalalisa amaYuda
asemazweni onke kakumkani.

<span id="an_8:6">8:6</span> Kuba ndingathini na ukuba nako ukububonela
ububi obuya kubazela abantu bakowethu? Ndingathini na ukuba nako
ukukubona ukutshatyalaliswa kwemizalwane yam?

<span id="an_8:7">8:7</span> Wathi ukumkani uAhaswerosi kuEstere
ukumkanikazi, nakuMordekayi umYuda, Yabonani, indlu kaHaman ndiyinike
uEstere; yena ngokwakhe bamxhoma emthini, ngenxa yokuba wasa isandla
sakhe kumaYuda.

<span id="an_8:8">8:8</span> Ngoko ke, nina bhalani ngamaYuda ngoko
kulungileyo emehlweni enu egameni lokumkani, nitywine ngomsesane
wokumkani; kuba incwadi ebhalwe egameni lokumkani, yatywinwa ngomsesane
wokumkani, akukho unokuyibuyisa.

<span id="an_8:9">8:9</span> Babizwa ke ababhali bokumkani ngelo xesha
ngenyanga yesithathu (yinyanga enguSivan ke leyo), ngomhla wamashumi
amabini anesithathu kuyo; kwabhalwa ngako konke awawisa umthetho ngako
uMordekayi, kumaYuda, nakwiirhuluneli, nakumabamba, nakubathetheli
bamazwe, athabathela eIndiya eza kwaKushi, amazwe alikhulu elinamanci
mabini anesixhenxe, kwilizwe ngelizwe njengokubhala kwalo, kubantu
ngabantu ngokwentetho yabo, nakumaYuda ngokokubhala kwawo nangokwentetho
yawo.

<span id="an_8:10">8:10</span> Kwabhalwa egameni lokumkani uAhaswerosi,
kwatywinwa ngomsesane wokumkani; kwathunywa iincwadi ngezigidimi
ezisemahasheni, ezikhwele kwiimbaleki zakomkhulu, kumankonyana esihashe
sakomkhulu.

<span id="an_8:11">8:11</span> Kwabhalwa kwathiwa, ukumkani uwavumele
amaYuda, akwimizi ngemizi yonke, ukuba abizelane ndawonye, akhusele
ubomi bawo, atshabalalise, abulale, asingele phantsi yonke impi yabantu
neyelizwe eliwabandezelayo, abantwana nabafazi, aphange amaxhoba abo,

<span id="an_8:12">8:12</span> ngamini-nye, emazweni onke kakumkani
uAhaswerosi, ngomhla weshumi elinesithathu wenyanga yeshumi elinesibini
(yinyanga enguAdare ke leyo).

<span id="an_8:13">8:13</span> Incwadi leyo, ukuze awiselwe umthetho
onke amazwe ngamazwe, yathunyelwa kwizizwe zonke, ukuze amaYuda ahlale
selezilungiselele loo mhla, ukuziphindezelela ezintshabeni zawo.

<span id="an_8:14">8:14</span> Izigidimi zakhwela kwiimbaleki
zakomkhulu, nakwisihashe sakomkhulu, zaphuma zingxanyisiwe lilizwi
lokumkani. Umthetho lowo wawiswa eShushan komkhulu.

<span id="an_8:15">8:15</span> Ke kaloku uMordekayi waphuma ebusweni
bokumkani, enesambatho sobukumkani selinen emsi emhlophe, nesithsaba
esikhulu segolide, nengubo yokwaleka yelinen ecikizekileyo emfusa. Umzi
waseShushan wagcoba wavuya.

<span id="an_8:16">8:16</span> KumaYuda kwabakho ukukhanya, nokuvuya,
nemihlali, nembeko.

<span id="an_8:17">8:17</span> Nakumazwe ngamazwe onke, nakwimizi
ngemizi yonke, elathi lafika kuyo ilizwi lokumkani nomthetho wakhe, yaba
yimivuyo nemihlali kumaYuda, isidlo nomhla wokuchwayitha. Abaninzi
ezizweni zelizwe baba ngamaYuda; ngokuba bafikelwa kukunkwantya
ngamaYuda.

<span id="an_9:1">9:1</span> Ke kaloku ngenyanga yeshumi elinesibini
(yinyanga enguAdare ke leyo), ngomhla weshumi elinesithathu kuyo,
ekwakuthe kwafika ukwenziwa kwelizwi lokumkani nomthetho wakhe, ngomhla
ebezilindele iintshaba zamaYuda ukuwaphatha ngegunya, kwaguqulwa oko,
amaYuda aba ngawo aziphatha iintshaba zawo ngegunya.

<span id="an_9:2">9:2</span> Abizelana ndawonye amaYuda emizini yawo,
emazweni onke kakumkani uAhaswerosi, ukuba abase isandla abo babefuna
ukuwenza okubi; akwema mntu ebusweni bawo, ngokuba izizwe zonke
zafikelwa kukunkwantya.

<span id="an_9:3">9:3</span> Bonke abathetheli bamazwe, neerhuluneli,
namabamba, nabasebenzi bokumkani, bawanceda amaYuda; ngokuba
babengenelwe kukoyika uMordekayi.

<span id="an_9:4">9:4</span> Kuba uMordekayi ebemkhulu endlwini
yokumkani, udaba lwakhe lwaya emazweni onke; kuba indoda leyo
inguMordekayi yaya iba nkulu ngokuba nkulu.

<span id="an_9:5">9:5</span> Azoyisa ke amaYuda ezo ntshaba zawo zonke
ngekrele, nangokubulala, nangokutshabalalisa, enza ngokuzithandela kwabo
babewathiyile.

<span id="an_9:6">9:6</span> EShushan komkhulu amaYuda abulala,
atshabalalisa, amakhulu amahlanu amadoda.

<span id="an_9:7">9:7</span> UParshandata, noDalefon, noAspata,

<span id="an_9:8">9:8</span> noPorata, noAdaliya, noAridata,

<span id="an_9:9">9:9</span> noParmashta, noArisayi, noAridayi,
noVayezata,

<span id="an_9:10">9:10</span> oonyana abalishumi bakaHaman unyana
kaHamedata, umbandezeli wamaYuda, ababulala; ke amaxhoba
akawachukumisanga.

<span id="an_9:11">9:11</span> Ngaloo mini inani lababulawelwa eShushan
komkhulu laziswa phambi kokumkani.

<span id="an_9:12">9:12</span> Wathi ukumkani kuEstere ukumkanikazi,
EShushan komkhulu amaYuda abulele atshabalalisa amakhulu amahlanu
amadoda, noonyana abalishumi bakaHaman; kwamanye amazwe okumkani kobeka
phi na? Ucela ntoni na? woyinikwa; usafuna ntoni na? woyenzelwa.

<span id="an_9:13">9:13</span> Wathi uEstere, Ukuba kuthe kwalunga
kukumkani, makanikwe amaYuda aseShushan nangomso ukwenza ngokomthetho
wale mini; noonyana abalishumi bakaHaman mabaxhonywe emthini.

<span id="an_9:14">9:14</span> Wathi ukumkani, Makwenjiwe njalo.
Kwawiswa ke umthetho eShushan, kwaxhonywa oonyana abalishumi bakaHaman.

<span id="an_9:15">9:15</span> Abizelana ndawonye amaYuda aseShushan
nangomhla weshumi elinesine wenyanga enguAdare, abulala eShushan
amakhulu amathathu amadoda; amaxhoba akawachukumisanga.

<span id="an_9:16">9:16</span> Ke namanye amaYuda abesemazweni okumkani
abizelana ndawonye, akhusela ubomi bawo, aphumla ezintshabeni zawo,
abulala kwabo babewathiyile amashumi asixhenxe anesihlanu amawaka;
amaxhoba akawachukumisanga.

<span id="an_9:17">9:17</span> Kwenzeka oku ngomhla weshumi
elinesithathu wenyanga enguAdare; aphumla ngomhla weshumi elinesine
kuyo, awenza umhla wesidlo nowokuvuya.

<span id="an_9:18">9:18</span> Ke amaYuda aseShushan abizelana ndawonye
ngomhla weshumi elinesithathu kuyo, nangomhla weshumi elinesine kuyo,
aphumla ngomhla weshumi elinesihlanu kuyo, awenza umhla wesidlo
nowokuvuya.

<span id="an_9:19">9:19</span> Ngenxa yoko amaYuda asemaphandleni,
abehlala emizini esemaphandleni, awenza umhla weshumi elinesine wenyanga
enguAdare, ukuba ube ngowovuyo nowesidlo, umhla wokuchwayitha
nowokuthumelana izabelo.

<span id="an_9:20">9:20</span> UMordekayi wazibhala ezo nto, wathumela
iincwadi kumaYuda onke, abesemazweni onke kakumkani uAhaswerosi,
akufuphi kwanakude;

<span id="an_9:21">9:21</span> ewamisela ukuba awugcine umhla weshumi
elinesine wenyanga enguAdare, nomhla weshumi elinesihlanu kuyo, iminyaka
ngeminyaka yonke,

<span id="an_9:22">9:22</span> njengokuba iyimihla awaphumla ngayo
amaYuda ezintshabeni zawo; iyinyanga esaguqulwa ngawo isingqala saba
luvuyo, isijwili saba ngumhla wokuchwayitha; ayenze yona ibe yimihla
yesidlo, nomvuyo, neyokuthumelana izabelo, neyokupha amahlwempu izipho.

<span id="an_9:23">9:23</span> Aza amaYuda azimisela ukwenza njengoko
abeqalile, nanjengoko uMordekayi ebewabhalele;

<span id="an_9:24">9:24</span> ngokuba uHaman unyana kaHamedata,
umAgagi, umbandezeli wamaYuda onke, wayewacingele ukuwatshabalalisa
amaYuda, wawisa iPuri (iqashiso ke elo), ukuba awadubadube,
awatshabalalise.

<span id="an_9:25">9:25</span> Ekufikeni kwaloo nto phambi kokumkani,
wathi ngencwadi mayibuyiselwe entlokweni yakhe ingcinga yakhe embi,
abeyicingele amaYuda, bamxhome yena noonyana bakhe emthini.

<span id="an_9:26">9:26</span> Ngenxa yoko bathi loo mihla yiPuri,
beyibiza ngegama leqashiso. Ngenxa yoko, ngenxa yamazwi onke aloo
ncwadi, nangenxa yawakubonayo kuloo nto, nangenxa yawahlelwa kukho,

<span id="an_9:27">9:27</span> amaYuda akumisa, akuthabathela kuwo,
nakwimbewu yawo, nakubo bonke abathelela kuwo, ngokuze kungatshitshi,
ukuthi ayimise loo mihla yomibini ngokwesibhalo esibhalwe ngayo,
nangokumiswa kwexesha layo, iminyaka ngeminyaka yonke;

<span id="an_9:28">9:28</span> ikhunjulwe loo mihla, yenziwe
kwizizukulwana ngezizukulwana zonke, kwimizalwane ngemizalwane, kumazwe
ngamazwe, kwimizi ngemizi; ingatshitshi loo mihla yePuri phakathi
kwamaYuda, ukukhunjulwa kwayo kungapheli embewini yawo.

<span id="an_9:29">9:29</span> Babhala ke ooEstere ukumkanikazi, intombi
ka-Abhihayili, noMordekayi umYuda, bamisa ngokuqinileyo konke, le ncwadi
yesibini yePuri.

<span id="an_9:30">9:30</span> Wathumela iincwadi kumaYuda onke,
emazweni alikhulu elinamanci mabini anesixhenxe obukumkani
buka-Ahaswerosi, amazwi oxolo nenyaniso,

<span id="an_9:31">9:31</span> okumisa loo mihla yePuri ngamaxesha ayo
amisiweyo, ngoko bamisa ngako ooMordekayi umYuda noEstere ukumkanikazi,
nangoko amaYuda azimisela ngako okwawo, nembewu yawo, amazwi okuzila
ukudla nokukhala kwawo.

<span id="an_9:32">9:32</span> Ilizwi likaEstere lazimisa izinto zaloo
Puri, labhalwa encwadini.

<span id="an_10:1">10:1</span> Ukumkani uAhaswerosi walirhafisa ilizwe
neziqithi zolwandle.

<span id="an_10:2">10:2</span> Konke ukwenza kokuqina kwakhe, nobugorha
bakhe, nengxelo yobukhulu bukaMordekayi, awenziwa mkhulu ngabo
ngukumkani, azibhalwanga na ezo zinto encwadini yemicimbi yemihla
yookumkani bamaMedi namaPersi?

<span id="an_10:3">10:3</span> Kuba uMordekayi umYuda ebenganeno
kokumkani uAhaswerosi, emkhulu kumaYuda, ekholekile kuninzi lwabazalwana
bakhe, ebafunela abantu bakowabo okulungileyo, ethetha uxolo kwimbewu
yonke yakowabo.

------------------------------------------------------------------------

[Next: Job](job.md)
