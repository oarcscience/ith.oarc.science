[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](co1)  [Next](gal) 

------------------------------------------------------------------------

### Xhosa Bible: 2 Corinthians

<span id="an_1:1">1:1</span> UPawulos, umpostile kaYesu Kristu
ngokuthanda kukaThixo, noTimoti umzalwana, ubhalela ibandla likaThixo
eliseKorinte, kunye nabo bonke abangcwele abakwelaseAkaya liphela:

<span id="an_1:2">1:2</span> uthi, makube lubabalo kuni, noxolo oluvela
kuThixo, uBawo wethu, neNkosi yethu uYesu Kristu.

<span id="an_1:3">1:3</span> Makabongwe uThixo, uYise weNkosi yethu
uYesu Kristu, uSozimfefe, uThixo onako konke ukuthuthuzela,

<span id="an_1:4">1:4</span> osithuthuzelayo kuyo yonke imbandezelo
yethu, ukuze sibe nako ukubathuthuzela abakwinto yonke eyimbandezelo,
ngayo intuthuzelo esithuthuzelwa ngayo nathi nguye uThixo.

<span id="an_1:5">1:5</span> Ngokuba, njengokuba iintlungu zikaKristu
ziphuphumela kuthi, ngokunjalo ithi nentuthuzelo yethu iphuphume
ngoKristu.

<span id="an_1:6">1:6</span> Nokuba na ke siyabandezelwa, oko kwenzelwa
ukuthuthuzela nokusindisa nina, ukusindisa ke okusebenzayo
ngokunyamezela kwenu kwa-ezo ntlungu sizivayo nathi; nokuba na ke
siyathuthuzelwa, oko kwenzelwa ukuthuthuzela nokusindisa nina.

<span id="an_1:7">1:7</span> Kanjalo ithemba lethu ngani liqinisekile;
sisazi ukuba, njengokuba ningamadlelane nathi ngazo iintlungu,
ngokunjalo niyakuba ngawo nangentuthuzelo.

<span id="an_1:8">1:8</span> Kuba asithandi ukuba ningayazi, bazalwana,
imbandezelo yethu eyasihlelayo kwelaseAsiya: ukuba saxineka
ngokuncamisileyo, ngaphezu kwamandla ethu, ngokokude sibuncame kanye
nobomi.

<span id="an_1:9">1:9</span> Sasuka ngokwethu saba nesigwebo sokufa
ngaphakathi kwethu, ukuze singabi ngabasazithembayo, sithembele kuThixo
lo ubavusayo abafileyo;

<span id="an_1:10">1:10</span> owasihlangulayo ekufeni okungako,
osihlangulayo nangoku; esithembele kuye ukuba usaya kusihlangula:

<span id="an_1:11">1:11</span> nakubon’ ukuba niyancedisa nani
ngokusikhungela, ukuze isipho esingokubabalwa, esenzelwe sona thina
ngabantu abaninzi, sibulelwe ngabaninzi ngenxa yethu.

<span id="an_1:12">1:12</span> Kuba oko kuqhayisa kwethu kukungqina
kwesazela sethu, ukuba sithe ehlabathini apha, ngokukodwa ke kuni,
sahlala singabangenakumbi, sinokungcwengeka okuvela kuThixo,
singenabulumko bubobenyama, sinobabalo lukaThixo.

<span id="an_1:13">1:13</span> Kuba asinibhaleli zimbi izinto, ikwazezo
nizilesayo, nizaziyo kakuhle. Ndiyathemba ke ukuba niya kuzazi kakuhle,
kude kuse nasekupheleni,

<span id="an_1:14">1:14</span> njengokuba nasaziyo kakuhle
ngokuyinxenye, ukuba siliqhayiya lenu, kwanjengokuba nani nilelethu
ngemini yeNkosi uYesu.

<span id="an_1:15">1:15</span> Ndinaloo nkoloseko ke, ndanqwenela ukunga
ndingeza kuni kuqala, ukuze nibabalwe okwesibini;

<span id="an_1:16">1:16</span> ndize ndicande kuni ukuya
kwelaseMakedoni; ndibuye, ndivela kwelaseMakedoni, ndize kuni,
ndiphelekelelwe nini ukuya kwelakwaYuda.

<span id="an_1:17">1:17</span> Xa ngoko ndandifuna oko, ndandifeketha na
kanti? Okanye izinto endizicebayo, ndiziceba ngokwenyama yini na ukuze
nje kubekho kum uewe, ewe; nohayi, hayi?

<span id="an_1:18">1:18</span> Ethembekile nje ke uThixo, ilizwi lethu
kuni alibanga nguewe nohayi.

<span id="an_1:19">1:19</span> Kuba yena okaThixo uNyana, uYesu Kristu,
owavakaliswayo phakathi kwenu sithi (ndim ke noSilvano noTimoti),
akabanga nguewe nohayi; kuye nguewe kwakanye;

<span id="an_1:20">1:20</span> kuba ngangoko angako amadinga kaThixo,
uewe ukuye, noamen ukuye, ukuze kuzukiswe uThixo ngathi.

<span id="an_1:21">1:21</span> Osiqiniselayo ke ndawonye nani kuKristu,
osithambisayo ke, nguThixo;

<span id="an_1:22">1:22</span> ositywine wasiqinisa, wasinika isinyaniso
soMoya, saba sezintliziyweni zethu.

<span id="an_1:23">1:23</span> Mna ke ndibiza uThixo, ukuba abe lingqina
emphefumlweni wam, ukuba kungokunivela, endithe ndaba andikezi eKorinte.

<span id="an_1:24">1:24</span> Anditsho ngakulugagamela ukholo lwenu;
nditsho ngokuba singabasebenza nani uvuyo lwenu; kuba nimi ngokholo.

<span id="an_2:1">2:1</span> Mna ke okwam, ndagqiba kweli lokuba
ndingabuyi ndize kuni ndibuhlungu.

<span id="an_2:2">2:2</span> Kuba mna ukuba ndinenza buhlungu, kusekho
bani na ke ondenza ndibe nemihlali, ongenguye lowo wenziwe wabuhlungu
kwandim?

<span id="an_2:3">2:3</span> Ndanibhalela ke kwakona oku, ukuze
ndakufika ndingabi buhlungu ngabo bendimelwe kukuvuya ngabo;
ndikholosile ngani nonke, ukuba uvuyo lwam ikwalolwenu nonke.

<span id="an_2:4">2:4</span> Kuba ndanibhalela ekubandezelekeni
nasekuxinezelekeni okukhulu kwentliziyo yam, ndineenyembezi ezininzi;
ndingenzeli ukuze nenziwe buhlungu, ndisenzela ukuze nilwazi uthando
endinithanda ngalo ngokugqithiseleyo.

<span id="an_2:5">2:5</span> Ke ukuba ubani wenze kwabuhlungu, akenze
kwabuhlungu mna, wenze ngenxenye nina nonke; nditsho ukuze
ndingamcinezeli.

<span id="an_2:6">2:6</span> Kumanele lowo unjalo oko kumkhalimela
kwabona baninzi kuni;

<span id="an_2:7">2:7</span> ngokokude nithi kanye senimxolela,
nimthuthuzele, hleze lowo unjalo aselesuka edliwa kukuba buhlungu
ngokugqithiseleyo.

<span id="an_2:8">2:8</span> Kungoko ndiniyalayo, ndithi, luzinziseni
uthando kuye;

<span id="an_2:9">2:9</span> kuba ndabhalela kona oku, ukuze ndikwazi
ukucikideka kwenu, ukuba ningabevayo na ezintweni zonke.

<span id="an_2:10">2:10</span> Enimxolelayo ke into, ndiyamxolela nam;
kuba nam, ukuba ndixolele into endiyixoleleyo, ndenze ngenxa yenu,
phambi kukaKristu;

<span id="an_2:11">2:11</span> ukuze singabonelelwa nguye uSathana; kuba
amaqhinga akhe siyawazi.

<span id="an_2:12">2:12</span> Ke kaloku, ndathi ndakufika eTrowa ngenxa
yeendaba ezilungileyo zikaKristu, ndakuba ndiwuvulelwe nomnyango
eNkosini,

<span id="an_2:13">2:13</span> andibanga nakonwaba emoyeni wam,
ngokungamfumani uTito, umzalwana wam; ndesuka ndababulisa, ndanduluka
ndava kwelaseMakedoni.

<span id="an_2:14">2:14</span> Makubulelwe ke kuThixo, ohlala eduma
ngathi sikuKristu, elibonakalalisa ngathi ivumba lokwaziwa kwakhe
ezindaweni zonke.

<span id="an_2:15">2:15</span> Ngokuba kuye uThixo silivumba elimnandi
likaKristu, phakathi kwabasindiswayo naphakathi kwabatshabalalayo.

<span id="an_2:16">2:16</span> Kwabanye silivumba lokufa elisa ekufeni;
kwabanye silivumba lobomi elisa ebomini. Ngubani na ke ozilingeneyo ezo
zinto?

<span id="an_2:17">2:17</span> Kuba asithi, njengabaninzi abo,
silingxengelele ilizwi likaThixo; sisuka ngokwabokungcwengeka, sisuka
ngokwabakwaThixo, sithethe phambi kwamehlo kaThixo, sikuKristu.

<span id="an_3:1">3:1</span> Xa sitshoyo, singaba siyawaqala siziyaleze
na? Okanye sifuna, njengabathile, kusini na, iincwadi zokuyalezwa kuni,
nokuba zezokuyalezwa nini?

<span id="an_3:2">3:2</span> Incwadi yethu thina, ebhalwe ezintliziyweni
zethu, nini; iyaziwa, ileswa ngabantu bonke;

<span id="an_3:3">3:3</span> nibonakalalisiwe nje ukuba niyincwadi
kaKristu, eyalungiselelwa sithi, engabhalwanga ngainki, ebhalwe ngoMoya
kaThixo ophilileyo; kungekhona emacwecweni amatye, kusemacwecweni
angawenyama entliziyo.

<span id="an_3:4">3:4</span> Sinenkoloseko enjalo ke kuThixo ngaye
uKristu.

<span id="an_3:5">3:5</span> Ukutsho andithi, sikulingene ngokwethu
ukucamanga nto engathi iphuma kuthi ngokwethu; ukukulingana kwethu oko
kuphuma kuThixo,

<span id="an_3:6">3:6</span> osenze nokusenza sakulingana ukuba
ngabalungiseleli bomnqophiso omtsha; singabi ngabobhalo nje kodwa, sibe
singabomoya; kuba ubhalo luyabulala, umoya ke udlisa ubomi.

<span id="an_3:7">3:7</span> Ke kaloku, ukuba ulungiselelo olo
lubulalayo, lukroliweyo ematyeni ngobhalo, lweza lunobuqaqawuli, ngokude
oonyana bakaSirayeli bangabi nakuqwalasela ebusweni bukaMoses, ngenxa
yobuqaqawuli bobuso bakhe, ubuqaqawuli ke obebuza kubhanga:

<span id="an_3:8">3:8</span> lungathini na ulungiselelo lwakhe uMoya,
ukungabi nobuqaqawuli ngokugqithiseleyo?

<span id="an_3:9">3:9</span> Kuba, ukuba ulungiselelo olugwebayo
lunobuqaqawuli, kokukhona luya kugqithisela ngobuqaqawuli ulungiselelo
lobulungisa.

<span id="an_3:10">3:10</span> Kuba kwanoko kwenziwe kwaba nobuqaqawuli,
akwenziwanga kwaba nobuqaqawuli ngale ndawo, ngenxa ke yobuqaqawuli obu
bona bubalaselayo.

<span id="an_3:11">3:11</span> Kuba xa oko bekuza kubhanga
kunobuqaqawuli, kokukhona oku kuhleliyo kunobuqaqawuli.

<span id="an_3:12">3:12</span> Sinethemba elinjalo nje ke ngoko,
kokukhona singafihlisiyo ukuthetha;

<span id="an_3:13">3:13</span> singaxelisi uMoses, yena wabeka
isigqubuthelo ebusweni bakhe, ukuze oonyana bakaSirayeli bangaqwalaseli
esiphelweni soko bekuza kubhanga.

<span id="an_3:14">3:14</span> Zesuka noko zaqaqadekiswa iingqiqo zabo;
kuba nanamhla sisahleli kwaeso sigqubuthelo ekulesweni kwawo umnqophiso
omdala, singabhenqwanga, nto leyo ke ibhangayo kuKristu.

<span id="an_3:15">3:15</span> Kusuke kwada kwaba namhlanje, kusithi,
xenikweni kuleswa uMoses, kusuke kubekho isigqubuthelo entliziyweni
yabo.

<span id="an_3:16">3:16</span> Ke xenikweni ithe ke yona yabuyela
eNkosini sosuswa kuphele isigqubuthelo eso.

<span id="an_3:17">3:17</span> INkosi ke inguye uMoya; apho ke akhoyo
uMoya weNkosi, kubakho inkululeko.

<span id="an_3:18">3:18</span> Thina ke sonke, sinobuso nje obubhenqwe
isigqubuthelo, sibukhangela njengokwasesipilini ubuqaqawuli beNkosi,
senziwa similise okwaloo mfanekiselo, sivela ebuqaqawulini sisinge
ebuqaqawulini, kwanjengokuvela eNkosini enguMoya.

<span id="an_4:1">4:1</span> Ngenxa yoko, sinalo nje olu lungiselelo,
sithi, njengoko senzelwe inceba, singethi mandla;

<span id="an_4:2">4:2</span> sisuke sazilahla izinto ezifihlakeleyo
eziziintloni, singahambi ngobuqhetseba, singalikhohlakalisi ilizwi
likaThixo; sisuka ngokuyibonakalalisa inyaniso siziyaleze kuso sonke
isazela sabantu emehlweni kaThixo.

<span id="an_4:3">4:3</span> Ukuba ke zigqutyuthelwe iindaba
ezilungileyo zethu, zigqutyuthelwe kwabo batshabalalayo;

<span id="an_4:4">4:4</span> athe uthixo weli phakade wazimfamekisa
ngaphakathi kwabo iingqiqo zabangakholwayo, ukuze singabengezeli kubo
isikhanyiso seendaba ezilungileyo zobuqaqawuli bukaKristu,
ongumfanekiselo kaThixo.

<span id="an_4:5">4:5</span> Kuba asizivakalisi thina, sivakalisa
uKristu Yesu ukuba uyiNkosi; sibe ke thina sizivakalisa ukuba
singabakhonzi benu ngenxa kaYesu.

<span id="an_4:6">4:6</span> Ngokuba nguThixo, yena wathi ukhanyiso
malukhanye ebumnyameni, okhanyisele iintliziyo zethu, ukuze kukhanye
ukwaziwa kobuqaqawuli bukaThixo ebusweni bukaYesu Kristu.

<span id="an_4:7">4:7</span> Ke kaloku obu butyebi sibuphethe ngezitya
zodongwe, ukuze incamisa yamandla ibe yekaThixo, ingaphumi kuthi.

<span id="an_4:8">4:8</span> Siyabandezelwa ngeenxa zonke, singaxineki;
siyathingaza, singancami; sitshutshiswa, asiyekelwa;

<span id="an_4:9">4:9</span> sikhahlelwa phantsi, asitshatyalaliswa;

<span id="an_4:10">4:10</span> sihlala sikuthwele ngomzimba ukufa
kweNkosi uYesu ukuze nobomi bukaYesu bubonakalaliselwe emzimbeni wethu.

<span id="an_4:11">4:11</span> Kuba thina badla ubomi simana sinikelwa
ekufeni ngenxa kaYesu, ukuze nobomi bukaYesu bubonakalaliselwe enyameni
yethu enokufa.

<span id="an_4:12">4:12</span> Ngoko ke kusebenza ukufa kuthi, ke kuni
kusebenza ubomi.

<span id="an_4:13">4:13</span> Sinawo nje ke kwaloo moya wokholo,
ngokoko kubhaliweyo kwathiwa, Ndakholwa, kungoko ndathethayo: nathi ke
siyakholwa, kungoko sithethayo nokuthetha;

<span id="an_4:14">4:14</span> sisazi ukuba lowo wayivusayo iNkosi
uYesu, uya kusivusa nathi ngoYesu, asimise phambi kwakhe, ndawonye nani.

<span id="an_4:15">4:15</span> Kuba konke oko kungenxa yenu, ukuze luthi
ubabalo, lwakuba lwandile ngabona baninzi, luwuphuphumise umbulelo, use
ekuzukiseni uThixo.

<span id="an_4:16">4:16</span> Kungoko singethi mandla; kuba nokuba
umntu wethu wangaphandle uya esonakala, usuka yena owangaphakathi aye
ehlaziyeka imihla ngemihla.

<span id="an_4:17">4:17</span> Kuba ubukhaphukhaphu bembandezelo yethu
eyeyomzuzwana busisebenzela ngokuncamise kwaphela ubuqaqawuli
obukhulukazi obungunaphakade

<span id="an_4:18">4:18</span> sakubon’ ukuba asixuneli ezintweni
ezibonwayo, sixunela kwezingabonwayo. Kuba ezibonwayo zezomzuzwana, ke
zona ezingabonwayo zezonaphakade.

<span id="an_5:1">5:1</span> Kuba siyazi ukuba, xa ithe yachithwa indlu
yethu esemhlabeni, engulo mnquba, sinesakhiwo esiphuma kuThixo, indlu
yona emazulwini, engenakwenziwa ngazandla, engunaphakade.

<span id="an_5:2">5:2</span> Kuba kulo siyancwina, silangazelela
ukwambatha, saleke indlu yethu yasemazulwini;

<span id="an_5:3">5:3</span> ukuba siya kufunyanwa sambethe okunene,
singeze.

<span id="an_5:4">5:4</span> Kuba kwathina aba bakulo mnquba siyancwina
sisindwa, kungengakuba sithanda ukuhlutywa; kungokuba sithanda
ukwambathiswa saleke, ukuze okunokufa kufincwe bubomi.

<span id="an_5:5">5:5</span> Ke kaloku lo usisebenzele kwaloo nto
nguThixo, osinike nokusinika isinyaniso sakhe uMoya.

<span id="an_5:6">5:6</span> Ngoko ke sihlala somelele, sisazi ukuba,
sikowethu nje emzimbeni, sikude kowethu eNkosini

<span id="an_5:7">5:7</span> (kuba sihamba ngokholo, asihambi
ngakubona);

<span id="an_5:8">5:8</span> somelele ke, sikholisiwe nokukholiswa kanye
kukuba kude nekhaya lethu elisemzimbeni, sibekho kwikhaya lethu
eliseNkosini.

<span id="an_5:9">5:9</span> Kungoko sizondelela ukuthi, nokuba
sisekhaya, nokuba sikude nekhaya, sibe ngabakholekileyo kuyo.

<span id="an_5:10">5:10</span> Kuba thina aba sonke simelwe kukuthi
sibonakalaliswe phambi kwesihlalo sokugweba sikaKristu, ukuze elowo
azuziswe okwenziwe ngomzimba, ngoko akwenzileyo, nokuba kokulungileyo,
nokuba kokubi.

<span id="an_5:11">5:11</span> Sikwazi njalo ke ukoyikeka kweNkosi,
sizamela ukuba beyiseke abantu; sibonakalalisiwe ke kuThixo, ndiyathemba
ke ukuba nakuzo izazela zenu sibonakalalisiwe.

<span id="an_5:12">5:12</span> Kuba asibuyi siziyaleze kuni; sininika
ithuba lokuzingca ngathi; ukuze nibe nalo ilizwi ngakwabo bazingcayo
ngobuso, bengazingci ngantliziyo.

<span id="an_5:13">5:13</span> Kuba, nokuba siyageza, kungenxa kaThixo;
nokuba sinengqondo ephilileyo, kungenxa yenu.

<span id="an_5:14">5:14</span> Kuba lusifingile nje uthando lukaKristu,
sigqibe kwelokuthi, ukuba ufele bonke emnye, ngoko bafile bonke abo;

<span id="an_5:15">5:15</span> wabafela ke bonke, ukuze abo badla ubomi
bangabi sazidlela ubomi, babudlele owafayo wavuka ngenxa yabo.

<span id="an_5:16">5:16</span> Ngoko ke thina, sisusela kweli xesha,
asisazi namnye ngokwenyama; nokuba ke besimazi uKristu ngokwenyama,
kungoku asisamazi ngokwenyama.

<span id="an_5:17">5:17</span> Ngoko ke, ukuba ubani ukuKristu,
usisidalwa esitsha; izinto ezindala zidlule; bonani ke, zisuke zaba
ntsha izinto zonke zakhe.

<span id="an_5:18">5:18</span> Zonke izinto ke ziphuma kuThixo,
owasixolelanisa naye ngokwakhe ngoYesu Kristu, wasinika ulungiselelo
loxolelaniso;

<span id="an_5:19">5:19</span> olu ke lokokuba uThixo waye ekuKristu,
elixolelanisa naye ngokwakhe ihlabathi, engazibaleli kubo iziphoso zabo,
walimisa kuthi ilizwi loxolelaniso.

<span id="an_5:20">5:20</span> Sizizigidimi ke ngoko ngenxa kaKristu,
ngokungathi uThixo uniyala ngathi; siyanikhunga ngenxa kaKristu,
manixolelaniswe naye uThixo;

<span id="an_5:21">5:21</span> kuba lowo ungazani nasono, wamenza isono
ngenxa yethu, ukuze thina sibe bubulungisa bukaThixo kuye.

<span id="an_6:1">6:1</span> Sisebenzisana naye nje ke, siyaniyala,
ukuba ubabalo lukaThixo ningafumane nilwamkele;

<span id="an_6:2">6:2</span> kuba uthi, Ndakuva ngexesha elamkelekileyo,
Ndakusiza ngomhla wosindiso. Yabonani, lingoku ixesha elamkeleke
kakuhle; yabonani, ungoku umhla wosindiso:

<span id="an_6:3">6:3</span> kungabikho namnye esimmisela isikhubekiso,
nokuba kukuwuphi na umcimbi, ukuze ulungiselelo lwethu lungabi nakubekwa
bala;

<span id="an_6:4">6:4</span> sisuka sithi emicimbini yonke
siziqondakalise ngokwabalungiseleli bakaThixo, ngokunyamezela okukhulu,
sisezimbandezelweni, sisezingxakekweni, sisezingxinanweni,

<span id="an_6:5">6:5</span> sinemivumbo, sisezintolongweni,
siseziphithiphithini, sibulaleka, singalali, sizila ukudla,

<span id="an_6:6">6:6</span> sinobunyulu, sinokwazi, sinokuzeka kade
umsindo, sinobubele, sinoMoya oyiNgcwele, sinothando olungahanahanisiyo,

<span id="an_6:7">6:7</span> sinelizwi lenyaniso, sinamandla kaThixo,
sineentonga zobulungisa zasekunene nezasekhohlo,

<span id="an_6:8">6:8</span> sikuzuko nakwintswela-mbeko, sikudumo olubi
nakudumo oluhle;

<span id="an_6:9">6:9</span> ngathi singabalahlekisi, ukanti
singabenyaniso; ngathi singabangaziwayo, ukanti singabaziwayo; ngathi
singabafileyo, nanku Sisidla ubomi; ngathi singababethwayo, singabulawa
noko;

<span id="an_6:10">6:10</span> ngathi sibuhlungu, ukanti singabahlala
bevuya; ngathi singamahlwempu, ukanti singabatyebisa abaninzi ke; ngathi
singabangenanto, ukanti singabahlala benezinto zonke.

<span id="an_6:11">6:11</span> Umlomo wethu uvulekile kuni, baseKorinte;
intliziyo yethu yenziwe yabanzi.

<span id="an_6:12">6:12</span> Anixinene kuthi, nixinene ezimfesaneni
zenu.

<span id="an_6:13">6:13</span> Umbuyekezo ke onjalo (ndithetha
njengakubantwana bam), ndithi yibani banzi nani.

<span id="an_6:14">6:14</span> Musani ukunxulumana nabolunye uhlobo,
abangakholwayo ke; kuba kunakwabelana kuni na ubulungisa nokuchasa
umthetho? Kunabudlelane buni na ke ukukhanya nobumnyama?

<span id="an_6:15">6:15</span> Unakuvumelana kuni na ke uKristu
noBheliyali? Unasahlulelwano sini na okholwayo nongakholwayo?

<span id="an_6:16">6:16</span> Inakudibana kuni na ke itempile kaThixo
nezithixo? Kuba nina niyitempile kaThixo ophilileyo; njengokuba watshoyo
uThixo ukuthi, Ndiya kuhlala phakathi kwabo, ndihambe phakathi kwabo;
ndibe nguThixo wabo, babe ngabantu bam bona.

<span id="an_6:17">6:17</span> Kungoko ndithi, Phumani phakathi kwabo,
nizahlule, itsho iNkosi, Nento engcolileyo ningayichukumisi; Ndandiya
kunamkela,

<span id="an_6:18">6:18</span> Ndibe nguyihlo, Nina nibe ngoonyana
neentombi kum; Itsho iNkosi uSomandla.

<span id="an_7:1">7:1</span> Sinawo nje ngoko la madinga, zintanda,
masizihlambulule kuko konke ukudyobheka kwenyama nokomoya sibufeza
ubungcwele, sisoyika uThixo.

<span id="an_7:2">7:2</span> Samkeleni ngeentliziyo zenu; asonanga mntu,
asonakalisanga mntu, asiphanganga mntu.

<span id="an_7:3">7:3</span> Anditsho ngakunigweba; kuba sendithe
ngaphambili, nisezintliziyweni zethu ukuba sife nani, sidle ubomi nani.

<span id="an_7:4">7:4</span> Ndinokungafihlisi okukhulu kuni, ndizingca
kakhulu ngani; ndizele yintuthuzelo, ndiphuphuma uvuyo kakhulu kuyo
yonke imbandezelo yethu.

<span id="an_7:5">7:5</span> Kuba sithe sakufika kwelaseMakedoni, ayaba
nakuphumla nakanye inyama yethu; sabandezelwa ngeenxa zonke, ngaphandle
ikukulwa, ngaphakathi ikukoyika.

<span id="an_7:6">7:6</span> Ke lowo ubathuthuzelayo abathobekileyo,
uThixo ke, wasithuthuzela ngokufika kukaTito;

<span id="an_7:7">7:7</span> akwaba ngakufika kwakhe ke kuphela, kwaba
ngayo intuthuzelo awathuthuzeleka ngayo kuni, esityela ulangazelelo
lwenu, isijwili senu, nokundizondelela kwenu, ngokokude ndivuye
ngakumbi.

<span id="an_7:8">7:8</span> Kuba nakuba ndikhe ndanenza nabuhlungu
ngencwadi leyo, andizohlwayi, nakuba ndikhe ndazohlwaya; kuba ndiyabona
ukuba loo ncwadi yanenza buhlungu, nakuba kwaba ngumzuzwana.

<span id="an_7:9">7:9</span> Ngoku ke ndiyavuya, ndingavuyeli kuba
neenziwa buhlungu, ndivuyela ukuba nenziwa buhlungu ngokwasinga
enguqukweni; kuba nenziwa buhlungu ngokokukaThixo, ukuze ningalahlekwa
nto ngathi.

<span id="an_7:10">7:10</span> Kuba ubuhlungu obungokukaThixo busebenza
inguquko esingisa elusindisweni, ekungekho kuzohlwaya ngayo; ke kona
okwehlabathi ukuba buhlungu kusebenza ukufa.

<span id="an_7:11">7:11</span> Kuba, yabonani, kwaoko kwenziwa kwenu
buhlungu ngokukaThixo, kwanisebenzela ukunyameka okungakanana; nasuka
naziphendulela, nasuka nacaphuka, nasuka noyika, nasuka nalangazelela,
nasuka nazondelela, nasuka naphindezela! Ngeendawo zonke
niziqondakalisile, ukuba kulo mcimbi nimsulwa nina okwenu.

<span id="an_7:12">7:12</span> Ngoko ke, noko ndanibhalelayo,
andikwenzanga oko ngenxa yalowo wamonayo omnye, kanjalo andikwenzanga
ngenxa yalowo woniwayo; ndakwenzela ukuze kubonakalaliswe kuni
ukuninyamekela kwethu emehlweni kaThixo.

<span id="an_7:13">7:13</span> Ngenxa yoko, sithuthuzelekile ngenxa
yokuthuthuzeleka kwenu; sakuvuyela ke ngokugqithiseleyo ngakumbi ukuvuya
kukaTito; ngokuba waphunyuzwayo umoya wakhe nini nonke.

<span id="an_7:14">7:14</span> Ngokuba ukuqhayisa endaqhayisa ngako
ngani, andidaniswanga ngako; njengokuba sazithetha kuni izinto zonke
sinyanisile, ngokunjalo nokuqhayisa kwethu oko phambi koTito kwaba
yinyaniso.

<span id="an_7:15">7:15</span> Imfesane yakhe isenkulu ngakuni
ngokugqithiseleyo, akukhumbula ukumva kwenu nonke nokokuba namamkelayo
ninokoyika nokugubha.

<span id="an_7:16">7:16</span> Ndiyavuya ngoko, kuba ndomelezekile kuni
ezintweni zonke.

<span id="an_8:1">8:1</span> Ke kaloku, bazalwana, siyanazisa ubabalo
lukaThixo oluhlakaziweyo phakathi kwamabandla akwelaseMakedoni;

<span id="an_8:2">8:2</span> okokuba ekucikidweni kwawo okukhulu
yimbandezelo, kuthe ukuphuphuma kovuyo lwawo, nobuhlwempu bawo
obendeleyo, kwaphuphumela ekutyebiseni ukunyanisa kwawo.

<span id="an_8:3">8:3</span> Ngokuba ndiyangqina ukuba bathe,
ngokwamandla abo, ewe nangaphezu kwamandla, banikela ngokuqhutywa
yintliziyo,

<span id="an_8:4">8:4</span> besikhunga, besibongoza kakhulu, ukuba
silwamkele ubabalo olo, ubudlelane ke obo bokulungiselela abangcwele.

<span id="an_8:5">8:5</span> Abanelanga kwenza njengoko sathemba ngako;
bathi kuqala bazinikela eNkosini, baza kamva bazinikela nakuthi
ngokuthanda kukaThixo;

<span id="an_8:6">8:6</span> ngokokude simyale uTito, ukuze athi,
njengokuba ebeqalile, alufezele kuni ngokunjalo nolo lubabalo.

<span id="an_8:7">8:7</span> Ke, kwanjengokuba niphuphuma iinto zonke,
ukholo, nokuthetha, nokwazi, nokunyameka konke, nokusithanda kwenu,
maniphuphume nakulo olu lubabalo.

<span id="an_8:8">8:8</span> Anditsho ngakwammiselo; ukutsho, ndenziwa
kukunyameka kwabanye, ndicikida nenyaniso yolwenu uthando;

<span id="an_8:9">8:9</span> kuba niyalwazi ubabalo lweNkosi yethu uYesu
Kristu, okokuba yathi, ibisisityebi nje, yaba lihlwempu ngenxa yenu,
ukuze nina nibe zizityebi ngobuhlwempu bayo obo.

<span id="an_8:10">8:10</span> Ngale ndawo ke ndinipha okwam ukubona;
kuba oko kunilungele nina aba nayiqalayo kwanyakenye le nto; ananela
kuyenza, nayithanda nokuyithanda.

<span id="an_8:11">8:11</span> Ngoku ke yenzeni niyifeze loo nto, ukuze,
kwanjengokuba bekukho intumekelelo yokuthanda, kwangokunjalo kubekho
nokuyifeza ngeninako.

<span id="an_8:12">8:12</span> Kuba intumekelelo, ukuba selikho,
yamkeleka kakuhle ngokoko asukuba enako umntu, kungabi ngokoko angenako.

<span id="an_8:13">8:13</span> Kuba andithi mabaphumle abanye,
nibandezeleke nina;

<span id="an_8:14">8:14</span> ndithi, ukuze kubekho ukulingana ngexesha
lakalokunje, ukuphuphuma kwenu makufikelele ekusileleni kwabo; ukuze
nokuphuphuma kwabo kufikelele ekusileleni kwenu, ukuze ke kubekho
ukulingana;

<span id="an_8:15">8:15</span> njengokuba kubhaliwe kwathiwa, Owabutha
kakhulu akabanga nakusalelayo; nowabutha kancinane akabanga nakusilela.

<span id="an_8:16">8:16</span> Makubulelwe ke kuThixo, ongenise kwaoko
kuninyamekela entliziyweni kaTito.

<span id="an_8:17">8:17</span> Ngokuba wasamkela okunene isiyalo; ke
uthe, enyameke okunye, waphuma ngokuqhutywa yintliziyo, waya kuni.

<span id="an_8:18">8:18</span> Sathuma ke kunye naye umzalwana odume
phakathi kwawo onke amabandla, ngokuvakalisa iindaba ezilungileyo.

<span id="an_8:19">8:19</span> Asikuphela ke oko; wanyulwa nokunyulwa
ngawo amabandla, ukuba abe ngohamba nathi, nalo olu lubabalo
lulungiselelwayo sithi, ukuze izukiswe iNkosi, nibe nokuthumekelela
nina:

<span id="an_8:20">8:20</span> silumkele oku, ukuba kungabikho mntu
usibeka bala kule nyambalala yeminikelo ilungiselelwayo sithi;

<span id="an_8:21">8:21</span> sikhathalele izinto ezintle, kungekhona
emehlweni eNkosi yodwa, kukwanasemehlweni abantu.

<span id="an_8:22">8:22</span> Sithume ke kunye nabo umzalwana wethu,
esimcikide futhi ngeendawo ezininzi, samfumana ekhuthele; kokukhona
akhuthele kakhulu, ekholose kakhulu ngani.

<span id="an_8:23">8:23</span> Nokuba kuthethwa ntoni ngoTito, yazini
ukuba ulidlelane nam, nomsebenzisi wam kuni; nokuba kuthethwa
ngabazalwana bethu, yazini ukuba bangabathunywa bamabandla kaThixo,
baluzuko lukaKristu.

<span id="an_8:24">8:24</span> Lo mbonakalaliso ngoko wothando lwenu,
nowokuzingca kwethu ngani, wubonakalaliseni kubo, naphambi kwamabandla.

<span id="an_9:1">9:1</span> Kuba okunene ngako ukulungiselela
abangcwele, akufuneki kona ukuba ndinibhalele.

<span id="an_9:2">9:2</span> Kuba ndiyakwazi ukuthumekelela kwenu,
endiqhayisa ngako ngani kwabelaseMakedoni, ndisithi elaseAkaya
beliselilunge kwanyakenye; nokuzondelela kwenu kwaxhokonxa abona
baninzi.

<span id="an_9:3">9:3</span> Ke kaloku ndithume abazalwana, ukuze
iqhayiya lethu elingani lingalanjathiswa ngale ndawo; ukuze nithi,
njengokuba benditshilo, nibe senilungile;

<span id="an_9:4">9:4</span> hleze kuthi, ukuba bathe bafika nam
abelaseMakedoni, banifumana ningekalungi, sidaniswe thina (ukuba
asingethi, kudane nina) koko kukholosa kokuqhayisa.

<span id="an_9:5">9:5</span> Ngoko ndaba kuyafuneka ukubavuselela
abazalwana, ukuba basandulele ukuya kuni, bayilungise ngaphambili
intsikelelo yenu ebiselixeliwe ngaphambili; ilunge yona ngohlobo
lwentsikelelo, ingangi yeyokuvimba.

<span id="an_9:6">9:6</span> Qondani ke le nto: Lowo uhlwayela
ngokuvimba wovuna kwangokuvimba; nalowo uhlwayela ngesisa wovuna
kwangesisa.

<span id="an_9:7">9:7</span> Elowo makanike njengoko agqibe ngako
entliziyweni; makungabi kokuphuma kabuhlungu, nangokunyanzelwa; kuba
uThixo uthanda umphi ochwayithileyo.

<span id="an_9:8">9:8</span> Unako ke uThixo ukuphuphumisela kuni
ubabalo lonke, ukuze nithi, nihlala ninako nje ukwanela konke ngeendawo
zonke, niphuphumele emsebenzini wonke olungileyo;

<span id="an_9:9">9:9</span> njengokuba kubhaliwe kwathiwa, Wasasaza,
wapha abasweleyo; Ubulungisa bakhe buhleli ngonaphakade.

<span id="an_9:10">9:10</span> Wanga ke angathi, ompha imbewu
umhlwayeli, nesonka sokudliwa, aniphe ayandise imbewu yenu, ahlumise
isiqhamo sobulungisa benu;

<span id="an_9:11">9:11</span> nithi ngeendawo zonke nityetyiselwe
ekunyaniseni konke, kona kusebenzayo ngathi umbulelo kuThixo.

<span id="an_9:12">9:12</span> Ngokuba ulungiselelo lwalo mbuso alwaneli
kuzalisela iintsilelo zabangcwele; lusuka kananjalo luphuphume imibulelo
emininzi kuye uThixo;

<span id="an_9:13">9:13</span> besithi nje, ngako ukucikideka kolo
lulungiselelo, bamzukise uThixo ngenxa yokulululamela kwenu uvumo lwenu
ngokusingisele kwiindaba ezilungileyo zikaKristu, nangenxa yokunyanisa
kokudlelana kwenu ngokusingisele kubo nakubantu bonke;

<span id="an_9:14">9:14</span> bakubon’ ukuba nabo bayanilangazelela,
benikhungela ngenxa yobabalo lukaThixo oluncamisileyo kuni aba.

<span id="an_9:15">9:15</span> Makubulelwe ke kuThixo ngenxa yesipho
sakhe singenambali.

<span id="an_10:1">10:1</span> Ke kaloku ndiyaniyala ngabo ubulali
nokuthantamisa kukaKristu, mna Pawulos ngokwam, ndingothobekileyo kambe
ngembonakalo, xa ndiphakathi kwenu, kodwa ndakuba ndingekho ndiba
nobugagu kuni:

<span id="an_10:2">10:2</span> ndiyakhunga ke, ukuze ndingathi, ndakuba
ndikho, ndibe nobugagu ngoko kukholosa, ndiba ndoba nobuganga ngako kubo
abathile, ababa sihamba ngokwenyama.

<span id="an_10:3">10:3</span> Kuba noko sihamba sisenyameni, asiphumi
mkhosi ngokwenyama;

<span id="an_10:4">10:4</span> kuba zona iintonga esiphuma ngazo
umkhosi, azizezenyama; kuye uThixo zinamandla okuwisa iinqaba;

<span id="an_10:5">10:5</span> siwisa ngazo nje amabhongo, nayo yonke
into ephakamileyo, eziphakamisayo ngokuchasa ukwazi uThixo; iingqiqo
zonke sizithimbela ekumlulameleni uKristu;

<span id="an_10:6">10:6</span> sizilungisele ukuphindezela konke
ukungamlulameli, xa kuthe kwazaliseka okwenu ukumlulamela.

<span id="an_10:7">10:7</span> Izinto nizikhangela ngokwembonakalo na?
Ukuba umntu ukholose ngokuthi ungokaKristu, makabuye acinge oku
ngokwakhe, ukuba njengokuba engokaKristu yena, ngokunjalo
singabakaKristu nathi.

<span id="an_10:8">10:8</span> Kuba, naxa bendingathi ndigqithisele
ukuqhayisa ngalo igunya lethu, esalinikwayo yiNkosi ukuba sinakhe,
singanichithi, bendingedaniyo;

<span id="an_10:9">10:9</span> nditsho ukuze ndingangi ndifuna
ukunoyikisa ngazo iincwadi ezi;

<span id="an_10:10">10:10</span> ngokuba kuthiwa, Iincwadi ezi zakhe
okunene zinzima, zinamandla; kodwa ke akubakho ngenkqu akanamandla,
nokuthetha kwakhe akunto yanto.

<span id="an_10:11">10:11</span> Onjalo ke makacinge le nto: njengoko
sinjalo ngako ukuthetha ngeencwadi, sakuba singekho, sikwanjalo ngawo
umsebenzi, sakuba sikho.

<span id="an_10:12">10:12</span> Kuba asinabuganga bakuzibalela
nakuzifanisa nabo abathile abaziyalezayo; bona abanangqondo,
bezilinganisela nje kwakubo ngokwabo, bezifanisa nje nabo ngokwabo.

<span id="an_10:13">10:13</span> Ke thina asisayi kuqhayisa sigqithise
emlinganiselweni; soqhayisa ngokomlingani selo womda esiwabelwe
nguThixo, ukuba ube ngumlinganiselo oya kufikelela nakuni.

<span id="an_10:14">10:14</span> Kuba asizoluli ngokugqithiseleyo,
ngathi asifikeleli kuni; kuba sesafikelelayo nakuni sineendaba
ezilungileyo zikaKristu.

<span id="an_10:15">10:15</span> Asiqhayisi sigqithise emlinganiselweni
ngokubulaleka kwabanye; ke sinethemba, ukuba lwakukhula ukholo lwenu,
siya kwenziwa bakhulu phakathi kwenu ngokomda wethu, sigqithisele,

<span id="an_10:16">10:16</span> side sizishumayele iindaba ezilungileyo
ezindaweni ezingaphaya kwenu; singaqhayisi ngesilinganiselo somnye,
ngezinto ke esezilungisiwe.

<span id="an_10:17">10:17</span> Oqhayisayo ke, makaqhayise ngeNkosi.

<span id="an_10:18">10:18</span> Kuba oyena ucikidekileyo
asingoziyalezayo, ngoyalezwa yiNkosi.

<span id="an_11:1">11:1</span> Akwaba ningandi nyamezela kancinane
ekusweleni kuqonda kwam! Kodwa noko niyandinyamezela.

<span id="an_11:2">11:2</span> Kuba ndiyanikhweletela ngekhwele
likaThixo; kuba ndanendisa ndodeni-nye, ukuze ndinimise phambi koKristu
niyintombi enyulu.

<span id="an_11:3">11:3</span> Ndiyoyika ke, hleze kuthi, njengokuba
inyoka yamlukuhlayo uEva ngobuqhetseba bayo, zonakaliswe ngokunjalo nani
iingqiqo zenu, zimke ekunyaniseni kuye uKristu.

<span id="an_11:4">11:4</span> Kuba kaloku, xa lowo uzayo avakalisa
omnye uYesu, esingamvakalisanga thina, nokuba namkela moya wumbi
enaningamkelanga wona, nokuba ziindaba ezilungileyo ezizimbi
enaningamkelanga zona, beningaba kambe niyatyapha ukumnyamezela.

<span id="an_11:5">11:5</span> Kuba ndiba andisilele nganto kwabona
bapostile baziincamisa.

<span id="an_11:6">11:6</span> Nakuba ke ndiliyilo ngentetho, andinjalo
ngokwazi; sabonakala kuni phakathi kwabo bonke ngeendawo zonke.

<span id="an_11:7">11:7</span> Ndenza isono na ngokuzithoba, ukuze
niphakanyiswe nina, ngokuba ndanishumayezayo ngesisa iindaba
ezilungileyo zikaThixo?

<span id="an_11:8">11:8</span> Amanye amabandla kaThixo ndawabhunyula,
ndisamkela umvuzo ukuze ndilungiselele nina.

<span id="an_11:9">11:9</span> Kanjalo xa ndandikho kuni, ndiswele,
andibanga mthwalo mntwini; kuba ukuswela kwam bakwenzelela abazalwana,
bakuvela kwelaseMakedoni; ndathi ngeendawo zonke ndazigcina, andaba
bunzima kuni, ndisaya kuzigcina nangoku.

<span id="an_11:10">11:10</span> Ikum nje inyaniso kaKristu, ndithi olo
luqhayiso aluyi kuvingcwa mlomo mayela nam, mna, kwimimandla
yelaseAkaya.

<span id="an_11:11">11:11</span> Ngani na ke? Ngokuba ndinganithandi na?
Hayi, uThixo uyazi.

<span id="an_11:12">11:12</span> Endikwenzayo ke ndiya kukwenza, ukuze
ndibahluthe ithuba lokujinda abafuna ithuba; ukuze entweni abaqhayisa
ngayo, bafunyanwe bekwanjengathi.

<span id="an_11:13">11:13</span> Kuba abo banjalo ngabapostile
ababuxoki, ngabasebenzi abakhohlisayo, bezimilisa okwabapostile
bakaKristu.

<span id="an_11:14">11:14</span> Ke akummangaliso oko, kuba noSathana
ngokwakhe uzimilisa okwesithunywa sokukhanya.

<span id="an_11:15">11:15</span> Akunto inkulu ke ngoko, ukuba
abalungiseleli bakhe bazimilise okwabalungiseleli bobulungisa;
abasiphelo siya kuba ngokwemisebenzi yabo.

<span id="an_11:16">11:16</span> Ndibuya ndithi, Makungabikho mntu uba
ndingoswele ukuqonda; okanye ke kambe, ndamkeleni njengoswele ukuqonda,
ukuze ke ndiqhayise kancinane nam.

<span id="an_11:17">11:17</span> Oku ndikuthethayo, andikuthethi
ngokweNkosi; ndikuthetha ngokoswele ukuqonda, ndinoko kukholosa
koqhayiso.

<span id="an_11:18">11:18</span> Ekubeni bebaninzi ke abaqhayisa
ngokwenyama, ndoqhayisa nam.

<span id="an_11:19">11:19</span> Kuba niyabanyamezela ngovuyo abaswele
ukuqonda, niziingqondi nje nina.

<span id="an_11:20">11:20</span> Kuba kaloku niyanyamezela, ukuba umntu
unenza amakhoboka, ukuba umntu uyanidla, ukuba umntu uyanibambisa, ukuba
umntu uyaziphakamisa, ukuba umntu uyanibetha ebusweni.

<span id="an_11:21">11:21</span> Ndithi, ndizihlaza, ngathi sasiswele
amandla thina. Entweni ke asukuba umntu enobuganga (ndithetha
ndinokuswela ukuqonda), ndinobuganga nam.

<span id="an_11:22">11:22</span> BangamaHebhere na? Ndinguye nam.
BangamaSirayeli na? Ndinguye nam. Bayimbewu ka-Abraham na? Ndiyiyo nam.

<span id="an_11:23">11:23</span> Bangabalungiseleli bakaKristu na?
(Ndithetha nxamnye nengqondo.) Ndithi ndingongaphezulu mna,
ngokubulaleka okugqithiseleyo, ngemivumbo egqithe emgceni, ngokuba
sezintolongweni ngokugqithiseleyo, ngokuba sekufeni futhi.

<span id="an_11:24">11:24</span> KumaYuda ndazuza kahlanu imivumbo
emashumi mane kwaphuke mnye.

<span id="an_11:25">11:25</span> Kukathathu ndibethwa ngeentswazi,
okunye ndaxulutywa ngamatye, ndaphukelwa ngumkhombe kathathu, ndenze
ubusuku nemini enzulwini;

<span id="an_11:26">11:26</span> ndithi ndingongaphezulu ngokuhamba
okufuthi, ngeengozi zemilambo, ngeengozi zezihange, ngeengozi
zamakowethu, ngeengozi zeentlanga, ngeengozi phakathi komzi, ngeengozi
entlango, ngeengozi elwandle, ngeengozi phakathi kwabazalwana ababuxoki;

<span id="an_11:27">11:27</span> ngokubulaleka nangemigu, ngokungabi
nakulala okufuthi, ngokulamba nokunxanwa, ngokuzila ukudla okufuthi,
ngengqele nobuze.

<span id="an_11:28">11:28</span> Ndingasazibali zona izinto
ezingaphandle kwezo, ndingungelwe imihla ngemihla kukuwaxhalela onke
amabandla kaThixo.

<span id="an_11:29">11:29</span> Ngubani na okha aswele amandla,
ndingasweli mandla nam? Ngubani na okha akhutyekiswe, ndingatshiseki
mna?

<span id="an_11:30">11:30</span> Ukuba ndimelwe kukuqhayisa, ndoqhayisa
ngezinto zokuswela amandla kwam.

<span id="an_11:31">11:31</span> UThixo, uYise weNkosi yethu uYesu
Kristu, ongowokubongwa ngonaphakade, uyazi ukuba andixoki.

<span id="an_11:32">11:32</span> EDamasko umphathi-luhlanga ka-Areta,
ukumkani, wayewulinda umzi waseDamasko, efuna ukundibamba;

<span id="an_11:33">11:33</span> ndaza ngekroba ndathotywa ngomnyazi
eludongeni, ndasinda ezandleni zakhe.

<span id="an_12:1">12:1</span> Ukuqhayisa okunene akundilungele; kuba
ndiza kuza kwimibono nezityhilelo zeNkosi.

<span id="an_12:2">12:2</span> Ndazi umntu okuKristu, ekusekuyiminyaka
elishumi elinamine (nokuba ubesemzimbeni na andazi, nokuba ubengekho na
emzimbeni, andazi; kwaziwa nguThixo), ethe lowo waxwilwa, wada wasiwa
nakwelesithathu izulu.

<span id="an_12:3">12:3</span> Ndiyamazi ke umntu onjalo (nokuba
ubesemzimbeni na, nokuba ubengekho na emzimbeni, andazi; kwaziwa
nguThixo),

<span id="an_12:4">12:4</span> okokuba waxwilwa wasiwa eParadisi, weva
amazwi angenakuthethwa, ekungavumelekileyo ukuba umntu awathethe.

<span id="an_12:5">12:5</span> Onjalo ke ndiya kuqhayisa ngaye, kodwa
andiyi kuqhayisa ngokwam nganto ikum; ingaba kungokuswela kwam amandla
kodwa.

<span id="an_12:6">12:6</span> Kuba xa bendingathi ndithande ukuqhayisa,
bendingayi kuba ndiswele ukuqonda, kuba bendiya kuba ndithetha inyaniso;
kodwa ndiyayeka, ukuze kungabikho bani ucinga ngam ngaphezu koko abona
ndikuko, athi mhlawumbi akuve kum.

<span id="an_12:7">12:7</span> Kwathi, ukuze ndingaziphakamisi
ngokungaphezulu ngenxa yezityhilelo eziyincamisa, ndanikwa uviko
enyameni, isithunywa sikaSathana, ukuze sindintlithe, ukuze
ndingaziphakamisi ngokungaphezulu.

<span id="an_12:8">12:8</span> Ndayibongoza kathathu iNkosi ngaso
isithunywa eso, ukuba sisuke kum.

<span id="an_12:9">12:9</span> Ithe yona kum, Ubabalo lwam lukwanele;
kuba amandla am azalisekiswa ekuswelekeni kwamandla. Ngoko kokukhona
sendiya kuqhayisa kamnandi kakhulu ngokuswela kwam amandla, ukuze ahlale
phezu kwam amandla kaKristu.

<span id="an_12:10">12:10</span> Kungoko ndikholisiweyo kukuswela
amandla, kukuphathwa kakubi, ziingxakeko, ziintshutshiso, ziingxinano,
ngenxa kaKristu; kuba xa sukuba ndiswele amandla, kuxa ndinamandla.

<span id="an_12:11">12:11</span> Sendisuke ndaba ngoswele ukuqonda
ngokuqhayisa; ndinyanzelwe nini. Kuba mna ndibe ndifanele ukuyalezwa
nini; kuba andisilelanga nganto kubapostile abo baziincamisa, nakuba
ndingento yanto.

<span id="an_12:12">12:12</span> Imiqondiso yokuba ngumpostile, inene,
yasetyenzwa phakathi kwenu ngokunyamezela konke, ngemiqondiso,
nezimanga, nemisebenzi yamandla.

<span id="an_12:13">12:13</span> Kuba yintoni na enasilela ngayo
kwamanye amabandla kaThixo, ingekukuba mna ngokwam ndingabanga mthwalo
kuni? Ndixoleleni oko kungalungisi.

<span id="an_12:14">12:14</span> Yabonani, sendilungele ukuza kuni
okwesithathu; ndaye ndingayi kuba mthwalo kuni; kuba andifuni zinto
zenu, ndifuna nina. Kuba asingabantwana abafanele ukuqwebela abazali,
ngabazali abafanele ukuqwebela abantwana.

<span id="an_12:15">12:15</span> Mna ke, kuya kuba mnandi kakhulu ukuba
ndichithe, ndidleke kuphele, ngenxa yemiphefumlo yenu; nakuba okukhona
ndinithandayo kakhulu, kokukhona ndithandwa kancinane.

<span id="an_12:16">12:16</span> Kungade kube kunjalo, mna kambe
andibanga mthwalo kuni; mandibe, ndinobuqhetseba nje, ndisuke
ndanibambisa ngenkohliso.

<span id="an_12:17">12:17</span> Kukho mntu na ke kwabo ndabathumayo
kuni, endanidlayo ngaye?

<span id="an_12:18">12:18</span> Ndamyala uTito, ndathuma umzalwana lowo
kunye naye. Wanidla na ke uTito? Asihambanga moyeni mnye, yini na?
Asihambanga mkhondo mnye, yini na?

<span id="an_12:19">12:19</span> Niyawaseniba siyaziphendulela kusini na
kuni? Sithetha phambi kukaThixo, sikuKristu; sizithetha zonke ke izinto
ezo, zintanda, ngenxa yokwakheka kwenu.

<span id="an_12:20">12:20</span> Kuba ndiyoyika, hleze ndithi ndakufika,
ndinifumane ningenjengendikuthandayo, nam ndifunyanwe nini
ndingenjengenikuthandayo; hleze kubekho iinkani, amakhwele, imisindo,
amayelenqe, iintlebendwane, iintsebezo, iinkukhumalo, iziphithiphithi;

<span id="an_12:21">12:21</span> hleze ndithi, ndakufika kunjalo,
andithobe uThixo wam phakathi kwenu, ndize ndikhedame ngenxa yabaninzi
ababesebonile, abaguquka ekungcoleni, nasembulweni, naseburheletyweni
ababenzayo.

<span id="an_13:1">13:1</span> Oku kokwesithathu ndisiza kuni. Onke
amazwi aya kumiswa ngomlomo wamangqina amabini, nokuba mathathu.

<span id="an_13:2">13:2</span> Sendixele kade, ndixela ngenxa
engaphambili, njengoko ndandikho okwesibini, nanjengoku ndingekhoyo
ngoku, ndibaxelela abo bone kade, nabanye bonke, okokuba xa ndithe
ndabuya ndafika, andiyi kubaconga;

<span id="an_13:3">13:3</span> ekubeni nifuna isiganeko sokuthetha
kukaKristu phakathi kwam, ongaswele amandla ngokusingisele kuni,
onamandla phakathi kwenu.

<span id="an_13:4">13:4</span> Kuba, nakuba wabethelelwayo emnqamlezweni
ngokwasekusweleni amandla, udla ubomi ngokwasemandleni kaThixo. Kuba
nathi siswele amandla kuye, noko siya kudla ubomi naye ngokwasemandleni
kaThixo, ngokubhekisele kuni.

<span id="an_13:5">13:5</span> Zilingeni, ukuba niselukholweni olu na;
zicikideni ngokwenu. Okanye anizazi na ukuba uYesu Kristu ungaphakathi
kwenu? ukuba okunene aningabo abo bangenakucikideka.

<span id="an_13:6">13:6</span> Ndiyathemba ke ukuba niyakwazi, ukuba
asingabo abo bangenakucikideka thina.

<span id="an_13:7">13:7</span> Ndithandaza ke kuye uThixo, ukuba
ningenzi nanye into embi; kungekuko ukuze sibonakale sicikidekile thina,
ikukuze nenze into entle nina, ke thina sibe njengabangenakucikideka.

<span id="an_13:8">13:8</span> Kuba asinakwenza nto ngokuchasa inyaniso;
sinokwenzela inyaniso.

<span id="an_13:9">13:9</span> Kuba siyavuya, xa sukuba singenamandla
thina, nibe nina ninamandla; sithandazela nokuthandazela oku ke, ukuba
nigqibelele ukulunga.

<span id="an_13:10">13:10</span> Ngenxa yoko ndibhala ezi zinto
ndingekho, ukuze ndingathi, ndakuba ndikho, ndenze kabukhali
ngokwegunya, endalinikwa yiNkosi ukuba libe lelokwakha, lingabi
lelokuchitha.

<span id="an_13:11">13:11</span> Elokugqiba, bazalwana, ndithi, Vuyani,
zilungiseni nigqibelele, thuthuzelekani, cingani nto-nye, zolani; wothi
ke uThixo wothando noxolo abe nani.

<span id="an_13:12">13:12</span> Bulisanani ngolwango olungcwele.

<span id="an_13:13">13:13</span> Bayanibulisa bonke abangcwele aba.

<span id="an_13:14">13:14</span> Ubabalo lweNkosi uYesu Kristu, nothando
lukaThixo, nodlelano loMoya oyiNgcwele, malube nani nonke. Amen.

------------------------------------------------------------------------

[Next: Galatians](gal)
