[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](pe2)  [Next](jo2) 

------------------------------------------------------------------------

### Xhosa Bible: 1 John

<span id="an_1:1">1:1</span> Oko kwakukho kwasekuqalekeni, oko
sikuvileyo, oko sikubonileyo ngawethu amehlo, oko sakukhangelayo,
zakuphatha izandla zethu, okwelizwi labo ubomi

<span id="an_1:2">1:2</span> (obu bomi ke babonakaliswa; sibubonile,
siyabungqinela, siyabuxela kuni, ubomi obo bungunaphakade, bona obo
bebukuye uYise, baza babonakaliswa kuthi):

<span id="an_1:3">1:3</span> oko ke sikubonileyo, sikuvileyo, siyakuxela
kuni, ukuze nani nibe nobudlelane nathi. Baye ke ubudlelane bethu bunaye
uYise, bunaye uNyana wakhe uYesu Kristu.

<span id="an_1:4">1:4</span> Ezo zinto sinibhalela ukuze uvuyo lwenu
luzaliseke.

<span id="an_1:5">1:5</span> Lulo olu ke udaba esiluvileyo kuye,
esinityela lona, lokuba uThixo ukukukhanya, akukho bumnyama kuye
nakanye.

<span id="an_1:6">1:6</span> Ukuba sithi sinobudlelane naye, sibe
sihamba ebumnyameni, soba siyaxoka, asiyenzi inyaniso;

<span id="an_1:7">1:7</span> ke, ukuba sihamba ekukhanyeni, njengokuba
yena esekukhanyeni, soba sinobudlelane omnye nomnye, lithi negazi
likaYesu Kristu, uNyana Wakhe, lisihlambulule kuso sonke isono.

<span id="an_1:8">1:8</span> Ukuba sithi asinasono, siyazikhohlisa,
inyaniso ayikho kuthi.

<span id="an_1:9">1:9</span> Ukuba sithi sizivume izono zethu,
uthembekile, ulilungisa, ukuba asixolele izono zethu, asihlambulule kuko
konke ukungalungisi.

<span id="an_1:10">1:10</span> Ukuba sithi asonanga, simenza ixoki;
ilizwi lakhe alikho kuthi.

<span id="an_2:1">2:1</span> Bantwanana bam, ndinibhalela ezi zinto,
ukuze ningoni. Ukuba kukho othe wona, sinoMthetheleli kuye uYise, uYesu
Kristu ilungisa.

<span id="an_2:2">2:2</span> Yena usisicamagushelo sezono zethu;
engesazethu zodwa, usiso nesehlabathi liphela.

<span id="an_2:3">2:3</span> Sazi ngale nto ukuba siyamazi, ngokuthi
siyigcine imithetho yakhe.

<span id="an_2:4">2:4</span> Lowo uthi, Ndimazile, abe engayigcini
imithetho yakhe, ulixoki, kulowo ayikho inyaniso.

<span id="an_2:5">2:5</span> Ke othi aligcine ilizwi lakhe, okwenyaniso
uthando lukaThixo lugqibelele kulowo; sazi ngaloo nto ukuba sikuye.

<span id="an_2:6">2:6</span> Lowo uthi uhleli kuye, ufanele ukuthi,
njengoko wahambayo yena, enjenjalo ukuhamba naye.

<span id="an_2:7">2:7</span> Bazalwana, andinibhaleli mthetho mtsha;
ngumthetho omdala, ebeninawo kwasekuqalekeni. Umthetho omdala ke lilizwi
enalivayo kwasekuqalekeni.

<span id="an_2:8">2:8</span> Ndibuya ndinibhalele umthetho omtsha,
okuyinene oko kuye nakuni; ngokuba ubumnyama buyadlula, kwaye ukukhanya
okuyinyaniso sekubonakala.

<span id="an_2:9">2:9</span> Lowo uthi usekukhanyeni, abe emthiyile
umzalwana wakhe, usebumnyameni unangoku.

<span id="an_2:10">2:10</span> Lowo umthandayo umzalwana wakhe uhleli
ekukhanyeni, akanasikhubekiso.

<span id="an_2:11">2:11</span> Ke lowo umthiyileyo umzalwana wakhe
usebumnyameni, uhamba ebumnyameni. Akazi apho aya khona, ngokuba
ubumnyama buwamfamekisile amehlo akhe.

<span id="an_2:12">2:12</span> Ndiyanibhalela, bantwanana, ngokuba
nizixolelwe izono zenu ngenxa yegama lakhe.

<span id="an_2:13">2:13</span> Ndiyanibhalela, boyise, ngokuba nimazile
owasekuqalekeni. Ndiyanibhalela, madodana, ngokuba nimeyisile ongendawo.
Ndiyanibhalela, bantwana, ngokuba nimazile uYise.

<span id="an_2:14">2:14</span> Ndanibhalela, boyise, ngokuba nimazile
owasekuqalekeni. Ndanibhalela, madodana, ngokuba nomelele, laye ilizwi
likaThixo lihleli kuni, nimoyisile ke ongendawo.

<span id="an_2:15">2:15</span> Musani ukulithanda ihlabathi, kwanezinto
ezisehlabathini. Ukuba kukho othi alithande ihlabathi, uthando lukaYise
alukho kuye.

<span id="an_2:16">2:16</span> Ngokuba konke okusehlabathini, inkanuko
yenyama, nenkanuko yamehlo, noqhankqalazo lobu bomi, asikokuphuma kuye
uYise, kokuphuma ehlabathini.

<span id="an_2:17">2:17</span> Ihlabathi ke liyadlula, nenkanuko yalo;
ke yena owenza ukuthanda kukaThixo uhleli ngonaphakade.

<span id="an_2:18">2:18</span> Bantwana, lilixa lokugqibela eli;
njengoko nevayo ukuba umchasi-Kristu uyeza, nangoku kuthe kwabakho
abachasi-Kristu abaninzi, ekuthe ngoko sazi ukuba lilixa lokugqibela.

<span id="an_2:19">2:19</span> Baphuma kuthi, babengengabo abethu; kuba,
ukuba babengabethu, ngebahlalayo nathi. Baphuma ukuze babonakale, ukuba
bonke babengengabo abethu.

<span id="an_2:20">2:20</span> Nina ninentambiso evela koyiNgcwele,
niyazazi ke izinto zonke.

<span id="an_2:21">2:21</span> Andinibhalelanga ngakuba ningayazi
inyaniso; ndinibhalele ngokuba niyazi, nangokuba kungekho buxoki buphuma
enyanisweni.

<span id="an_2:22">2:22</span> Ngubani na ixoki, ingenguye okhanyelayo
ukuba uYesu unguye uKristu? Lowo ungumchasi-Kristu, omkhanyelayo uYise
noNyana.

<span id="an_2:23">2:23</span> Bonke abamkhanyelayo uNyana, abanaye
noYise.

<span id="an_2:24">2:24</span> Nina ngoko, oko nakuvayo kwasekuqalekeni
makuhlale kuni. Ukuba kuthi kuhlale kuni oko nakuvayo kwasekuqalekeni,
nani niya kuhlala kuye uNyana, nakuye uYise.

<span id="an_2:25">2:25</span> Lilo eli idinga, awalibekayo ngokwakhe
kuthi, ubomi obungunaphakade.

<span id="an_2:26">2:26</span> Ezo zinto ndinibhalele ngabo
banilahlekisayo.

<span id="an_2:27">2:27</span> Nina intambiso enayamkelayo kuye ihleli
kuni, aniswele kwakuba nifundiswe ngubani; kunjengokuba kwaloo ntambiso
inifundisa ngeento zonke, iyinene, ingebuxoki; njengokuba ke
yanifundisayo, hlalani kuye.

<span id="an_2:28">2:28</span> Ngoku ke, bantwanana, hlalani kuye, ukuze
xa athe wabonakalaliswa, sibe nokungafihlisi singadani, simbaleke
ekufikeni kwakhe.

<span id="an_2:29">2:29</span> Ukuba niyazi ukuba ulilungisa, yazini
ukuba bonke abenza ubulungisa bazelwe nguye.

<span id="an_3:1">3:1</span> Bonani uthando olungaka asenzele lona
uYise, olu lokuba sibizwe ngokuba singabantwana bakaThixo. Ngenxa yoko
ihlabathi alisazi thina, ngokuba lingamazanga yena.

<span id="an_3:2">3:2</span> Zintanda, ngoku singabantwana bakaThixo.
Akukabonakali ke into esiya kuba yiyo; ke siyazi ukuba, xa athe
wabonakala, sofana naye; ngokuba siya kumbona njengoko anjalo.

<span id="an_3:3">3:3</span> Bonke abanalo eli themba kuye, bazenza
nyulu, njengokuba yena enyulu.

<span id="an_3:4">3:4</span> Bonke abasenzayo isono benza okuchasene
nomthetho; sona isono sikukuchasana nomthetho.

<span id="an_3:5">3:5</span> Niyazi ke ukuba yena wabonakaliswa, ukuze
azithwale azisuse izono zethu; kananjalo akukho sono kuye.

<span id="an_3:6">3:6</span> Bonke abahlala kuye aboni; bonke abonayo
abambonanga, abamazanga nokumazi.

<span id="an_3:7">3:7</span> Bantwanana, makungabikho namnye
unikhohlisayo; lowo ubenzayo ubulungisa lilungisa, njengokuba yena
elilungisa.

<span id="an_3:8">3:8</span> Lowo usenzayo isono ungokaMtyholi; ngokuba
uMtyholi wone kwasekuqalekeni. Wabonakaliselwa oku uNyana kaThixo, ukuze
ayichithe imisebenzi kaMtyholi.

<span id="an_3:9">3:9</span> Bonke abazelwe nguThixo abenzi sono,
ngokuba imbewu yakhe ihleli kubo; kananjalo abanakona, ngokuba bezelwe
nguThixo.

<span id="an_3:10">3:10</span> Babonakala ngaloo nto abantwana
bakaThixo, nabantwana bakaMtyholi. Bonke abangenzi bulungisa
abangabakaThixo, nalowo ungamthandiyo umzalwana wakhe.

<span id="an_3:11">3:11</span> Ngokuba le yintshumayelo enayivayo
kwasekuqalekeni, ukuba sithandane;

<span id="an_3:12">3:12</span> singabi njengoKayin, obengowongendawo,
wambulala umninawa wakhe. Wambulalelani na? Ngokuba imisebenzi yakhe
ibingendawo, ke yona eyomninawa wakhe ibinobulungisa.

<span id="an_3:13">3:13</span> Musani ukumangaliswa, bazalwana bam,
ukuba ihlabathi linithiyile.

<span id="an_3:14">3:14</span> Thina siyazi ukuba sidlule ekufeni,
sangena ebomini, ngokuba sibathanda abazalwana. Lowo ungamthandiyo
umzalwana uhleli ekufeni.

<span id="an_3:15">3:15</span> Lowo umthiyileyo umzalwana wakhe
usisibulala-mntu; niyazi ukuba akukho sibulala-mntu sinobomi
bungunaphakade buhleliyo kuso.

<span id="an_3:16">3:16</span> Ngale nto silwazile uthando, kuba yena
wasincamela ubomi bakhe; nathi ke sifanele ukubancamela abazalwana ubomi
bethu.

<span id="an_3:17">3:17</span> Osukuba ke enayo impilo yeli hlabathi,
aze ambone umzalwana wakhe eswele, azivalele iimfesane zakhe kuye,
luthini na ukuhlala uthando lukaThixo ngaphakathi kwakhe?

<span id="an_3:18">3:18</span> Bantwanana bam, masingathandi ngazwi
nangamlomo; masithande ngezenzo nangenyaniso.

<span id="an_3:19">3:19</span> Siyazi ngale nto ke ukuba singabenyaniso;
siya kuzileleza iintliziyo zethu phambi kwakhe.

<span id="an_3:20">3:20</span> Ngokuba ukuba intliziyo yethu iyasigweba,
uThixo mkhulu kunentliziyo yethu, ezazi izinto zonke.

<span id="an_3:21">3:21</span> Zintanda, ukuba intliziyo yethu
ayisigwebi, sinokungafihlisi kuye uThixo;

<span id="an_3:22">3:22</span> nesithi sikucele siyakwamkela kuye,
ngokuba imithetho yakhe siyigcina, sizenze izinto ezikholekileyo
emehlweni akhe.

<span id="an_3:23">3:23</span> Nguwo lo umthetho wakhe, ukuba sikholwe
ligama lonyana wakhe, uYesu Kristu, sithandane njengoko wasiwiselayo
umthetho.

<span id="an_3:24">3:24</span> Lowo uyigcinayo imithetho yakhe uhleli
kuye, naye uhleli kulowo. Sazi ngale nto ke, ukuba uhleli kuthi ngoMoya
lo wasinikayo.

<span id="an_4:1">4:1</span> Zintanda, musani ukukholwa ngoomoya bonke,
bacikideni oomoya ukuba ngabakaThixo na; ngokuba baninzi abaprofeti
ababuxoki, abaphume bangena ehlabathini.

<span id="an_4:2">4:2</span> Mazini ngale nto uMoya kaThixo: umoya wonke
omvumayo uYesu Kristu eze esenyameni, ungokaThixo;

<span id="an_4:3">4:3</span> nomoya wonke ongamvumiyo uYesu Kristu eze
esenyameni, asingokaThixo; lo ngokamchasi-Kristu, lowo niwuvileyo ukuba
uyeza; nangoku uselukho ehlabathini.

<span id="an_4:4">4:4</span> Nina ningabakaThixo, bantwanana, nibeyisile
bona; ngokuba lowo ukuni nguyena mkhulu kunalowo usehlabathini.

<span id="an_4:5">4:5</span> Bona ngabehlabathi; ngenxa yoko bathetha
okwehlabathi, ihlabathi liyabeva ke.

<span id="an_4:6">4:6</span> Thina singabakaThixo, lowo umaziyo uThixo
uyasiva thina; ongengokaThixo akasiva. Siwazi ngaloo nto umoya wayo
inyaniso, nomoya walo ulahlekiso.

<span id="an_4:7">4:7</span> Zintanda, masithandane; ngokuba uthando
lwaphuma kuThixo. Bonke abanothando bazelwe nguThixo, bayamazi uThixo.

<span id="an_4:8">4:8</span> Lowo ungenaluthando akazanga amazi uThixo,
ngokuba uThixo uluthando.

<span id="an_4:9">4:9</span> Kwabonakaliswa ngale nto ukusithanda
kukaThixo, ngokuthi uThixo amthume ehlabathini uNyana wakhe, ekuphela
kwamzeleyo, ukuze sidle ubomi naye.

<span id="an_4:10">4:10</span> Uthando lulapha, ingekukuba samthandayo
uThixo thina, ikukuba wasithandayo yena, wamthuma uNyana wakhe ukuba abe
sisicamagushelo sezono zethu.

<span id="an_4:11">4:11</span> Zintanda, ukuba wenjenjalo uThixo
ukusithanda, nathi sifanele ukuthandana.

<span id="an_4:12">4:12</span> Akukho namnye owakha wambona uThixo;
ukuba sithi sithandane, uThixo uhleli kuthi, nothando lwakhe lugqibelele
ngaphakathi kwethu.

<span id="an_4:13">4:13</span> Sazi ngale nto ukuba sihleli kuye, naye
uhleli kuthi; ngokuba usinike okoMoya wakhe.

<span id="an_4:14">4:14</span> Sibonile thina, siyangqina, ukuba uYise
umthumile uNyana ukuba nguMsindisi wehlabathi.

<span id="an_4:15">4:15</span> Othe wavuma ukuba uYesu unguye uNyana
kaThixo, uThixo uhleli kuye, naye uhleli kuye uThixo.

<span id="an_4:16">4:16</span> Sikwazile thina, sakholwa kukusithanda
kukaThixo. UThixo uluthando; lowo uhleli eluthandweni uhleli kuye
uThixo, noThixo uhleli kuye.

<span id="an_4:17">4:17</span> Lugqibelele ngale nto uthando olukuthi,
ukuze sibe nokungafihlisi ngomhla womgwebo; ngokuba, njengoko anjalo
yena, sinjalo nathi kweli hlabathi.

<span id="an_4:18">4:18</span> Akukho loyiko eluthandweni; lusuka
uthando olugqibeleleyo luluphose phandle uloyiko; ngokuba uloyiko
lunexhala; lowo ke woyikayo akagqibelele eluthandweni.

<span id="an_4:19">4:19</span> Thina siyamthanda, ngokuba yena
wasithanda kuqala.

<span id="an_4:20">4:20</span> Ukuba umntu uthe, Ndiyamthanda uThixo,
wamthiya umzalwana wakhe, ulixoki; kuba lowo ungamthandiyo umzalwana
wakhe ambonileyo, angathini na ukumthanda uThixo angambonanga?

<span id="an_4:21">4:21</span> Nguwo lo umthetho esinawo uvela kuye:
ukuba athi lowo umthandayo uThixo, amthande nomzalwana wakhe.

<span id="an_5:1">5:1</span> Bonke abakholwayo ukuba uYesu unguye
uKristu, bazelwe nguThixo; bonke abamthandayo lowo wazalayo, bayamthanda
nalowo uzelweyo nguye.

<span id="an_5:2">5:2</span> Sazi ngale nto ukuba siyabathanda abantwana
bakaThixo, xa sukuba simthanda uThixo, siyigcina imithetho yakhe.

<span id="an_5:3">5:3</span> Kuba ukumthanda uThixo kuko ukuthi,
siyigcine imithetho yakhe; ayinzima ke imithetho yakhe.

<span id="an_5:4">5:4</span> Ngokuba konke okuzelweyo nguThixo
kuyaleyisa ihlabathi; lulo ke olu uloyiso oluleyisayo ihlabathi, ukholo
lwethu.

<span id="an_5:5">5:5</span> Ngubani na lowo uleyisayo ihlabathi,
ingenguye okholwayo ukuba uYesu unguye uNyana kaThixo?

<span id="an_5:6">5:6</span> Lowo ngulo wezayo ngamanzi negazi, uYesu
Kristu; engenawo amanzi odwa, enawo amanzi, enalo igazi. UMoya ke ungulo
ungqinayo, ngokuba uMoya uyiyo inyaniso.

<span id="an_5:7">5:7</span> Ngokuba bathathu abo bangqinayo emazulwini:
uYise, noLizwi, noMoya oyiNgcwele; abo bathathu banye.

<span id="an_5:8">5:8</span> Bathathu abo bangqinayo emhlabeni : uMoya,
namanzi, negazi; aba bathathu basingise ntweni-nye.

<span id="an_5:9">5:9</span> Ukuba ubungqina babantu siyabamkela,
ubungqina bukaThixo bungaphezulu; ngokuba bubo obu ubungqina bukaThixo,
angqinele uNyana wakhe ngabo.

<span id="an_5:10">5:10</span> Lowo ukholwayo kuye uNyana kaThixo unabo
ubungqina ngaphakathi kwakhe; lowo ungakholwayo nguye uThixo umenze
ixoki, ngokuba engakholwanga bubo ubungqina abungqinele uNyana wakhe
uThixo.

<span id="an_5:11">5:11</span> Bubo obu ke ubungqina: ukuba uThixo
usinike ubomi obungunaphakade; baye obo bomi bukuye uNyana wakhe.

<span id="an_5:12">5:12</span> Lowo unaye uNyana, unabo ubomi; lowo
ungenaye uNyana kaThixo, akanabo ubomi.

<span id="an_5:13">5:13</span> Ndinibhalele ezi zinto, nina nikholwayo
kwigama loNyana kaThixo, ukuze nazi ukuba ninobomi obungunaphakade,
nokuze nikholwe kwigama loNyana kaThixo.

<span id="an_5:14">5:14</span> Kuko oku ukungafihlisi esinako kuye:
ukuba sithi sicele into ngokokuthanda kwakhe, uyasiva.

<span id="an_5:15">5:15</span> Ukuba siyazi okokuba uyasiva esisukuba
sikucela, siyazi ukuba sinazo izinto ezicelwayo, esizicelileyo kuye.

<span id="an_5:16">5:16</span> Ukuba umntu uthe wambona umzalwana wakhe
esona isono esingasingisi kufeni, wocela, uThixo amnike ubomi, enika abo
bonayo ngokungasingisi kufeni. Kukho sona sisingisa ekufeni; anditsho
ukuthi makacelele sona.

<span id="an_5:17">5:17</span> Konke ukungalungisi sisono; kukho sono
singasingisi khona ekufeni.

<span id="an_5:18">5:18</span> Siyazi ukuba bonke abazelwe nguThixo
aboni; usuke athi lowo wazalwayo nguThixo azigcine, aze ongendawo
angamchukumisi.

<span id="an_5:19">5:19</span> Siyazi ukuba singabakaThixo, nokuba
ihlabathi liphela lilele kongendawo.

<span id="an_5:20">5:20</span> Ke siyazi ukuba uNyana kaThixo ufikile,
wasinika ingqondo, ukuze simazi oyinyaniso. Sikuye ke oyinyaniso, kuye
uNyana wakhe uYesu Kristu. Nguye lo uThixo oyinyaniso, nobomi
obungunaphakade.

<span id="an_5:21">5:21</span> Bantwanana, zigcineni kuzo izithixo.
Amen.

------------------------------------------------------------------------

[Next: 2 John](jo2)
