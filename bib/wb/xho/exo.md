[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](gen)  [Next](lev) 

------------------------------------------------------------------------

### Xhosa Bible: Exodus

<span id="an_1:1">1:1</span> Ngawo la ke amagama oonyana bakaSirayeli,
ababefike eYiputa noYakobi; beza elowo nendlu yakhe:

<span id="an_1:2">1:2</span> uRubhen, uSimon, uLevi noYuda;

<span id="an_1:3">1:3</span> uIsakare, uZebhulon noBhenjamin;

<span id="an_1:4">1:4</span> uDan noNafetali, uGadi noAshere.

<span id="an_1:5">1:5</span> Iyonke imiphefumlo eyaphumayo esinqeni
sikaYakobi yayiyimiphefumlo emashumi asixhenxe; uYosefu yena
ubeseleseYiputa.

<span id="an_1:6">1:6</span> Wafa ke uYosefu nabazalwana bakhe bonke,
neso sizukulwana sonke.

<span id="an_1:7">1:7</span> Oonyana bakaSirayeli baqhama, banyakazela,
banda, baba namandla kakhulu kunene; lazala ilizwe ngabo.

<span id="an_1:8">1:8</span> Kwavela ukumkani omtsha phezu kweYiputa,
owayengamazi uYosefu.

<span id="an_1:9">1:9</span> Wathi ebantwini bakhe, Yabonani, abantu
oonyana bakaSirayeli baninzi, banamandla kunathi.

<span id="an_1:10">1:10</span> Yizani sibalumkise, hleze bande; bathi,
xenikweni kuthe kwehla imfazwe, bathelele nabo kwiintshaba zethu, balwe
nathi, banyuke baphume ezweni.

<span id="an_1:11">1:11</span> Bamisa ke phezu kwabo abathetheli
bokubafaka uviko, ukuze babacinezele ngemithwalo yabo. Bamakhela ke
uFaro imizi enoovimba, iPitom neRameses.

<span id="an_1:12">1:12</span> Okukhona babacinezelayo, kokukhona
bandayo, kokukhona baphangalalayo; bakruquka ngabo oonyana bakaSirayeli.

<span id="an_1:13">1:13</span> AmaYiputa ke abakhonzisa oonyana
bakaSirayeli ngokutyumzayo;

<span id="an_1:14">1:14</span> abenza bakrakra ubomi babo ngomsebenzi
olukhuni, ngodaka nangezitena, nangeentlobo zonke zomsebenzi wasendle;
yonke imisebenzi abasetyenziswa yona yayiyetyumzayo.

<span id="an_1:15">1:15</span> Ke kaloku ukumkani waseYiputa wathetha
kubazalisikazi abangamaHebherekazi, igama lomnye linguShifra, igama
lomnye linguPuwa;

<span id="an_1:16">1:16</span> wathi, Ekuzaliseni kwenu amaHebherekazi,
khangelani xa azalayo: ukuba ithe yayinkwenkwe, noyibulala; ukuba ithe
yayintombi, yodla ubomi.

<span id="an_1:17">1:17</span> Abazalisikazi boyika uThixo, abenza ngoko
wathetha ngako kubo ukumkani waseYiputa, bawasindisa amakhwenkwe.

<span id="an_1:18">1:18</span> Wababiza ukumkani waseYiputa
abazalisikazi, wathi kubo, Kungani na ukuba nenze le nto yokuwasindisa
amakhwenkwe?

<span id="an_1:19">1:19</span> Bathi abazalisikazi kuFaro,
AmaHebherekazi akanjengabafazi bamaYiputa, kuba omelele; azala
engekangeni kuwo umzalisikazi.

<span id="an_1:20">1:20</span> Ngoko uThixo wabenzela okulungileyo
abazalisikazi. Banda abantu, banamandla kakhulu.

<span id="an_1:21">1:21</span> Kwathi, kuba abazalisikazi babemoyika
uThixo, wazisikelela izindlu zabo.

<span id="an_1:22">1:22</span> UFaro wabawisela umthetho abantu bakhe
bonke, wathi, Bonke oonyana abathe bazalwa, baphoseni emlanjeni; ke
zonke iintombi zisindiseni.

<span id="an_2:1">2:1</span> Kwaphuma umfo wendlu kaLevi, wazeka intombi
yakwaLevi.

<span id="an_2:2">2:2</span> Wamitha umfazi lowo, wazala unyana; wambona
ukuba mhle, wamfihla iinyanga ezintathu.

<span id="an_2:3">2:3</span> Wathi, akuba engasenako ukumfihla,
wamthabathela umkhombe wemikhanzi, wawutyabeka ngebhitumene netywina,
wamfaka kuwo umntwana, wawubeka engcotyeni, elunxwemeni lomlambo.

<span id="an_2:4">2:4</span> Udade wabo wema mgama, ukuze ayazi into eya
kwenzeka kuye.

<span id="an_2:5">2:5</span> Yehla ke intombi kaFaro, isiya kuqubha
emlanjeni; baye abakhonzazana bayo behamba ngasecaleni lomlambo. Yabona
umkhombe engcotyeni phakathi, yathuma umkhonzazana wayo, ukuba aye
kuwuthabatha.

<span id="an_2:6">2:6</span> Yawunqika, yambona umntwana; nantso
inkwenkwana ilila. Yaba nofefe ngayo, yathi, Ngumntwana wamaHebhere lo.

<span id="an_2:7">2:7</span> Wathi udade wabo kwintombi kaFaro, Ndiye
kukubizela na umfazi wamaHebhere onokwanyisa, akwanyisele umntwana?

<span id="an_2:8">2:8</span> Yathi intombi kaFaro kuye, Yiya. Yaya ke
intombi leyo, yabiza unina womntwana.

<span id="an_2:9">2:9</span> Yathi intombi kaFaro kuye, Thabatha lo
mntwana, umanyise; ndokunika umvuzo wakho mna. Umfazi lowo wamthabatha
umntwana, wamanyisa.

<span id="an_2:10">2:10</span> Wakhula umntwana, wamsa ke kwintombi
kaFaro, waba ngunyana wayo. Yamthiya igama elinguMoses, yathi, Ndamrhola
emanzini.

<span id="an_2:11">2:11</span> Kwathi ke ngaloo mihla, akukhula uMoses,
waphuma waya kubazalwana bakhe, ekhangela imithwalo yabo. Wabona
umYiputa ebetha umHebhere wakubazalwana bakhe.

<span id="an_2:12">2:12</span> Wabhekabheka, wathi akuba engaboni mntu,
wamthi qwaka umYiputa, wamselela entlabathini.

<span id="an_2:13">2:13</span> Waphuma ngemini yesibini; wabona
amaHebhere emabini entlalana; wathi kowone omnye, Yini na ukuba umbethe
ummelwane wakho?

<span id="an_2:14">2:14</span> Wathi yena, Umiswe ngubani na ukuba ube
ngumthetheli nomgwebi phezu kwethu? Uza kundibulala na nam, usitsho nje,
njengokuba umbulele umYiputa? Woyika uMoses, wathi, Mayibe le nto
iyaziwa.

<span id="an_2:15">2:15</span> UFaro wayiva le nto, wafuna ukumbulala
uMoses. Wabaleka uMoses, wemka kwaFaro, waya kuma ezweni lakwaMidiyan,
wahlala phantsi ngasequleni.

<span id="an_2:16">2:16</span> Ke kaloku umbingeleli wakwaMidiyan
wayeneentombi ezisixhenxe; zeza kukha amanzi, zayizalisa imikhumbi ukuba
ziseze impahla emfutshane kayise.

<span id="an_2:17">2:17</span> Bafika abalusi, bazigxotha. Wesuka uMoses
wazinceda, wayiseza impahla yazo emfutshane.

<span id="an_2:18">2:18</span> Zakufika kuRehuweli uyise, wathi, Nitheni
na namhlanje ukuhle nifike?

<span id="an_2:19">2:19</span> Zathi, Sihlangulwe ngumYiputa esandleni
sabalusi; kunjalo wasikhelela amanzi, wayiseza impahla emfutshane.

<span id="an_2:20">2:20</span> Wathi ezintombini zakhe, Uphi na?
Nimshiyeleni na umntu lowo? Mbizeni, adle isonka.

<span id="an_2:21">2:21</span> Wakholwa uMoses kukuhlala naloo ndoda.
Yamnika uMoses uTsipora, intombi yayo.

<span id="an_2:22">2:22</span> Yazala unyana, wamthiya igama
elinguGershom, kuba ubesithi, Ndingumphambukeli ezweni lolunye uhlanga.

<span id="an_2:23">2:23</span> Kwathi emva kwaloo mihla mininzi wafa
ukumkani waseYiputa. Bancwina oonyana bakaSirayeli ngenxa yomsebenzi,
bakhala; kwenyuka ukuzibika kwabo, kwaya kuThixo, ngenxa yomsebenzi.

<span id="an_2:24">2:24</span> Wakuva uThixo ukugula kwabo, wawukhumbula
uThixo umnqophiso wakhe noAbraham, noIsake, noYakobi.

<span id="an_2:25">2:25</span> UThixo wababona oonyana bakaSirayeli,
wabazi uThixo.

<span id="an_3:1">3:1</span> Ke kaloku uMoses wayesalusa impahla
emfutshane kaYitro, uyise womkakhe, umbingeleli wakwaMidiyan,
wayiqhubela ele kwentlango, wafika entabeni kaThixo eHorebhe.

<span id="an_3:2">3:2</span> Kwabonakala isithunywa sikaYehova kuye,
siselangatyeni lomlilo, etyholweni phakathi, wakhangela, wabona ityholo
lisitsha ngumlilo, noko lingade litshe liphele.

<span id="an_3:3">3:3</span> Wathi uMoses, Makhe ndityeke, ndiye kubona
lo mbono mkhulu; ukuba kutheni na ukuba ityholo lingatshi liphele.

<span id="an_3:4">3:4</span> Wabona uYehova, ukuba utyekile esiza
kubona; uThixo wabiza esetyholweni phakathi, wathi kuye, Moses, Moses.
Wathi yena, Ndilapha.

<span id="an_3:5">3:5</span> Wathi, Musa ukusondela apha. Khulula
iimbadada zakho ezo ezinyaweni zakho, kuba loo ndawo umi kuyo ingumhlaba
ongcwele.

<span id="an_3:6">3:6</span> Wathi, NdinguThixo kayihlo, uThixo
ka-Abraham, uThixo kaIsake, uThixo kaYakobi. Wabusithelisa uMoses ubuso
bakhe, kuba ebesoyika ukukhangela kuThixo.

<span id="an_3:7">3:7</span> Wathi uYehova, Ndizibonile okunene iintsizi
zabantu bam abaseYiputa, nokukhala kwabo ndikuvile, ngenxa yabo
babaqhuba kalukhuni; kuba ndiyawazi umvandedwa wabo.

<span id="an_3:8">3:8</span> Ndihlile ke; ndize kubahlangula esandleni
samaYiputa, ndibanyuse baphume kwelo lizwe, baye ezweni elilungileyo,
elibanzi, ezweni elibaleka amasi nobusi, endaweni yamaKanan, namaHiti,
nama-Amori, namaPerizi, namaHivi, namaYebhusi.

<span id="an_3:9">3:9</span> Ngoku ke naku ukukhala koonyana
bakaSirayeli, kufikile kum; kananjalo ndikubonile ukuxina abaxine ngako
amaYiputa.

<span id="an_3:10">3:10</span> Hamba ngoku, ndikuthume kuFaro, ubakhuphe
eYiputa abantu bam, oonyana bakaSirayeli.

<span id="an_3:11">3:11</span> Wathi uMoses kuThixo, Ndingubani na ukuba
ndingade ndiye kuFaro, ukuba ndibakhuphe eYiputa oonyana bakaSirayeli?

<span id="an_3:12">3:12</span> Wathi, Ndiya kuba nawe. Nangu umqondiso
wokuba ndikuthumile mna: ekubakhupheni kwakho abantu eYiputa, niya
kumkhonza uThixo kule ntaba.

<span id="an_3:13">3:13</span> Wathi uMoses kuThixo, Uyabona, ukuba
ndiya koonyana bakaSirayeli, ndithi kubo, UThixo wooyihlo undithumile
kuni, baze bathi kum, Ngubani na igama lakhe? ndothini na kubo?

<span id="an_3:14">3:14</span> Wathi uThixo kuMoses, Ndinguye eNdinguye.
Wathi, Wotsho koonyana bakaSirayeli ukuthi, uNdinguye undithumile kuni.

<span id="an_3:15">3:15</span> Waphinda wathi uThixo kuMoses, Wothi
koonyana bakaSirayeli, UYehova, uThixo wooyihlo, uThixo ka-Abraham,
uThixo kaIsake, uThixo kaYakobi, undithumile kuni: ligama lam elo
ngonaphakade, sisikhumbuzo sam eso kwizizukulwana ngezizukulwana.

<span id="an_3:16">3:16</span> Yiya uhlanganise amadoda amakhulu
akwaSirayeli, uthi kuwo, UYehova, uThixo wooyihlo, uThixo ka-Abraham,
kaIsake kaYakobi, ubonakele kum, wathi, Ndinivelele nina, naloo nto
niyenziweyo eYiputa.

<span id="an_3:17">3:17</span> Ndathi, Ndiya kuninyusa niphume
ezintsizini zaseYiputa, niye ezweni lamaKanan, namaHiti, nama-Amori,
namaPerizi, namaHivi, namaYebhusi, ezweni elibaleka amasi nobusi.

<span id="an_3:18">3:18</span> Boliphulaphula ilizwi lakho; uze uye ke
wena namadoda amakhulu akwaSirayeli kukumkani waseYiputa, nithi kuye,
UYehova uThixo wamaHebhere uhlangene nathi; ngoku makhe sihambe entlango
uhambo lweentsuku ezintathu, sibingelele kuYehova uThixo wethu.

<span id="an_3:19">3:19</span> Ke mna ndiyazi, ukuba ukumkani waseYiputa
akayi kunivumela ukuba nihambe, nokuba sekungesandla esithe nkqi.

<span id="an_3:20">3:20</span> Ndiya kusolula isandla sam, ndiyibethe
iYiputa ngemisebenzi yam yonke ebalulekileyo, endiya kuyenza phakathi
kwayo, andule ke ukunindulula.

<span id="an_3:21">3:21</span> Aba bantu ndiya kubababala phambi
kwamaYiputa; kuthi, xa nithe nemka, ningemki nize.

<span id="an_3:22">3:22</span> Intokazi iya kucela kwengummelwane wayo,
nakwengumphambukeli endlwini yayo, impahla yesilivere, nempahla
yegolide, neengubo, nizinxibe oonyana benu neentombi zenu, niwaphange
amaYiputa.

<span id="an_4:1">4:1</span> Waphendula uMoses wathi, Uyabona, abayi
kukholwa ndim, abayi kuliphulaphula izwi lam; kuba baya kuthi, UYehova
akabonakalanga kuwe.

<span id="an_4:2">4:2</span> Wathi uYehova kuye, Yintoni na loo nto
isesandleni sakho? Wathi, Yintonga.

<span id="an_4:3">4:3</span> Wathi, Yiphose emhlabeni. Wayiphosa
emhlabeni, yasuka yaba yinyoka; wayibaleka uMoses.

<span id="an_4:4">4:4</span> Wathi uYehova kuMoses, Solule isandla
sakho, uyibambe ngomsila; (wasolula isandla sakhe, wayibamba, yasuka
yaba yintonga esandleni sakhe);

<span id="an_4:5">4:5</span> ukuze bakholwe ukuba uYehova, uThixo
wooyise, uThixo ka-Abraham, uThixo kaIsake, uThixo kaYakobi, ubonakele
kuwe.

<span id="an_4:6">4:6</span> Waphinda uYehova wathi kuye, Khawusifake
isandla sakho esifubeni sakho. Wasifaka isandla sakhe esifubeni sakhe.
Akusirhola isandla sakhe, naso sineqhenqa, simhlophe njengekhephu.

<span id="an_4:7">4:7</span> Wathi, Sibuyisele isandla sakho esifubeni
sakho. Wasibuyisela isandla sakhe esifubeni; wasirhola esifubeni sakhe,
naso sibuye saba njengenyama yakhe.

<span id="an_4:8">4:8</span> Kothi, ukuba abathanga bakholwe nguwe,
abaliphulaphula izwi lowokuqala umqondiso, bakholwe lilizwi lomqondiso
wamva.

<span id="an_4:9">4:9</span> Kothi, ukuba abathanga bakholwe nayile
miqondiso mibini, abaliphulaphula nezwi lakho, uthabathe amanzi omlambo,
uwaphalazele emhlabeni owomileyo; osuka amanzi owathabathileyo emlanjeni
abe ligazi emhlabeni owomileyo.

<span id="an_4:10">4:10</span> Wathi uMoses kuYehova, Camagu, Nkosi yam!
Andindoda imazwi maninzi nanini na, oko wathethayo kumkhonzi wakho lo;
kuba ndingokuthetha kunzima, ndikwanzima nolwimi.

<span id="an_4:11">4:11</span> Wathi uYehova kuye, Ngubani na obeke
umlomo emntwini? Ngubani na owenze isidenge, nesithulu, nobonayo,
nemfama? Asindim na, mna Yehova?

<span id="an_4:12">4:12</span> Ngoko ke hamba, ndoba nomlomo wakho mna,
ndikubonise into oya kuyithetha.

<span id="an_4:13">4:13</span> Wathi yena, Camagu, Nkosi yam! Khawuthume
ngesandla salowo womthuma.

<span id="an_4:14">4:14</span> Wavutha umsindo kaYehova kuMoses, wathi,
Akanguye na umkhuluwa wakho uAron umLevi? Ndiyazi ukuba yena uyakwazi
ukuthetha. Kananjalo nanko yena ephuma eza kukukhawulela; wokubona,
avuye entliziyweni yakhe.

<span id="an_4:15">4:15</span> Wothetha kuye, ubeke amazwi emlonyeni
wakhe; mna ndoba nomlomo wakho nomlomo wakhe, ndinibonise into eniya
kuyenza.

<span id="an_4:16">4:16</span> Yena wokuthethela ebantwini, athi yena
abe ngumlomo kuwe, uthi wena ube nguthixo kuye.

<span id="an_4:17">4:17</span> Ke le ntonga yiphathe ngesandla sakho;
uya kwenza ngayo imiqondiso leyo.

<span id="an_4:18">4:18</span> Wahamba ke uMoses, wabuyela kuYitro,
uyise womkakhe, wathi kuye, Makhe ndihambe, ndibuyele kubazalwana bam
abaseYiputa, ndibone ukuba basahleli na. Wathi uYitro kuMoses, Hamba
ngoxolo.

<span id="an_4:19">4:19</span> UYehova wathi kuMoses kwaMidiyan, Hamba
ubuyele eYiputa; kuba afile onke amadoda abezonda ubomi bakho.

<span id="an_4:20">4:20</span> UMoses wathabatha umkakhe noonyana bakhe,
wabakhwelisa e-esileni, wabuyela ezweni laseYiputa; wayiphatha uMoses
intonga kaThixo ngesandla sakhe.

<span id="an_4:21">4:21</span> Wathi uYehova kuMoses, Ekuhambeni kwakho
ubuyela eYiputa, uze ukhangele ukuba uzenze phambi koFaro zonke
izimanga, endizibeke esandleni sakho. Ke mna ndiya kuyenza lukhuni
intliziyo yakhe, angabandululi abantu.

<span id="an_4:22">4:22</span> Wothi kuFaro, Utsho uYehova ukuthi,
Unyana wam wamazibulo nguSirayeli;

<span id="an_4:23">4:23</span> ndithi kuwe, Mndulule unyana wam lowo,
andikhonze; walile nje ukumndulula, uyabona, ndombulala unyana wakho,
amazibulo akho.

<span id="an_4:24">4:24</span> Kwathi, endleleni apho balalisa khona,
uYehova wamhlangabeza, wafuna ukumbulala.

<span id="an_4:25">4:25</span> UTsipora wathabatha intshengece, wanqumla
inyama yokwaluswa yonyana wakhe, wayiphosa ezinyaweni zakhe, wathi,
Ungumyeni wamagazi kum.

<span id="an_4:26">4:26</span> Wamyeka ke. Watsho oko ukuthi, Ungumyeni
wamagazi, ngenxa yolwaluko.

<span id="an_4:27">4:27</span> Wathi uYehova kuAron, Hamba uye
kukhawulela uMoses entlango. Waya ke, wamhlangabeza entabeni kaThixo,
wamanga.

<span id="an_4:28">4:28</span> UMoses wamxelela uAron onke amazwi
kaYehova abemthume wona, nemiqondiso yonke abemwisele umthetho ngayo.

<span id="an_4:29">4:29</span> Wahamba uMoses noAron, bawahlanganisa
onke amadoda amakhulu oonyana bakaSirayeli.

<span id="an_4:30">4:30</span> Wawathetha uAron onke amazwi
abewathethile uYehova kuMoses, wayenza nemiqondiso phambi kwabantu.

<span id="an_4:31">4:31</span> Bakholwa abantu, beva ukuba uYehova
ubavelele oonyana bakaSirayeli wazibona iintsizi zabo, bathoba baqubuda.

<span id="an_5:1">5:1</span> Emveni koko beza ooMoses noAron, bathi
kuFaro, Utsho uYehova, uThixo kaSirayeli, ukuthi, Bandulule abantu bam,
bandenzele umthendeleko entlango.

<span id="an_5:2">5:2</span> Wathi uFaro, Ngubani na uYehova, ukuba
ndiphulaphule izwi lakhe, lokuba ndindulule uSirayeli? Andimazi uYehova,
kananjalo andiyi kumndulula uSirayeli.

<span id="an_5:3">5:3</span> Bathi ke, UThixo wamaHebhere uhlangene
nathi; makhe sihambe entlango uhambo lweentsuku ezintathu, sibingelele
kuYehova uThixo wethu, hleze asiqwele ngendyikitya yokufa nangekrele.

<span id="an_5:4">5:4</span> Wathi ukumkani waseYiputa kubo, Yini na,
nina Moses noAron, ukuba nibakhulule abantu emisebenzini yabo? Yiyani
emithwalweni yenu.

<span id="an_5:5">5:5</span> Wathi uFaro, Yabonani, baninzi abantu
belizwe ngoku, ke nina niyabaphumza emithwalweni yabo.

<span id="an_5:6">5:6</span> UFaro wabawisela umthetho abaphathi
nabaqhubi-kalukhuni babantu ngaloo mini, esithi,

<span id="an_5:7">5:7</span> Ize ningabi sabanika abantu umququ wokwenza
izitena, njengokwangaphambili; mabaye ngokwabo, bazibuthele umququ;

<span id="an_5:8">5:8</span> nenani ababelenza njengokwangaphambili,
bamiseleni lona; ize ningalinciphisi, kuba bayahiliza; kuko le nto
bakhalayo, besithi, Masiye kubingelela kuThixo wethu.

<span id="an_5:9">5:9</span> Mawube nzima umsebenzi phezu kwamadoda,
asebenze wona, angaphulaphuli amazwi obuxoki.

<span id="an_5:10">5:10</span> Baphuma ke abaphathi nabaqhubi-kalukhuni
babantu, bathetha ebantwini bathi, Utsho uFaro ukuthi, Andiyi kuninika
mququ;

<span id="an_5:11">5:11</span> yiyani nina, nizithabathele umququ apho
ningawufumana khona; kuba akuyi kuncitshiswa nto emsebenzini wenu.

<span id="an_5:12">5:12</span> Baphalazeka abantu ezweni lonke
laseYiputa, babutha iindiza endaweni yomququ.

<span id="an_5:13">5:13</span> Abaqhubi-kalukhuni babantu babangxamisa,
besithi, Yisebenzeni imisebenzi yenu, into yemini ngangemini yayo,
ngangokuya naninomququ.

<span id="an_5:14">5:14</span> Babethwa ke abaphathi boonyana
bakaSirayeli, ababemiswe phezu kwabo ngabaqhubi-kalukhuni babantu
bakaFaro, kusithiwa, Kungathuba lini na, ukuba ningagqibi ukwenza
izitena enizimiselweyo izolo nanamhla, njengokwangaphambili?

<span id="an_5:15">5:15</span> Baya abaphathi boonyana bakaSirayeli,
bakhala kuFaro, besithi, Yini na ukuba wenjenje kubakhonzi bakho?

<span id="an_5:16">5:16</span> Abakhonzi bakho aba abanikwa mququ;
kuthiwa ke kuthi, Yenzani izitena. Yabona, abakhonzi bakho aba
bayabethwa, kanti kona abantu bakho abo.

<span id="an_5:17">5:17</span> Wathi, Kuhiliza nina; niyahiliza, kuko le
nto nithi, Masiye sibingelele kuYehova.

<span id="an_5:18">5:18</span> Yiyani ke ngoku, nisebenze; aniyi kunikwa
mququ; ke lona inani lezitena niya kulirhola.

<span id="an_5:19">5:19</span> Babona abaphathi boonyana bakaSirayeli
ukuba basebubini, kusithiwa nje, Aniyi kunciphisa nto eziteneni zenu,
kwinto yemini ngangemini yayo.

<span id="an_5:20">5:20</span> Baqubisana noMoses noAron, beza kubo
ekuphumeni kwabo kuFaro.

<span id="an_5:21">5:21</span> Bathi kubo, UYehova makanikhangele,
agwebe; ekubeni nilinukisile ivumba lethu phambi koFaro, naphambi
kwabakhonzi bakhe, ukuba kubekwe ikrele lokusibulala esandleni sabo.

<span id="an_5:22">5:22</span> Wabuyela kuYehova uMoses, esithi, Nkosi
yam, yini na ukuba ubaphathe kakubi aba bantu? Yini na le nto uthume
mna?

<span id="an_5:23">5:23</span> Kususela koko ndangenayo kuFaro,
ndithetha egameni lakho, yena ubaphethe kakubi aba bantu;
akubahlangulanga nokubahlangula abantu bakho.

<span id="an_6:1">6:1</span> Wathi uYehova kuMoses, Uya kukubona ngoku
endiya kukwenza kuFaro, kuba uya kubandulula, abagxothe ezweni lakhe
ngesandla esithe nkqi.

<span id="an_6:2">6:2</span> Wathetha uThixo kuMoses, wathi kuye,
NdinguYehova:

<span id="an_6:3">6:3</span> ndabonakala kuAbraham nakuIsake nakuYakobi
ngelokuba nguThixo uSomandla; ke ngegama lam lokuba nguYehova
andazekanga kubo.

<span id="an_6:4">6:4</span> Kananjalo ndawumisa nabo umnqophiso wam
wokuba ndibanike ilizwe lakwaKanan, ilizwe lokuphambukela kwabo
abaphambukela kulo.

<span id="an_6:5">6:5</span> Kananjalo ndikuvile mna ukugula koonyana
bakaSirayeli abakhonziswayo ngamaYiputa, ndawukhumbula umnqophiso wam.

<span id="an_6:6">6:6</span> Yithi ngoko koonyana bakaSirayeli,
ndinguYehova: ndiya kunikhupha phantsi kwemithwalo yamaYiputa,
ndinihlangule enkonzweni yawo, ndinihlawulele, ndinikhulule ngengalo
eyolukileyo, nangezigwebo ezikhulu;

<span id="an_6:7">6:7</span> ndinithabathe nibe ngabantu bam, ndibe
nguThixo wenu; nazi ukuba ndinguYehova uThixo wenu, onikhuphayo phantsi
kwemithwalo yamaYiputa;

<span id="an_6:8">6:8</span> ndiningenise ezweni endaphakamisa isandla
sam ngalo, ukuba ndilinike uAbraham noIsake noYakobi; ndiya kulinika
nina, libe lilifa: ndinguYehova.

<span id="an_6:9">6:9</span> Watsho ke uMoses koonyana bakaSirayeli;
abamphulaphulanga uMoses, ngenxa yokukhathazeka, nangenxa yomsebenzi
onzima.

<span id="an_6:10">6:10</span> Wathetha uYehova kuMoses, wathi,

<span id="an_6:11">6:11</span> Yiya uthethe kuFaro ukumkani waseYiputa,
abandulule oonyana bakaSirayeli, baphume ezweni lakhe.

<span id="an_6:12">6:12</span> UMoses wathetha phambi koYehova, wathi,
Yabona, oonyana bakaSirayeli abandiphulaphulanga; wothini na ke uFaro
ukundiphulaphula, ndingomlomo ungalukanga nje?

<span id="an_6:13">6:13</span> Wathetha uYehova kuMoses nakuAron,
wabawisela umthetho oonyana bakaSirayeli, nakuFaro ukumkani waseYiputa,
ukuba babakhuphe oonyana bakaSirayeli ezweni laseYiputa.

<span id="an_6:14">6:14</span> Zizo ezi iintloko zezindlu zooyise:
oonyana bakaRubhen, amazibulo kaSirayeli, nguHanoki, noFalu,
nguHetseron, noKarmi; yiyo leyo imizalwane yakwaRubhen.

<span id="an_6:15">6:15</span> Oonyana bakaSimon nguYemuweli, noYamin,
no-Ohadi, noYakin, noTsohare, noSawule, unyana womKananekazi; yiyo leyo
imizalwane yakwaSimon.

<span id="an_6:16">6:16</span> Ngawo la amagama oonyana bakaLevi
ngenzala yabo: uGershon, noKehati, noMerari. Iminyaka yobudala bukaLevi
yayiyiminyaka elikhulu elinamanci mathathu anesixhenxe.

<span id="an_6:17">6:17</span> Oonyana bakaGershon nguLibheni,
noShimehi, ngokwemizalwane yabo.

<span id="an_6:18">6:18</span> Oonyana bakaKehati nguAmram, noItsare,
noHebron, noUziyeli. Iminyaka yobudala bukaKehati yayiyiminyaka elikhulu
elinamanci mathathu anamithathu.

<span id="an_6:19">6:19</span> Oonyana bakaMerari nguMaheli, noMushi;
yiyo leyo imizalwane yakwaLevi ngenzala yabo.

<span id="an_6:20">6:20</span> UAmram wazeka uYokebhede, udade boyise,
wangumkakhe; wamzalela uAron noMoses. Iminyaka yobudala buka-Amram
yayiyiminyaka elikhulu elinamanci mathathu anesixhenxe.

<span id="an_6:21">6:21</span> Oonyana bakaItsare nguKora, noNefege,
noZikri.

<span id="an_6:22">6:22</span> Oonyana bakaUziyeli nguMishaheli,
noElitsafan, noZitri.

<span id="an_6:23">6:23</span> UAron wazeka uElishebha intombi
ka-Aminadabhi, udade boNashon, wangumkakhe; wamzalela uNadabhi,
noAbhihu, noElazare, noItamare.

<span id="an_6:24">6:24</span> Oonyana bakaKora nguAzire, noElikana,
noAbhiyazafu; yiyo leyo imizalwane yamaKora.

<span id="an_6:25">6:25</span> UElazare, unyana ka-Aron, wazeka umfazi
ezintombini zikaPutiyeli; wamzalela uPinehasi. Zizo ezo iintloko
zezindlu zooyise zabaLevi, ngokwemizalwane yabo.

<span id="an_6:26">6:26</span> Ngulaa Aron noMoses, wathi kubo uYehova,
Bakhupheni oonyana bakaSirayeli ezweni laseYiputa ngokwemikhosi yabo.

<span id="an_6:27">6:27</span> Ngabo abo bathethayo kuFaro ukumkani
waseYiputa, ukuba abakhuphe oonyana bakaSirayeli eYiputa; ngabo Moses
noAron.

<span id="an_6:28">6:28</span> Kwathi, mhlana wathethayo uYehova kuMoses
ezweni laseYiputa,

<span id="an_6:29">6:29</span> wathetha uYehova kuMoses, wathi,
NdinguYehova; thetha kuFaro, ukumkani waseYiputa, zonke izinto
endizithethayo kuwe.

<span id="an_6:30">6:30</span> Wathi uMoses phambi koYehova, Yabona,
ndingomlomo ungalukanga; wothini na uFaro ukundiphulaphula?

<span id="an_7:1">7:1</span> Wathi uYehova kuMoses, Khangela, ndikwenze
uthixo kuFaro; ke uAron umkhuluwa wakho woba ngumprofeti wakho.

<span id="an_7:2">7:2</span> Wena wothetha zonke izinto endikuwisele
umthetho ngazo; ke uAron umkhuluwa wakho wothetha kuFaro, aze abandulule
oonyana bakaSirayeli ezweni lakhe.

<span id="an_7:3">7:3</span> Ke mna ndiya kuyiqaqadekisa intliziyo
kaFaro, ndiyandise imiqondiso yam nezimanga zam ezweni laseYiputa.

<span id="an_7:4">7:4</span> Akayi kuniphulaphula uFaro. Ke mna iYiputa
ndiya kuyisa isandla, ndiyikhuphe imikhosi yam, abantu bam oonyana
bakaSirayeli, ezweni laseYiputa ngezigwebo ezikhulu;

<span id="an_7:5">7:5</span> azi amaYiputa, ekusoluleni kwam isandla sam
phezu kweYiputa, ukuba ndinguYehova; ndibakhuphe oonyana bakaSirayeli
phakathi kwawo.

<span id="an_7:6">7:6</span> Wenza ke uMoses noAron; ngoko uYehova
wabawisela umthetho ngako, benjenjalo.

<span id="an_7:7">7:7</span> UMoses ubeminyaka imashumi asibhozo ezelwe,
noAron ubeminyaka imashumi asibhozo anamithathu ezelwe, ukuthetha kwabo
kuFaro.

<span id="an_7:8">7:8</span> Wathetha uYehova kuMoses nakuAron, wathi,

<span id="an_7:9">7:9</span> Xa athe uFaro wathetha kuni, esithi,
Ndiboniseni isimanga, wothi wena kuAron, Thabatha intonga yakho,
uyiphose phambi koFaro; yoba yinyoka.

<span id="an_7:10">7:10</span> Wangena uMoses noAron kuFaro; benza
njengoko uYehova wabawisela umthetho, uAron wayiphosa intonga yakhe
phambi koFaro, naphambi kwabakhonzi bakhe, yaba yinyoka.

<span id="an_7:11">7:11</span> Naye uFaro wazibiza izilumko nabakhafuli;
zenjenjalo nezazi ezo zaseYiputa, ngobugqi bazo.

<span id="an_7:12">7:12</span> Elowo waphosa phantsi intonga yakhe, yaba
yinyoka; yasuka intonga ka-Aron yaziginya iintonga zabo.

<span id="an_7:13">7:13</span> Yaba lukhuni intliziyo kaFaro;
akabaphulaphula, njengoko wayetshilo uYehova.

<span id="an_7:14">7:14</span> Wathi uYehova kuMoses, Intliziyo kaFaro
iqaqadekile, akavumi ukubandulula abantu.

<span id="an_7:15">7:15</span> Yiya kuFaro kusasa, nanko ephuma esiya
emanzini. Uze ume elunxwemeni lomlambo malunga naye; intonga eyaguqukayo
yaba yinyoka yiphathe esandleni.

<span id="an_7:16">7:16</span> Uze uthi kuye, UYehova, uThixo
wamaHebhere, undithume kuwe, esithi, Bandulule abantu bam, baye
kundikhonza entlango; yabona ke, akuphulaphulanga unangoku.

<span id="an_7:17">7:17</span> Utsho uYehova ukuthi, Uya kwazi ngale nto
ke ukuba ndinguYehova. Yabona, ndiya kubetha ngentonga esesandleni sam
emanzini omlambo, aguqulwe abe ligazi,

<span id="an_7:18">7:18</span> zife iintlanzi ezisemlanjeni, unuke
umlambo, amaYiputa abe nesicaphucaphu akuwasela amanzi omlambo.

<span id="an_7:19">7:19</span> Wathi uYehova kuMoses, Yithi kuAron,
Thabatha intonga yakho, wolule isandla sakho phezu kwamanzi aseYiputa,
phezu kwemilambo yabo, naphezu kwemijelo yabo, naphezu kwamachibi abo,
naphezu kweentlangano zonke zamanzi abo; abe ligazi, ibe ligazi ezweni
lonke laseYiputa, nasemiphandeni yemithi neyamatye.

<span id="an_7:20">7:20</span> OoMoses noAron benza njengoko uYehova
wabawisela umthetho; wayiphakamisa intonga, wawabetha amanzi omlambo
phambi koFaro, naphambi kwabakhonzi bakhe; aza aguquka onke amanzi
omlambo, aba ligazi.

<span id="an_7:21">7:21</span> Zafa iintlanzi ezisemlanjeni, wanuka
umlambo, akaba nako amaYiputa ukuwasela amanzi omlambo; laba ligazi
ezweni lonke laseYiputa.

<span id="an_7:22">7:22</span> Zenjenjalo ke nezazi zaseYiputa ngobugqi
bazo, Yaba lukhuni intliziyo kaFaro, akabaphulaphula, njengoko
wayetshilo uYehova.

<span id="an_7:23">7:23</span> Wajika uFaro, waya endlwini yakhe,
akayibekela ntliziyo nale nto.

<span id="an_7:24">7:24</span> Onke amaYiputa emba amanzi okusela
ngeenxa zonke emlanjeni; kuba ebengenakuwasela amanzi omlambo.

<span id="an_7:25">7:25</span> Kwazaliseka isixhenxe seentsuku emveni
kokuwubetha kwakhe uYehova umlambo.

<span id="an_8:1">8:1</span> Wathi uYehova kuMoses, Yiya kuFaro, uthi
kuye, Utsho uYehova ukuthi, Bandulule abantu bam, baye kundikhonza.

<span id="an_8:2">8:2</span> Ke ukuba uthe akwavuma ukubandulula,
uyabona, ndoyibetha yonke imida yakho ngamasele;

<span id="an_8:3">8:3</span> umlambo unyakazele amasele, anyuke, angene
endlwini yakho, nasesililini sakho, naphezu kwesingqengqelo sakho,
nasendlwini yabakhonzi bakho, nasebantwini bakho, nasezimbizeni zakho,
nasemikhumbini yakho yentlama;

<span id="an_8:4">8:4</span> anyuke amasele lawo, eze nakuwe, nakubantu
bakho, nakubakhonzi bakho bonke.

<span id="an_8:5">8:5</span> Wathi uYehova kuMoses, Yithi kuAron, Yolula
isandla sakho eso sinentonga yakho phezu kwemilambo, naphezu kwemijelo,
naphezu kwamachibi, unyuse amasele phezu kwelizwe laseYiputa.

<span id="an_8:6">8:6</span> Wasolula ke uAron isandla sakhe phezu
kwamanzi aseYiputa; enyuka amasele, aligubungela ilizwe laseYiputa.

<span id="an_8:7">8:7</span> Zenjenjalo nezazi ngobugqi bazo, zawanyusa
amasele phezu kwelizwe laseYiputa.

<span id="an_8:8">8:8</span> UFaro wabiza uMoses noAron, wathi,
Mthandazeni uYehova, awasuse amasele kum nasebantwini bam; ndobandulula
abantu, baye kubingelela kuYehova.

<span id="an_8:9">8:9</span> Wathi uMoses kuFaro, Zizukise
ngokundimisela ixesha lokuba ndikuthandazele nini na, wena nabakhonzi
bakho, nabantu bakho, anqunyulwe amasele kuwe nakwindlu yakho, asale
emlanjeni wodwa.

<span id="an_8:10">8:10</span> Wathi yena, Ngomso. Wathi ke, Makube
ngokwelizwi lakho, ukuze wazi ukuba akukho unjengoYehova uThixo wethu;

<span id="an_8:11">8:11</span> asuke amasele kuwe, nakwizindlu zakho,
nakubakhonzi bakho, nakubantu bakho; asale emlanjeni wodwa.

<span id="an_8:12">8:12</span> Baphuma ke ooMoses noAron kuFaro;
wadanduluka uMoses kuYehova ngendawo yamasele abewabeke phezu koFaro.

<span id="an_8:13">8:13</span> Wenza uYehova ngokwelizwi likaMoses. Afa
amasele ezindlwini, nasezintendelezweni, nasemasimini.

<span id="an_8:14">8:14</span> Bawahlanganisa aziimfumba ngeemfumba;
lanuka ilizwe.

<span id="an_8:15">8:15</span> Uthe ke uFaro akuba nethuba lokuphefumla,
wayenza lukhuni intliziyo yakhe, akabaphulaphula, njengoko watshoyo
uYehova.

<span id="an_8:16">8:16</span> Wathi uYehova kuMoses, Yithi kuAron,
Yolula intonga yakho, ulubethe uthuli lwelizwe lube ziingcongconi ezweni
lonke laseYiputa.

<span id="an_8:17">8:17</span> Benjenjalo. Wasolula uAron isandla sakhe
eso sinentonga yakhe, walubetha uthuli lwelizwe, lwaba ziingcongconi
ebantwini nasezinkomeni. Lonke uthuli lwelizwe lwaba ziingcongconi
ezweni lonke laseYiputa.

<span id="an_8:18">8:18</span> Zenjenjalo nezazi ngobugqi bazo, ukuba
zivelise iingcongconi, azaba nako. Kwakho iingcongconi ebantwini
nasezinkomeni.

<span id="an_8:19">8:19</span> Zathi izazi kuFaro, Ngumnwe kaThixo. Yaba
lukhuni intliziyo kaFaro, akabaphulaphula, njengoko watshoyo uYehova.

<span id="an_8:20">8:20</span> Wathi uYehova kuMoses, Vuka kusasa
ngomso, ume phambi koFaro, nanko ephuma esiya emanzini; uthi kuye, Utsho
uYehova ukuthi, Bandulule abantu bam, baye kundikhonza.

<span id="an_8:21">8:21</span> Okanye ukuba uthe akwabandulula abantu
bam, yabona, ndithuma izibawu kuwe, nakubakhonzi bakho, nakubantu bakho,
nasezindlwini zakho, zizale izindlu zamaYiputa zizibawu, nomhlaba akuwo;

<span id="an_8:22">8:22</span> ndilibalule ngaloo mini lona ilizwe
laseGoshen, abemi kulo abantu bam, kungabikho zibawu khona, ukuze wazi
ukuba ndinguYehova phakathi kwelizwe;

<span id="an_8:23">8:23</span> ndimise inkululo phakathi kwabantu bam
nabantu bakho; lo mqondiso uya kubakho ngomso.

<span id="an_8:24">8:24</span> Wenjenjalo uYehova. Kweza izibawu
ezininzi endlwini kaFaro, nasezindlwini zabakhonzi bakhe, nasezweni
lonke laseYiputa; lonakala ilizwe zizibawu.

<span id="an_8:25">8:25</span> UFaro wabiza uMoses na-Aron, wathi,
Yiyani nibingelele kuThixo wenu kweli lizwe.

<span id="an_8:26">8:26</span> Wathi uMoses, Akulungisile ukwenjenjalo;
kuba soba sibingelela amasikizi amaYiputa kuYehova uThixo wethu. Ukuba
sithe sabingelela into engamasikizi kumaYiputa phambi kwawo, osixuluba
ngamatye.

<span id="an_8:27">8:27</span> Siya kuhamba uhambo lweentsuku ezintathu
entlango, sibingelele kuYehova uThixo wethu, njengoko wothi asiyalele.

<span id="an_8:28">8:28</span> Wathi uFaro, Ndiya kunindulula nina, niye
kubingelela kuYehova uThixo wenu entlango, kodwa ize ningahambi niye
kude; ndithandazeleni.

<span id="an_8:29">8:29</span> Wathi uMoses, Yabona, ndiya kuphuma kuwe,
ndithandaze kuYehova, zimke izibawu kuFaro, nakubakhonzi bakhe,
nakubantu bakhe ngomso, kodwa makangaphindi uFaro akhohlise
ngokungabandululi abantu, baye kubingelela kuYehova.

<span id="an_8:30">8:30</span> Wemka uMoses, wathandaza kuYehova.

<span id="an_8:31">8:31</span> Wenza uYehova ngokwelizwi likaMoses,
wazisusa izibawu kuFaro, nakubakhonzi bakhe, nakubantu bakhe; akwasala
nasinye.

<span id="an_8:32">8:32</span> UFaro wayiqaqadekisa intliziyo yakhe,
nangesi sihlandlo, akabandulula abantu.

<span id="an_9:1">9:1</span> Wathi uYehova kuMoses, Yiya kuFaro, uthethe
naye, uthi, Utsho uYehova uThixo wamaHebhere, ukuthi, Bandulule abantu
bam, baye kundikhonza.

<span id="an_9:2">9:2</span> Okanye ukuba uthe akwavuma ukubandulula,

<span id="an_9:3">9:3</span> waba usababambile, yabona, isandla
sikaYehova soba semfuyweni yakho esendle, emahasheni, emaesileni,
ezinkameleni, ezinkomeni, nasempahleni emfutshane, senze indyikitya
yokufa enzima kunene;

<span id="an_9:4">9:4</span> uYehova ayibalule imfuyo yamaSirayeli
kwimfuyo yamaYiputa: akuyi kufa nto kuyo yonke eyoonyana bakaSirayeli.

<span id="an_9:5">9:5</span> UYehova umise ixesha elithile, wathi,
Ngomso uYehova uya kuyenza le nto kweli lizwe.

<span id="an_9:6">9:6</span> Wayenza ke uYehova le nto ngengomso. Yafa
yonke imfuyo yamaYiputa; ke kweyoonyana bakaSirayeli imfuyo akufanga
nanye.

<span id="an_9:7">9:7</span> UFaro wasusa umntu. O, kweyamaSirayeli
imfuyo akufanga nokuba ibe nye. Yaqaqadeka intliziyo kaFaro,
akabandulula abantu.

<span id="an_9:8">9:8</span> Wathi uYehova kuMoses nakuAron, Thabathani
uthuthu lweziko, nizalise izandla zozibini, uMoses aluphose phezulu
esibhakabhakeni phambi koFaro,

<span id="an_9:9">9:9</span> lube luthuli ezweni lonke laseYiputa, lube
ngamathumba athe qwele ngamaqhakuva ebantwini, nasezinkomeni, ezweni
lonke laseYiputa.

<span id="an_9:10">9:10</span> Baluthabatha ke uthuthu lweziko, bema
phambi koFaro; uMoses waluphosa phezulu esibhakabhakeni, lwaba
ngamathumba athe qwele ngamaqhakuva ebantwini nasezinkomeni.

<span id="an_9:11">9:11</span> Azaba nako izazi ukuma phambi koMoses
ngenxa yamathumba; kuba amathumba abakho kwizazi nakumaYiputa onke.

<span id="an_9:12">9:12</span> UYehova wayenza lukhuni intliziyo kaFaro,
akabaphulaphula, njengoko watshoyo uYehova kuMoses.

<span id="an_9:13">9:13</span> Wathi uYehova kuMoses, Vuka kusasa, ume
phambi koFaro, uthi kuye, Utsho uYehova uThixo wamaHebhere, ukuthi,
Bandulule abantu bam, baye kundikhonza.

<span id="an_9:14">9:14</span> Kuba ngesi sihlandlo ndithuma zonke
izibetho zam entliziyweni yakho, nakubakhonzi bakho, nakubantu bakho,
ukuze wazi ukuba akukho unjengam ehlabathini lonke.

<span id="an_9:15">9:15</span> Kuba ngoku, ukuba bendithe ndasolula
isandla sam, ndakubetha wena nabantu bakho ngendyikitya yokufa, ngewuthe
shwaka akwabakho ehlabathini.

<span id="an_9:16">9:16</span> Noko ke ndikumisele eli thuba lokuba
ndiwabonakalalise amandla am kuwe, laziswe igama lam ehlabathini lonke.

<span id="an_9:17">9:17</span> Unangoku usazenza udonga kubantu bam,
akubandululi.

<span id="an_9:18">9:18</span> Yabona, eli xa ngomso ndiya kunisa
isichotho esinzima kunene, ekungazanga kubekho singangaso eYiputa,
kususela kwimini eyasekwayo kude kube ngoku.

<span id="an_9:19">9:19</span> Thumela ngoku, ukhawuleze, uhlanganise
imfuyo yakho, neento zakho zonke onazo ezindle; bonke abantu neenkomo
ezifunyenwe endle zingahlanganiselwanga ekhaya, zohlelwa sisichotho,
zife.

<span id="an_9:20">9:20</span> Owaloyikayo ilizwi likaYehova kubakhonzi
bakaFaro, wabasabisela ezindlwini abakhonzi bakhe nemfuyo yakhe.

<span id="an_9:21">9:21</span> Ongalibekelanga ntliziyo ilizwi
likaYehova, wabayeka abakhonzi bakhe nemfuyo yakhe endle.

<span id="an_9:22">9:22</span> Wathi uYehova kuMoses, Yolulela isandla
sakho ezulwini, kubekho isichotho ezweni lonke laseYiputa phezu
kwabantu, naphezu kweenkomo, naphezu kwemifuno yonke yasendle, ezweni
lonke laseYiputa.

<span id="an_9:23">9:23</span> UMoses wayolulela intonga yakhe ezulwini;
uYehova wathoba indudumo nesichotho, nomlilo wehla weza emhlabeni.
UYehova walinisela isichotho ilizwe laseYiputa.

<span id="an_9:24">9:24</span> Kwabakho ke isichotho, nomlilo obophene
phakathi kwesichotho, sinzima kunene, ekungazanga kubekho singangaso
ezweni lonke lamaYiputa, kususela oko aba luhlanga.

<span id="an_9:25">9:25</span> Isichotho sayibetha yonke into esendle
ezweni lonke laseYiputa, kwathabathela emntwini kwesa enkomeni;
sayibetha isichotho yonke imifuno yasendle, sayaphula yonke imithi
yasendle.

<span id="an_9:26">9:26</span> Kodwa ezweni laseGoshen, apho babekhona
oonyana bakaSirayeli, akubangakho sichotho.

<span id="an_9:27">9:27</span> Wathuma uFaro, wabiza uMoses noAron,
wathi kubo, Ndonile okwesi sihlandlo. UYehova ulilungisa, ke mna nabantu
bam asindawo.

<span id="an_9:28">9:28</span> Thandazani kuYehova; kwanele ukubakho
kweendudumo zikaThixo nesichotho; ndonindulula ningabi sahlala.

<span id="an_9:29">9:29</span> UMoses wathi kuye, Ekuphumeni kwam
phakathi komzi, ndozolulela kuYehova izandla zam, ziyeke iindudumo,
nesichotho singabi sabakho, ukuze wazi ukuba umhlaba lo ngokaYehova.

<span id="an_9:30">9:30</span> Ke wena nabakhonzi bakho, ndiyazi ukuba
aniyi kwandula nimoyike uYehova uThixo.

<span id="an_9:31">9:31</span> Yabhuqwa iflakisi nerhasi, kuba irhasi
ibiselidubule, neflakisi ibiselityatyambile.

<span id="an_9:32">9:32</span> Ke yona ingqolowa nespelete ayibhuqwanga;
kuba ibisencinane.

<span id="an_9:33">9:33</span> Waphuma uMoses phakathi komzi, wemka
kuFaro, wazolulela izandla zakhe kuYehova, zayeka iindudumo nesichotho,
yathula imvula emhlabeni.

<span id="an_9:34">9:34</span> Wabona uFaro ukuba iphelile imvula
nesichotho neendudumo, waphinda wona, wayiqaqadekisa intliziyo yakhe,
yena nabakhonzi bakhe.

<span id="an_9:35">9:35</span> Yaba lukhuni ke intliziyo kaFaro,
akabandulula oonyana bakaSirayeli, njengoko watshoyo uYehova ngoMoses.

<span id="an_10:1">10:1</span> Wathi uYehova kuMoses, Yiya kuFaro; kuba
mna ndiyiqaqadekisile intliziyo yakhe, nentliziyo yabakhonzi bakhe,
ukuze ndibonakalalise le miqondiso yam phakathi kwalo ilizwe;

<span id="an_10:2">10:2</span> ukuze ubalise, ezindlebeni zonyana wakho
nezonyana wonyana wakho, izenzo ezincamisileyo endizenzileyo kumaYiputa,
nemiqondiso yam endiyibonakalalisileyo phakathi kwawo, ukuze nazi ukuba
ndinguYehova.

<span id="an_10:3">10:3</span> Waya uMoses noAron kuFaro, bathi kuye,
Utsho uYehova, uThixo wamaHebhere, ukuthi, Kunini na ungavumi ukuzithoba
phambi kwam? Bandulule abantu bam, baye kundikhonza.

<span id="an_10:4">10:4</span> Okanye ukuba uthe akwavuma ukubandulula
abantu bam, uyabona, ngomso ndozisa iinkumbi emideni yakho;

<span id="an_10:5">10:5</span> zibugubungele ubuso belizwe, lingabi
nakubonwa ilizwe, zidle intsalela esindileyo, enisalele esichothweni,
zidle yonke imithi enihlumelayo endle;

<span id="an_10:6">10:6</span> zizalise izindlu zakho, nezindlu
zabakhonzi bakho bonke, nezindlu zamaYiputa onke: iinkumbi
ezingabonwanga ngooyihlo noonyokokhulu, kususela kwiimini ababekho ngazo
emhlabeni, unanamhla. Wajika, waphuma kuFaro.

<span id="an_10:7">10:7</span> Bathi abakhonzi bakaFaro kuye, Koda kube
nini na, lo engumgibe kuthi? Bandulule abantu, baye kukhonza uYehova
uThixo wabo. Akukazi na, kuhleliwe nje, ukuba iYiputa iza kutshabalala?

<span id="an_10:8">10:8</span> Baza ooMoses noAron babuyiselwa
kwakuFaro; wathi kubo, Hambani, niye kukhonza uYehova uThixo wenu;
kuhamba oobani noobani ke?

<span id="an_10:9">10:9</span> Wathi uMoses, Siya kuhamba nolutsha
neengwevu zakowethu, sihambe noonyana bethu neentombi zethu, nempahla
yethu emfutshane neenkomo zethu; kuba kuthi ngumthendeleko kaYehova.

<span id="an_10:10">10:10</span> Wathi kubo, Makube njalo kambe; uYehova
makabe nani, njengokuba ndinindulula nina nentsapho yenu. Khangelani,
kukho ububi phambi kwenu.

<span id="an_10:11">10:11</span> Makungabi njalo; makuhambe nina
bangamadoda, niye kukhonza uYehova; kuba nibe nifuna oko. Bagxothwa,
baphuma ebusweni bukaFaro.

<span id="an_10:12">10:12</span> Wathi uYehova kuMoses, Yolula isandla
sakho phezu kwelizwe laseYiputa, kuze iinkumbi, zinyuke kulo ilizwe
laseYiputa, ziyidle yonke imifuno yelizwe eli, yonke into eshiywe
sisichotho.

<span id="an_10:13">10:13</span> Wayolula uMoses intonga yakhe phezu
kwelizwe laseYiputa, uYehova waqhuba umoya wasempumalanga kwelo lizwe
yonke loo mini nobusuku bonke; kwakusa, umoya wasempumalanga wazithwala
iinkumbi.

<span id="an_10:14">10:14</span> Zenyuka iinkumbi kulo lonke ilizwe
laseYiputa; zeza zahlala emideni yonke yaseYiputa, zininzi kunene;
ekungazanga phambi kwazo kubekho zinkumbi zingako, kwabe emva kwazo
kungasayi kubakho zinjalo.

<span id="an_10:15">10:15</span> Zabugubungela ubuso belizwe lonke, laba
mnyama ilizwe; zayidla yonke imifuno yelizwe neziqhamo zonke zemithi,
ezazishiywe sisichotho; akwasala nanye into eluhlaza emthini
nasemifunweni yasendle, ezweni lonke laseYiputa.

<span id="an_10:16">10:16</span> Wakhawuleza uFaro wabiza uMoses noAron,
wathi, Ndonile kuYehova uThixo wenu nakuni.

<span id="an_10:17">10:17</span> Kaloku khanisixolele isono sam okwesi
sihlandlo sodwa, nithandaze kuYehova uThixo wenu, akususe kum oku kufa
kodwa.

<span id="an_10:18">10:18</span> Waphuma kuFaro, wathandaza kuYehova.

<span id="an_10:19">10:19</span> UYehova wawuguqula umoya, waba
ngowasentshonalanga onamandla kunene, wazithwala iinkumbi, wazidiba
eLwandle oluBomvu; akwasala nanye inkumbi, emideni yonke yaseYiputa.

<span id="an_10:20">10:20</span> Wayenza lukhuni uYehova intliziyo
kaFaro, akabandulula oonyana bakaSirayeli.

<span id="an_10:21">10:21</span> Wathi uYehova kuMoses, Yolulela isandla
sakho ezulwini, kubekho ubumnyama ezweni laseYiputa, ubumnyama
obungqingqwa.

<span id="an_10:22">10:22</span> Wasolulela uMoses isandla sakhe
ezulwini; kwabakho ubumnyama obusithokothoko ezweni lonke laseYiputa
imihla emithathu.

<span id="an_10:23">10:23</span> Ababonana; akwasuka bani endaweni yakhe
imihla emithathu; ke kubo bonke oonyana bakaSirayeli kwabakho ukukhanya
emakhayeni abo.

<span id="an_10:24">10:24</span> UFaro wabiza uMoses, wathi, Hambani
niye kukhonza uYehova; kodwa impahla yenu emfutshane neenkomo zenu
mazisale; nayo intsapho yenu yohamba nani.

<span id="an_10:25">10:25</span> Wathi uMoses, Wena uze usinike
imibingelelo namadini anyukayo ezandleni zethu, sibingelele kuYehova
uThixo wethu;

<span id="an_10:26">10:26</span> nemfuyo yethu ihambe nathi; akuyi
kusala nophuphu olunye; kuba sothabatha kuyo ukukhonza uYehova uThixo
wethu; kuba thina asazi ukuba somkhonza ngantoni na uYehova, side sifike
khona.

<span id="an_10:27">10:27</span> UYehova wayenza lukhuni intliziyo
kaFaro, akavuma ukubandulula.

<span id="an_10:28">10:28</span> Wathi uFaro kuye, Hamba umke kum, uze
uzigcine, ungaphindi ububone ubuso bam; kuba mhlana ububonileyo ubuso
bam uya kufa.

<span id="an_10:29">10:29</span> Wathi uMoses, Utyaphile utsho; andisayi
kuphinda ndibubone ubuso bakho.

<span id="an_11:1">11:1</span> UYehova wathi kuMoses, Ndisaya kufikisa
sibetho sinye phezu koFaro naphezu kweYiputa, emveni koko wonindulula
nimke apha; xa anindulula kuphele, uya kunigxotha kanye, nimke apha.

<span id="an_11:2">11:2</span> Khawuthethe ezindlebeni zabantu, ithi
inkazana icele kummelwane wayo, indoda icele kummelwane wayo, iimpahla
zesilivere neempahla zegolide.

<span id="an_11:3">11:3</span> UYehova wabababala abantu emehlweni
amaYiputa. Kananjalo indoda leyo inguMoses yayinkulu kunene ezweni
laseYiputa kubakhonzi bakaFaro nasebantwini.

<span id="an_11:4">11:4</span> Wathi uMoses, Utsho uYehova ukuthi, Xa
kuphakathi kobusuku, ndiya kuphuma ndihambe phakathi kweYiputa,

<span id="an_11:5">11:5</span> afe onke amazibulo ezweni laseYiputa,
ethabathela kumazibulo kaFaro, ohleliyo etroneni yakhe, ese kumazibulo
omkhonzazana osemva kwamatye okusila, namazibulo onke eenkomo;

<span id="an_11:6">11:6</span> kubekho isikhalo esikhulu ezweni lonke
laseYiputa, ekungazanga kubekho sinjalo, kwaye kungayi kuphinda kubekho
sinjalo.

<span id="an_11:7">11:7</span> Ke kubo bonke oonyana bakaSirayeli,
akukho nja iya kubavungamela, kuthabathela emntwini kuse ezinkomeni;
ukuze nazi ukuba uYehova uyawahlula amaYiputa kumaSirayeli;

<span id="an_11:8">11:8</span> behle bonke abakhonzi bakho abo, beze
kum, baqubude kum, besithi, Phuma wena nabantu bonke abakulandelayo;
ndiphume ke emveni koko. Waza waphuma kuFaro, evutha ngumsindo.

<span id="an_11:9">11:9</span> UYehova wathi kuMoses, Akayi
kuniphulaphula uFaro, ukuze zande izimanga zam ezweni laseYiputa.

<span id="an_11:10">11:10</span> UMoses noAron bazenza ke ezi zimanga
zonke phambi koFaro; uYehova wayenza lukhuni intliziyo kaFaro,
akabandulula oonyana bakaSirayeli ezweni lakhe.

<span id="an_12:1">12:1</span> Wathetha uYehova kuMoses nakuAron ezweni
laseYiputa, wathi,

<span id="an_12:2">12:2</span> Le nyanga kuni iyintloko yeenyanga; kuni
yeyokuqala ezinyangeni zomnyaka.

<span id="an_12:3">12:3</span> Thethani kwibandla lonke lakwaSirayeli,
nithi, Ngolweshumi usuku kule nyanga elowo makazithabathele ixhwane,
ngokwenzindlu zooyise, ixhwane ngendlu.

<span id="an_12:4">12:4</span> Ukuba ithe indlu yancinane exhwaneni,
makathabathe ixhwane yena enommelwane wakhe okufuphi nendlu yakhe,
ngokwenani labantu; elowo ngangokokudla kwakhe nombalela exhwaneni.

<span id="an_12:5">12:5</span> Ixhwane lenu malibe liduna
eligqibeleleyo, elimnyaka mnye; nolithabatha ezigusheni nokuba
kusezibhokhweni.

<span id="an_12:6">12:6</span> Nize niligcine kude kube lusuku lweshumi
elinesine lwale nyanga, silixhele ke sonke isikhungu sebandla
lakwaSirayeli lakutshona ilanga;

<span id="an_12:7">12:7</span> bacaphule egazini, baliqabe emigubasini
yomibini nasemqadini wezindlu eliya kudlelwa kuzo ngabo;

<span id="an_12:8">12:8</span> bayidle inyama ngobo busuku, yosiwe
ngomlilo, inezonka ezingenagwele, bayidle nemithana ekrakra.

<span id="an_12:9">12:9</span> Musani ukudla ndawo ikrwada kuyo, nandawo
ikuphekwa iphekwe ngamanzi; mayosiwe ngomlilo: intloko yalo namanqina
alo nezibilini zalo.

<span id="an_12:10">12:10</span> Nize ningasalisi ndawo yalo kude kuse;
okuseleyo kulo kwada kwasa nokutshisa ngomlilo.

<span id="an_12:11">12:11</span> Nize nenjenje ukulidla; nodla
nibhinqile, nineembadada ezinyaweni zenu, ninentonga esandleni senu,
nilidle buphuthuphuthu: leyo yipasika kuYehova.

<span id="an_12:12">12:12</span> Ndiya kucanda ezweni laseYiputa ngobu
busuku, ndibethe onke amazibulo ezweni laseYiputa, ndithabathele
emntwini ndise enkomeni, ndenze izigwebo koothixo bonke baseYiputa, mna
Yehova.

<span id="an_12:13">12:13</span> Igazi elo loba ngumqondiso kuni
ezindlwini enikuzo. Ndolibona igazi, ndigqithe kuni, singabikho kuni
isibetho esonakalisayo, ekulibetheni kwam ilizwe laseYiputa.

<span id="an_12:14">12:14</span> Le mini yoba sisikhumbuzo kuni, niyenze
umthendeleko kuYehova; ezizukulwaneni zenu niyenze ummiselo
ongunaphakade.

<span id="an_12:15">12:15</span> Nodla izonka ezingenagwele iintsuku
zibe sixhenxe; kwangosuku lokuqala nolisusa igwele ezindlwini zenu; kuba
bonke abadla isonka esinegwele, kususela kolokuqala kude kube lusuku
lwesixhenxe, bonqanyulwa bangabikho kwaSirayeli.

<span id="an_12:16">12:16</span> Ngomhla wokuqala kobakho intlanganiso
engcwele, nangomhla wesixhenxe kobakho intlanganiso engcwele kuni. Akuyi
kwenziwa msebenzi ngawo, ingengulowo wokudla komntu; nguwo wodwa
eningazenzelayo.

<span id="an_12:17">12:17</span> Nize nigcine umthendeleko wezonka
ezingenagwele; kuba kanye ngayo loo mini ndayikhupha imikhosi yenu
ezweni laseYiputa; niwugcine loo mhla kwizizukulwana zenu, ube
ngummiselo ongunaphakade.

<span id="an_12:18">12:18</span> Ngeyokuqala inyanga, ngosuku lweshumi
elinesine enyangeni leyo, ngokuhlwa, nodla izonka ezingenagwele, kude
kuse kusuku lwamashumi omabini analunye lwenyanga leyo, ngokuhlwa.

<span id="an_12:19">12:19</span> Ze kungafunyanwa gwele ezindlwini zenu
iintsuku ezisixhenxe; kuba bonke abadla into enegwele bonqanyulwa
bangabikho ebandleni lakwaSirayeli, nokuba ngumphambukeli, nokuba
ngozalelwe kuloo ndawo.

<span id="an_12:20">12:20</span> Yonke into enegwele nize ningayidli;
emakhayeni enu onke nodla izonka ezingenagwele.

<span id="an_12:21">12:21</span> Wawabiza uMoses onke amadoda amakhulu
akwaSirayeli, wathi kuwo, Hambani niye, nizithabathele ixhwane
ngokwemizalwane yenu, nixhele ipasika.

<span id="an_12:22">12:22</span> Nithabathe isipha sehisope, nisithi
nkxu egazini elisengqayini, niqabe emqadini nasemigubasini yomibini
ngegazi elisengqayini; ke kuni ze kungaphumi mntu emnyango wendlu yakhe
kude kuse.

<span id="an_12:23">12:23</span> UYehova uya kucanda, awabulale
amaYiputa. Akulibona igazi emqadini nasemigubasini yomibini, wogqitha
uYehova emnyango, angamvumeli umonakalisi ukuba angene ezindlwini zenu,
abulale.

<span id="an_12:24">12:24</span> Woligcina elo zwi libe ngummiselo kuwe,
nakoonyana bakho kude kuse ephakadeni.

<span id="an_12:25">12:25</span> Nothi, nakufika ezweni aya kuninika
uYehova, njengoko watshoyo, niyigcine le nkonzo.

<span id="an_12:26">12:26</span> Kothi, xa bathe oonyana benu kuni,
Iyintoni na le nkonzo kuni?

<span id="an_12:27">12:27</span> nithi ke, Ngumbingelelo wepasika
kuYehova, owagqitha ezindlwini zoonyana bakaSirayeli eYiputa;
ekubulaleni kwakhe amaYiputa, wazihlangula izindlu zethu.

<span id="an_12:28">12:28</span> Bathoba abantu, baqubuda. Bahamba
oonyana bakaSirayeli, baya kwenza; njengoko uYehova wabawisela umthetho
uMoses noAron, benjenjalo.

<span id="an_12:29">12:29</span> Kwathi ke phakathi kobusuku, uYehova
wawabulala onke amazibulo ezweni laseYiputa, kwathabathela kowamazibulo
kaFaro ohleliyo etroneni yakhe, kwasa kowamazibulo omthinjwa
osentolongweni engumhadi, namazibulo onke eenkomo.

<span id="an_12:30">12:30</span> Wavuka uFaro ebusuku, yena nabakhonzi
bakhe bonke, namaYiputa onke; kwabakho isikhalo esikhulu eYiputa; kuba
akubangakho ndlu ingenamntu ufileyo.

<span id="an_12:31">12:31</span> Wabiza uMoses noAron ebusuku, wathi,
Sukani niphume phakathi kwabantu bam, nina aba noonyana bakaSirayeli,
nihambe niye kumkhonza uYehova, njengokutsho kwenu;

<span id="an_12:32">12:32</span> nempahla yenu emfutshane neenkomo zenu
zithabatheni, njengoko natshoyo, nihambe; nam nindisikelele.

<span id="an_12:33">12:33</span> AmaYiputa ajokisa ukubandulula abantu
ngobungxamo kwelo zwe; kuba abesithi, Sonke sesifile.

<span id="an_12:34">12:34</span> Abantu bayithabatha intlama yabo
ingekabi nagwele, imikhumbi yabo yokuxovulela isongelwe ezingutyeni
zabo, ibotshelelwe emagxeni abo.

<span id="an_12:35">12:35</span> Oonyana bakaSirayeli benza ngokwelizwi
likaMoses; bacela kumaYiputa iimpahla zesilivere, neempahla zegolide,
neengubo.

<span id="an_12:36">12:36</span> UYehova wabababala abantu phambi
kwamaYiputa, abenza ukuba bacele. Bawaphanga ke amaYiputa.

<span id="an_12:37">12:37</span> Banduluka ke oonyana bakaSirayeli
eRameses, baya eSukoti, amadoda eenyawo engathi akumakhulu omathandathu
amawaka, ngaphandle kosapho.

<span id="an_12:38">12:38</span> Kwenyuka ke nabo inkitha engumxube,
nempahla emfutshane, neenkomo, imfuyo eninzi kunene.

<span id="an_12:39">12:39</span> Bosa amaqebengwana angenagwele entlama,
ababephume nayo eYiputa, kuba ibingenagwele; kuba bagxothwa eYiputa
ababa nakulibala, kananjalo babengazenzelanga mphako.

<span id="an_12:40">12:40</span> Ke ukuhlala koonyana bakaSirayeli,
abakuhlalayo eYiputa, yiminyaka emakhulu mane aneminyaka emanci
mathathu.

<span id="an_12:41">12:41</span> Ekupheleni kweminyaka emakhulu mane,
aneminyaka emanci mathathu, kwathi, kanye ngayo loo mini, yaphuma yonke
imikhosi kaYehova ezweni laseYiputa.

<span id="an_12:42">12:42</span> Bubusuku obo bokugcina kukaYehova, kuba
wabakhupha ezweni laseYiputa. Bubusuku bukaYehova obo bokugcinwa
ngoonyana bakaSirayeli bonke, ezizukulwaneni zabo.

<span id="an_12:43">12:43</span> Wathi uYehova kuMoses nakuAron,
Ummiselo wepasika ngulo: Bonke oonyana bolunye uhlanga abasayi kudla
kuyo.

<span id="an_12:44">12:44</span> Onke amakhoboka, abantu abazuzwe
ngemali, uze uwaluse, andule ke ukudla kuyo.

<span id="an_12:45">12:45</span> Olundwendwe nongumqeshwa akasayi kudla
kuyo.

<span id="an_12:46">12:46</span> Yodlelwa ndlwini-nye; akusayi kusa nto
yaloo nyama ngaphandle kwendlu, anisayi kwaphula thambo layo.

<span id="an_12:47">12:47</span> Lonke ibandla lakwaSirayeli loyenza loo
nto.

<span id="an_12:48">12:48</span> Xa athe owasemzini waphambukela kuwe,
wenza ipasika kuYehova, mayaluswe yonke into eyindoda kuye, andule ke
ukusondela, ayenze, abe njengozalelwe kwelo zwe; bonke abangaluswanga
abasayi kudla kuyo.

<span id="an_12:49">12:49</span> Woba mnye umyalelo, kozalelwe kwelo
zwe, nakowasemzini ophambukele phakathi kwenu.

<span id="an_12:50">12:50</span> Benza ke bonke oonyana bakaSirayeli;
njengoko uYehova wabawisela umthetho uMoses noAron, benjenjalo.

<span id="an_12:51">12:51</span> Kwathi, ngayo kanye loo mini, uYehova
wabakhupha oonyana bakaSirayeli ezweni laseYiputa ngokwemikhosi yabo.

<span id="an_13:1">13:1</span> UYehova wathetha kuMoses, wathi,

<span id="an_13:2">13:2</span> Ndingcwalisele onke amazibulo, yonke into
evula isizalo phakathi koonyana bakaSirayeli, kumntu nakwinkomo; yeyam.

<span id="an_13:3">13:3</span> Wathi uMoses ebantwini, Yikhumbuleni le
mini niphume ngayo eYiputa, endlwini yobukhoboka; kuba uYehova unikhuphe
kule ndawo ngesithe nkqi isandla; ize ke kungadliwa nto inegwele.

<span id="an_13:4">13:4</span> Lo ngumhla eniphume ngawo ngenyanga
enguAbhibhi.

<span id="an_13:5">13:5</span> Kothi, xa uYehova anifikisileyo ezweni
lamaKanan, lamaHiti, lama-Amori, lamaHivi, lamaYebhusi, awalifungela
ooyihlo ukubanika, izwe elibaleka amasi nobusi, ukhonze ngale nkonzo
kule nyanga:

<span id="an_13:6">13:6</span> nidle izonka ezingenagwele iintsuku
ezisixhenxe; ke usuku lwesixhenxe lungumthendeleko kuYehova;

<span id="an_13:7">13:7</span> izonka ezingenagwele zodliwa iintsuku
ezisixhenxe; kungabonwa kuwe nto inegwele, kungabonwa gwele kuwe emideni
yakho yonke.

<span id="an_13:8">13:8</span> Uze umxelele unyana wakho ngaloo mini,
uthi, Ndikwenza oku ngenxa yoko uYehova wakwenzayo kum ekuphumeni kwam
eYiputa;

<span id="an_13:9">13:9</span> kuze kube ngumqondiso kuwe osesandleni
sakho, ube sisikhumbuzo phakathi kwamehlo akho, ukuze umyalelo kaYehova
ube semlonyeni wakho; kuba uYehova ukukhuphe eYiputa ngesithe nkqi
isandla.

<span id="an_13:10">13:10</span> Uze uwugcine lo mmiselo ngexesha lawo
elimisiweyo imihla kamihla.

<span id="an_13:11">13:11</span> Kothi, xa akufikisileyo uYehova ezweni
lamaKanan, njengoko wafungayo kuwe nakooyihlo, wakunika lona,

<span id="an_13:12">13:12</span> uyidlulisele kuYehova yonke into evula
isizalo, into yonke elizibulo lenkomo, oya kuba nayo; amaduna oba
ngakaYehova.

<span id="an_13:13">13:13</span> Into yonke elizibulo le-esile
woyikhulula ngokuyimisela ngexhwane; ke ukuba uthe akwayikhulula
ngokuyimisela, woyaphula ilungu lentamo. Yonke into elizibulo lomntu
koonyana bakho, nayo woyikhulula ngokuyimisela.

<span id="an_13:14">13:14</span> Kothi, xa unyana wakho akubuzayo
ngexesha elizayo, esithi, Yintoni na le nto? uze uthi kuye, UYehova
wasikhupha eYiputa, endlwini yobukhoboka, ngesithe nkqi isandla;

<span id="an_13:15">13:15</span> kwathi, xa uFaro wayelukhuni
ukusindulula, uYehova wawabulala onke amazibulo ezweni laseYiputa,
ethabathela kwizibulo lomntu, wesa kwizibulo lenkomo; kungenxa yoko, le
nto ndibingelela kuYehova yonke into evula isizalo eliduna, ndiyikhulule
ngokuyimisela yonke into elizibulo koonyana bam;

<span id="an_13:16">13:16</span> ibe ngumqondiso esandleni sakho, ibe
sisikhumbuzo phakathi kwamehlo akho, kuba uYehova wasikhupha eYiputa
ngesithe nkqi isandla.

<span id="an_13:17">13:17</span> Kwathi, akubandulula uFaro abantu,
uThixo akabakhokela ngendlela yelizwe lamaFilisti, nakuba ibimfutshane
yona: kuba wathi uThixo, hleze abantu bazohlwaye bakubona imfazwe,
babuyele eYiputa.

<span id="an_13:18">13:18</span> UThixo wabazungulezisa abantu ngendlela
yentlango yoLwandle oluBomvu. Banyuka bexhobile oonyana bakaSirayeli,
bevela ezweni laseYiputa.

<span id="an_13:19">13:19</span> UMoses wawathabatha wahamba nawo
amathambo kaYosefu; kuba wayebafungisile nokubafungisa oonyana
bakaSirayeli, esithi, UThixo uya kunivelela okunene; nize niwanyuse
amathambo am, emke nani kule ndawo.

<span id="an_13:20">13:20</span> Banduluka eSukoti, balalisa e-Etam,
enyeleni yentlango.

<span id="an_13:21">13:21</span> UYehova wahamba phambi kwabo ngomqulu
welifu emini, ebakhokela ngendlela; ngomqulu womlilo ebusuku,
ebakhanyisela, ukuze bahambe imini nobusuku.

<span id="an_13:22">13:22</span> Awusukanga umqulu welifu emini, nomqulu
womlilo ebusuku, phambi kwabantu.

<span id="an_14:1">14:1</span> Wathetha uYehova kuMoses, wathi,

<span id="an_14:2">14:2</span> Thetha koonyana bakaSirayeli ukuba
bajike, bamise iintente phambi kwePi-hahiroti, phakathi kweMigdoli
nolwandle, phambi kweBhahali-tsefon, malunga nayo, nimise ngaselwandle.

<span id="an_14:3">14:3</span> Uya kuthi uFaro ngoonyana bakaSirayeli,
Badidekile ezweni, intlango ibavingcele.

<span id="an_14:4">14:4</span> Ndoyenza lukhuni intliziyo kaFaro,
abasukele, ndizukiseke ngoFaro nangempi yakhe yonke, azi amaYiputa ukuba
ndinguYehova. Benjenjalo ke.

<span id="an_14:5">14:5</span> Waxelelwa ukumkani waseYiputa, ukuba
abantu babalekile; yaba yeyimbi intliziyo kaFaro neyabakhonzi bakhe
kubantu, bathi, Siyenzele ntoni na le nto, yokusuka simndulule uSirayeli
ekusikhonzeni?

<span id="an_14:6">14:6</span> Wayibopha inqwelo yakhe yokulwa,
wabathabatha abantu bakhe, bahamba naye.

<span id="an_14:7">14:7</span> Wathabatha amakhulu omathandathu eenqwelo
zokulwa ezikhethiweyo, neenqwelo zonke zokulwa zaseYiputa,
nabaphathi-mikhosi phezu kwazo zonke ziphela.

<span id="an_14:8">14:8</span> UYehova wayenza lukhuni ke intliziyo
kaFaro ukumkani waseYiputa, wabasukela oonyana bakaSirayeli, baye
oonyana bakaSirayeli bephume ngesandla esiphakamileyo.

<span id="an_14:9">14:9</span> AmaYiputa abasukela, enamahashe onke
eenqwelo zokulwa kaFaro, nakhwelwayo akhe, nempi yakhe, afika kubo
bemise iintente ngaselwandle, ngasePi-hahiroti phambi kweBhahali-tsefon.

<span id="an_14:10">14:10</span> Wasondela uFaro. Bawaphakamisa amehlo
abo oonyana bakaSirayeli, nango amaYiputa efake emva kwabo. Boyika
kunene, bakhala oonyana bakaSirayeli kuYehova.

<span id="an_14:11">14:11</span> Bathi kuMoses, kungokuba bekungekho
mangcwaba na eYiputa, le nto usithabathileyo ukuba sifele entlango apha?
Yini na ukuba usenze into enje, usikhuphe eYiputa?

<span id="an_14:12">14:12</span> Asililo na eli ilizwi ebesilithetha
kuwe eYiputa, sisithi, Siyeke, siwakhonze amaYiputa? Kuba kube
kusilungele kanye ukuba sikhonze amaYiputa, kunokuba sifele entlango
apha.

<span id="an_14:13">14:13</span> Wathi uMoses ebantwini, Musani ukoyika;
misani, nilubone usindiso lukaYehova aya kunenzela lona namhla; kuba
amaYiputa lawo niwabonileyo namhlanje, anisayi kuphinda niwabone
naphakade.

<span id="an_14:14">14:14</span> UYehova uya kunilwela, ke nina niya
kuthi cwaka.

<span id="an_14:15">14:15</span> Wathi uYehova kuMoses, Yini na ukuba
ukhale kum? Thetha koonyana bakaSirayeli, banduluke.

<span id="an_14:16">14:16</span> Ke wena, phakamisa intonga yakho,
wolule isandla sakho phezu kolwandle, ulwahlule, bahambe oonyana
bakaSirayeli phakathi kolwandle, emhlabeni owomileyo.

<span id="an_14:17">14:17</span> Mna ke, yabona, ndiya kuzenza lukhuni
iintliziyo zamaYiputa, angene emva kwabo, ndizukiseke ngoFaro, nangempi
yakhe yonke, ngeenqwelo zakhe zokulwa, nangabamahashe bakhe;

<span id="an_14:18">14:18</span> azi amaYiputa ukuba ndinguYehova,
ekuzukisekeni kwam ngoFaro nangeenqwelo zakhe zokulwa nangabamahashe
bakhe.

<span id="an_14:19">14:19</span> Sesuka isithunywa sikaThixo, esibe
sihamba phambi kwemfuduka yamaSirayeli, sahamba emva kwayo. Wesuka
umqulu welifu phambi kwayo, wema emva kwayo;

<span id="an_14:20">14:20</span> wathi zinzi phakathi kwempi yamaYiputa,
nemfuduka yamaSirayeli. Kwabakho ilifu nobumnyama kumaYiputa,
labukhanyisela ubusuku kumaSirayeli; akasondelana ubusuku bonke.

<span id="an_14:21">14:21</span> UMoses wasolula isandla sakhe phezu
kolwandle, walumkisa uYehova ulwandle ngomoya wasempumalanga onamandla,
bonke obo busuku, walwenza umhlaba owomileyo ulwandle, ahlulelana
amanzi.

<span id="an_14:22">14:22</span> Bangena oonyana bakaSirayeli elwandle
phakathi, kowomileyo; asuka amanzi aba ludonga ngasekunene
nangasekhohlo.

<span id="an_14:23">14:23</span> Asukela amaYiputa, angena emva kwabo
elwandle phakathi, enamahashe onke kaFaro, neenqwelo zakhe zokulwa,
nabamahashe bakhe.

<span id="an_14:24">14:24</span> Kwathi ngomlindo wokusa, uYehova
waqondela empini yamaYiputa esemqulwini womlilo nelifu; wayidubaduba
impi yamaYiputa.

<span id="an_14:25">14:25</span> Wayidonyula imilenze yeenqwelo zawo
zokulwa, aziqhuba nzima. Athi amaYiputa, Masisabe phambi kwamaSirayeli,
kuba uYehova uyawalwela, esilwa namaYiputa.

<span id="an_14:26">14:26</span> Wathi uYehova kuMoses, Yolula isandla
sakho phezu kolwandle, amanzi abuyele phezu kwamaYiputa, phezu
kweenqwelo zawo zokulwa, naphezu kwabamahashe bawo.

<span id="an_14:27">14:27</span> Wasolula uMoses isandla sakhe phezu
kolwandle, ulwandle lwabuyela ebumeni balo, ukuthi qhiphu kokusa; asaba
amaYiputa asinga kulo. UYehova wawavuthululela amaYiputa phakathi
elwandle.

<span id="an_14:28">14:28</span> Abuya amanzi, azigubungela iingqwelo
zokulwa, nabamahashe, nempi yonke kaFaro eyayingene emva kwawo elwandle;
akwasala noko amnye kuwo.

<span id="an_14:29">14:29</span> Bona oonyana bakaSirayeli bahamba
emhlabeni owomileyo phakathi elwandle; asuka amanzi aba ludonga
ngasekunene nangasekhohlo.

<span id="an_14:30">14:30</span> Wawasindisa uYehova ngaloo mini
amaSirayeli esandleni samaYiputa; amaSirayeli awabona amaYiputa efile
elunxwemeni lolwandle.

<span id="an_14:31">14:31</span> Asibona amaSirayeli isandla esikhulu
asibonakalalisileyo uYehova kumaYiputa. Bamoyika, abantu uYehova,
bakholwa nguYehova, nanguMoses umkhonzi wakhe.

<span id="an_15:1">15:1</span> Waza uMoses wahlabela le ngoma kuYehova,
enoonyana bakaSirayeli, batsho ukuthi: Ndiya kuhlabela kuYehova, kuba
enobungangamsha obukhulu, Ihashe nomkhweli walo ulizulumbele elwandle.

<span id="an_15:2">15:2</span> Uqhayiya lam, ungoma yam nguYehova; Waba
lusindiso kum. UloThixo wam endimzukisayo, UThixo kabawo
endimphakamisayo.

<span id="an_15:3">15:3</span> UYehova yindoda elwayo, UYehova ligama
lakhe.

<span id="an_15:4">15:4</span> Iinqwelo zokulwa zikaFaro nempi yakhe
waziphosa elwandle; Abahleliweyo kubaphathi-mikhosi bakhe batshoniswe
eLwandle oluBomvu.

<span id="an_15:5">15:5</span> Amanzi enzonzobila abagubungele. Behlela
ezinzulwini njengelitye.

<span id="an_15:6">15:6</span> Isandla sakho sokunene, Yehova, sivethe
amandla; Isandla sakho sokunene, Yehova, sivikiva utshaba.

<span id="an_15:7">15:7</span> Ngobukhulu bobungangamsha bakho
ubagungxule abachasi bakho; Ukhupha ukuvutha kwakho, kubadle bona
njengeendiza.

<span id="an_15:8">15:8</span> Ngokufutha kwamathatha akho afunjwa
amanzi, Yema njengemfumba imiqukuqela. Ajiya amanzi enzonzobila
embilinini yolwandle.

<span id="an_15:9">15:9</span> Lwathi utshaba, Ndiyasukela, ndiyafumana,
Ndaba ixhoba, umxhelo wam uyazanelisa kubo; Ndirhola ikrele lam, siya
kubagqogqa isandla sam.

<span id="an_15:10">15:10</span> Wafutha ngomoya wakho, lwabagubungela
ulwandle; Bazulumbeka njengelothe emanzini angangamsha.

<span id="an_15:11">15:11</span> Ngubani na onjengawe phakathi koothixo,
Yehova? Ngubani na onjengawe, wena uvethe ubungcwele, Woyikekayo
ezindumisweni, wenzayo ngokubalulekileyo?

<span id="an_15:12">15:12</span> Wolula isandla sakho sokunene, Umhlaba
uyabaginya.

<span id="an_15:13">15:13</span> Uyabakhokela ngenceba yakho abantu aba
ubahlawuleleyo, ubakhululeyo. Ngoqilima lwakho ubathundezela ekhayeni
lakho elingcwele.

<span id="an_15:14">15:14</span> Zivile izizwe, ziyangqunga, Abemi
baseFilisti babanjwe kukuzibhijabhija,

<span id="an_15:15">15:15</span> Zaza zakhwankqa izikhulu zakwaEdom;
Iinjengele zakwaMowabhi zabanjwa kukuthuthumela, Batha amandla bonke
abemi belakwaKanan.

<span id="an_15:16">15:16</span> Bawelwa kukudenga nakukunkwantya,
Ngenxa yobukhulu bengalo yakho bathi cwaka njengelitye, Bade badlule
abantu bakho, Yehova, Bade badlule abo bantu ubazuzileyo.

<span id="an_15:17">15:17</span> Uya kubangenisa, ubatyale entabeni
yelifa lakho, Endaweni oyenzele ukuba uhlale kuyo, Yehova, Engcweleni
eziyilungisileyo izandla zakho.

<span id="an_15:18">15:18</span> UYehova uya kuba ngukumkani
ngonaphakade kanaphakade.

<span id="an_15:19">15:19</span> Kuba langena elwandle ihashe likaFaro
nenqwelo yakhe yokulwa, nabamahashe bakhe. UYehova wawabuyisela phezu
kwabo amanzi olwandle; ke bona oonyana bakaSirayeli bahamba kowomileyo,
phakathi elwandle.

<span id="an_15:20">15:20</span> UMiriyam umprofetikazi, udade boAron,
wathabatha ingqongqo ngesandla sakhe; aphuma onke amankazana emva
kwakhe, eneengqongqo engqungqa.

<span id="an_15:21">15:21</span> Wawaphendula uMiriyam wathi, Vumani
kuYehova, kuba enobungangamsha obukhulu; Ihashe nomkhweli walo
ulizulumbele elwandle.

<span id="an_15:22">15:22</span> UMoses wawandulula amaSirayeli, emka
eLwandle oluBomvu, aphuma aya entlango yaseShure; ahamba iintsuku
zantathu entlango, akafumana manzi.

<span id="an_15:23">15:23</span> Afika eMara, akaba nakuwasela amanzi
aseMara, kuba ayekrakra; ngenxa yoko igama laloo ndawo kwathiwa yiMara.

<span id="an_15:24">15:24</span> Abantu bamkrokrela uMoses, besithi,
Siya kusela ntoni na? Wadanduluka kuYehova.

<span id="an_15:25">15:25</span> UYehova wambonisa umthi; wawuphosa
emanzini, aba mnandi amanzi. Khona apho wabamisela ummiselo nesiko,
khona apho wabavavanya.

<span id="an_15:26">15:26</span> Wathi, Ukuba uthe waliphulaphula izwi
likaYehova uThixo wakho, wenza okuthe tye phambi kwakhe, wayibekela
indlebe imithetho yakhe, wayigcina yonke imimiselo yakhe: andiyi kubeka
nasinye isifo phezu kwakho endisibekileyo phezu kwamaYiputa; kuba
ndinguYehova, igqirha lakho.

<span id="an_15:27">15:27</span> Bafika e-Elim, apho kwaye kukho
imithombo yamanzi elishumi elinamibini, nemithi yesundu engamashumi
osixhenxe, bazimisa iintente khona ngasemanzini.

<span id="an_16:1">16:1</span> Lonke ibandla loonyana bakaSirayeli
landuluka e-Elim, lafika entlango yaseSin, ephakathi kwe-Elim, neSinayi,
ngosuku lweshumi elinesihlanu lwenyanga yesibini yokuphuma kwabo ezweni
laseYiputa.

<span id="an_16:2">16:2</span> Labakrokrela ooMoses noAron lonke ibandla
loonyana bakaSirayeli entlango apho.

<span id="an_16:3">16:3</span> Bathi oonyana bakaSirayeli kubo, Akwaba
besife sisandla sikaYehova ezweni laseYiputa, xa sasihleli
ngasezimbizeni zenyama, sisidla isonka sada sahlutha; ngokuba
nisikhuphele kule ntlango, ukuze nisibhubhise sonke esi sikhungu
ngendlala.

<span id="an_16:4">16:4</span> Wathi uYehova kuMoses, Uyabona, ndiya
kuninisela isonka sivela ezulwini; baphume abantu, babuthe isabelo
semini esilingene imini, ukuze ndibalinge ukuba bohamba ngomyalelo wam,
abayi kuhamba ngawo, kusini na.

<span id="an_16:5">16:5</span> Kothi ngemini yesithandathu, balungise
oko bakuzisileyo; koba ngumlinganiselo ophindwe kabini kunoko bathe
bakubutha imihla ngemihla.

<span id="an_16:6">16:6</span> Wathi uMoses noAron koonyana bakaSirayeli
bonke, Ngokuhlwa niya kwazi ukuba nguYehova owanikhuphayo ezweni
laseYiputa;

<span id="an_16:7">16:7</span> kusasa niya kububona ubuqaqawuli
bukaYehova, ekubeni ekuvile ukumkrokrela kwenu uYehova. Thina
besingoobani na ukuba nisikrokrele?

<span id="an_16:8">16:8</span> Wathi uMoses, Niya kububona ekuthini
uYehova aninike inyama ngokuhlwa, nidle isonka kusasa, nihluthe; ekubeni
uYehova ekuvile ukukrokra kwenu enimkrokrela ngako. Ke thina singoobani
na? Anikrokreli thina, nikrokrela uYehova.

<span id="an_16:9">16:9</span> Wathi uMoses kuAron, Yithi kwibandla
lonke loonyana bakaSirayeli, Sondelani phambi koYehova; kuba ukuvile
ukukrokra kwenu.

<span id="an_16:10">16:10</span> Ke kaloku, xa wayethetha uAron
kwibandla lonke loonyana bakaSirayeli, bakhangela entlango, nabo
ubuqaqawuli bukaYehova bubonakala efini.

<span id="an_16:11">16:11</span> Wathetha uYehova kuMoses, wathi,

<span id="an_16:12">16:12</span> Ndikuvile ukukrokra koonyana
bakaSirayeli. Thetha nabo uthi, Lakutshona ilanga nodla inyama, kusasa
nohlutha sisonka; nazi ukuba ndinguYehova uThixo wenu.

<span id="an_16:13">16:13</span> Kwathi ngokuhlwa zenyuka izagwityi,
zayigubungela iminquba yonke; kusasa kwabakho umbethe olele ngeenxa
zonke eminqubeni.

<span id="an_16:14">16:14</span> Wenyuka umbethe obulele, nanko kukho
phezu komhlaba entlango intwana apha ecolekileyo, ejiyileyo, encinanana
njengeqabaka emhlabeni.

<span id="an_16:15">16:15</span> Bayibona oonyana bakaSirayeli, bathi
omnye komnye, Yintoni? Kuba babengazi ukuba yintoni na. Wathi uMoses
kubo, Sesi sonka aninika sona uYehova, ukuba sibe kukudla.

<span id="an_16:16">16:16</span> Le yiloo nto wawisa umthetho ngayo
uYehova, wathi, Buthani yona, elowo ngangokudla kwakhe, ihomere
ngentloko yomntu, ngokwenani labantu, elowo athabathele abasententeni
yakhe.

<span id="an_16:17">16:17</span> Benjenjalo oonyana bakaSirayeli;
babutha omnye kakhulu, omnye kancinane.

<span id="an_16:18">16:18</span> Balinganisela ngehomere; akagqithisa
obuthe kakhulu; akasilela obuthe kancinane; babutha elowo ngangokudla
kwakhe.

<span id="an_16:19">16:19</span> Wathi kubo uMoses, Umntu makangabeki
mbeko.

<span id="an_16:20">16:20</span> Abamphulaphulanga uMoses. Inxenye
yayibeka umbeko; yabola, yaba neempethu, yanuka. UMoses waba
noburhalarhume kubo.

<span id="an_16:21">16:21</span> Bayibutha imiso ngemiso, elowo
ngangokudla kwakhe; lathi lakufudumala ilanga yanyibilika.

<span id="an_16:22">16:22</span> Kwathi ngemini yesithandathu, babutha
isonka semihla emibini, iihomere ezimbini mntwini mnye. Zangena zonke
izikhulu zebandla, zamxelela uMoses.

<span id="an_16:23">16:23</span> Wathi kuzo, Yiyo loo nto ayithethileyo
uYehova, Ngomso luphumlo; yisabatha engcwele kuYehova; yosani enikosayo,
phekani enikuphekayo, zibekeleni yonke into eseleyo, igcinwe kude kuse.

<span id="an_16:24">16:24</span> Bayibeka ke kwada kwasa, njengoko
uMoses wabawisela umthetho; ayanuka, akwabakho mpethu kuyo.

<span id="an_16:25">16:25</span> Wathi uMoses Yidleni namhla; kuba
namhla yisabatha kuYehova; namhla aniyi kuyifumana endle.

<span id="an_16:26">16:26</span> Noyibutha imihla emithandathu; ngomhla
wesixhenxe yisabatha; ayi kubakho ngawo.

<span id="an_16:27">16:27</span> Kuthe ngomhla wesixhenxe, kwaphuma
inxenye yabantu, yaya kubutha, ayafumana nto.

<span id="an_16:28">16:28</span> Wathi uYehova kuMoses, Kuya kuda kube
nini na, ningavumi ukuyigcina imithetho yam nemiyalelo yam?

<span id="an_16:29">16:29</span> Niyabona ke, uYehova uninike isabatha;
kungenxa yoko athe ngomhla wesithandathu waninika isonka semihla
emibini. Hlalani elowo endaweni yakhe; makungaphumi mntu endaweni yakhe
ngomhla wesixhenxe.

<span id="an_16:30">16:30</span> Baye bephumla ke abantu ngomhla
wesixhenxe.

<span id="an_16:31">16:31</span> Indlu kaSirayeli yathi igama lale nto
yimana. Yayinjengembewu yekoriyandire, imhlophe, isongo sayo
sinjengezonkana ezinobusi.

<span id="an_16:32">16:32</span> Wathi uMoses, Nantsi into awise
umthetho ngayo uYehova: zalisani ihomere ngayo, igcinelwe izizukulwana
zenu, ukuze zisibone isonka endinidlise sona entlango, ekunikhupheni
ezweni laseYiputa.

<span id="an_16:33">16:33</span> Wathi uMoses kuAron, Thabatha isitya
sibe sinye, ugalele ihomere kuso sizale yimana, uyibeke phambi koYehova,
igcinelwe izizukulwana zenu;

<span id="an_16:34">16:34</span> igcinwe njengoko uYehova wamwisela
uMoses umthetho ngako. Wayibeka uAron phambi kwesingqino, ukuba igcinwe.

<span id="an_16:35">16:35</span> Bayidla oonyana bakaSirayeli imana
iminyaka emashumi mane, bada bafika ezweni elimiweyo; bayidla imana bada
bafika emdeni welizwe lakwaKanan

<span id="an_16:36">16:36</span> Ke ihomere isisahlulo seshumi se-efa.

<span id="an_17:1">17:1</span> Landuluka lonke ibandla loonyana
bakaSirayeli entlango yaseSin ngokweehambo zabo, ngelizwi likaYehova;
bazimisa iintente eRefidim. Akwabakho manzi okuselwa ngabantu.

<span id="an_17:2">17:2</span> Babambana abantu noMoses, bathi, Sinike
amanzi, sisele. Wathi uMoses kubo, Yini na ukuba nibambane nam? Yini na
ukuba nimlinge uYehova?

<span id="an_17:3">17:3</span> Banxanelwa amanzi apho abantu; abantu
bamkrokrela uMoses, bathi, Yini na ukuba usinyuse siphume eYiputa,
nosapho lwethu, nemfuyo yethu, uze kusibhubhisa ngenxano?

<span id="an_17:4">17:4</span> UMoses wadanduluka kuYehova, esithi,
Ndiya kubathini na aba bantu? Sekukancinane ukuba bandixulube ngamatye.

<span id="an_17:5">17:5</span> Wathi uYehova kuMoses, Gqithela phambi
kwabantu, uthabathe amadoda amakhulu akwaSirayeli abe nawe; uthi
nentonga yakho, owawubetha ngayo umlambo, uyiphathe esandleni sakho,
uhambe.

<span id="an_17:6">17:6</span> Yabona, ndiya kuma phambi kwakho khona,
phezu kweliwa eHorebhe; uze ulibethe iliwa; kophuma amanzi kulo, basele
abantu. Wenjenjalo ke uMoses phambi kwawo amadoda amakhulu akwaSirayeli.

<span id="an_17:7">17:7</span> Wathi igama laloo ndawo yiMasa neMeribha,
ngenxa yokubambana koonyana bakaSirayeli, nangenxa yokumlinga kwabo
uYehova, besithi, UYehova ukho na phakathi kwethu, akakho, kusini na?

<span id="an_17:8">17:8</span> UAmaleki weza, walwa noSirayeli eRefidim.

<span id="an_17:9">17:9</span> Wathi uMoses kuYoshuwa, Sihlelele
amadoda; uze wena uphume ulwe noAmaleki; mna ngomso ndiya kuma
encotsheni yenduli, intonga kaThixo isesandleni sam. Wenza uYoshuwa
njengoko wathethayo uMoses kuye, walwa noAmaleki;

<span id="an_17:10">17:10</span> bona ooMoses na-Aron noHure benyuka
baya encotsheni yenduli.

<span id="an_17:11">17:11</span> Kwathi, xa aziphakamisileyo uMoses
izandla, kweyisa uSirayeli; kwathi xa azihlisileyo izandla, kweyisa
uAmaleki.

<span id="an_17:12">17:12</span> Izandla zikaMoses zadinwa. Bathabatha
ilitye, balibeka phantsi kwakhe, wahlala kulo; bathi ooAron noHure
bazixhasa izandla zakhe, omnye engapha, nomnye engaphaya. Zazimaseka
izandla zakhe, lada ilanga latshona.

<span id="an_17:13">17:13</span> UYoshuwa wamchitha uAmaleki nabantu
bakowabo ngohlangothi lwekrele.

<span id="an_17:14">17:14</span> Wathi uYehova kuMoses, Kubhale oku kube
sisikhumbuzo encwadini, ukuthethe ezindlebeni zikaYoshuwa; ngokuba ndiya
kusicima impela isikhumbuzo sika-Amaleki phantsi kwamazulu.

<span id="an_17:15">17:15</span> UMoses wakha isibingelelo, wathi igama
laso nguYehova-ibhanile-yam.

<span id="an_17:16">17:16</span> Wathi, Isandla siphakanyiselwe etroneni
kaYehova, ukuba uYehova uya kulwa imfazwe noAmaleki isizukulwana
ngesizukulwana.

<span id="an_18:1">18:1</span> UYitro, umbingeleli wakwaMidiyan, uyise
womkaMoses, wayiva yonke into uThixo abeyenzele uMoses, namaSirayeli
abantu bakhe, ukuba uYehova uwakhuphile amaSirayeli eYiputa.

<span id="an_18:2">18:2</span> UYitro, uyise womkaMoses, wamthabatha
uTsipora, umkaMoses, emveni kokuba ebemndulule,

<span id="an_18:3">18:3</span> noonyana bakhe bobabini; igama lomnye
lalinguGershom, kuba wathi, Bendingumphambukeli ezweni lolunye uhlanga;
igama lomnye lalinguEliyezere,

<span id="an_18:4">18:4</span> kuba wathi, UThixo kabawo ubengumncedi
wam, wandihlangula ekreleni likaFaro.

<span id="an_18:5">18:5</span> UYitro, uyise womkaMoses, weza ke
noonyana bakhe nomkakhe, kuMoses entlango, apho wayemise khona intente,
entabeni kaThixo.

<span id="an_18:6">18:6</span> Wathi kuMoses, Mna Yitro, unguyihlo,
ndize kuwe, ndinomkakho enoonyana bakhe bobabini.

<span id="an_18:7">18:7</span> Waphuma uMoses, waya kumkhawulela uyise
womkakhe, waqubuda, wamanga; babuzana impilo, bangena ententeni.

<span id="an_18:8">18:8</span> UMoses wambalisela uyise womkakhe yonke
into uYehova abeyenzile kuFaro nakumaYiputa ngenxa kaSirayeli;
nenkxamleko yonke abayifumanayo endleleni, nokuhlangulwa kwabo
nguYehova.

<span id="an_18:9">18:9</span> Wavuya uYitro akukuva konke ukulunga
abekwenzile uYehova kuSirayeli, ngokumhlangula esandleni samaYiputa.

<span id="an_18:10">18:10</span> Wathi uYitro, Makabongwe uYehova
owanihlangulayo esandleni samaYiputa, nasesandleni sikaDaro;
owabahlangulayo abantu, baphuma phantsi kwesandla samaYiputa.

<span id="an_18:11">18:11</span> Ngoku ndiyazi ukuba uYehova mkhulu
koothixo bonke; ewe, kwakuloo nto amaYiputa abewakhukhumalele ngayo
amaSirayeli.

<span id="an_18:12">18:12</span> UYitro, uyise womkaMoses, wamthabathela
uThixo idini elinyukayo nemibingelelo; weza uAron namadoda amakhulu onke
akwaSirayeli, esiza kudla isonka noyise womkaMoses phambi koThixo.

<span id="an_18:13">18:13</span> Kwathi ngengomso, uMoses wahlala
wathetha amatyala abantu; abantu baxhontela kuMoses, kususela kusasa
kwada kwangokuhlwa.

<span id="an_18:14">18:14</span> Wayibona uyise womkaMoses yonke into
abeyenza ebantwini, wathi, Iyintoni na le nto uyenzayo ebantwini?
Kungani na, le nto uhlala wedwa, bathi bona bonke abantu baxhontele
kuwe, kususela kusasa kude kuhlwe?

<span id="an_18:15">18:15</span> Wathi uMoses kuyise womkakhe, Kungokuba
abantu besiza kum ukuba ndibacelele icebo kuThixo;

<span id="an_18:16">18:16</span> xa banendawo, beza kum ukuba ndigwebe
phakathi komntu nommelwane wakhe, ndibazise imimiselo kaThixo nemiyalelo
yakhe.

<span id="an_18:17">18:17</span> Wathi uyise womkaMoses kuye,

<span id="an_18:18">18:18</span> Ayilungile le nto uyenzayo. Uya
kuzigqiba uphele amandla, naba bantu unabo; kuba lo msebenzi unzima
kuwe, akunakuwenza wedwa.

<span id="an_18:19">18:19</span> Phulaphula ngoko izwi lam, ndikuphe
iqhinga; uThixo woba nawe. Wena yiba ngumlomo wabantu kuThixo, uzise
izinto zabo kuThixo;

<span id="an_18:20">18:20</span> ubafundise imimiselo nemiyalelo,
ubazise indlela abaya kuhamba ngayo, nomsebenzi abaya kuwenza.

<span id="an_18:21">18:21</span> Uze uzikhangelele ebantwini bonke
amadoda anobunkunkqele ekuthetheni amatyala, amoyikayo uThixo, amadoda
anyanisileyo, ayithiyileyo inzuzo embi, uwamise phezu kwabo, abe
ngabathetheli-waka, nabathetheli-khulu, nabathetheli bamashumi
ngamahlanu, nabathetheli bamashumi ngamanye;

<span id="an_18:22">18:22</span> bathethe amatyala abantu ngamaxesha
onke; zithi izinto zonke ezinkulu bazizise kuwe; zonke ezincinane
bazigwebe bona, ukuze kube lula kuwe, bakuthwalise.

<span id="an_18:23">18:23</span> Ukuba uthe wayenza loo nto, waza
wakuwisela umthetho uThixo, woba nako ukuma, bathi naba bantu bonke
bafike endaweni yabo benoxolo.

<span id="an_18:24">18:24</span> UMoses waliphulaphula izwi loyise
womkakhe, wayenza into yonke abeyithethile.

<span id="an_18:25">18:25</span> UMoses wanyula amadoda anobunkunkqele
ekuthetheni amatyala kuwo onke amaSirayeli, wawenza iintloko phezu
kwabantu, aba ngabathetheli-waka, nabathetheli-khulu, nabathetheli
bamashumi ngamahlanu, nabathetheli bamashumi ngamanye.

<span id="an_18:26">18:26</span> Bathetha amatyala abantu ngamaxesha
onke; izinto ezinqabileyo bazizisa kuMoses, zonke ezincinane bazigweba
bona.

<span id="an_18:27">18:27</span> UMoses wamndulula uyise womkakhe, waya
elizweni lakowabo.

<span id="an_19:1">19:1</span> Ngenyanga yesithathu emveni kokuphuma
koonyana bakaSirayeli ezweni laseYiputa, ngayo loo mini, bafika entlango
yaseSinayi.

<span id="an_19:2">19:2</span> Banduluka eRefidim, bafika entlango
yaseSinayi, balalisa entlango; amisa iintente apho amaSirayeli malunga
nentaba.

<span id="an_19:3">19:3</span> UMoses wenyuka waya kuThixo, uYehova
wadanduluka kuye esentabeni apho, wathi, Yitsho kwindlu kaYakobi,
uxelele oonyana bakaSirayeli ukuthi,

<span id="an_19:4">19:4</span> Nina niyibonile into endiyenzileyo
kumaYiputa, ukuba ndanithwala ngamaphiko okhozi, ndanizisa kum.

<span id="an_19:5">19:5</span> Ngoku ke, ukuba nithe naliphulaphula
okunene izwi lam, nawugcina umnqophiso wam, noba yinqobo kum kwizizwe
zonke, kuba ihlabathi lonke lelam;

<span id="an_19:6">19:6</span> nibe bubukumkani bababingeleli kum,
nohlanga olungcwele. Ngawo lawo amazwi oya kuwathetha koonyana
bakaSirayeli.

<span id="an_19:7">19:7</span> Weza uMoses, wawabiza amadoda amakhulu
abantu, wabeka phambi kwawo onke amazwi uYehova awamwisela umthetho
ngawo.

<span id="an_19:8">19:8</span> Baphendula bonke abantu ngamxhelo mnye,
bathi, Konke akuthethileyo uYehova sokwenza. UMoses wayixelela uYehova
intetho yabantu.

<span id="an_19:9">19:9</span> Wathi uYehova kuMoses, Yabona, ndiyeza
kuwe ndiselifini elingqingqwa, ukuze beve abantu ekuthetheni kwam nawe,
bakholwe kuwe ngonaphakade. Wawaxela ke uMoses amazwi abantu kuYehova.

<span id="an_19:10">19:10</span> Wathi uYehova kuMoses, Yiya ebantwini,
ubangcwalise namhla nangomso, bazihlambe iingubo zabo, balunge ngomhla
wesithathu;

<span id="an_19:11">19:11</span> kuba ngomhla wesithathu uya kuhla
uYehova phezu kwentaba yeSinayi, emehlweni abantu bonke;

<span id="an_19:12">19:12</span> ubamisele abantu imida ngeenxa zonke,
uthi kubo, Zigcineni ningenyukeli entabeni, ningawachukumisi amazantsi
ayo; osukuba eyichukumisa intaba wobulawa afe.

<span id="an_19:13">19:13</span> Makungafiki sandla kuye; makaxulutywe
ngamatye mpela, athi mhlawumbi atolwe nokutolwa; nokuba yinto ezizitho
zine, nokuba ngumntu, akayi kuphila. Sakolula isandi sesigodlo
ukuhlokoma, banganyuka entabeni bona.

<span id="an_19:14">19:14</span> Wehla uMoses entabeni, waya ebantwini,
wabangcwalisa abantu; bazihlamba iingubo zabo.

<span id="an_19:15">19:15</span> Wathi ebantwini, Ize nizilungiselele
umhla wesithathu, ningasondeli ebafazini.

<span id="an_19:16">19:16</span> Kwathi ngomhla wesithathu, kwakusa,
kwabakho iindudumo, nemibane, nelifu elinzima phezu kwentaba, nesandi
sesigodlo esomeleleyo kunene; bagubha bonke abantu abaseminqubeni.

<span id="an_19:17">19:17</span> UMoses wabakhupha abantu eminqubeni,
baya kumkhawulela uThixo; bema emazantsi entaba.

<span id="an_19:18">19:18</span> Intaba yeSinayi yaba ngumsi yonke
iphela, kuba uYehova wehla phezu kwayo esemlilweni. Umsi wayo wenyuka
njengomsi weziko lemfutho; yanyikima kunene yonke intaba.

<span id="an_19:19">19:19</span> Kwabakho isandi sesigodlo esaya
sisomelela kakhulu; wathetha uMoses, uThixo wamphendula ngesandi.

<span id="an_19:20">19:20</span> Wehla ke uYehova phezu kwentaba
yeSinayi, encotsheni yentaba; uYehova wambizela uMoses encotsheni
yentaba leyo; wenyuka ke uMoses.

<span id="an_19:21">19:21</span> Wathi uYehova kuMoses, Yihla,
ubaqononondise abantu, hleze batyhobozele kuYehova, bakhangele,
kwenzakale into eninzi kubo.

<span id="an_19:22">19:22</span> Kananjalo ababingeleleli abasondelayo
kuYehova, mabazingcwalise, hleze uYehova ababhubhise.

<span id="an_19:23">19:23</span> Wathi uMoses kuYehova, Abantu
abanakunyuka, baye entabeni yeSinayi; kuba wena wasiqononondisa wathi,
Yimisele imida intaba, uyingcwalise.

<span id="an_19:24">19:24</span> Wathi uYehova kuye, Hamba uhle, uze
unyuke wena ninoAron; ke ababingeleli nabantu mabangatyhobozi benyuke
beze kuYehova, hleze ababhubhise.

<span id="an_19:25">19:25</span> Wehla ke uMoses, waya ebantwini, watsho
kubo.

<span id="an_20:1">20:1</span> UThixo wawathetha ke onke la mazwi,
wathi:

<span id="an_20:2">20:2</span> NdinguYehova, uThixo wakho, owakukhupha
ezweni laseYiputa, endlwini yobukhoboka.

<span id="an_20:3">20:3</span> Uze ungabi nathixo bambi ngaphandle kwam.

<span id="an_20:4">20:4</span> Uze ungazenzeli umfanekiso oqingqiweyo,
nokuba ngowayiphi na into emilise esezulwini phezulu, nesemhlabeni
phantsi, nesemanzini aphantsi komhlaba.

<span id="an_20:5">20:5</span> Uze ungaqubudi kwezo nto, ungazikhonzi:
kuba mna, Yehova Thixo wakho, ndinguThixo onekhwele, ndibuvelela
ubugwenxa booyise koonyana, kwesesithathu nakwesesine isizukulwana
sabandithiyileyo;

<span id="an_20:6">20:6</span> ndiwenzela inceba amawaka abandithandayo,
abayigcinayo imithetho yam.

<span id="an_20:7">20:7</span> Uze ungafumane ulibize igama likaYehova
uThixo wakho; kuba uYehova akayi kumenza omsulwa ofumana alibize igama
lakhe.

<span id="an_20:8">20:8</span> Khumbula umhla wesabatha, ukuba
uwungcwalise.

<span id="an_20:9">20:9</span> Wosebenza imihla emithandathu, uwenze
wonke umsebenzi wakho;

<span id="an_20:10">20:10</span> ke wona umhla wesixhenxe uyisabatha
kaYehova uThixo wakho. Uze ungenzi namnye umsebenzi ngawo, wena, nonyana
wakho, nentombi yakho, nesicaka sakho, nesicakakazi sakho, nezinto zakho
ezizitho zine, nowasemzini osemasangweni akho:

<span id="an_20:11">20:11</span> kuba ngemihla emithandathu uYehova
wenza izulu, nomhlaba, nolwandle, neento zonke ezikwezo zinto, waphumla
ngomhla wesixhenxe; ngenxa yoko uYehova wawusikelela umhla wesabatha,
wawungcwalisa.

<span id="an_20:12">20:12</span> Beka uyihlo nonyoko, ukuze yolulwe
imihla yakho emhlabeni akunika wona uYehova uThixo wakho.

<span id="an_20:13">20:13</span> Uze ungabulali.

<span id="an_20:14">20:14</span> Uze ungakrexezi.

<span id="an_20:15">20:15</span> Uze ungebi.

<span id="an_20:16">20:16</span> Uze ungangqini ubungqina obubuxoki
ngommelwane wakho.

<span id="an_20:17">20:17</span> Uze ungawunqweneli umzi wommelwane
wakho. Uze ungamnqweneli umfazi wommelwane wakho, nesicaka sakhe,
nesicakakazi sakhe, nenkomo yakhe, ne-esile lakhe, nanye into
eyeyommelwane wakho.

<span id="an_20:18">20:18</span> Bonke abantu bazibona iindudumo
nemibane, nesandi sesigodlo, nentaba ingumsi. Abantu babona ke
bangcangacazela, bamela kude.

<span id="an_20:19">20:19</span> Bathi kuMoses, Thetha wena nathi, siya
kuva; makangathethi nathi uThixo, hleze sife.

<span id="an_20:20">20:20</span> Wathi uMoses ebantwini, Musani ukoyika;
kuba uThixo uze kunilinga, ukuba kubekho ukumoyika ebusweni benu, ukuze
ningoni.

<span id="an_20:21">20:21</span> Abantu bamela kude; wasondela uMoses
esithokothokweni abekuso uThixo.

<span id="an_20:22">20:22</span> Wathi uYehova kuMoses, Wotsho koonyana
bakaSirayeli, ukuthi, Nibonile nina, ukuba ndithethe nani
ndisemazulwini.

<span id="an_20:23">20:23</span> Ize ningenzi oothixo bokunxulumana nam,
ningazenzeli oothixo besilivere, noothixo begolide.

<span id="an_20:24">20:24</span> Uze undenzele isibingelelo somhlaba,
ubingelele phezu kwaso amadini akho anyukayo, nemibingelelo yakho
yoxolo, impahla yakho emfutshane neenkomo zakho. Ndoza kuwe
ndikusikelele ezindaweni zonke endomisa kuzo isikhumbuzo segama lam.

<span id="an_20:25">20:25</span> Ke ukuba uthe wandenzela isibingelelo
samatye, uze ungasakhi ngamatye aqingqiweyo; okanye ukuba uthe
wayiphakamisa intlabo yakho phezu kwaso, woba usihlambele.

<span id="an_20:26">20:26</span> Uze ungenyuki ngezinyuko
esibingelelweni sam, ukuze bungatyhileki ubuze bakho kuso.

<span id="an_21:1">21:1</span> Ngawo la amasiko oya kuwabeka phambi
kwabo:

<span id="an_21:2">21:2</span> Xa uthe wazuza ikhoboka elingumHebhere,
lokhonza iminyaka ibe mithandathu; lithi kowesixhenxe liphume
likhululekile, lingahlawulelwanga.

<span id="an_21:3">21:3</span> Ukuba lithe leza lodwa, lophuma lodwa;
ukuba belithe leza liyindoda enomfazi, umkalo wophuma nalo.

<span id="an_21:4">21:4</span> Ukuba ke inkosi yalo ithe yalizekela
umfazi, walizalela oonyana, nokuba ziintombi: umfazi lowo nabantwana
balo boba ngabenkosi yalo, liphume lona lodwa.

<span id="an_21:5">21:5</span> Ukuba lithe eli khoboka, Ndiyayithanda
inkosi yam, nomkam, nabantwana bam, andiyi kuphuma ndikhululekile:

<span id="an_21:6">21:6</span> inkosi yalo leyo yolisondeza kuThixo,
ilisondeze elucangweni, nokuba kusemgubasini, ilithumbuse indlebe
ngenyatyhowa inkosi yalo, liyikhonze ngonaphakade.

<span id="an_21:7">21:7</span> Xa ke umntu athe wathengisa ngentombi
yakhe, yaba likhobokazana, mayingaphumi ngokokuphuma kwamakhoboka lawo.

<span id="an_21:8">21:8</span> Ke ukuba ithe ayayikholisa inkosi yayo,
ebizimisele yona, yoyivumela ukuba ikhululwe ngentlawulelo; ke ayiyi
kuba nagunya lakuthengisa ngayo kubantu bolunye uhlanga, ukuba
iyitshinizele.

<span id="an_21:9">21:9</span> Ukuba ithe yayimisela unyana wayo, yothi
iyenze ngokwesiko leentombi zonke.

<span id="an_21:10">21:10</span> Ukuba ithe yamzekela omnye umfazi,
mayingakunciphisi ukudla kwayo, nezambatho zayo, nokubalelwa kwayo.

<span id="an_21:11">21:11</span> Ukuba ayithanga izenze ezo zinto
zontathu, mayiphume ingahlawulelwanga mali.

<span id="an_21:12">21:12</span> Othe wabetha umntu wafa, naye wobulawa
afe.

<span id="an_21:13">21:13</span> Ke lowo ubengenanzondo, yanguThixo
omqubisanise nesandla sakhe, ndokumisela indawo aya kusabela kuyo.

<span id="an_21:14">21:14</span> Xa ke umntu athe wagabadela
ngakummelwane wakhe, wambulala ngobuqhophololo: uze umsuse
nasesibingelelweni sam, afe.

<span id="an_21:15">21:15</span> Othe wabetha uyise, nokuba ngunina,
wobulawa afe.

<span id="an_21:16">21:16</span> Othe weba umntu, nokuba uthengise
ngaye, nokuba ufunyenwe esandleni sakhe, wobulawa afe.

<span id="an_21:17">21:17</span> Othe watshabhisa uyise, nokuba ngunina,
wobulawa afe.

<span id="an_21:18">21:18</span> Xa athe abambana amadoda, yaza enye
yambetha ummelwane wakhe ngelitye, nokuba kungengqindi, akafa, wesuka
walala ngendlu:

<span id="an_21:19">21:19</span> ukuba uthe wavuka, wahamba phandle
esimelela: mayingabi natyala leyo yambethayo, kodwa yomnika indleko
yexesha lakhe, imphilise aphile.

<span id="an_21:20">21:20</span> Xa athe umntu wabetha isicaka sakhe,
nokuba sisicakakazi sakhe ngentonga, safa ngesandla sakhe: sophindezelwa
ngenene.

<span id="an_21:21">21:21</span> Kodwa ukuba sithe sahlala, asafa, usuku
nokuba ziintsuku: makungaphindezelwa; kuba siyimali yakhe.

<span id="an_21:22">21:22</span> Xa athe amadoda abambana ngezihlwitha,
agila umfazi emithi, waphuma isisu, akwenzakala nto noko: makahlawuliswe
ngenene umfo lowo, njengoko iya kubeka phezu kwakhe indoda yaloo mfazi,
arhole ngokwelizwi labahluli.

<span id="an_21:23">21:23</span> Ukuba uthe wenzakala, uze urhole
umphefumlo ngomphefumlo,

<span id="an_21:24">21:24</span> iliso ngeliso, izinyo ngezinyo, isandla
ngesandla, unyawo ngonyawo,

<span id="an_21:25">21:25</span> ukutshiswa ngokutshiswa, inxeba
ngenxeba, umvumbo ngomvumbo.

<span id="an_21:26">21:26</span> Xa athe umntu wasibetha esweni isicaka
sakhe, nokuba uthe wasibetha esweni isicakakazi sakhe, latyhaphaka:
makasindulule sikhululekile ngenxa yeliso laso.

<span id="an_21:27">21:27</span> Ukuba uthe wakhumla izinyo lesicaka
sakhe, nokuba lelesicakakazi sakhe: makasindulule sikhululekile ngenxa
yezinyo laso.

<span id="an_21:28">21:28</span> Ke xa inkomo ithe yahlaba indoda,
nokuba yinkazana, yafa: loo nkomo mayigityiselwe ngamatye, ingadliwa
inyama yayo; umnininkomo woba msulwa.

<span id="an_21:29">21:29</span> Ke ukuba inkomo leyo ibihlaba kakade,
waza waziswa umniniyo, akayigcina noko, yaza yabulala indoda, nokuba
yinkazana: mayigityiselwe ngamatye inkomo leyo, kananjalo nomniniyo
makabulawe.

<span id="an_21:30">21:30</span> Ukuba uthe wamiselwa intlawulo
yokuzicamagushela, makayirhole akhulule umphefumlo wakhe, ngako konke
akumiselweyo.

<span id="an_21:31">21:31</span> Nokuba ihlabe unyana, nokuba ihlabe
intombi, makwenziwe kuye ngelo siko.

<span id="an_21:32">21:32</span> Ukuba inkomo yakhe ithe yahlaba
isicaka, nokuba sisicakakazi, makarholele inkosi yaso iishekele
zesilivere ezimashumi mathathu, inkomo yona igityiselwe ngamatye.

<span id="an_21:33">21:33</span> Xa umntu athe wavula umhadi, naxa umntu
athe wemba umhadi, akawuvingca, kweyela inkomo, nokuba liesile, kuwo:

<span id="an_21:34">21:34</span> umninimhadi woyimisela, ambuyisele
umniniyo ngemali, leyo ifileyo ibe yeyakhe.

<span id="an_21:35">21:35</span> Xa ithe inkomo yomntu yahlaba inkomo
yommelwane wakhe, yafa, mabathengise ngenkomo leyo iphilileyo, bayahlule
imali yayo; kananjalo mabayahlule leyo ifileyo.

<span id="an_21:36">21:36</span> Ukuba kwakusazeka ukuba inkomo leyo
ibihlaba kakade, akayigcina umniniyo: makayimisele inkomo ngenkomo, leyo
ifileyo ibe yeyakhe.

<span id="an_22:1">22:1</span> Xa umntu athe weba inkomo, nokuba
yigusha, wayixhela, mhlawumbi wathengisa ngayo: makadliwe iinkomo zibe
ntlanu ngenkomo leyo, izimvu zibe ne ngemvu leyo.

<span id="an_22:2">22:2</span> Ukuba isela lithe lafunyanwa ligqobha
indlu, labethwa lafa, akukho tyala lagazi kulowo.

<span id="an_22:3">22:3</span> Ukuba liphunyelwe lilanga, lobakho ityala
legazi kulowo. Loo nto maliyimisele ngokuzeleyo; ukuba alinanto,
makuthengiswe ngalo ngenxa yobusela balo.

<span id="an_22:4">22:4</span> Ukuba ithe yafunyanwa isesandleni salo,
okanye iphilile, loo nto ibiweyo, nokuba yinkomo, nokuba liesile, nokuba
yigusha, maliyibuyise nganto mbini.

<span id="an_22:5">22:5</span> Xa umntu athe wadlisa intsimi, nokuba
sisidiliya, wavulela iinkomo zakhe, zayidla intsimi yomnye: makamisele
ngeyona nto intle yentsimi yakhe, nangeyona nto intle yesidiliya sakhe.

<span id="an_22:6">22:6</span> Xa kuthe kwatsha umlilo, wafumanana
neentango, watshisa izitha zengqolowa, nokuba yemiyo, nokuba yintsimi:
lowo uwutshisileyo makazimisele ezo zinto.

<span id="an_22:7">22:7</span> Xa athe umntu wanikela ummelwane wakhe
imali, nokuba yimpahla, ukuba ayigcine, yaza yabiwa endlwini yaloo mntu:
ukuba lithe lafunyanwa isela elo, maliyibuyekeze kabini.

<span id="an_22:8">22:8</span> Ukuba lithe alafunyanwa isela: umninindlu
makasondezwe kuThixo, afunge ukuba akayiphathanga impahla yommelwane
wakhe lowo.

<span id="an_22:9">22:9</span> Ngenxa yezinto zonke zokona, ngenxa
yenkomo, ye-esile, yegusha, yengubo, nangenxa yezinto zonke ezidakileyo,
ezifaniswayo: loo ndawo yabo bobabini yoya phambi koThixo; othe
wagwetywa nguThixo, wombuyekeza kabini ummelwane wakhe.

<span id="an_22:10">22:10</span> Xa athe umntu wanika ummelwane wakhe
iesile, nokuba yinkomo, nokuba yigusha, nokuba yiyiphi into ezitho zine,
ukuba ayigcine; yaza yafa, mhlawumbi yaphuka, mhlawumbi yathinjwa,
kungaboni bani:

<span id="an_22:11">22:11</span> makubekho ukufunga uYehova phakathi
kwabo bobabini, ukuba akayiphathanga impahla yommelwane wakhe; makamkele
oko umniniyo, loo mntu angayimiseli.

<span id="an_22:12">22:12</span> Ukuba ibiwe yabiwa ikuye, woyimisela
kumniniyo.

<span id="an_22:13">22:13</span> Ukuba iqwengiwe, woyizisa ibe lingqina;
makangayimiseli into eqwengiweyo.

<span id="an_22:14">22:14</span> Xa athe umntu waboleka inkomo
kummelwane wakhe, yaza yaphuka, mhlawumbi yafa, engekho umniniyo,
makayimisele.

<span id="an_22:15">22:15</span> Ukuba ithe yenzakala ekho umniniyo,
makangayimiseli; ukuba ibithe yaqeshwa, ibe ihambele ingqesho yayo.

<span id="an_22:16">22:16</span> Xa athe umntu warhwebesha intombi
engaganiweyo, walala nayo, woyilobola ibe ngumkakhe.

<span id="an_22:17">22:17</span> Ukuba uyise wayo walile kanye ukumnika,
makarhole imali njengekhazi lazo iintombi.

<span id="an_22:18">22:18</span> Umkhafulikazi uze ungamyeki adle ubomi.

<span id="an_22:19">22:19</span> Bonke abathe balala inkomo, mababulawe
bafe.

<span id="an_22:20">22:20</span> Obingelela kuthixo ongenguye uYehova
yedwa, makasingelwe phantsi.

<span id="an_22:21">22:21</span> Umphambukeli uze ungamxinzeleli
phantsi, ungamxini; kuba naningabaphambukeli nani ezweni laseYiputa.

<span id="an_22:22">22:22</span> Yonke into engumhlolokazi nenkedama uze
ungayicinezeli.

<span id="an_22:23">22:23</span> Ukuba uthe wabacinezela nangayiphi na
indlela, bakhala kum, ndokuva ukukhala kwabo;

<span id="an_22:24">22:24</span> uvuthe umsindo wam, ndinibulale
ngekrele; babe ngabahlolokazi abafazi benu, babe ziinkedama abantwana
benu.

<span id="an_22:25">22:25</span> Ukuba uthe wababoleka imali abantu bam
abaziintsizana abanawe, uze ungabi kubo njengomboleki-mali: uze
ungababizi nzala.

<span id="an_22:26">22:26</span> Ukuba ummelwane wakho ubambise ngengubo
yakhe kuwe, woyibuyisela kuye lingekatshoni ilanga;

<span id="an_22:27">22:27</span> kuba yona ikukuphela kwesigubungelo
anaso, yingubo yakhe yomzimba wakhe; wolala ngantoni ke? Kothi, xa athe
wakhala kum, ndive; kuba ndinenceba.

<span id="an_22:28">22:28</span> UThixo uze ungamtshabhisi, nesikhulu
ebantwini bakowenu uze ungasiqalekisi.

<span id="an_22:29">22:29</span> Indyebo yakho nencindi yemithi yakho,
uze ungalibali ukundinika. Oonyana bakho bamazibulo uze undinike.

<span id="an_22:30">22:30</span> Uze wenjenjalo ngenkomo yakho,
nangempahla yakho emfutshane: mayibe kunina iintsuku ezisixhenxe, uthi
ngosuku lwesibhozo undinike.

<span id="an_22:31">22:31</span> Noba ngabantu abangcwele kum; inyama
yento eqwengiweyo endle nize ningayidli; noyiphosa ezinjeni.

<span id="an_23:1">23:1</span> Uze ungathuthi ludaba lukhohlakeleyo: uze
ungancedisani nongendawo, ukuba ube lingqina logonyamelo.

<span id="an_23:2">23:2</span> Uze ungalandeli isininzi ukuya kwenza
izinto ezimbi; ungathi ukungqina kwimbambano ekhoyo, ujike ulandele
isininzi, uyijike inyaniso.

<span id="an_23:3">23:3</span> Uze ungasicengi isisweli ekubambaneni
kwaso nomnye.

<span id="an_23:4">23:4</span> Xa uthe waqubisana nenkomo yotshaba
lwakho, nokuba liesile lalo, lilahleka: wolibuyisela kulo.

<span id="an_23:5">23:5</span> Xa uthe walibona iesile lokuthiyileyo
lisadalele phantsi komthwalo walo, musa ukumyekela; likhulule
umkhululise.

<span id="an_23:6">23:6</span> Uze ungasijiki isigwebo sehlwempu lakho
ekubambaneni kwalo nomnye.

<span id="an_23:7">23:7</span> Zikhwelelise kude entweni ebubuxoki; musa
ukumbulala omsulwa nolilungisa: kuba andiyi kumgwebela ongendawo.

<span id="an_23:8">23:8</span> Uze ungamkeli sicengo; kuba isicengo esi
siyabamfamekisa ababonayo, siphenula imicimbi yamalungisa.

<span id="an_23:9">23:9</span> Uze ungamxini umphambukeli; niyawazi nina
umphefumlo womphambukeli, kuba naningabaphambukeli nani ezweni
laseYiputa.

<span id="an_23:10">23:10</span> Wowuhlwayela umhlaba wakho iminyaka
emithandathu, ubuthe iziqhamo zawo;

<span id="an_23:11">23:11</span> ke ngowesixhenxe wowuyeka ulale, adle
amahlwempu abantu bakowenu, okuseleyo kuwo kudliwe ziinyamakazi;
wenjenjalo ngesidiliya sakho, nangesinquma sakho.

<span id="an_23:12">23:12</span> Wowusebenza umsebenzi wakho imihla
emithandathu, uphumle ngomhla wesixhenxe; iphumle inkomo yakho ne-esile
lakho, akhe aphefumle unyana wesicakakazi sakho nomphambukeli.

<span id="an_23:13">23:13</span> Zonke izinto endizithethileyo kuni,
zigcineni; igama lathixo bambi uze ungalikhankanyi, lingaviwa emlonyeni
wakho.

<span id="an_23:14">23:14</span> Wondenzela umthendeleko kathathu
ngomnyaka.

<span id="an_23:15">23:15</span> Umthendeleko wezonka ezingenagwele uze
uwugcine, udle izonka ezingenagwele imihla esixhenxe, njengoko
ndakuwiselayo umthetho, ngexesha elimisiweyo lenyanga enguAbhibhi; kuba
waphuma ngayo eYiputa; makungabonakali bani phambi kwam engaphethe
lutho;

<span id="an_23:16">23:16</span> nomthendeleko wexa lokuvuna,
wentlahlela yemisebenzi yakho yokuhlwayela entsimini; nomthendeleko
wokuhlanganisa, osekupheleni komnyaka, ekuhlanganiseni kwakho imisebenzi
yakho entsimini.

<span id="an_23:17">23:17</span> Izihlandlo ezithathu ngomnyaka,
mayibonakale yonke into eyindoda yakowenu phambi kweNkosi uYehova.

<span id="an_23:18">23:18</span> Uze ungalibingeleli phezu kwento
enegwele igazi lombingelelo wam; nenqatha lomthendeleko wam malingabi
ngumbeko.

<span id="an_23:19">23:19</span> Ingqalo yentlahlela yomhlaba wakho uze
uyizise endlwini kaYehova uThixo wakho. Uze ungalipheki itakane ngobisi
lonina.

<span id="an_23:20">23:20</span> Uyabona, ndithuma isithunywa phambi
kwakho, ukuba sikugcine endleleni, sikufikise endaweni
endiyilungisileyo.

<span id="an_23:21">23:21</span> Silumkele, uliphulaphule izwi laso.
Musa ukusiphikisa; kuba asiyi kuluxolela ukreqo lwenu; kuba igama lam
likuso.

<span id="an_23:22">23:22</span> Ke ukuba uthe waliva ilizwi laso, wenza
konke endikuthethayo, ndoba lutshaba kwiintshaba zakho, ndibabandezele
ababandezeli bakho.

<span id="an_23:23">23:23</span> Kuba isithunywa sam sohamba phambi
kwakho, sikufikise kuma-Amori, namaHiti, namaPerizi, namaKanan,
namaHivi, namaYebhusi; ndiwabethe athi shwaka.

<span id="an_23:24">23:24</span> Uze ungabanquli oothixo babo,
ungabakhonzi, ungenzi ngokwemisebenzi yabo; uze uzigungxule, uziqhekeze
nokuziqhekeza izimiso zabo zamatye.

<span id="an_23:25">23:25</span> Nize nikhonze uYehova uThixo wenu,
asisikelele isonka sakho, namanzi akho; ndisisuse isifo phakathi kwakho.

<span id="an_23:26">23:26</span> Akuyi kubakho kuphunza nakudlola ezweni
lakho; inani lemihla yakho ndolizalisa.

<span id="an_23:27">23:27</span> Ndiya kuzithuma phambi kwakho izothuso
zam, ndibadubadube bonke abantu oya kufika kubo, iintshaba zakho zonke
ndizenze zikunikele ikhosi;

<span id="an_23:28">23:28</span> ndithume oonomeva phambi kwakho,
bawagxothe amaHivi, namaKanan, namaHiti, asuke phambi kwakho.

<span id="an_23:29">23:29</span> Andiyi kuwagxotha phambi kwakho
ngamnyaka mnye, hleze ilizwe kube senkangala kulo, ande amarhamncwa
asendle phezu kwakho.

<span id="an_23:30">23:30</span> Ndiya kumana ukuwagxotha kancinane
phambi kwakho, ude wande, ulidle ilifa ilizwe.

<span id="an_23:31">23:31</span> Ndoyimisa imida yakho, ithabathele
kuLwandle oluBomvu ise kulwandle lwamaFilisti; ithabathele entlango, ise
kuwo uMlambo; kuba abemi belo lizwe ndiya kubanikela esandleni sakho,
ubagxothe phambi kwakho.

<span id="an_23:32">23:32</span> Uze unganqophisani nabo, kwanoothixo
babo;

<span id="an_23:33">23:33</span> ize bangemi kwelo zwe lakho, hleze
bakwenze undone. Xa uthe wabakhonza oothixo babo, inene, oko koba
ngumgibe kuwe.

<span id="an_24:1">24:1</span> Wathi ke kuMoses, Nyuka uye kuYehova,
wena noAron, uNadabhi, noAbhihu, namashumi asixhenxe kumadoda amakhulu
akwaSirayeli, ninqule nikude;

<span id="an_24:2">24:2</span> kusondele uMoses yedwa kuYehova;
bangasondeli bona, nabantu bangenyuki naye.

<span id="an_24:3">24:3</span> Waya uMoses, wabaxelela abantu onke
amazwi kaYehova, namasiko onke. Baphendula bonke abantu ngazwi-nye,
bathi, Onke amazwi awathethileyo uYehova sowenza.

<span id="an_24:4">24:4</span> Wawabhala uMoses onke amazwi kaYehova,
wavuka kusasa, wakha isibingelelo emazantsi entaba, nezimiso zamatye
zalishumi elinazibini, ngokwezizwe ezilishumi elinazibini zakwaSirayeli.

<span id="an_24:5">24:5</span> Wathuma abafana bakoonyana bakwaSirayeli,
banyusa amadini anyukayo, babingelela imibingelelo yoxolo, iinkunzi
ezintsha zeenkomo kuYehova.

<span id="an_24:6">24:6</span> UMoses wathabatha isiqingatha segazi,
wasigalela ezidendelekweni, esinye isiqingatha segazi wasitshiza
esibingelelweni.

<span id="an_24:7">24:7</span> Wathabatha incwadi yomnqophiso, wayilesa
ezindlebeni zabantu; bathi bona, Yonke into ayithethileyo uYehova
soyenza siyive.

<span id="an_24:8">24:8</span> Walithabatha uMoses igazi, wabatshiza
abantu ngalo, wathi, Nalo igazi lomnqophiso awenzayo uYehova nani ngala
mazwi onke.

<span id="an_24:9">24:9</span> Wenyuka uMoses noAron, uNadabhi noAbhihu,
namashumi osixhenxe kumadoda amakhulu akwaSirayeli.

<span id="an_24:10">24:10</span> Bambona uThixo wamaSirayeli; phantsi
kweenyawo zakhe kwaye kunjengento eyenziwe ngesafire eqaqambileyo,
njengenkqu yezulu lisile.

<span id="an_24:11">24:11</span> Amanene oonyana bakaSirayeli akawasanga
sandla. Ambona ke uThixo, adla, asela.

<span id="an_24:12">24:12</span> Wathi uYehova kuMoses, Nyuka uze kum
entabeni, ube khona, ndikunike amacwecwe amatye enomyalelo nomthetho,
endiwubhalele ukuze bayalwe ngawo.

<span id="an_24:13">24:13</span> Wesuka uMoses noYoshuwa, umlungiseleli
wakhe, wenyuka ke uMoses waya entabeni kaThixo.

<span id="an_24:14">24:14</span> Wathi kumadoda amakhulu, Hlalani,
nisilinde apho, side sibuye, size kuni. Yabonani, uAron noHure banani;
onendawo yokumangala makasondele kubo.

<span id="an_24:15">24:15</span> Wenyuka ke uMoses waya entabeni; ilifu
layigubungela intaba.

<span id="an_24:16">24:16</span> Ubuqaqawuli bukaYehova bahlala phezu
kwentaba yeSinayi; ilifu layigubungela iintsuku ezintandathu; wamemeza
kuMoses ngosuku lwesixhenxe phakathi efini.

<span id="an_24:17">24:17</span> Ke ukubonakala kobuqaqawuli bukaYehova,
emehlweni oonyana bakaSirayeli, kwaye kunjengomlilo otshayo encotsheni
yentaba.

<span id="an_24:18">24:18</span> Wangena uMoses phakathi efini, wenyuka
ke intaba uMoses; waba sentabeni apho iimini ezimashumi mane, nobusuku
obumashumi mane.

<span id="an_25:1">25:1</span> Wathetha uYehova kuMoses, wathi, Thetha
koonyana bakaSirayeli, bandizisele umrhumo.

<span id="an_25:2">25:2</span> Nowuthabatha umrhumo wam ebantwini bonke
abanikela ngokuqhutywa yintliziyo.

<span id="an_25:3">25:3</span> Nguwo lo ke umrhumo eniya kuwuthabatha
kubo: igolide, nesilivere, nobhedu;

<span id="an_25:4">25:4</span> nento emsi nemfusa nebomwu, nelinen
ecikizekileyo, noboya beebhokhwe;

<span id="an_25:5">25:5</span> nezintsu zeenkunzi zezimvu, zenziwe
zayingqombela, nezikhumba zamahlengezi;

<span id="an_25:6">25:6</span> nemingampunzi, ioli yesikhanyiso, ubulawu
beoli yentambiso, nobesiqhumiso esiqholiweyo;

<span id="an_25:7">25:7</span> amatye ebherilo, namatye okufakwe
e-efodini, nawobengo;

<span id="an_25:8">25:8</span> bandenzele indawo engcwele, ndihlale
phakathi kwabo.

<span id="an_25:9">25:9</span> Njengako konke endikubonisa kona:
ngokomfanekiso womnquba, nomfanekiso weempahla zawo zonke, ize
nenjenjalo ukuwenza.

<span id="an_25:10">25:10</span> Mabenze ityeya yomngampunzi. Ubude bayo
mabube ziikubhite zombini ezinesiqingatha, ububanzi bayo bube yikubhite
enesiqingatha, ukuphakama kwayo kube yikubhite enesiqingatha;

<span id="an_25:11">25:11</span> uyaleke ngegolide ecocekileyo, uyaleke
ngaphakathi nangaphandle, uze uyithi jize ngesithsaba segolide;

<span id="an_25:12">25:12</span> woyityhidela amakhonkco egolide abe
mane, uwafake emilenzeni yayo yomine, amakhonkco abe mabini ngeli icala,
amakhonkco abe mabini ngelinya icala;

<span id="an_25:13">25:13</span> wenze izibonda ngomngampunzi, uzaleke
ngegolide,

<span id="an_25:14">25:14</span> uzifake izibonda ezo emakhonkcweni
asemacaleni etyeya, ithwalwe ngazo ityeya leyo.

<span id="an_25:15">25:15</span> Zoba semakhonkcweni etyeya izibonda
ezo; maze zingarholwa kuyo.

<span id="an_25:16">25:16</span> Isingqino, endiya kukunika sona, uze
usibeke etyeyeni.

<span id="an_25:17">25:17</span> Uze wenze isihlalo sokucamagusha
ngegolide ecocekileyo. Ubude baso mabube ziikubhite ezimbini
ezinesiqingatha, ububanzi baso bube yikubhite enesiqingatha.

<span id="an_25:18">25:18</span> Uze wenze iikerubhi zibe mbini
ngegolide; ukuzenza wozikhanda, zivele eziphelweni zozibini zesihlalo
sokucamagusha;

<span id="an_25:19">25:19</span> wenze ikerubhi ibe nye ivele
esiphelweni seli icala, enye ikerubhi ivele esiphelweni seliya,
esihlalweni sokucamagusha; wozenza iikerubhi zivele eziphelweni zaso
zozibini.

<span id="an_25:20">25:20</span> Maze iikerubhi ziwolule amaphiko
phezulu, zisisithelise ngamaphiko azo isihlalo sokucamagusha, ubuso bazo
bukhangelane, bubheke esihlalweni sokucamagusha ubuso beekerubhi ezo.

<span id="an_25:21">25:21</span> Uze usibeke isihlalo sokucamagusha
phezu kwetyeya; ufake etyeyeni isingqino endiya kukunika sona.

<span id="an_25:22">25:22</span> Ndiya kuhlangana nawe khona, ndithethe
nawe ndisesihlalweni sokucamagusha, phakathi kweekerubhi zombini
eziphezu kwetyeya yesingqino, ngeento zonke endiya kukuwisela umthetho
ngazo koonyana bakaSirayeli.

<span id="an_25:23">25:23</span> Uze wenze netafile ngomngampunzi. Ubude
bayo boba ziikubhite ezimbini, ububanzi bayo bube yikubhite, ukuphakama
kwayo kube yikubhite enesiqingatha;

<span id="an_25:24">25:24</span> uyaleke ngegolide ecocekileyo, uyenzele
isithsaba segolide esithi jize.

<span id="an_25:25">25:25</span> Uze uyenzele udini olungangobubanzi
besandla ngeenxa zonke, ulwenzele udini lwayo isithsaba segolide esithe
jize.

<span id="an_25:26">25:26</span> Woyenzela amakhonkco egolide abe mane,
uwafake amakhonkco omane ezimbombeni zone ezisemilenzeni yayo yomine.

<span id="an_25:27">25:27</span> Oba kufuphi nokuhlangana kodini
amakhonkco lawo, abe ziindawo zokufaka izibonda zokuyithwala itafile;

<span id="an_25:28">25:28</span> uzenze izibonda ezo ngomngampunzi,
uzaleke ngegolide, ithwalwe ngazo itafile.

<span id="an_25:29">25:29</span> Uze wenze izitya zayo, neenkamba zayo,
neendebe zayo, nemicephe yayo ekuya kuthungwa ngayo; uzenze ngegolide
ecocekileyo;

<span id="an_25:30">25:30</span> ubeke etafileni izonka zokubonisa,
phambi kwam ngamaxesha onke.

<span id="an_25:31">25:31</span> Uze wenze nesiphatho sezibane ngegolide
ecocekileyo. Ukusenza, wosikhanda isiphatho eso: isikhondo saso,
nesibili saso, neendebe zaso, namaqhina aso, neentyantyambo zaso zivele
kwakuso;

<span id="an_25:32">25:32</span> amasebe amathandathu avele emacaleni
aso; amasebe amathathu esiphatho avele kweli icala laso, amasebe
amathathu esiphatho avele kweliya icala laso.

<span id="an_25:33">25:33</span> Zoba ntathu iindebe ezifana
neentyantyambo zeamangile, zinamaqhina neentyantyambo, kweli isebe;
neendebe ezintathu ezifana neentyantyambo zeamangile, zibe zinamaqhina
neentyantyambo, kweliya isebe; makube njalo kumasebe omathandathu avela
esiphathweni eso.

<span id="an_25:34">25:34</span> Zoba ne iindebe esiphathweni, ezifana
neentyantyambo zeamangile, zinamaqhina aso neentyantyambo zaso;

<span id="an_25:35">25:35</span> ibe liqhina phantsi kwamasebe omabini
livele kuso, ibe liqhina phantsi kwamasebe amabini livele kuso, ibe
liqhina phantsi kwamasebe amabini livele kuso, abe ngawamasebe
amathandathu avelayo esiphathweni eso.

<span id="an_25:36">25:36</span> Amaqhina awo, namalungu awo avele kuso,
sonke siphela masibe ngumkhando omnye wegolide ecocekileyo.

<span id="an_25:37">25:37</span> Uze wenze izibane zaso zibe sixhenxe,
uzimise izibane zaso, zikhanyisele icala elikhangelene nomphambili waso.

<span id="an_25:38">25:38</span> Nozenza izifinyiso zaso, neengcedevu
zaso, ngegolide ecocekileyo.

<span id="an_25:39">25:39</span> Nosenza ngetalente yegolide
ecocekileyo, sona nezo mpahla zonke.

<span id="an_25:40">25:40</span> Khangela ke, uzenze ngokomfuziselo
wazo, owawubona entabeni.

<span id="an_26:1">26:1</span> Ke umnquba uze uwenze ngeshumi
lamalengalenga elinen ecikizekileyo, ephothiweyo, nangemisonto emsi
nemfusa nebomvu. Wowenzela iikerubhi umsebenzi wengcibi yokuluka.

<span id="an_26:2">26:2</span> Ubude belengalenga lilinye boba
ziikubhite ezimashumi mabini anesibhozo, ububanzi belengalenga lilinye
bube ziikubhite ezine; onke amalengalenga alingane.

<span id="an_26:3">26:3</span> Amalengalenga amahlanu ohlanganiswa,
elinye nelinye; namalengalenga amahlanu ohlanganiswa, elinye nelinye.

<span id="an_26:4">26:4</span> Uze wenze amasango emisonto emsi
emphethweni welinye ilengalenga, ekupheleni, ekuhlanganeni; wenjenjalo
emphethweni welengalenga lokugqibela, ekuhlanganeni kwelesibini.

<span id="an_26:5">26:5</span> Wowenza amasango abe mashumi mahlanu
kwelinye ilengalenga; wenze amasango abe mashumi mahlanu ekupheleni
kwelengalenga elisekuhlanganeni kwelesibini, ukuze amasango alungelelane
elinye nelinye;

<span id="an_26:6">26:6</span> wenze amagwegwe egolide abe mashumi
mahlanu, uwahlanganise amalengalenga, elinye nelinye, ngamagwegwe lawo,
ube mnquba mnye.

<span id="an_26:7">26:7</span> Uze wenze amalengalenga ngoboya
beebhokhwe abe yintente phezu komnquba, uwenze amalengalenga lawo abe
lishumi elinalinye.

<span id="an_26:8">26:8</span> Ubude belengalenga lilinye boba
ziikubhite ezimashumi mathathu; ububanzi belengalenga lilinye boba
ziikubhite ezine; loo malengalenga alishumi elinalinye olingana.

<span id="an_26:9">26:9</span> Wowahlanganisa odwa amalengalenga
amahlanu, namalengalenga amathandathu odwa; elesithandathu ilengalenga
uliphinde phambi kwentente ngaphambili;

<span id="an_26:10">26:10</span> wenze amasango abe mashumi mahlanu
emphethweni welengalenga elo lokugqibela, ekuhlanganeni namasango, abe
mashumi mahlanu emphethweni welesibini ilengalenga elihlanganiswe
nelinye.

<span id="an_26:11">26:11</span> Uze wenze amagwegwe obhedu abe mashumi
mahlanu, uwafake amagwegwe awo emasangweni, uyihlanganise intente ibe
nye.

<span id="an_26:12">26:12</span> Ke ukwanekwa kwendawo egqithiseleyo
emalengalengeni entente, sothi isiqingatha selengalenga eligqithiseleyo
sanekwe kwelasemva icala lomnquba;

<span id="an_26:13">26:13</span> ithi ikubhite ngapha nekubhite ngapho,
endaweni egqithiseleyo ebudeni bamalengalenga entente, yanekwe emacaleni
omnquba ngapha nangapho, iwugubungele.

<span id="an_26:14">26:14</span> Intente uze uyenzele isigubungelo
ngezintsu zeenkunzi zezimvu, ezenziwe zayingqombela, nesigubungelo
sezikhumba zamahlengezi ngaphezulu kweso.

<span id="an_26:15">26:15</span> Umnquba uze uwenzele iiplanga
ngomngampunzi, zime.

<span id="an_26:16">26:16</span> Ubude beplanga boba ziikubhite
ezilishumi, ububanzi beplanga inye bube yikubhite enesiqingatha.

<span id="an_26:17">26:17</span> Iplanga inye yoba neempondlo ezimbini,
zihlangene olunye nolunye; wenjenjalo eziplangeni zonke zomnquba.

<span id="an_26:18">26:18</span> Umnquba uze uwenzele iiplanga, zibe
mashumi mabini iiplanga ngecala lasezantsi ngasezantsi;

<span id="an_26:19">26:19</span> wenze iziseko zesilivere, zibe mashumi
mane phantsi kweeplanga ezimashumi mabini: zibe zibini iziseko, phantsi
kweplanga inye, zeempondlo zayo zombini; zibe zibini iziseko, phantsi
kweplanga inye, zeempondlo zayo zombini.

<span id="an_26:20">26:20</span> Ezecala lesibini lomnquba ngelasentla
icala zoba mashumi mabini iiplanga;

<span id="an_26:21">26:21</span> neziseko zazo zesilivere zibe mashumi
mane; iziseko zibe zibini phantsi kweplanga inye; zibe zibini iziseko
phantsi kweplanga inye.

<span id="an_26:22">26:22</span> Ezomva womnquba ngasentshonalanga
wozenza zibe ntandathu iiplanga.

<span id="an_26:23">26:23</span> Iiplanga ezimbini uze uzenze iimbombo
zomnquba emaphundwini omabini;

<span id="an_26:24">26:24</span> zibe ngamawele, zithabathele ezantsi
ukuhlangana; zibe nto-nye kude kuse entloko, ziye khonkcweni linye. Koba
njalo kuwo omabini, abe ngaweembombo zombini.

<span id="an_26:25">26:25</span> Zoba ziiplanga ezisibhozo neziseko zazo
zesilivere, zibe ziziseko ezilishumi elinazithandathu: zibe zibini
iziseko phantsi kweplanga inye, zibe zibini iziseko phantsi kweplanga
inye.

<span id="an_26:26">26:26</span> Maze wenze imivalo ngomngampunzi: ibe
mihlanu eziplangeni zelinye icala lomnquba,

<span id="an_26:27">26:27</span> ibe mihlanu imivalo eziplangeni
zelesibini icala lomnquba, ibe mihlanu imivalo eziplangeni zecala
lomnquba, emaphundwini ngasentshonalanga.

<span id="an_26:28">26:28</span> Umvalo othi gabhu phakathi eziplangeni
ezo mawuvale, usuka ekupheleni uye ekupheleni.

<span id="an_26:29">26:29</span> Uze uzaleke iiplanga ngegolide;
amakhonkco azo uwenze ngegolide, abe ziindawo zemivalo; ke imivalo
uyaleke ngegolide.

<span id="an_26:30">26:30</span> Uwumise umnquba ngokwesiko lawo
olibonileyo entabeni.

<span id="an_26:31">26:31</span> Uze wenze umkhusane ngemisonto emsi
nemfusa nebomvu, nelinen ecikizekileyo, ephothiweyo: wowenzela
iikerubhi, umsebenzi wengcibi yokuluka.

<span id="an_26:32">26:32</span> Uze uwuxhome ezintsikeni ezine
zomngampunzi ezalekwe ngegolide, emagwegweni azo egolide, zime phezu
kweziseko zozine zesilivere;

<span id="an_26:33">26:33</span> wowuxhoma umkhusane emakhonkcweni,
ityeya yesingqino uyingenise khona, ngaphaya komkhusane, ukuze umkhusane
unahlulele ingcwele kwingcwele kangcwele.

<span id="an_26:34">26:34</span> Uze usibeke isihlalo sokucamagusha
phezu kwetyeya yesingqino, kwingcwele kangcwele;

<span id="an_26:35">26:35</span> uyimise itafile nganeno komkhusane,
usimise nesiphatho sesibane malunga netafile, ngecala lomnquba
langasezantsi; ke itafile uyibeke ngecala langasentla.

<span id="an_26:36">26:36</span> Umnyango wentente uze uwenzele
isisitheliso, ngemisonto emsi nemfusa nebomvu, nelinen ecikizekileyo,
ephothiweyo, umsebenzi oyimfakamfele womluki.

<span id="an_26:37">26:37</span> Isisitheliso eso uze usenzele iintsika
zibe ntlanu ngomngampunzi, uzaleke ngegolide; amagwegwe azo abe
ngawegolide; uzityhidele iziseko zobhedu zibe zihlanu.

<span id="an_27:1">27:1</span> Uze usenze isibingelelo ngomngampunzi.
Ubude baso boba ziikubhite ezintlanu, ububanzi baso bube ziikubhite
ezintlanu, sibe mbombo ne isibingelelo; ukuphakama kwaso kube ziikubhite
ezintathu.

<span id="an_27:2">27:2</span> Uze wenze iimpondo zaso ezimbombeni zaso
zone, zivele kuso iimpondo zaso; usaleke ngobhedu.

<span id="an_27:3">27:3</span> Uze wenze neenkamba zaso zokuwola uthuthu
lwaso, nemihlakulwana yaso, nezitya zaso zokutshiza, neefolokhwe zaso,
neengcedevu zaso zamalahle; zonke iimpahla zaso uzenze ngobhedu.

<span id="an_27:4">27:4</span> Wosenzela uthango, umsebenzi ongumnatha
ngobhedu; wenze emnatheni lowo amakhonkco abe mane ngobhedu eziphelweni
zalo zozine;

<span id="an_27:5">27:5</span> ulubeke phantsi kongqameko olujikeleze
isibingelelo, luthabathele ezantsi, lungumnatha, luthi gabhu phakathi
esibingelelweni.

<span id="an_27:6">27:6</span> Uze usenzele izibonda isibingelelo,
izibonda zomngampunzi, uzaleke ngobhedu;

<span id="an_27:7">27:7</span> zifakwe izibonda zaso emakhonkcweni, zibe
semacaleni omabini esibingelelo izibonda ezo ekuthwalweni kwaso.

<span id="an_27:8">27:8</span> Wosenza ngeeplanga, sibe holoholo.
Njengoko waboniswa ngako entabeni, mabenjenjalo.

<span id="an_27:9">27:9</span> Uze uyenze intendelezo yomnquba
kwelasezantsi icala ngasezantsi, ibe ngamawunduwundu entendelezo elinen
ecikizekileyo, ephothiweyo; ubude becala lilinye boba ziikubhite
ezilikhulu;

<span id="an_27:10">27:10</span> iintsika zayo ezimashumi mabini,
neziseko zazo ezimashumi mabini, zibe zezobhedu; amagwegwe eentsika
neminqiwu yazo ibe yeyesilivere.

<span id="an_27:11">27:11</span> Kananjalo ngecala lasentla, ebudeni
makubekho amawunduwundu aziikubhite ezilikhulu ubude bawo, neentsika
zalo ezimashumi mabini, neziseko zaso ezimashumi mabini, izezobhedu;
amagwegwe eentsika neminqiwu yazo ibe yeyesilivere.

<span id="an_27:12">27:12</span> Ububanzi bentendelezo ngecala
lasentshonalanga boba ngamawunduwundu aziikubhite ezimashumi mahlanu.
Iintsika zawo zoba lishumi, neziseko zazo zibe lishumi.

<span id="an_27:13">27:13</span> Ububanzi bentendelezo ngecala
lempumalanga ngasempumalanga boba ziikubhite ezimashumi mahlanu.

<span id="an_27:14">27:14</span> Amawunduwundu ngelinye icala lesango
oba ziikubhite ezilishumi elinantlanu, iintsika zawo zibe ntathu,
neziseko zazo zibe zithathu;

<span id="an_27:15">27:15</span> amawunduwundu ngelinye icala lesango
abe ziikubhite ezilishumi elinantlanu; iintsika zawo zibe ntathu,
neziseko zazo zibe zithathu.

<span id="an_27:16">27:16</span> Esangweni lentendelezo soba
sisisitheliso seekubhite ezimashumi mabini semisonto emsi nemfusa
nebomvu, nelinen ecikizekileyo, ephothiweyo, umsebenzi oyimfakamfele
womluki. Iintsika zazo zoba ne, neziseko zaso zibe zine.

<span id="an_27:17">27:17</span> Zonke iintsika zentendelezo
eziyijikelezileyo zoba neminqiwu yesilivere; amagwegwe ayo abe
ngawesilivere, neziseko zazo zibe zezobhedu.

<span id="an_27:18">27:18</span> Ubude bentendelezo boba ziikubhite
ezilikhulu; ububanzi buhambe buba ngamashumi omahlanu, amashumi
omahlanu; ukuphakama kube ziikubhite ezintlanu zelinen ecikizekileyo,
ephothiweyo; iziseko zazo zibe zezobhedu.

<span id="an_27:19">27:19</span> Zonke iimpahla zomnquba, ekusetyenzweni
kwawo konke, nezikhonkwane zawo zonke, nezikhonkwane zonke zentendelezo,
zoba zezobhedu.

<span id="an_27:20">27:20</span> Oonyana bakaSirayeli maze ubawisele
umthetho wokuba bakuzisele ioli eqaqambileyo yemingquma engqushiweyo,
yesikhanyiso, ukuba bamise isibane samaxesha onke,

<span id="an_27:21">27:21</span> ententeni yokuhlangana, nganeno
komkhusane ophambi kwesingqino. UAron noonyana bakhe bosilungisa,
kuthabathele ngokuhlwa kude kuse, phambi koYehova; ibe ngummiselo
onganuphakade kwizizukulwana zabo, ngenxa yoonyana bakaSirayeli.

<span id="an_28:1">28:1</span> Wena ke sondeza kuwe uAron umkhuluwa
wakho, enoonyana bakhe, umthabathe phakathi koonyana bakaSirayeli abe
ngumbingeleli kum: uAron, noNadabhi, noAbhihu, noElazare, noItamare,
oonyana baka-Aron;

<span id="an_28:2">28:2</span> uAron, umkhuluwa wakho, umenzele
izambatho ezingcwele, zibe zezozuko nezokuhomba.

<span id="an_28:3">28:3</span> Uze uthethe wena kubo bonke abantliziyo
zilumkileyo, endibazalise ngomoya wobulumko, bazenze izambatho zika-Aron
zokumngcwalisa, abe ngumbingeleli kum.

<span id="an_28:4">28:4</span> Zizo ke ezi izambatho abaya kuzenza:
ubengo, ne-efodi, nengubo yokwaleka, nengubo yangaphantsi elukwe
ngokwesindlwane, nonkontsho, nombhinqo; bamenzele ke izambatho
ezingcwele uAron, umkhuluwa wakho, noonyana bakhe, abe ngumbingeleli
kum.

<span id="an_28:5">28:5</span> Bothabatha bona igolide, nemisonto emsi
nemfusa nebomvu, nelinen ecikizekileyo.

<span id="an_28:6">28:6</span> Maze bayenze iefodi ngegolide, nemisonto
emsi nemfusa nebomvu, nelinen ecikizekileyo, ephothiweyo, umsebenzi ke
lowo wengcibi yokuluka.

<span id="an_28:7">28:7</span> Yoba neziziba ezibini zamagxa,
zokuyixakatha emiphethweni yayo yomibini, ixakathwe ke.

<span id="an_28:8">28:8</span> Nombhinqo ophezu kwayo, wokuyinxiba
iefodi, mawube njengokusetyenzwa kwayo, uphume kuyo, ngegolide,
nemisonto emsi nemfusa nebomvu, nelinen ecikizekileyo, ephothiweyo.

<span id="an_28:9">28:9</span> Uze uthabathe amatye ebherilo abe mabini,
ukrole kuwo amagama oonyana bakaSirayeli;

<span id="an_28:10">28:10</span> amagama amathandathu abo oba kwelinye
ilitye, namagama amathandathu amanye abe kwelesibini ilitye,
ngokweenzala zabo.

<span id="an_28:11">28:11</span> Wowakrola amatye omabini, ngokomsebenzi
womkroli wamatye, ngokrolo lomsesane wokutywina, ngokwamagama oonyana
bakaSirayeli, uwabhijele ngomluko wegolide.

<span id="an_28:12">28:12</span> Uze uwabeke amatye omabini ezizibeni
zamagxa ze-efodi, abe ngamatye esikhumbuzo koonyana bakaSirayeli;
awathwale uAron amagama abo phambi koYehova ezizibeni zamagxa akhe
omabini, abe sisikhumbuzo.

<span id="an_28:13">28:13</span> Uze wenze nemiluko yegolide;

<span id="an_28:14">28:14</span> neentsontelo ezimbini zegolide
ecocekileyo, uzenze zithi shinyi, zibe ngumsebenzi osontiweyo, uzifake
iintsontelo ezo zisontiweyo emilukweni yegolide.

<span id="an_28:15">28:15</span> Uze ulwenze ubengo lwesigwebo,
umsebenzi ke lowo wengcibi yokuluka, ulwenze njengokwenziwa kwe-efodi,
ulwenze ngegolide, nemisonto emsi nemfusa nebomvu, nelinen
ecikizekileyo, ephothiweyo.

<span id="an_28:16">28:16</span> Loba mbombo-ne, luphindwe: ubude balo
bube kukolulwa kweminwe, ububanzi balo bube kukolulwa kweminwe.

<span id="an_28:17">28:17</span> Uze ufake kulo imifakwa yamatye,
imikrozo emine yamatye; ibe lukrozo lwesardiyo, netopazi, nesmarado,
lukrozo lokuqala ke olo;

<span id="an_28:18">28:18</span> ukrozo lwesibini lube yirubhi,
nesafire, nekalikedo;

<span id="an_28:19">28:19</span> ukrozo lwesithathu lube yihakinto,
neagati, neametiste;

<span id="an_28:20">28:20</span> ukrozo lwesine lube yikrizolite,
nebherilo, neyaspisi; ibe ngumluko wegolide ekufakweni kwawo;

<span id="an_28:21">28:21</span> amatye lawo abe umgokwamagama oonyana
bakaSirayeli, abe lishumi elinamabini ngokwamagama abo; abe nokrolo
lomsesane wokutywina, lithi elo libe negama lalo ngokwamagama ezizwe
ezilishumi elinazibini.

<span id="an_28:22">28:22</span> Uze wenze elubengweni iintsontelo
ezithe shinyi, umsebenzi ke lowo osontiweyo ngegolide ecocekileyo;

<span id="an_28:23">28:23</span> wenze elubengweni amakhonkco abe mabini
ngegolide, uwafake loo makhonkco mabini emancamini omabini obengo;

<span id="an_28:24">28:24</span> uzifake iintsontelo zombini zegolide
esontiweyo, emakhonkcweni amabini asemancamini obengo;

<span id="an_28:25">28:25</span> namancam omabini eentsontelo zombini
uwafake emilukweni yomibini, uwafake ezizibeni zamagxa e-efodi, phambili
kuyo.

<span id="an_28:26">28:26</span> Uze wenze amakhonkco amabini ngegolide,
uwafake emancamini omabini obengo, emphethweni walo okwicala
elikhangelene ne-efodi, elibheke ngaphakathi;

<span id="an_28:27">28:27</span> wenze amanye amakhonkco amabini
ngegolide, uwafake ezizibeni zozibini zamagxa e-efodi ngaphantsi, mayela
nomphambili wayo, kufuphi nokuhlangana kwayo, entla kombhinqo we-efodi;

<span id="an_28:28">28:28</span> ulunxibelele ubengo ngamakhonkco alo
emakhonkcweni e-efodi ngentsontelo yemisonto emsi, lube sentla kombhinqo
we-efodi, ukuze lungasuki ubengo kuyo iefodi.

<span id="an_28:29">28:29</span> Wowathwala uAron amagama oonyana
bakaSirayeli elubengweni lwesigwebo phezu kwentliziyo yakhe, ekungeneni
kwakhe engcweleni, luhlale lusisikhumbuzo phambi koYehova.

<span id="an_28:30">28:30</span> Uze ufake elubengweni lwesigwebo iiUrim
neeTumim, zibe phezu kwentliziyo ka-Aron ekungeneni kwakhe phambi
koYehova, ahlale ethwele uAron isigwebo soonyana bakaSirayeli phezu
kwentliziyo yakhe phambi koYehova.

<span id="an_28:31">28:31</span> Ingubo yokwaleka ye-efodi maze uyenze
yonke ngemisonto emsi.

<span id="an_28:32">28:32</span> Umqala wamantla ayo woba sesazulwini
sayo, umqala ube nomphetho owujikelezileyo, ongumsebenzi womluki, ube
njengomqala wesigcina-sifuba kuyo, ukuze ingakrazuki.

<span id="an_28:33">28:33</span> Uze wenze emqukumbelweni wayo
ngasezantsi iirharnate ngemisonto emsi nemfusa nebomvu, zizunguleze
emqukumbelweni wayo; namankenteza egolide phakathi kwazo, azunguleze.

<span id="an_28:34">28:34</span> Kobakho inkenteza legolide nerharnate,
inkenteza legolide nerharnate, emqukumbelweni wengubo yokwaleka,
kuzunguleze;

<span id="an_28:35">28:35</span> ayinxibe uAron, ukuba alungiselele;
sivakale isandi sayo ekungeneni kwakhe engcweleni phambi koYehova,
nasekuphumeni kwakhe, ukuze angafi.

<span id="an_28:36">28:36</span> Uze wenze imbasa ngegolide ecocekileyo,
ukrole kuyo ngokrolo lomsesane wokutywina, uthi, ingcwele kuYehova;

<span id="an_28:37">28:37</span> uyifake umtya wemisonto emsi, inxitywe
elunkontshweni. Yoba ngaphambili elunkontshweni,

<span id="an_28:38">28:38</span> ibe sebunzi kuAron, ukuze abuthwale
uAron ubungwenxa bezinto ezingcwele, abazingcwalisayo oonyana
bakaSirayeli eminikelweni yabo yonke engcwele; ihlale isebunzi kuye,
ukuze zibakholekise zona phambi koYehova.

<span id="an_28:39">28:39</span> Uze uyiluke ingubo yangaphantsi
ngelinen ecikizekileyo, unkontsho ulwenze ngelinen ecikizekileyo, uwenze
nombhinqo ngokomsebenzi oyimfakamfele womluki.

<span id="an_28:40">28:40</span> Wobenzela oonyana baka-Aron iingubo
zangaphantsi, ubenzele umbhinqo; ubenzele neminqwazi, ibe yeyozuko
neyokuhomba;

<span id="an_28:41">28:41</span> uzinxibe kuAron umkhuluwa wakho,
nakoonyana bakhe benaye, ubathambise, ubamisele, ubangcwalise, babe
ngababingeleli kum.

<span id="an_28:42">28:42</span> Wobenzela iibhulukhwe zelinen emhlophe
zokufihla ubuze babo, zithabathele esinqeni zise emathangeni;

<span id="an_28:43">28:43</span> bazinxibe uAron noonyana bakhe
ekungeneni kwabo emnqubeni wokuhlangana, nasekusondeleni kwabo
esibingelelweni, besiza kulungiselela engcweleni, bangathwali ubugwenxa
bafe: ibe ngummiselo ongunaphakade kuye, nakwimbewu yakhe emva kwakhe.

<span id="an_29:1">29:1</span> Yiyo le into owoyenza kubo
yokubangcwalisa, ukuba babe ngababingeleli kum: Thabatha inkunzi entsha,
ithole lenkomo, neenkunzi zezimvu ezigqibeleleyo zibe mbini;

<span id="an_29:2">29:2</span> nesonka esingenagwele, nemiqhathane
engenagwele egalelwe ioli, nezonkana ezisicaba, ezingenagwele,
zithanjiswe ngeoli: uzenze ngomgubo ocoliweyo.

<span id="an_29:3">29:3</span> Wozibeka ngobozini-nye, uzisondeze
ngengobozi leyo, kwanenkunzi entsha yenkomo, neenkunzi zezimvu zombini.

<span id="an_29:4">29:4</span> UAron noonyana bakhe uze ubasondeze
emnyango wentente yokuhlangana, ubahlambe ngamanzi;

<span id="an_29:5">29:5</span> uzithabathe izambatho, umnxibe uAron
ingubo engaphantsi, nengubo yokwaleka ye-efodi, ne-efodi, nobengo,
umbhinqise ngombhinqo we-efodi;

<span id="an_29:6">29:6</span> umbeke unkontsho entlokweni yakhe, ubeke
isithsaba esingcwele elunkontshweni olo.

<span id="an_29:7">29:7</span> Uze uthabathe ioli yentambiso,
uyithululele entlokweni yakhe, umthambise.

<span id="an_29:8">29:8</span> Oonyana bakhe ke wobasondeza, ubanxibe
iingubo zangaphantsi;

<span id="an_29:9">29:9</span> ubabhinqise umbhinqo, uAron noonyana
bakhe, ubanxibe iminqwazi, bube bobabo ububingeleli, bube ngummiselo
ongunaphakade; ubamisele uAron noonyana bakhe.

<span id="an_29:10">29:10</span> Uze uyisondeze inkunzi entsha phambi
kwentente yokuhlangana, uAron noonyana bakhe bacinezele ngezandla zabo
entlokweni yenkunzi entsha.

<span id="an_29:11">29:11</span> Woyixhela inkunzi entsha phambi
koYehova emnyango wentente yokuhlangana,

<span id="an_29:12">29:12</span> ucaphule egazini lenkunzi entsha,
uliqabe ezimpondweni zesibingelelo ngomnwe wakho; lonke igazi
uliphalazele esisekweni sesibingelelo;

<span id="an_29:13">29:13</span> uthabathe wonke umhlehlo ogubungele
izibilini, nomhlehlo ophezu kwesibindi, nezintso zombini, nenqatha lazo,
uqhumisele ngazo esibingelelweni.

<span id="an_29:14">29:14</span> Yona inyama yenkunzi entsha, nesikhumba
sayo, nomswane wayo, wozitshisa ezo zinto ngomlilo, ngaphandle
kweminquba yenu. Lidini lesono elo.

<span id="an_29:15">29:15</span> Woyithabatha enye inkunzi yemvu leyo,
uAron noonyana bakhe bacinezele ngezandla zabo entlokweni yenkunzi yemvu
leyo.

<span id="an_29:16">29:16</span> Uze uyixhele inkunzi yemvu, ulithabathe
igazi layo, ulitshize esibingelelweni, ujikelezise.

<span id="an_29:17">29:17</span> Woyityatya inkunzi yemvu, uzihlambe
izibilini zayo neentungo zayo, uzibeke phezu kweenyama zayo, naphezu
kwentloko yayo;

<span id="an_29:18">29:18</span> uqhumisele ngenkunzi yemvu iphela
esibingelelweni. Elo lidini elinyukayo kuYehova, livumba elithozamisayo,
kukudla kwasemlilweni kuYehova.

<span id="an_29:19">29:19</span> Uze uyithabathe eyesibini inkunzi
yemvu, uAron noonyana bakhe bacinezele ngezandla zabo entlokweni
yenkunzi yemvu leyo.

<span id="an_29:20">29:20</span> Woyixhela inkunzi yemvu, ucaphule
egazini layo, uliqabe esithinzini sendlebe yasekunene ka-Aron,
nasesithinzini sendlebe yasekunene yoonyana bakhe, nasesithupheni
sesandla sabo sokunene, nakubhontsi wonyawo lwabo lwasekunene, ulitshize
igazi esibingelelweni, ujikelezise;

<span id="an_29:21">29:21</span> ucaphule egazini eliphezu
kwesibingelelo, naseolini yentambiso, ulifefe kuAron, nasezambathweni
zakhe, nakoonyana bakhe, nasezambathweni zoonyana bakhe ndawonye naye,
bangcwaliswe ke, yena nezambatho zakhe, noonyana bakhe, nezambatho
zoonyana bakhe ndawonye naye.

<span id="an_29:22">29:22</span> Uze uthabathe enkunzini yemvu
amanqatha, nomsila, nomhlehlo ogubungele izibilini, nomhlehlo ophezu
kwesibindi, nezintso zombini, nenqatha lazo, nomlenze wasekunene; kuba
yinkunzi yemvu yokumisela;

<span id="an_29:23">29:23</span> nentendana yesonka, nomqhathane
ogalelwe ioli ube mnye, nesonkana esisicaba sibe sinye, engobozini
yezonka ezingenagwele eziphambi koYehova.

<span id="an_29:24">29:24</span> Wozibeka zonke ezo zinto ezandleni
zika-Aron, nasezandleni zoonyana bakhe, uzitshangatshangise, zibe
ngumtshangatshangiso phambi koYehova;

<span id="an_29:25">29:25</span> uzithabathe ezandleni zabo, uqhumisele
ngazo esibingelelweni, phezu kwedini elinyukayo, zibe livumba
elithozamisayo phambi koYehova. Oko kukudla kwasemlilweni kuYehova.

<span id="an_29:26">29:26</span> Uze uthabathe incum yenkunzi yemvu
yokumisela uAron, uyitshangatshangise ibe ngumtshangatshangiso phambi
koYehova, sibe sisabelo sakho eso.

<span id="an_29:27">29:27</span> Woyingcwalisa incum yomtshangatshangiso
otshangatshangisiweyo, nomlenze womrhumo orhunyiweyo, enkunzini yemvu
yokumisela uAron noonyana bakhe;

<span id="an_29:28">29:28</span> ibe yeka-Aron noonyana bakhe; ibe
ngummiselo ongunaphakade, iphuma koonyana bakaSirayeli, kuba ingumrhumo.
Woba ngumrhumo ophuma koonyana bakaSirayeli emibingelelweni yabo yoxolo,
umrhumo wabo kuYehova.

<span id="an_29:29">29:29</span> Izambatho ezingcwele ezikuAron zoba
zezoonyana bakhe emva kwakhe, bathanjiswe ngeoli bezambethe, bamiselwe
kuzo.

<span id="an_29:30">29:30</span> Lowo ungumbingeleli esikhundleni sakhe,
koonyana bakhe, wozambatha imihla esixhenxe ekungeneni kwakhe ententeni
yokuhlangana, ukuba alungiselele engcweleni.

<span id="an_29:31">29:31</span> Inkunzi yemvu yokumisela uze
uyithabathe, uyipheke inyama yayo endaweni engcwele;

<span id="an_29:32">29:32</span> bayidle ooAron noonyana bakhe inyama
yenkunzi yemvu, kwanesonka esisengobozini, emnyango wentente
yokuhlangana.

<span id="an_29:33">29:33</span> Ezo zinto, bekucanyagushwe ngazo,
ukubamisela nokubangcwalisa, mabazidle; owasemzini makangazidli, kuba
zingcwele.

<span id="an_29:34">29:34</span> Ukuba kuthe kwasala nto enyameni
yokumisela nasezonkeni, kwada kwasa, uze uyitshise ngomlilo loo nto
iseleyo; ingadliwa, kuba ingcwele.

<span id="an_29:35">29:35</span> Uze wenjenje kuAron nakoonyana bakhe
ngokweento zonke endikuwisele umthetho ngazo; wobamisela iintsuku zibe
sixhenxe.

<span id="an_29:36">29:36</span> Uze wenze idini lesono ngenkunzi entsha
imini ngemini, ukuze kucanyagushwe; isibingelelo usihlambulule isono
ekusicamagusheleni kwakho, usithambise, singcwaliswe.

<span id="an_29:37">29:37</span> Imihla yoba sixhenxe isibingelelo
usicamagushela, usingcwalise, sibe sisibingelelo esiyingcwele kangcwele.
Zonke izinto ezisichukumisayo isibingelelo eso zoba ngcwele.

<span id="an_29:38">29:38</span> Yiyo ke le into oya kuyibingelela
esibingelelweni: ziimvana ezimnyaka mnye zibe mbini, imini ngemini
amaxesha onke.

<span id="an_29:39">29:39</span> Enye imvana woyibingelela kusasa,
eyesibini imvana uyibingelele lakutshona ilanga.

<span id="an_29:40">29:40</span> Kwimvana yokuqala uze wenze isahlulo
seshumi se-efa yomgubo ocoliweyo, ugalelwe ioli engqushiweyo esisahlulo
sesine sehin, ndawonye nomnikelo othululwayo osisahlulo sesine sehin
yewayini.

<span id="an_29:41">29:41</span> Eyesibini imvana woyibingelela
lakutshona ilanga, uyenze ngokomnikelo wokudla wakusasa, nangokomnikelo
walo othululwayo, ibe livumba elithozamisayo, ukudla kwasemlilweni
kuYehova.

<span id="an_29:42">29:42</span> Elo loba lidini elinyukayo lamaxesha
onke kwizizukulwana zenu, emnyango wentente yokuhlangana phambi
koYehova, apho ndiya kuhlangana nani khona, ndithethe nawe.

<span id="an_29:43">29:43</span> Khona apho ndohlangana noonyana
bakaSirayeli, bangcwaliswe ngobuqaqawuli bam;

<span id="an_29:44">29:44</span> ndiyingcwalise intente yokuhlangana
nesibingelelo, noAron noonyana bakhe ndibangcwalise, babe ngababingeleli
bam.

<span id="an_29:45">29:45</span> Ndohlala phakathi koonyana
bakaSirayeli, ndibe nguThixo wabo;

<span id="an_29:46">29:46</span> bazi ukuba ndinguYehova uThixo wabo,
owabakhuphayo ezweni laseYiputa, ukuba ndihlale phakathi kwabo:
ndinguYehova uThixo wabo.

<span id="an_30:1">30:1</span> Uze wenze isibingelelo sokuqhumisela
ngesiqhumiso, usenze ngomngampunzi.

<span id="an_30:2">30:2</span> Ubude baso boba yikubhite, ububanzi baso
bube yikubhite, sibe mbombo-ne; ukuphakama kwaso kube ziikubhite
ezimbini, ziphume kuso iimpondo zaso.

<span id="an_30:3">30:3</span> Umphezulu waso wowaleka ngegolide
ecocekileyo, namacala aso ngeenxa zonke, neempondo zaso; usithi jize
ngesithsaba segolide.

<span id="an_30:4">30:4</span> Uze usenzele amakhonkco abe mabini
ngegolide phantsi kwesithsaba saso, ezimbombeni zaso ezimbini, emacaleni
aso omabini, abe ziindawo zezibonda, sithwalwe ngazo;

<span id="an_30:5">30:5</span> uzenze izibonda ngomngampunzi, uzaleke
ngegolide.

<span id="an_30:6">30:6</span> Uze usibeke nganeno komkhusane
ongasetyeyeni yesingqino, phambi kwesihlalo sokucamagusha esiphezu
kwesingqino, apho ndiya kuhlangana nawe khona.

<span id="an_30:7">30:7</span> Woqhumisela kuso uAron ngesiqhumiso
esimnandi, imiso ngemiso. Woqhumisela ngaso ekulungiseni kwakhe izibane;

<span id="an_30:8">30:8</span> ekuzimiseni uAron izibane, lakutshona
ilanga, ahlale eqhumisela ngesiqhumiso phambi koYehova, kwizizukulwana
zenu.

<span id="an_30:9">30:9</span> Kuso nize ninganyusi siqhumiso
esingesesikweni, nadini linyukayo, namnikelo wakudla; namnikelo
uthululwayo ningawuthululeli kuso.

<span id="an_30:10">30:10</span> UAron makacamagushele iimpondo zaso
kube kanye ngomnyaka; ngegazi ledini lesono lokucamagusha, kube kanye
ngomnyaka; asicamagushele kuse kwizizukulwana zenu: siyingcwele
kangcwele kuYehova.

<span id="an_30:11">30:11</span> Wathetha uYehova kuMoses, esithi,

<span id="an_30:12">30:12</span> Xa ulithabathayo inani loonyana
bakaSirayeli, ngokubalelwa kwabo encwadini yomlibo wokuzalwa, mabanikele
elowo imali yokucamagushela umphefumlo wakhe kuYehova ekubabaleni; ukuze
kungabikho sibetho kubo ekubabaleni.

<span id="an_30:13">30:13</span> Nantsi loo nto: bonke abagqithela
kwababaliweyo mabanike isiqingatha seshekele ngokweshekele yengcwele
(ishekele leyo iziigera ezimashumi mabini); isiqingatha seshekele leyo
yoba ngumrhumo kuYehova.

<span id="an_30:14">30:14</span> Bonke abagqithela kwababaliweyo,
bethabathela kominyaka imashumi mabini ezelwe, benyusa, mabamnike
uYehova umrhumo.

<span id="an_30:15">30:15</span> Isityebi asiyi kugqithisa, nosweleyo
akayi kubetha nganeno kwesiqingatha seshekele, ukumnika umrhumo uYehova,
ukucamagushela imiphefumlo yenu.

<span id="an_30:16">30:16</span> Uze uyithabathe imali yokucamagusha
koonyana bakaSirayeli, uyinikele enkonzweni yentente yokuhlangana; ukuze
ibe sisikhumbuzo koonyana bakaSirayeli, phambi koYehova, ukucamagushela
imiphefumlo yenu.

<span id="an_30:17">30:17</span> Wathetha uYehova kuMoses esithi,

<span id="an_30:18">30:18</span> Yenza uhehema lwesitya sokuhlambela
ngobhedu, noseko lwalo ngobhedu, kuhlanjelwe kulo; ulubeke phakathi
kwentente yokuhlangana nesibingelelo, ugalele amanzi kulo;

<span id="an_30:19">30:19</span> bahlambele kulo uAron noonyana bakhe
izandla zabo neenyawo zabo.

<span id="an_30:20">30:20</span> Ekungeneni kwabo ententeni yokuhlangana
bohlamba ngamanzi, bangafi; nasekusondeleni kwabo esibingelelweni,
besiza kulungiselela nokuqhumisela ngokudla kwasemlilweni kuYehova;

<span id="an_30:21">30:21</span> bohlamba ke izandla zabo neenyawo zabo,
ukuze bangafi; ibe ngummiselo ongunaphakade kubo, kuye lo, nakwimbewu
yakhe kwizizukulwana zabo.

<span id="an_30:22">30:22</span> Wathetha uYehova kuMoses esithi,

<span id="an_30:23">30:23</span> Thabathela kuwe ubulawu bohlobo: imore,
ezivuzelayo ngokwayo, engamakhulu amahlanu eeshekele; isinamon enobulawu
ibe sisiqingatha soko, amakhulu abe mabini anamanci mahlanu; nekalamo
evumba limnandi, amakhulu abe mabini anamanci mahlanu;

<span id="an_30:24">30:24</span> nekasiya, amakhula abe mahlanu
ngokweshekele yengcwele; neoli yeminquma ibe yihin;

<span id="an_30:25">30:25</span> uyenze ibe yioli engcwele yokuthambisa,
isiqholo sokuqhola, umsebenzi womqholi, ibe yioli engcwele yokuthambisa.

<span id="an_30:26">30:26</span> Uze uthambise ngayo intente
yokuhlangana, netyeya yesingqino,

<span id="an_30:27">30:27</span> netafile nempahla yayo yonke,
nesiphatho sezibane nempahla yaso, nesibingelelo sokuqhumisela,

<span id="an_30:28">30:28</span> nesibingelelo sedini elinyukayo
neempahla zaso zonke, nohehema lwesitya sokuhlambela, noseko lwalo;

<span id="an_30:29">30:29</span> uzingcwalise zibe yingcwele kangcwele.
Zonke izinto ezizichukumisayo zoba ngcwele.

<span id="an_30:30">30:30</span> UAron noonyana bakhe uze ubathambise,
ubangcwalise, babe ngababingeleli kum.

<span id="an_30:31">30:31</span> Wothetha koonyana bakaSirayeli, uthi,
Yoba yioli engcwele yokuthambisa kum le, kwizizukulwana zenu.

<span id="an_30:32">30:32</span> Ize ingagalelwa nyameni yamntu; uze
ungenzi enjengayo ngomlinganiso wayo; ingcwele yona, mayibe ngcwele
kuni.

<span id="an_30:33">30:33</span> Umntu osukuba eqhola enjengayo,
nosukuba ethabatha kuyo ayinike ongengowakuni, wonqanyulwa, angabikho
ebantwini bakowabo.

<span id="an_30:34">30:34</span> Wathi uYehova kuMoses, Zithabathele
ubulawu, istorakis, neonike, negalebhana; ubulawu obo bube nentlaka
emhlophe engangxengelelweyo, ibe yimilinganiso elinganayo;

<span id="an_30:35">30:35</span> wenze ngabo isiqhumiso esiqholiweyo,
umsebenzi womqholi, sigalelwe ityuwa, sihlambulukile, singcwele.

<span id="an_30:36">30:36</span> Woyisila inxenye yazo icoleke,
ucaphule, ubeke phambi kwesingqino ententeni yokuhlangana, apho ndiya
kuhlangana nawe khona; yoba yingcwele kangcwele kuni.

<span id="an_30:37">30:37</span> Isiqhumiso eso, oya kusenza
ngokomlinganiso waso, ize ningazenzeli okwenu; kuwe soba yingcwele
kuYehova.

<span id="an_30:38">30:38</span> Umntu osukuba enze esinjengaso, ukuba
asijoje, wonqanyulwa, angabikho ebantwini bakowabo.

<span id="an_31:1">31:1</span> Wathetha uYehova kuMoses esithi,

<span id="an_31:2">31:2</span> Khangela, ndibize ngegama uBhetsaleli
unyana kaUri, unyana kaHuri, wesizwe sakwaYuda;

<span id="an_31:3">31:3</span> ndamzalisa ngomoya kaThixo, ngobulumko,
nangokuqonda, nangokwazi, nangobungcibi bamashishini onke;

<span id="an_31:4">31:4</span> ukuba athelekelele, ayile, asebenze
ngegolide nangesilivere nangobhedu,

<span id="an_31:5">31:5</span> nangokukrola amatye, awafake,
nangokukrola imithi, asebenze amashishini onke.

<span id="an_31:6">31:6</span> Yabona, mna ndimkhuphe kunye noAholiyabhi
unyana ka-Ahisamaki, wesizwe sakwaDan; nasezintliziyweni zabo bonke
abalumkileyo entliziyweni ndibeke ubulumko, ukuza bazenze zonke izinto
endikuwisele umthetho ngazo:

<span id="an_31:7">31:7</span> intente yokuhlangana, netyeya yesingqino,
nesihlalo sokucamagusha esiphezu kwayo, nempahla yonke yentente,

<span id="an_31:8">31:8</span> netafile nempahla yayo, nesiphatho
sezibane esicocekileyo, nempahla yaso yonke, nesibingelelo
sokuqhumisela,

<span id="an_31:9">31:9</span> nesibingelelo sedini elinyukayo nempahla
yaso yonke, nohehema lwesitya sokuhlambela, noseko lwalo;

<span id="an_31:10">31:10</span> nezambatho zokubusa, nezambatho
ezingcwele zika-Aron umbingeleli, nezambatho zoonyana bakhe
zokwenzelelela;

<span id="an_31:11">31:11</span> neoli yokuthambisa, nesiqhumiso
esimnandi sengcwele; benze njengako konke endikuwisele umthetho ngako.

<span id="an_31:12">31:12</span> Wathetha uYehova kuMoses esithi,

<span id="an_31:13">31:13</span> Wena, thetha koonyana bakaSirayeli
uthi, Inene, iisabatha zam zigcineni; kuba zingumqondiso phakathi kwam
nani kwizizukulwana zenu, ukuze nazi ukuba ndinguYehova oningcwalisayo;

<span id="an_31:14">31:14</span> niyigcine isabatha, kuba ingcwele kuni.
Lowo uyihlambelayo wobulawa afe; kuba bonke abo basebenza umsebenzi
ngayo, loo miphefumlo yonqanyulwa, ingabikho ebantwini bakowayo.

<span id="an_31:15">31:15</span> Imihla emithandathu wosebenza umsebenzi
ngayo, ke umhla wesixhenxe yisabatha kasabatha, ingcwele kuYehova; bonke
abo basebenza umsebenzi ngomhla wesabatha, bobulawa bafe.

<span id="an_31:16">31:16</span> Oonyana bakaSirayeli mabayigcine ke
isabatha, bayenze isabatha kwizizukulwana zabo: ingumnqophiso
ongunaphakade.

<span id="an_31:17">31:17</span> Phakathi kwam noonyana bakaSirayeli,
ngumqondiso ongunaphakade; kuba imihla emithandathu uYehova wenza izulu
nomhlaba, waphumla ngomhla wesixhenxe, waphefumla.

<span id="an_31:18">31:18</span> Akukhova ukuthetha naye entabeni
yaseSinayi, wamnika uMoses amacwecwe amabini esingqino, amacwecwe
amatye, ebhalwe ngomnwe kaThixo.

<span id="an_32:1">32:1</span> Ke babona abantu ukuba uMoses ulibele,
akehli entabeni; bababizela ndawonye abantu kuAron, bathi kuye, Sukume,
usenzele uthixo oya kuhamba phambi kwethu; kuba lo Moses, le ndoda
yasinyusayo ezweni laseYiputa, asazi ukuba uhlelwe yintoni na.

<span id="an_32:2">32:2</span> Wathi uAron kubo, Qhawulani amajikazi
egolide, asezindlebeni zabafazi benu, noonyana benu, neentombi zenu,
niwazise kum.

<span id="an_32:3">32:3</span> Bawaqhawula ke abantu bonke amajikazi
egolide abesezindlebeni zabo, bawazisa kuAron.

<span id="an_32:4">32:4</span> Wawathabatha ezandleni zabo, wayikrola
igolide ngentlabo, wayenza ithole elityhidiweyo. Bathi, Nanko uthixo
wakho, Sirayeli, okunyusileyo ezweni laseYiputa!

<span id="an_32:5">32:5</span> Wabona uAron, wakha isibingelelo phambi
kwalo; wadanduluka uAron wathi, Ngumthendeleko kuYehova ngomso.

<span id="an_32:6">32:6</span> Bavuka kusasa ngengomso, banyusa amadini
anyukayo, basondeza imibingelelo yoxolo; bahlala phantsi abantu, badla
basela, besuka bema, badlala.

<span id="an_32:7">32:7</span> Wathi uYehova kuMoses, Hamba uhle; kuba
abantu bakho, owabanyusayo ezweni laseYiputa, bonakalisile;

<span id="an_32:8">32:8</span> batyeke msinya endleleni endabawisela
umthetho ngayo; bazenzele ithole elityhidiweyo, balinqula, babingelela
kulo, bathi, Nanko uthixo wakho, Sirayeli, okunyusileyo ezweni
laseYiputa.

<span id="an_32:9">32:9</span> Wathi uYehova kuMoses, Ndibakhangele aba
bantu; uyabona, ngabantu abantamo ilukhuni.

<span id="an_32:10">32:10</span> Kaloku ndiyeke, uvuthe umsindo wam
kubo, ndibadle, ndenze wena uhlanga olukhulu.

<span id="an_32:11">32:11</span> UMoses wambongoza uYehova uThixo wakhe,
wathi, Yini na, Yehova, ukuba uvuthe umsindo wakho kubantu bakho,
obakhuphileyo ezweni laseYiputa ngamandla amakhulu, nangesandla esithe
nkqi?

<span id="an_32:12">32:12</span> Yini na ukuba amaYiputa atsho ukuthi,
Wabakhuphela ububi, ukuze ababulalele ezintabeni, abagqibele bemke
emhlabeni? Buya ekuvutheni komsindo wakho, uzohlwaye ngobubi obo ngenxa
yabantu bakho.

<span id="an_32:13">32:13</span> Khumbula uAbraham noIsake noSirayeli,
abakhonzi bakho, owazifunga ngokwakho kubo, wathi kubo, Ndiya kuyandisa
imbewu yenu ibe njengeenkwenkwezi zezulu, neli lizwe lonke ndithethileyo
ngalo, ndiya kulinika imbewu yenu, ilidle ilifa ngonaphakade.

<span id="an_32:14">32:14</span> Wazohlwaya ke uYehova ngobubi abethe
uya kubenza ebantwini bakhe.

<span id="an_32:15">32:15</span> Wajika uMoses, wehla entabeni,
enamacwecwe omabini esingqino esandleni sakhe, amacwecwe lawo ebhalwe
ngamacala omabini, ebhalwe ngapha nangapha.

<span id="an_32:16">32:16</span> Amacwecwe lawo ebengumsebenzi kaThixo,
nombhalo lowo ubungumbhalo kaThixo ukroliwe emacwecweni.

<span id="an_32:17">32:17</span> Waliva uYoshuwa izwi labantu ekudumeni
kwabo, wathi kuMoses, Lilizwi lemfazwe eminqubeni.

<span id="an_32:18">32:18</span> Wathi yena, Asilizwi lakuduma
kwabeyisayo, asilizwi lakukhala kwabeyiswayo; lilizwi labahlabelayo
nabavumayo, endilivayo mna.

<span id="an_32:19">32:19</span> Kwathi, xa asondelayo eminqubeni,
walibona ithole nomdudo. Wavutha umsindo kaMoses, wawalahla amacwecwe,
wawaqhekeza emazantsi entaba.

<span id="an_32:20">32:20</span> Walithabatha ithole ababelenzile,
walitshisa ngomlilo, walisila lada lacoleka, waligcwayela emanzini,
waseza oonyana bakaSirayeli.

<span id="an_32:21">32:21</span> Wathi uMoses kuAron, Benze ntoni na aba
bantu kuwe, ukuba ubazisele isono esikhulu kangaka?

<span id="an_32:22">32:22</span> Wathi uAron, Umsindo wenkosi yam
mawungavuthi. Wena uyabazi aba bantu, ukuba banobubi.

<span id="an_32:23">32:23</span> Bathi kum, Senzele uthixo oya kuhamba
phambi kwethu; kuba lo Moses, le ndoda yasinyusayo ezweni laseYiputa,
asazi ukuba uhlelwe yintoni na.

<span id="an_32:24">32:24</span> Ndathi kubo, Ubani onegolide
makayiqhawule; bandinika ke. Ndayiphosa emlilweni kwaphuma eli thole.

<span id="an_32:25">32:25</span> Wababona uMoses abantu, ukuba baqhawule
umkhala (kuba uAron ebebaqhawulisile umkhala, ukuba babe yintlekisa
phakathi kwabo bachasene nabo);

<span id="an_32:26">32:26</span> wema uMoses ekungeneni eminqubeni,
wathi, OngakuYehova makeze kum apha. Bantontelana kuye bonke oonyana
bakaLevi.

<span id="an_32:27">32:27</span> Wathi kubo, Utsho uYehova uThixo
wakwaSirayeli, ukuthi, Mabanxibe elowo ikrele lakhe ethangeni lakhe,
bathunge bephuma emasangweni eminquba, babulale elowo umzalwana wakhe,
elowo uwabo, elowo ummelwane wakhe.

<span id="an_32:28">32:28</span> Benza oonyana bakaLevi ngokwelizwi
likaMoses; kwawa ebantwini loo mini ngathi ngamawaka omathathu amadoda.

<span id="an_32:29">32:29</span> Wathi uMoses, Zimiseleni namhla
kuYehova, ukuba umntu achase unyana wakhe nomzalwana wakhe, ithotywe
namhla intsikelelo phezu kwenu.

<span id="an_32:30">32:30</span> Kwathi ngengomso, uMoses wathi
ebantwini, Nonile nina, nenza isono esikhulu; ndiya kunyuka ngoku ndiye
kuYehova; mhlawumbi ndingacamagusha ngenxa yesono senu.

<span id="an_32:31">32:31</span> UMoses wabuya waya kuYehova, wathi,
Yoo! Aba bantu bonile, benza isono esikhulu, bazenzela uthixo ngegolide.

<span id="an_32:32">32:32</span> Khawusixolele ngoko isono sabo; ukuba
akunakuba njalo, wose undicima encwadini yakho oyibhalileyo.

<span id="an_32:33">32:33</span> Wathi uYehova kuMoses, Ubani osukuba
onile kum, ndiya kucima yena encwadini yam.

<span id="an_32:34">32:34</span> Ke ngoko hamba ubalathise abantu, baye
kuloo ndawo ndathethayo ngayo kuwe. Yabona, isithunywa sam sohamba
phambi kwakho; ke mini ndivelelayo, ndiya kusivelela isono sabo kubo.

<span id="an_32:35">32:35</span> Ke uYehova wababulala abantu ngenxa
yokuba belenzile ithole elo walenzayo uAron.

<span id="an_33:1">33:1</span> Wathi uYehova kuMoses, Hamba unyuke, umke
apha, wena nabantu obanyusileyo ezweni laseYiputa, uye kulo ilizwe
endalifungela uAbraham noIsake noYakobi, ndisithi, Ndiya kulinika imbewu
yakho.

<span id="an_33:2">33:2</span> Ndothuma phambi kwakho isithunywa,
ndiwagxothe amaKanan, nama-Amori, namaHeti, namaPerizi, namaHivi,
namaYebhusi;

<span id="an_33:3">33:3</span> niye ezweni elibaleka amasi nobusi; ke
andisayi kunyuka phakathi kwenu nina; kuba ningabantu abantamo ilukhuni,
hleze ndiniphelise endleleni.

<span id="an_33:4">33:4</span> Baliva ke abantu elo lizwi libi, benza
isijwili; akwabakho mntu uzinxibayo izivatho zakhe.

<span id="an_33:5">33:5</span> Wathi uYehova kuMoses, Yithi koonyana
bakaSirayeli, Ningabantu abantamo ilukhuni; ndingathi, ndinyuke phakathi
kwenu, ndiniphelise ngephanyazo. Ke ngoko, zikhululeni izivatho zenu,
ndize ndazi endokwenza kuni.

<span id="an_33:6">33:6</span> Bazijaca oonyana bakaSirayeli izivatho
zabo, beqalela entabeni yaseHorebhe.

<span id="an_33:7">33:7</span> Wayithabatha uMoses intente,
wayitwabululela ngaphandle kweminquba, kude neminquba, wathi yintente
yokuhlangana. Kwathi ke, bonke abamfunayo uYehova baphuma, baya
ententeni leyo yokuhlangana ingaphandle kweminquba.

<span id="an_33:8">33:8</span> Kwathi, xa uMoses aphumayo esiya
ententeni leyo, besuka bema bonke abantu, walowo wema emnyango wentente
yakhe, wakhangela kuMoses, wada waya kungena ententeni leyo.

<span id="an_33:9">33:9</span> Kwathi, xa uMoses wangenayo ententeni
leyo, wehla umqulu welifu, wema emnyango wentente leyo; wathetha yena
noMoses.

<span id="an_33:10">33:10</span> Bawubona abantu bonke umqulu welifu,
umi emnyango wentente leyo; besuka bema bonke abantu, baza baqubuda,
elowo esemnyango wentente yakhe.

<span id="an_33:11">33:11</span> UYehova wathetha kuMoses, bekhangelene
ebusweni, njengomntu ethetha nomhlobo wakhe, wabuyela kwaseminqubeni; ke
umlungiseleli wakhe, uYoshuwa unyana kaNun, umfana, akasukanga yena
ententeni leyo.

<span id="an_33:12">33:12</span> Wathi uMoses kuYehova, Uyabona, uthi
kum, Nyusa aba bantu; ke wena akundazisanga lowo uya kundithuma naye;
kanti ke uthe, Ndikwazile ngegama, kananjalo ndikubabale.

<span id="an_33:13">33:13</span> Ngoko ukuba undibabale, khawundazise
indlela yakho, ukuze ndikwazi, ukuze undibabale, ukhumbule ukuba olu
hlanga lungabantu bakho.

<span id="an_33:14">33:14</span> Wathi, Ubuso bam bohamba nawe,
ndikunike ukuphumla.

<span id="an_33:15">33:15</span> Wathi kuye, Ukuba ubuso bakho abuhambi
nathi, musa ukusinyusa, simke apha.

<span id="an_33:16">33:16</span> Kuya kwaziwa kwaziwe ngantoni na khona,
ukuba undibabale mna nabantu bakho? Akungokuthi na uhambe nathi,
sibaluleke thina, mna nabantu bakho, ebantwini bonke abaphezu komhlaba?

<span id="an_33:17">33:17</span> Wathi uYehova kuMoses, Nale nto
uyithethileyo ndiya kuyenza; kuba ndikubabale, ndikwazile ngegama.

<span id="an_33:18">33:18</span> Wathi yena, Khawundibonise ubuqaqawuli
bakho.

<span id="an_33:19">33:19</span> Wathi, Ndiya kukudlulisa konke ukulunga
kwam ebusweni bakho, ndivakalise igama likaYehova phambi kwakho,
ndibabale endimbabalayo, ndisikwe yimfesane kondosikwa yimfesane ngaye.

<span id="an_33:20">33:20</span> Wathi, Akunakububona ubuso bam; kuba
akukho mntu undibona aphile.

<span id="an_33:21">33:21</span> Wathi uYehova, Nantsi ke indawo ngakum;
uze ume phezu kweliwa;

<span id="an_33:22">33:22</span> kuthi, ekudluleni kobuqaqawuli bam,
ndikubeke emqhokrweni weliwa, ndikugubungele ngesandla sam, ndide
ndidlule;

<span id="an_33:23">33:23</span> ndize ndisuse isandla sam, uwubone umva
wam. Ke bona ubuso bam abuyi kubonwa.

<span id="an_34:1">34:1</span> Wathi uYehova kuMoses, Ziqingqele
amacwecwe amatye abe mabini, njengawokuqala, ndiwabhale emacwecweni lawo
amazwi abesemacwecweni okuqala owawaqhekezayo;

<span id="an_34:2">34:2</span> ulunge kusasa, unyuke kusasa, uye
entabeni yaseSinayi, ume ngakum khona encotsheni yentaba.

<span id="an_34:3">34:3</span> Kuze kunganyuki mntu nawe, kuze
kungabonwa mntu kuyo yonke intaba, kuze kungadli mpahla imfutshane
nankomo, isingise entabeni leyo.

<span id="an_34:4">34:4</span> Wawaqingqa amacwecwe amatye amabini,
njengawokuqala. Wavuka uMoses kusasa, wenyuka waya entabeni yaseSinayi,
njengoko uYehova wamwisela umthetho ngako, waphatha esandleni sakhe
amacwecwe amatye omabini.

<span id="an_34:5">34:5</span> Wehla uYehova esefini, wema khona naye,
wavakalisa igama likaYehova.

<span id="an_34:6">34:6</span> UYehova wadlula ebusweni bakhe,
wavakalisa esithi, UYehova, uYehova, uThixo onemfesane, onobabalo, ozeka
kade umsindo, omninzi ngenceba nenyaniso;

<span id="an_34:7">34:7</span> olondolozela amawaka inceba, oxolela
ubugwenxa, nokreqo, nesono; ongakhe amenze msulwa onetyala, obuvelelayo
ubugwenxa booyise koonyana, nakoonyana boonyana kwesesithathu
nakwesesine isizukulwana!

<span id="an_34:8">34:8</span> Wakhawuleza uMoses, wathoba emhlabeni,
waqubuda kuye.

<span id="an_34:9">34:9</span> Wathi, Ukuba undibabale, Nkosi yam,
mayihambe phakathi kwethu iNkosi yam; kuba bengabantu abantamo ilukhuni.
Xolela ubugwenxa bethu nesono sethu, usenze ilifa lakho.

<span id="an_34:10">34:10</span> Wathi, Yabona, ndenza umnqophiso; ndiya
kwenza imisebenzi ebalulekileyo, engazanga idalwe ehlabathini lonke
nasezintlangeni zonke, phambi kwabantu bonke bakowenu; bonke abantu
ophakathi kwabo wena bowubona umsebenzi kaYehova; ngokuba yinto
eyoyikekayo eniya kuyenza kuwe.

<span id="an_34:11">34:11</span> Kugcine oko ndikuwisela umthetho ngako
namhla. Yabona, ndigxotha ebusweni bakho ama-Amori, namaKanan, namaHeti,
namaPerizi, namaHivi, namaYebhusi.

<span id="an_34:12">34:12</span> Zigcine, hleze wenze umnqophiso nabemi
belo zwe ungena kulo; hleze babe ngumgibe phakathi kwakho.

<span id="an_34:13">34:13</span> Nozidiliza izibingelelo zabo,
niziqhekeze izimiso zabo zamatye, nibagawule ooAshera babo.

<span id="an_34:14">34:14</span> Kuba akusayi kungqula thixo wumbi; kuba
uYehova nguKhwele, igama lakhe, nguThixo onekhwele;

<span id="an_34:15">34:15</span> hleze wenze umnqophiso nabemi belo zwe,
baze bahenyuze ngokulandela oothixo babo, babingelele koothixo babo,
bakubize udle umbingelelo wabo;

<span id="an_34:16">34:16</span> uzekele oonyana bakho ezintombini zabo,
zize iintombi zabo zihenyuze ngokulandela oothixo babo, zibenyuzise
noonyana bakho, ngokubalandelisa oothixo babo.

<span id="an_34:17">34:17</span> Uze ungazenzeli oothixo abatyhidiweyo.

<span id="an_34:18">34:18</span> Umthendeleko wezonka ezingenagwele uze
uwugcine. Iintsuku ezisixhenxe wodla izonka ezingenagwele, njengoko
ndakuwisela umthetho, ngexesha elimisiweyo lenyanga enguAbhibhi; kuba
waphuma eYiputa ngenyanga enguAbhibhi.

<span id="an_34:19">34:19</span> Yonke into evula isizalo yeyam, nemfuyo
yakho yonke evula isizalo engamaduna, nokuba yinkomo, nokuba yimvu;

<span id="an_34:20">34:20</span> ke lona izibulo le-esile wolikhulula
ngokulimisela ngexhwane; ukuba akuthanga ulikhulule ngokulimisela,
wolaphula intamo. Bonke oonyana bakho bamazibulo uze ubakhulule
ngokubamisela; mabangabonakali phambi kwam bengaphethe lutho.

<span id="an_34:21">34:21</span> Wosebenza imihla emithandathu; ke
ngomhla wesixhenxe uze uphumle, uphumle ekulimeni nasekuvuneni.

<span id="an_34:22">34:22</span> Uze uwenze umthendeleko weeveki,
wentlahlela yokuvunwa kwengqolowa; nomthendeleko wokuhlanganisela ukutya
emakhaya ekupheleni komnyaka.

<span id="an_34:23">34:23</span> Izihlandlo ezithathu ngomnyaka, yonke
into engamadoda yakowenu yobonakala ebusweni beNkosi uYehova, uThixo
kaSirayeli.

<span id="an_34:24">34:24</span> Kuba ndiya kuzigqogqa iintlanga phambi
kwakho, ndiwenze banzi umda wakho, linganqwenelwa nangubani ilizwe
lakho, ekunyukeni kwakho usiya kubonakala ebusweni bukaYehova uThixo
wakho, izihlandlo ezithathu ngomnyaka.

<span id="an_34:25">34:25</span> Igazi lombingelelo wam uze
ungalibingeleli phezu kwento enegwele; nombingelelo womthendeleko
wepasika uze ungahlali kude kuse.

<span id="an_34:26">34:26</span> Ingqalo yentlahlela yomhlaba wakho uze
uyise endlwini kaYehova uThixo wakho. Uze ungalipheki itakane ngobisi
lukanina.

<span id="an_34:27">34:27</span> Wathi uYehova kuMoses, Wabhale la
mazwi; kuba ndenze ngokuthetha kwala mazwi umnqophiso nawe noSirayeli.

<span id="an_34:28">34:28</span> Waye ekhona ke enoYehova iimini
ezimashumi mane nobusuku obumashumi mane; akadla sonka, akasela manzi.
Wawabhala emacwecweni amazwi omnqophiso, la mazwi alishumi.

<span id="an_34:29">34:29</span> Kwathi, ekuhleni kukaMoses entabeni
yaseSinayi, amacwecwe omabini esingqino esesandleni sikaMoses ekuhleni
kwakhe entabeni, akazi uMoses, ukuba ulusu lobuso bakhe belukhazimla
ekuthetheni kwakhe naye.

<span id="an_34:30">34:30</span> UAron noonyana bonke bakaSirayeli
bambona uMoses. Yini? Ulusu lobuso bakhe luyakhazimla; boyika ukusondela
kuye.

<span id="an_34:31">34:31</span> Wababiza uMoses, babuyela kuye uAron
nezikhulu zonke zebandla, wathetha nazo uMoses.

<span id="an_34:32">34:32</span> Emveni koko basondela bonke oonyana
bakaSirayeli, wabawisela umthetho wako konke abekuthethile uYehova kuye
entabeni yaseSinayi.

<span id="an_34:33">34:33</span> Wagqiba uMoses ukuthetha nabo, wabeka
isigqubuthelo ebusweni bakhe.

<span id="an_34:34">34:34</span> Ekungeneni kukaMoses phambi koYehova,
esiya kuthetha naye, wasisusa isigqubuthelo, wada waphuma. Waphuma,
wathetha koonyana bakaSirayeli oko abemwisele umthetho ngako.

<span id="an_34:35">34:35</span> Babubona oonyana bakaSirayeli ubuso
bukaMoses, ukuba ulusu lobuso bukaMoses luyakhazimla. Wabuya wasibeka
uMoses isigqubuthelo ebusweni bakhe, wada wangena, waya kuthetha naye.

<span id="an_35:1">35:1</span> Walibizela ndawonye uMoses lonke ibandla
loonyana bakaSirayeli, wathi kubo, Zizo ezi iindawo uYehova aniwisele
umthetho ngazo, ukuba nizenze.

<span id="an_35:2">35:2</span> Wosebenza imihla emithandathu; ke umhla
wesixhenxe woba yingcwele kuni, isabatha kasabatha kuYehova; bonke
abenza umsebenzi ngayo bobulawa.

<span id="an_35:3">35:3</span> Ize ningaphembi mlilo ezindlwini zenu
zonke ngomhla wesabatha.

<span id="an_35:4">35:4</span> Wathetha uMoses kwibandla lonke loonyana
bakaSirayeli, wathi, Yiyo le indawo ayiwisele umthetho uYehova:

<span id="an_35:5">35:5</span> uthi, Thabathani phakathi kwenu, nise
umrhumo kuYehova; bonke abantliziyo zibaqhubayo mabazise umrhumo
kaYehova: igolide, nesilivere, nobhedu;

<span id="an_35:6">35:6</span> nemisonto emsi nemfusa nebomvu, nelinen
ecikizekileyo, noboya beebhokhwe;

<span id="an_35:7">35:7</span> nezintsu zeenkunzi zezimvu, zenziwe
zayingqombela, nezikhumba zamahlengezi; nemingampunzi;

<span id="an_35:8">35:8</span> neoli yesiphatho sezibane, nobulawu beoli
yokuthambisa, nobesiqhumiso esimnandi;

<span id="an_35:9">35:9</span> namatye ebherilo, namatye okufakwa
e-efodini naselubengweni.

<span id="an_35:10">35:10</span> Bonke benentliziyo elumkileyo kuni
mabeze, benze zonke izinto uYehova awise umthetho ngazo:

<span id="an_35:11">35:11</span> umnquba nentente yawo, nesigubungelo
sayo, amagwegwe ayo, neeplanga zayo, nemivalo yayo, neentsika zayo,
neziseko zayo;

<span id="an_35:12">35:12</span> ityeya nezibonda zayo, isihlalo
sokucamagusha, nomkhusane wokusithelisa;

<span id="an_35:13">35:13</span> itafile nezibonda zayo, neempahla zayo
zonke, nezonka zokubonisa;

<span id="an_35:14">35:14</span> isiphatho sezibane zokukhanyisa,
nempahla yaso, nezibane zaso, neoli yokukhanyisa;

<span id="an_35:15">35:15</span> isibingelelo sokuqhumisela nezibonda
zaso, neoli yokuthambisa, nesiqhumiso esimnandi, nesisitheliso somnyango
emnyango womnquba;

<span id="an_35:16">35:16</span> isibingelelo sedini elinyukayo,
nothango lwaso lobhedu, nezibonda zaso, neempahla zaso zonke; nohehema
lwesitya sokuhlambela, noseko lwalo;

<span id="an_35:17">35:17</span> amawunduwundu entendelezo, neentsika
zayo, neziseko zayo, nesisitheliso somnyango wentendelezo;

<span id="an_35:18">35:18</span> izikhonkwane zomnquba, nezikhonkwane
zentendelezo, nezintya zazo;

<span id="an_35:19">35:19</span> izambatho zokubusa, zokulungiselela
engcweleni, nezambatho ezingcwele zika-Aron umbingeleli, nezambatho
zoonyana bakhe zokwenzelelela.

<span id="an_35:20">35:20</span> Lemka ke lonke ibandla loonyana
bakaSirayeli phambi koMoses.

<span id="an_35:21">35:21</span> Beza bonke abantu abantliziyo
yabavuselelayo, abo bonke bamoya wabaqhubayo, bawuzisa umrhumo kaYehova
emsebenzini wentente yokuhlangana, nasenkonzweni yayo yonke,
nasezambathweni ezingcwele.

<span id="an_35:22">35:22</span> Beza, amadoda kwanabafazi, bonke
abantliziyo zibaqhubayo, bezisa izacholo, namajikazi, nemisesane,
nezidanga, yonke impahla yegolide; bonke abantu ababetshangatshangise
kuYehova umtshangatshangiso wegolide, bawuzisa.

<span id="an_35:23">35:23</span> Bonke abantu abafunyanwa benemisonto
emsi nemfusa nebomvu, nelinen ecikizekileyo, noboya bebhokhwe, nezintsu
zeenkunzi zezimvu zenziwe zayingqombela, nezikhumba zamahlengezi,
bazizisa.

<span id="an_35:24">35:24</span> Bonke abarhuma umrhumo wesilivere,
nowobhedu, bawuzisa umrhumo kaYehova; bonke abafunyanwa benemingampunzi
yomsebenzi wonke wenkonzo, bayizisa.

<span id="an_35:25">35:25</span> Bonke abafazi abantliziyo zilumkileyo
basonta ngezandla zabo, bazizisa ezo nto zisontiweyo; imisonto emsi
nemfusa nebomvu, nelinen ecikizekileyo.

<span id="an_35:26">35:26</span> Abafazi bonke, abantliziyo
yabavuselelayo ngobulumko, basonta uboya beebhokhwe.

<span id="an_35:27">35:27</span> Izikhulu zazisa amatye ebherilo,
namatye okufakwa e-efodini naselubengweni, nobulawu,

<span id="an_35:28">35:28</span> neoli yesiphatho sezibane, neyamafutha
okuthambisa, neyesiqhumiso esimnandi.

<span id="an_35:29">35:29</span> Oonyana bakaSirayeli bazisa ke kuYehova
umnikelo wokuqhutywa yintliziyo; nawo onke amadoda nabafazi bonke
bantliziyo zabaqhubayo ukuyizisela yonke imisebenzi awawisa umthetho
uYehova ngesandla sikaMoses, ukuba yenziwe.

<span id="an_35:30">35:30</span> Wathi uMoses koonyana bakaSirayeli,
Khangelani, UYehova umbize ngegama uBhetsaleli, unyana kaUri, unyana
kaHuri, wesizwe sakwaYuda.

<span id="an_35:31">35:31</span> Umzalisile ngoMoya kaThixo, ngobulumko,
nangengqondo, nangokwazi, nangobungcibi bamashishini onke,

<span id="an_35:32">35:32</span> ukuba athelekelele, ayile, asebenze
ngegolide nangesilivere nangobhedu;

<span id="an_35:33">35:33</span> nangokukrola amatye, awafake;
nangokukrola imithi, asebenze imisebenzi yonke ngentelekelelo.

<span id="an_35:34">35:34</span> Ubeke entliziyweni yakhe ukuyala, yena
ke kwanoAholiyabhi unyana ka-Ahisamaki, wesizwe sakwaDan.

<span id="an_35:35">35:35</span> Ubazalise ngobulumko bentliziyo, ukuba
benze umsebenzi wonke wokukrola, nowokuluka, ukuluka imfakamfele,
ngemisonto emsi nemfusa nebomvu, nelinen ecikizekileyo, neyomluki, babe
ngabenzi bomsebenzi wonke, nabathelekeleli bokuyila.

<span id="an_36:1">36:1</span> Bosebenza ke ooBhetsaleli noAholiyabhi
namadoda onke antliziyo zilumkileyo, awanikeleyo uYehova ubulumko
nengqondo, ukuba akwazi ukusebenza yonke imisebenzi yenkonzo yengcwele,
nento yonke abewise umthetho ngayo uYehova.

<span id="an_36:2">36:2</span> UMoses wabiza ooBhetsaleli noAholiyabhi
namadoda onke antliziyo zilumkileyo, antliziyo uYehova wazinikayo
ubulumko, onke antliziyo yawavuselelayo ukusondela emsebenzini, ukuba
awenze.

<span id="an_36:3">36:3</span> Bathabatha, ebusweni bukaMoses, yonke
imirhumo ababeyizisile oonyana bakaSirayeli emsebenzini wenkonzo
yengcwele ukuba yenziwe. Baye bona bezisa kuye imiso ngemiso iminikelo
yokuqhutywa yintliziyo.

<span id="an_36:4">36:4</span> Zeza ke zonke izilumko ezibe ziyisebenza
yonke imisebenzi yengcwele, saseso savela emsebenzini waso esibe
siwusebenza;

<span id="an_36:5">36:5</span> zatsho kuMoses ukuthi, Abantu bazisa
ngaphezulu kakhulu kokwanele ukusetyenzwa komsebenzi, awise umthetho
ngawo uYehova ukuba wenziwe.

<span id="an_36:6">36:6</span> Wawisa umthetho uMoses, ukuba kuhanjiswe
ilizwi eminqubeni, lisithi, Amadoda nabafazi mabangabi senza mpahla
yamrhumo wengcwele. Bapheza ke abantu ukuzisa.

<span id="an_36:7">36:7</span> Impahla yazanela izinto zonke,
emisebenzini yonke, ukubabayenze, yada yasala.

<span id="an_36:8">36:8</span> Bonke abantliziyo zilungileyo, phakathi
kwabenza imisebenzi, bawenza umnquba, amalengalenga aba lishumi,
ngelinen ecikizekileyo ephothiweyo, nemisonto emsi nemfusa nebomvu,
benza iikerubhi, umsebenzi wengcibi yokuluka.

<span id="an_36:9">36:9</span> Ubude belengalenga lilinye baba
ziikubhite ezimashumi mabini anesibhozo, ububanzi belengalenga lilinye
baba ziikubhite ezine, amalengalenga alingana onke.

<span id="an_36:10">36:10</span> Bahlanganisa amalengalenga amahlanu,
elinye nelinye; bahlanganisa amalengalenga amahlanu, elinye nelinye.

<span id="an_36:11">36:11</span> Benza amasango ngemisonto emsi
emphethweni welinye ilengalenga, ekupheleni ekuhlanganeni; benjenjalo
emphethweni welengalenga lokugqibela, ekuhlanganeni kwelesibini.

<span id="an_36:12">36:12</span> Benza amasango aba mashumi mahlanu
kwelinye ilengalenga, benza namasango aba mashumi mahlanu ekupheleni
kwelengalenga elisekuhlanganeni kwelesibini; amasango alungelelana,
elinye nelinye.

<span id="an_36:13">36:13</span> Benza amagwegwe egolide aba mashumi
mahlanu; bawahlanganisa amalengalenga, elinye nelinye, ngamagwegwe lawo,
waba mnquba mnye.

<span id="an_36:14">36:14</span> Benza amalengalenga ngoboya beebhokhwe,
aba yintente phezu komnquba; bawenza amalengalenga alishumi elinalinye.

<span id="an_36:15">36:15</span> Ubude belengalenga lilinye baba
ziikubhite ezimashumi mathathu, ububanzi belengalenga lilinye baba
ziikubhite ezine; loo malengalenga alishumi elinalinye alingana.

<span id="an_36:16">36:16</span> Bawahlanganisa amalengalenga amahlanu
odwa, namalengalenga omathandathu odwa.

<span id="an_36:17">36:17</span> Benza amasango amashumi mahlanu
emphethweni welengalenga eli lokugqibela ekuhlanganeni, benza namasango
amashumi mahlanu emphethweni welesibini ilengalenga, elihlanganiswe
nelinye.

<span id="an_36:18">36:18</span> Benza amagwegwe obhedu amashumi
mahlanu, ukuba ihlanganiswe intente, ibe nye.

<span id="an_36:19">36:19</span> Bayenzela intente isigubungelo
ngezintsu zeekunzi zezimvu, zenziwe zayingqombela, nesigubungelo
sezikhumba zamahlengezi ngaphezulu kweso.

<span id="an_36:20">36:20</span> Umnquba bawenzela iiplanga
ngomngampunzi, zema.

<span id="an_36:21">36:21</span> Ubude beplanga baba ziikubhite
ezilishumi, ububanzi beplanga inye baba yikubhite enesiqingatha.

<span id="an_36:22">36:22</span> Iplanga inye yaneempondlo ezimbini,
zahlangana olunye nolunye; benjenjalo eziplangeni zonke zomnquba.

<span id="an_36:23">36:23</span> Bazenza ke iiplanga zomnquba; zamashumi
mabini iiplanga ngecala lasezantsi ngasezantsi.

<span id="an_36:24">36:24</span> Benza iziseko zesilivere zamashumi mane
phantsi kweeplanga ezimashumi mabini; zazibini iziseko zeempondlo zayo
zombini, phantsi kweplanga inye; zazibini iziseko zeempondlo zayo
zombini, phantsi kweplanga inye.

<span id="an_36:25">36:25</span> Ezecala lesibini lomnquba, ngelasentla
icala, benza iiplanga ezimashumi mabini,

<span id="an_36:26">36:26</span> neziseko zazo zesilivere zamashumi
mane: iziseko zazibini phantsi kweplanga inye, zazibini iziseko phantsi
kweplanga inye.

<span id="an_36:27">36:27</span> Ezomva womnquba ngasentshonalanga
bazenza zantandathu iiplanga.

<span id="an_36:28">36:28</span> Iiplanga ezimbini bazenza iimbombo
zomnquba ngamacala, emaphundwini omabini,

<span id="an_36:29">36:29</span> zangamawele, zithabathela ezantsi
ukuhlangana, zaba nto-nye kwada kwasa entloko, zaya khonkcweni linye;
benjenjalo kuwo omabini angaweembombo zombini.

<span id="an_36:30">36:30</span> Zaba ziiplanga ezisibhozo; neziseko
zazo zesilivere zaziziseko ezilishumi elinazithandathu: zazibini
iziseko, zazibini iziseko, phantsi kweplanga inye.

<span id="an_36:31">36:31</span> Benza imivalo ngomngampunzi; yamihlanu
eziplangeni zelinye icala lomnquba,

<span id="an_36:32">36:32</span> yamihlanu imivalo eziplangeni
zelesibini icala lomnquba; yamihlanu imivalo eziplangeni zomnquba
ephundwini, ngasentshonalanga.

<span id="an_36:33">36:33</span> Benza umvalo othe gabhu phakathi
eziplangeni ezo, wavala, usuka ekupheleni waya ekupheleni.

<span id="an_36:34">36:34</span> Bazaleka iiplanga ngegolide; amakhonkco
azo bawenza ngegolide, azindawo zemivalo; ke imivalo bayaleka ngegolide.

<span id="an_36:35">36:35</span> Benza umkhusane ngemisonto emsi nemfusa
nebomvu, nelinen ecikizekileyo, ephothiweyo; bawenzela iikerubhi,
umsebenzi wengcibi yokuluka ke lowo.

<span id="an_36:36">36:36</span> Bawenzela iintsika ezine zomngampunzi
ezalekwe ngegolide, namagwegwe azo egolide; bazityhidela iziseko zozine
zesilivere.

<span id="an_36:37">36:37</span> Umnyango wentente bawenzela
isisitheliso ngemisonto emsi nemfusa nebomvu, nelinen ecikizekileyo,
ephothiweyo, umsebenzi oyimfakamfele womluki;

<span id="an_36:38">36:38</span> neentsika zaso zantlanu, namagwegwe
azo, bazaleka iintloko zazo neminqiwu yazo ngegolide, neziseko zazo
zozihlanu zazezobhedu.

<span id="an_37:1">37:1</span> UBhetsaleli wayenza ityeya ngomngampunzi.
Ubude bayo baba ziikubhite zombini ezinesiqingatha, ububanzi bayo baba
yikubhite enesiqingatha, ukuphakama kwayo kwayikubhite enesiqingatha.

<span id="an_37:2">37:2</span> Wayaleka ngegolide ecocekileyo
ngaphakathi nangaphandle, wayithi jize ngesithsaba segolide.

<span id="an_37:3">37:3</span> Wayityhidela amakhonkco egolide amane,
emilenzeni yayo yomine: amakhonkco amabini ngeli icala, amakhonco
amabini ngeliya icala.

<span id="an_37:4">37:4</span> Wenza izibonda ngomngampunzi, wazaleka
ngegolide;

<span id="an_37:5">37:5</span> wazifaka izibonda ezo emakhonkcweni
asemacaleni etyeya, ukuba ithwalwe ngazo.

<span id="an_37:6">37:6</span> Wenza isihlalo sokucamagusha ngegolide
ecocekileyo. Ubude baso baba ziikubhite ezimbini ezinesiqingatha,
ububanzi baso baba yikubhite enesiqingatha.

<span id="an_37:7">37:7</span> Wenza iikerubhi zambini ngegolide,
ukuzenza wazikhanda; zavela eziphelweni zozibini zesihlalo
sokucamagusha:

<span id="an_37:8">37:8</span> enye ikerubhi ivele esiphelweni esi, enye
ikerubhi ivele esiphelweni esiya. Wazenza iikerubhi esihlalweni
sokucamagusha, zavela eziphelweni zaso zozibini.

<span id="an_37:9">37:9</span> Iikerubhi zolula amaphiko phezulu,
zasisithelisa ngamaphiko azo isihlalo sokucamagusha; ubuso bazo
bakhangelana, babheka esihlalweni sokucamagusha ubuso beekerubhi.

<span id="an_37:10">37:10</span> Wenza netafile ngomngampunzi; ubude
bayo baba ziikubhite ezimbini, ububanzi bayo baba yikubhite, ukuphakama
kwayo kwaba yikubhite enesiqingatha.

<span id="an_37:11">37:11</span> Wayaleka ngegolide ecocekileyo, wayithi
jize ngesithsaba segolide.

<span id="an_37:12">37:12</span> Wayenzela ngeenxa zonke udini
olungangobubanzi besandla, udini lwayo waluthi jize ngesithsaba
segolide.

<span id="an_37:13">37:13</span> Wayityhidela amakhonkco egolide amane,
wawafaka amakhonkco ezimbombeni zone ezisemilenzeni yayo yomine.

<span id="an_37:14">37:14</span> Aba kufuphi nokuhlangana kodini
amakhonkco lawo, aba ziindawo zokufaka izibonda zokuyithwala itafile.

<span id="an_37:15">37:15</span> Wenza izibonda ezo ngomngampunzi,
wazaleka ngegolide, ukuba ithwalwe ngazo itafile.

<span id="an_37:16">37:16</span> Wenza impahla ephezu kwetafile,
izikotile zayo, nemicephe yayo, neenkamba zayo, neendebe zayo
ekwakuthululwa ngazo, wazenza ngegolide ecocekileyo.

<span id="an_37:17">37:17</span> Wenza nesiphatho sezibane ngegolide
ecocekileyo. Ukusenza wasikhanda isiphatho eso, nesikhondo saso,
nesibili saso, neendebe zaso, namaqhina aso, neentyantyambo zaso, zivele
kwakuso.

<span id="an_37:18">37:18</span> Amasebe amathandathu avela emacaleni
aso: amasebe amathathu esiphatho avela kweli icala laso, amasebe
amathathu esiphatho avela kweliya icala laso.

<span id="an_37:19">37:19</span> Zaba ntathu iindebe ezifana
neentyantyambo zeamangile kweli isebe, zineqhina nentyantyambo; neendebe
ezintathu ezifana neentyantyambo zeamangile zaba kweliya isebe,
zineqhina nentyantyambo. Kwaba njalo kumasebe omathandathu avela
esiphathweni eso.

<span id="an_37:20">37:20</span> Zaba ne iindebe esiphathweni ezifana
neentyantyambo zeamangile, zinamaqhina aso neentyantyambo zaso.

<span id="an_37:21">37:21</span> Yaba liqhina phantsi kwamasebe amabini
livela kuso, yaliqhina phantsi kwamasebe amabini livela kuso, yaliqhina
phantsi kwamasebe amabini livela kuso, angawamasebe amathandathu avela
kuso.

<span id="an_37:22">37:22</span> Amaqhina awo namalungu awo avela kuso
sonke, saba ngumkhando wamnye wegolide ecocekileyo.

<span id="an_37:23">37:23</span> Wenza izibane zaso zasixhenxe,
nezifinyiso zaso, neengcedevu zaso, ngegolide ecocekileyo.

<span id="an_37:24">37:24</span> Wasenza ngetalente yegolide
ecocekileyo, neempahla zaso zonke.

<span id="an_37:25">37:25</span> Wenza nesibingelelo sokuqhumisela
ngomngampunzi. Ubude baso baba yikubhite, ububanzi baso baba yikubhite,
saba mbombo-ne; ukuphakama kwaso kwaziikubhite ezimbini; zaphuma kuso
iimpondo zaso.

<span id="an_37:26">37:26</span> Wasaleka ngegolide ecocekileyo
umphezulu waso, namacala aso ngeenxa zonke, neempondo zaso, wasithi jize
ngesithsaba segolide.

<span id="an_37:27">37:27</span> Wasenzela amakhonkco amabini ngegolide,
phantsi kwesithsaba saso ezimbombeni zaso ezimbini, emacaleni aso
omabini, aziindawo zezibonda ukuba sithwalwe ngazo.

<span id="an_37:28">37:28</span> Wazenza izibonda ngomngampunzi,
wazaleka ngegolide.

<span id="an_37:29">37:29</span> Wenza neoli engcwele yokuthambisa,
nesiqhumiso esimnandi esingangxengelelweyo, umsebenzi womqholi ke lowo.

<span id="an_38:1">38:1</span> Wasenza nesibingelelo sedini elinyukayo
ngomngampunzi: ubude baso baba ziikubhite ezintlanu, ububanzi baso baba
ziikubhite ezintlanu, sambombo-ne; ukuphakama kwaso kwaziikubhite
ezintathu.

<span id="an_38:2">38:2</span> Wenza iimpondo zaso ezimbombeni zaso,
zaphuma kuso iimpondo zaso, wasaleka ngobhedu.

<span id="an_38:3">38:3</span> Wazenza zonke iimpahla zesibingelelo eso:
iinkamba, nemihlakulwana, nezitya zokutshiza, neefolokhwe, neengcedevu;
zonke iimpahla zaso wazenza ngobhedu.

<span id="an_38:4">38:4</span> Isibingelelo wasenzela uthango, umsebenzi
ongumnatha, ngobhedu, phantsi kongqameko olujikelezileyo, lwathabathela
ezantsi, lwathi gabhu phakathi.

<span id="an_38:5">38:5</span> Wawatyhida amakhonkco amane eziphelweni
zozine zothango lobhedu, aba ziindawo zezibonda.

<span id="an_38:6">38:6</span> Wenza izibonda ngomngampunzi, wazaleka
ngobhedu.

<span id="an_38:7">38:7</span> Wazifaka izibonda emakhonkcweni,
emacaleni esibingelelo, ukuba sithwalwe ngazo; wasenza ngeeplanga
saholoholo.

<span id="an_38:8">38:8</span> Wenza uhehema lwesitya sokuhlambela
ngobhedu, noseko lwalo ngobhedu, nezipili zabafazi, ababekhonza emnyango
wentente yokuhlangana.

<span id="an_38:9">38:9</span> Wenza intendelezo kwelasezantsi icala,
ngasezantsi, yaba ngamawunduwundu entendelezo, elinen ecikizekileyo,
ephothiweyo, iikubhite ezilikhulu.

<span id="an_38:10">38:10</span> Iintsika zawo zaba mashumi mabini,
neziseko zazo zaba mashumi mabini, zazezobhedu; amagwegwe eentsika
neminqiwu yazo yayeyesilivere.

<span id="an_38:11">38:11</span> Ngecala lasentla amawunduwundu
aziikubhite ezilikhulu; iintsika zawo ezimashumi mabini, neziseko zazo
ezimashumi mabini, zazezobhedu; amagwegwe eentsika neminqiwu yazo
yayeyesilivere.

<span id="an_38:12">38:12</span> Ngecala lasentshonalanga amawunduwundu
aziikubhite ezimashumi mahlanu; iintsika zawo zalishumi, neziseko zazo
zalishumi; amagwegwe eentsika neminqiwu yazo yayeyesilivere.

<span id="an_38:13">38:13</span> Ngecala lempumalanga ngasempumalanga
aziikubhite ezimashumi mahlanu.

<span id="an_38:14">38:14</span> Amawunduwundu asingisa kwelinye icala
lesango aziikubhite ezilishumi elinantlanu; iintsika zawo zantathu,
neziseko zazo zazithathu.

<span id="an_38:15">38:15</span> Ngelinye icala lesango lentendelezo,
ngapha nangapha, aba ngamawunduwundu eekubhite ezilishumi elinantlanu;
iintsika zawo zantathu, neziseko zazo zazithathu.

<span id="an_38:16">38:16</span> Onke amawunduwundu entendelezo
ajikelezileyo aba ngawelinen ecikizekileyo, ephothiweyo.

<span id="an_38:17">38:17</span> Iziseko zeentsika zazezobhedu;
amagwegwe eentsika neminqiwu yazo yayeyesilivere, nokwalekwa kwamantloko
azo kwayisilivere; iminqiwu yeentsika zonke zentendelezo yayeyesilivere.

<span id="an_38:18">38:18</span> Isitheliso sesango lentendelezo
sasingumsebenzi oyimfakamfele womluki, ngemisonto emsi nemfusa nebomvu,
nelinen ecikizekileyo, ephothiweyo; ubude baba ziikubhite ezimashumi
mabini, ukuphakama ebubanzini kwaba ziikubhite ezintlanu; kwalungelelana
namawunduwundu entendelezo.

<span id="an_38:19">38:19</span> Iintsika zawo zone neziseko zazo zozine
zaba zezobhedu; amagwegwe azo aba ngawesilivere, nokwalekwa kwamantloko
azo neminqiwu yazo kwayisilivere.

<span id="an_38:20">38:20</span> Zonke izikhonkwane zomnquba
nezentendelezo ejikelezileyo zazezobhedu.

<span id="an_38:21">38:21</span> Ngawo la amanani ezinto zomnquba,
zomnquba wesingqino, abebalwa ngomlomo kaMoses ngenkonzo yabaLevi,
ngesandla sikaItamare, unyana ka-Aron umbingeleli.

<span id="an_38:22">38:22</span> UBhetsaleli, unyana kaUri, unyana
kaHuri, wesizwe sakwaYuda, wakwenza konke uYehova abemwisele umthetho
ngako uMoses.

<span id="an_38:23">38:23</span> Waye noAholiyabhi unyana ka-Ahisamaki,
wesizwe sakwaDan, engumkroli, ingcibi, umluki weemfakamfele ngemisonto
emsi nemfusa nebomvu, nelinen ecikizekileyo, ephothiweyo.

<span id="an_38:24">38:24</span> Ke yonke igolide ekwakusetyenzwa ngayo
umsebenzi emisebenzini yonke yengcwele, igolide yomtshangatshangiso,
yaye iziitalente ezimashumi mabini anesithoba, neeshekele ezimakhulu
asixhenxe anamanci mathathu, ngokweshekele yengcwele.

<span id="an_38:25">38:25</span> Ke isilivere yabo babalwayo bebandla
yaba likhulu leetalente neeshekele eziliwaka elinamakhulu asixhenxe
anamanci asixhenxe anantlanu, ngokweshekele yengcwele.

<span id="an_38:26">38:26</span> Yaba yibheka ngentloko yomntu
(isiqingatha seshekele leyo, ngokweshekele yengcwele), kubo bonke
abagqithelayo kwabo babalwayo; bethabathela kominyaka imashumi mabini
ezelwe, nangaphezulu, kubo abangamawaka angamakhulu omathandathu
anamawaka amathathu, anamakhulu amahlanu anamanci mahlanu.

<span id="an_38:27">38:27</span> Ngeetalente zesilivere ezilikhulu
kwatyhidwa iziseko zengcwele neziseko zomkhusane; yalikhulu leziseko
kwikhulu leetalente, yayitalente kwisiseko.

<span id="an_38:28">38:28</span> Ngeeshekele eziliwaka elinamakhulu
asixhenxe anamanci asixhenxe anantlanu, wenza amagwegwe eentsika,
wawaleka amantloko azo, wenza iminqiwu.

<span id="an_38:29">38:29</span> Ubhedu olungumtshangatshangiso lwaye
luziitalente ezingamashumi osixhenxe, neeshekele ezingamawaka amabini
anamakhulu mane.

<span id="an_38:30">38:30</span> Wenza ngalo iziseko zomnyango wentente
yokuhlangana, nesibingelelo sobhedu, nothango lwaso lobhedu, nempahla
yonke yesibingelelo;

<span id="an_38:31">38:31</span> neziseko zentendelezo ejikelezileyo,
neziseko zesango lentendelezo, nezikhonkwane zonke zomnquba,
nezikhonkwane zonke zentendelezo ejikelezileyo.

<span id="an_39:1">39:1</span> Ngemisonto emsi nemfusa nebomvu benza
izambatho zokubusa, zokulungiselela engcweleni; benza nezambatho
ezingcwele zika-Aron, njengoko uYehova wamwiselayo umthetho uMoses.

<span id="an_39:2">39:2</span> Iefodi wayenza ngegolide, nemisonto emsi
nemfusa nebomvu, nelinen ecikizekileyo, ephothiweyo.

<span id="an_39:3">39:3</span> Bayikhanda igolide yaba zizixwexwe
ezicekethekileyo, bancwela imityana, ukuze bayixube emisontweni emsi
nemfusa nebomvu, nelinen ecikizekileyo, umsebenzi wengcibi yokuluka ke
lowo.

<span id="an_39:4">39:4</span> Iefodi bayenzela iziziba zamagxa
zokuyixakatha, yaxakathwa emiphethweni yomibini;

<span id="an_39:5">39:5</span> nombhinqo ophezu kwayo wokuyinxiba
iefodi, ophuma kuyo, wawunjengokusetyenzwa kwayo; bawenza ngegolide,
nemisonto emsi nemfusa nebomvu, nelinen ecikizekileyo, ephothiweyo,
njengoko uYehova wamwiselayo umthetho uMoses.

<span id="an_39:6">39:6</span> Benza amatye ebherilo, abhijelwe ngomluko
wegolide, akrolwa ngokukrolwa kwemisesane yokutywina, ngokwamagama
oonyana bakaSirayeli;

<span id="an_39:7">39:7</span> wawabeka ezizibeni zamagxa ze-efodi, aba
ngamatye esikhumbuzo koonyana bakaSirayeli, njengoko uYehova wamwiselayo
umthetho uMoses.

<span id="an_39:8">39:8</span> Walwenza ubengo, lwaba ngumsebenzi
wengcibi yokuluka, njengokwenziwa kwe-efodi, ngegolide, nemisonto emsi
nemfusa nebomvu, nelinen ecikizekileyo.

<span id="an_39:9">39:9</span> Lwaba mbombo-ne, lwaphindwa, balwenza
ubengo; ubuda balo baba ngangokolulwa kweminwe, ububanzi balo baba
ngangokolulwa kweminwe luphindiwe.

<span id="an_39:10">39:10</span> Bafaka kulo imikrozo yamine yamatye;
ukrozo lwesardiyo, netopazi, nesmarado, lwaba lukrozo lokuqala olo;

<span id="an_39:11">39:11</span> ukrozo lwesibini lwaba yirubhi,
nesafire, nekalikedo;

<span id="an_39:12">39:12</span> ukrozo lwesithathu lwaba yihakinto,
neagati, neametiste;

<span id="an_39:13">39:13</span> ukrozo lwesine lwaba yikrizolite,
nebherilo, neyaspisi; abhijelwa ngomluko wegolide ezimfakweni zawo.

<span id="an_39:14">39:14</span> Amatye lawo amiswa ngokwamagama oonyana
bakaSirayeli abalishumi elinababini, ngokwamagama abo; aba nokrolo
lomsesane wokutywina, lathi elo laba negama lalo, ngokwezizwe ezilishumi
elinazibini.

<span id="an_39:15">39:15</span> Benza elubengweni intsontelo ethe
shinyi, umsebenzi osontiweyo ngegolide ecocekileyo.

<span id="an_39:16">39:16</span> Benza imiluko yamibini ngegolide,
namakhonkco amabini ngegolide, bawafaka loo makhonkco mabini emancamini
omabini obengo.

<span id="an_39:17">39:17</span> Bazifaka iintsontelo zombini zegolide
emakhonkcweni omabini asemancamini obengo;

<span id="an_39:18">39:18</span> namancam omabini eentsontelo zombini
bawafaka emilukweni yomibini, bayifaka ezizibeni zamagxa ze-efodi,
ngaphambili.

<span id="an_39:19">39:19</span> Benza amakhonkco amabini ngegolide,
bawafaka emancamini omabini obengo, emphethweni walo okwicala
elikhangelene ne-efodi, elibheke ngaphakathi.

<span id="an_39:20">39:20</span> Benza amanye amakhonkco amabini
ngegolide, bawafaka ezizibeni zamagxa zozibini ze-efodi ngaphantsi,
mayela nomphambili wayo, kufuphi nokuhlangana kwayo, entla kombhinqo
we-efodi.

<span id="an_39:21">39:21</span> Balunxibelela ubengo ngamakhonkco alo,
emakhonkcweni e-efodini, ngentsontelo yemisonto emsi, lwaba sentla
kombhinqo we-efodi, ukuze lungasuki ubengo kuyo iefodi, njengoko uYehova
wamwiselayo umthetho uMoses.

<span id="an_39:22">39:22</span> Benza ingubo yokwaleka ye-efodi,
umsebenzi womluki, yonke ngemisonto emsi.

<span id="an_39:23">39:23</span> Umqala wengubo yokwaleka waba
sesazulwini sayo, njengomqala wesigcina-sifuba; waba nomphetho
owujikelezileyo umqala, ukuze ungakrazuki.

<span id="an_39:24">39:24</span> Benza emqukumbelweni wengubo yokwaleka
iirharnate ngemisonto emsi nemfusa nebomvu, nelinen ephothiweyo.

<span id="an_39:25">39:25</span> Benza namankenteza egolide ecocekileyo,
bawabeka amankenteza phakathi kweerharnate emqukumbelweni wengubo
yokwaleka, kwazunguleza phakathi kweerharnate:

<span id="an_39:26">39:26</span> yaba linkenteza nerharnate, inkenteza
nerharnate, emqukumbelweni wengubo yokwaleka, kwazunguleza; ukuba
kulungiselelwe njengoko uYehova wamwiselayo umthetho uMoses.

<span id="an_39:27">39:27</span> Benza iingubo zangaphantsi ngelinen
ecikizekileyo, umsebenzi womluki, ukuba zibe zezika-Aron noonyana bakhe;

<span id="an_39:28">39:28</span> nonkontsho, ngelinen ecikizekileyo;
neminqwazi yokuhomba, ngelinen ecikizekileyo; neebhulukhwe, ngelinen
ecikizekileyo, ephothiweyo, emhlophe;

<span id="an_39:29">39:29</span> nombhinqo, ngelinen ecikizekileyo,
ephothiweyo, nemisonto emsi nemfusa nebomvu, umsebenzi oyimfakamfele
womluki, njengoko uYehova wamwiselayo umthetho uMoses.

<span id="an_39:30">39:30</span> Benza nembasa, isithsaba esingcwele
segolide ecocekileyo, babhala phezu kwayo umbhalo ngokrolo lomsesane
wokutywina, othi, ingcwele kuYehova.

<span id="an_39:31">39:31</span> Bayifaka umtya wemisonto emsi,
yanxitywa elunkontshweni phezulu, njengoko uYehova wamwiselayo umthetho
uMoses.

<span id="an_39:32">39:32</span> Wagqitywa ke wonke umsebenzi womnquba
wentente yokuhlangana. Benza oonyana bakaSirayeli njengako konke uYehova
ebemwisele umthetho ngako uMoses, benjenjalo.

<span id="an_39:33">39:33</span> Bawuzisa umnquba kuMoses: intente
nempahla yayo yonke, amakhonkco ayo, neeplanga zayo, nemivalo yayo,
neentsika zayo, neziseko zayo;

<span id="an_39:34">39:34</span> nesigubungelo sezintsu zeenkunzi
zezimvu, zenziwe zayingqombela, nesigubungelo sezikhumba zamahlengezi,
nomkhusane osithelisayo;

<span id="an_39:35">39:35</span> netyeya yesingqino, nezibonda zayo,
nesihlalo sokucamagusha;

<span id="an_39:36">39:36</span> netafile, neempahla zayo zonke, nezonka
zokubonisa;

<span id="an_39:37">39:37</span> nesiphatho sezibane esihle, nezibane
zaso, izibane ezicwangcisiweyo, nempahla yaso yonke, neoli yokukhanyisa;

<span id="an_39:38">39:38</span> nesibingelelo segolide, neoli
yokuthambisa, nesiqhumiso esimnandi, nesisitheliso sokusithelisa
umnyango wentente;

<span id="an_39:39">39:39</span> nesibingelelo sobhedu, nothango lwaso
lobhedu, izibonda zaso, nempahla yaso yonke; uhehema lwesitya
sokuhlambela noseko lwalo;

<span id="an_39:40">39:40</span> namawunduwundu entendelezo, neentsika
zayo, neziseko zayo, nesisitheliso sesango lentendelezo, nemitya yayo,
nezikhonkwane zayo, nempahla yonke yenkonzo yomnquba, yentente
yokuhlangana;

<span id="an_39:41">39:41</span> nezambatho zokubusa, zokulungiselela
engcweleni; nezambatho ezingcwele zika-Aron umbingeleli, nezambatho
zoonyana bakhe zokwenzelelela.

<span id="an_39:42">39:42</span> Njengako konke uYehova abemwisele
umthetho uMoses, bawenjalo oonyana bakaSirayeli wonke umsebenzi.

<span id="an_39:43">39:43</span> Wawukhangela uMoses wonke umsebenzi,
nango ke bewenzile; njengoko uYehova abemwisele umthetho ngako,
bawenjenjalo. Wabasikelela ke uMoses.

<span id="an_40:1">40:1</span> Wathetha uYehova kuMoses wathi, Ngenyanga
yokuqala, ngolokuqala usuku enyangeni leyo,

<span id="an_40:2">40:2</span> uze uwumise umnquba wentente
yokuhlangana; ubeke khona ityeya yesingqino,

<span id="an_40:3">40:3</span> uyisithelise ityeya ngomkhusane;

<span id="an_40:4">40:4</span> ungenise itafile, uzicwangcise izinto
zayo ezicwangciswayo; ungenise isiphatho sezibane, uzimise izibane zaso;

<span id="an_40:5">40:5</span> usimise isibingelelo segolide
sokuqhumisela phambi kwetyeya yesingqino, usixhome isisitheliso
somnyango emnqubeni;

<span id="an_40:6">40:6</span> usimise isibingelelo sedini elinyukayo
phambi komnyango womnquba wentente yokuhlangana;

<span id="an_40:7">40:7</span> ulumise uhehema lwesitya sokuhlambela
phakathi kwentente yokuhlangana nesibingelelo, ugalele amanzi kulo.

<span id="an_40:8">40:8</span> Uze uyimise intendelezo ijikeleze,
usixhome isisitheliso sesango lentendelezo.

<span id="an_40:9">40:9</span> Uze uthabathe ioli yokuthambisa,
uthambise umnquba neento zonke ezikuwo, uwungcwalise nempahla yawo
yonke, ube yingcwele;

<span id="an_40:10">40:10</span> uthambise isibingelelo sedini
elinyukayo, nempahla yaso yonke, usingcwalise isibingelelo, sibe
sisibingelelo esiyingcwele kangcwele;

<span id="an_40:11">40:11</span> uthambise uhehema lwesitya
sokuhlambela, noseko lwalo, ulungcwalise.

<span id="an_40:12">40:12</span> Uze usondeze uAron noonyana bakhe
emnyango wentente yokuhlangana, ubahlambe ngamanzi;

<span id="an_40:13">40:13</span> umnxibe uAron izambatho ezingcwele,
umthambise, umngcwalise, ukuze abe ngumbingeleli kum.

<span id="an_40:14">40:14</span> Wosondeza oonyana bakhe, ubanxibe
iingubo zangaphantsi;

<span id="an_40:15">40:15</span> ubathambise njengoko wamthambisayo
uyise, ukuze babe ngababingeleli kum; kuthi ukuthanjiswa kwabo kube
kokobubingeleli obungunaphakade kubo, kwizizukulwana zabo.

<span id="an_40:16">40:16</span> Wenza ke uMoses; njengako konke uYehova
abemwisele umthetho ngako, wenjenjalo.

<span id="an_40:17">40:17</span> Kwathi, ngenyanga yokuqala ngomnyaka
wesibini, ngolokuqala enyangeni leyo, wamiswa umnquba.

<span id="an_40:18">40:18</span> Wawumisa ke uMoses umnquba, wazibeka
iziseko zawo, wazimisa iiplanga zawo, wayifaka imivalo yawo, wazimisa
iintsika zawo.

<span id="an_40:19">40:19</span> Wayaneka intente phezu komnquba, wabeka
isigubungelo sentente phezu kwayo phezulu, njengoko uYehova wamwisela
umthetho uMoses.

<span id="an_40:20">40:20</span> Wasithabatha isingqino, wasibeka
etyeyeni, wazifaka izibonda etyeyeni, wasibeka isihlalo sokucamagusha
phezu kwetyeya phezulu.

<span id="an_40:21">40:21</span> Wayingenisa ityeya emnqubeni, wawuxhoma
umkhusane osithelisayo, wayisithelisa ityeya yesingqino, njengoko
uYehova wamwisela umthetho uMoses.

<span id="an_40:22">40:22</span> Wayibeka itafile ententeni
yokuhlangana, ngecala lomnquba elingasentla, nganeno komkhusane;

<span id="an_40:23">40:23</span> wacwangcisa phezu kwayo ukucwangciswa
kwezonka phambi koYehova, njengoko uYehova wamwiselayo umthetho uMoses.

<span id="an_40:24">40:24</span> Wasimisa isiphatho sezibane ententeni
yokuhlangana, sakhangelana netafile ngecala lomnquba elingasezantsi;

<span id="an_40:25">40:25</span> wazimisa izibane phambi koYehova,
njengoko uYehova wamwiselayo umthetho uMoses.

<span id="an_40:26">40:26</span> Wasibeka isibingelelo segolide
ententeni yokuhlangana, phambi komkhusane.

<span id="an_40:27">40:27</span> Waqhumisela phezu kwaso ngesiqhumiso
esimnandi, njengoko uYehova wamwiselayo umthetho uMoses.

<span id="an_40:28">40:28</span> Wasixhoma isisitheliso somnyango
emnqubeni.

<span id="an_40:29">40:29</span> Wasibeka isibingelelo sedini elinyukayo
emnyango womnquba wentente yokuhlangana; wanyusa kuso idini elinyukayo,
nomnikelo wokudla, njengoko uYehova wamwiselayo umthetho uMoses.

<span id="an_40:30">40:30</span> Walubeka uhehema lwesitya sokuhlambela
phakathi kwentente yokuhlangana nesibingelelo eso, wagalela amanzi
okuhlamba kulo.

<span id="an_40:31">40:31</span> Bazihlamba ooMoses noAron noonyana
bakhe izandla zabo neenyawo zabo khona.

<span id="an_40:32">40:32</span> Ekungeneni kwabo ententeni
yokuhlangana, nasekusondeleni kwabo esibingelelweni, bahlamba, njengoko
uYehova wamwiselayo umthetho uMoses.

<span id="an_40:33">40:33</span> Wayimisa intendelezo ejikeleza umnquba
lo nesibingelelo esi, wasixhoma isisitheliso sesango lentendelezo.
Wawugqiba ke uMoses umsebenzi.

<span id="an_40:34">40:34</span> Ilifu layigubungela intente
yokuhlangana, ubuqaqawuli bukaYehova bawuzalisa umnquba.

<span id="an_40:35">40:35</span> UMoses akaba nakungena ententeni
yokuhlangana, ngokuba ilifu lahlala phezu kwayo, ubuqaqawuli bukaYehova
bawuzalisa umnquba.

<span id="an_40:36">40:36</span> Belisithi lakunyuswa lisuswe ilifu
emnqubeni, banduluke oonyana bakaSirayeli, benjenjalo ekundulukeni kwabo
konke.

<span id="an_40:37">40:37</span> Ke xa ilifu belingekanyuswa,
bebenganduluki kude kube yimini yokunyuswa kwalo;

<span id="an_40:38">40:38</span> kuba ilifu likaYehova beliba phezu
komnquba emini, umlilo ube phezu kwawo ebusuku, phambi kwendlu yonke
kaSirayeli, ekundulukeni kwabo konke.

------------------------------------------------------------------------

[Next: Leviticus](lev)
