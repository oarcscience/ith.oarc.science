[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](plm)  [Next](jam.md) 

------------------------------------------------------------------------

### Xhosa Bible: Hebrews

<span id="an_1:1">1:1</span> UThixo wayethethile nje kudala ngeendawo
ezininzi, nangeendlela ezininzi, koobawo ngabo abaprofeti, uthethe ngale
mihla yokugqibela kuthi ngoNyana;

<span id="an_1:2">1:2</span> awammisayo wayindlalifa yeento zonke,
awathi kwangaye wayenza indalo yonke;

<span id="an_1:3">1:3</span> othe, elubengezelo lobuqaqawuli bakhe,
nombhalo wenkqu yakhe, ezithwele nokuzithwala zonke izinto ngalo ilizwi
lamandla akhe, wesuka, akuba eyenzile ngokwakhe intlambululo
yokusihlambulula ezonweni, wahlala phantsi ngasekunene kobuKhulu,
enyangweni;

<span id="an_1:4">1:4</span> ethe waba ngonamandla ngaphezu kwezithunywa
zezulu, ngangoko azuze ilifa legama eligqithiseleyo kunelazo.

<span id="an_1:5">1:5</span> Kuba sisiphi na isithunywa, awakha wathi
kuso, UnguNyana wam wena, Mna ndikuzele namhla? Nokuthi, Mna ndiya kuba
nguYise wakhe, Yena abe nguNyana wam?

<span id="an_1:6">1:6</span> Nangexa athi amngenise owamazibulo
kwelimiweyo, uthi, Maziqubude kuye zonke izithunywa zikaThixo.

<span id="an_1:7">1:7</span> Okunene ngazo izithunywa zezulu uthi,
Ulozenza izithunywa zakhe oomoya, Nababusi bakhe ilangatye lomlilo;

<span id="an_1:8">1:8</span> kodwa ngaye yena uNyana uthi, Itrone yakho,
Thixo, isa ephakadeni lasephakadeni; Yintonga ethe tye intonga
yobukumkani bakho.

<span id="an_1:9">1:9</span> Wathanda ubulungisa, wathiya okungendawo;
Ngenxa yoko, uThixo, uThixo wakho, ukuthambise Ngeoli yomgcobo ngaphezu
kowenu.

<span id="an_1:10">1:10</span> Abuye athi, Ekuqalekeni, wena Nkosi,
waliseka ihlabathi, Nalo izulu lingumsebenzi wezandla zakho;

<span id="an_1:11">1:11</span> Wona aya kutshabalala, ke wena uhlala
uhleli; Aye onke njengengubo eya konakala,

<span id="an_1:12">1:12</span> Nanjengesambatho uya kuwasonga, Asuke abe
ngawambi; Ke wena ukwanguwe, Nayo iminyaka yakho ayiyi kuphela.

<span id="an_1:13">1:13</span> Sisiphi na ke isithunywa, awakha wathi
kuso, Hlala ngasekunene kwam, Ndide iintshaba zakho ndizenze isihlalo
seenyawo zakho?

<span id="an_1:14">1:14</span> Azingomoya ababusayo zonke na, zithunywe
ukuba zilungiselele abo baza kuba ziindlalifa zalo usindiso?

<span id="an_2:1">2:1</span> Ngenxa yoko, simelwe kukuzinyamekela
ngokugqithiseleyo izinto esazivayo, hleze sikhukuliswe simke kuzo.

<span id="an_2:2">2:2</span> Kuba, ukuba ilizwi elathethwa ngezithunywa
zezulu laqina, kwathi konke ukugqitha nokungeva kwamkela umvuzo
oyeleleyo;

<span id="an_2:3">2:3</span> sothini na thina ukusinda, sakuba
siluhilizele usindiso olungakanana, lona lwaqalwa ukuthethwa yiyo
iNkosi, lwaza lwaqiniselwa kuthi ngabo baluvayo;

<span id="an_2:4">2:4</span> uThixo engqinelana nabo ngemiqondiso
kwanezimanga, nemisebenzi ngemisebenzi yamandla, nezabelo zoMoya
oyiNgcwele, ngokokuthanda kwakhe?

<span id="an_2:5">2:5</span> Kuba akalithobelanga phantsi kwezithunywa
zezulu elimiweyo eliza kubakho, eli sithetha ngalo.

<span id="an_2:6">2:6</span> Ke, wakha wangqina ubani, esithi, Uyintoni
na umntu, le nto umkhumbulelayo? Unyana womntu, le nto umvelelayo?

<span id="an_2:7">2:7</span> Wamnciphisa kancina ne kunezithunywa
zezulu, Wamthwesa uzuko nembeko. Wammisa phezu kwemisebenzi yezandla
zakho;

<span id="an_2:8">2:8</span> Zonke izinto wazithobela phantsi kweenyawo
zakhe. Kuba, ekubeni wazithobela phantsi kwakhe zonke izinto ezo,
akashiyanga nto ingathotyelwanga phantsi kwakhe. Kukaloku ke asikaziboni
zithotyelwe phantsi kwakhe zonke izinto.

<span id="an_2:9">2:9</span> Ke sibona lo uncitshiswe kancinane
kunezithunywa zezulu, uYesu ke, ethe ngenxa yeentlungu zokufa wathweswa
uzuko nembeko, ukuze ngobabalo lukaThixo eve ukufa ngenxa yabo bonke.

<span id="an_2:10">2:10</span> Kuba bekumfanele lowo, ezingenxa yakhe
zonke izinto ezo, nezingaye zonke izinto ezo, ekubeni ezise oonyana
abaninzi eluzukweni, ukuthi ayenze ngeentlungu igqibelele imbangi
yosindiso lwabo.

<span id="an_2:11">2:11</span> Kuba lowo ungcwalisayo, kwanabo
bangcwaliswayo, baphuma kumnye bonke; ekungenxa yeli thuba
angenazintloni ukubabiza ngokuthi ngabazalwana,

<span id="an_2:12">2:12</span> esithi, Ndiya kulixela igama lakho kubo
abazalwana bam. Ndivume phakathi kwebandla elokudumisa wena.

<span id="an_2:13">2:13</span> Abuye athi, Ndiya kukholosa ngaye. Abuye
athi, Yabona, mna nabantwana andinike bona uThixo.

<span id="an_2:14">2:14</span> Ekubeni ngoko abantwana abo
bengamadlelane naye ngenyama negazi, wathi naye ngokwakhe ngokukwanjalo
wabelana nabo ngezo zinto, ukuze ngako ukufa ambhangise lowo unamandla
okufa, oko kukuthi, uMtyholi lo;

<span id="an_2:15">2:15</span> abakhulule ebukhobokeni bonke abo babethe
ngalo lonke ixesha lokudla kwabo ubomi bazizisulu zokoyika ukufa.

<span id="an_2:16">2:16</span> Kuba ndithi, akathabatheli kuye
zithunywa; uthabathela kuye imbewu ka-Abraham.

<span id="an_2:17">2:17</span> Ekuthe ngoko wafanelwa kukuba afane
nabazalwana bakhe ngezinto zonke, ukuze abe ngonenceba, kwanombingeleli
othembekileyo omkhulu ezintweni ezilunge kuThixo, ukuze azicamagushele
izono zabantu.

<span id="an_2:18">2:18</span> Kuba ekubeni eve ubunzima, ehendiwe naye
ngokwakhe, unako ukubasiza abahendwayo.

<span id="an_3:1">3:1</span> Ndithi ngoko, bazalwana bangcwele, mabelana
ngobizo lwasemazulwini, mondeleni uMpostile, uMbingeleli oMkhulu wovumo
lwethu, uKristu Yesu;

<span id="an_3:2">3:2</span> ethembekile kulowo wamenzayo,
kwanjengoMoses endlwini yakhe iphela.

<span id="an_3:3">3:3</span> Kuba lo ubalelwe ekuthini ufanelwe luzuko
olungaphezu kolukaMoses; ngangokuba lowo wayakhayo indlu, enembeko
engaphezu kwayo indlu.

<span id="an_3:4">3:4</span> Kuba yonke into eyindlu inoyakhayo; ke lowo
wazakhayo zonke izinto nguThixo.

<span id="an_3:5">3:5</span> Okunene noMoses ebethembekile endlwini
yakhe iphela ngokomkhonzi, ukuze bube bubungqina obo bezinto eziya
kuthethwa.

<span id="an_3:6">3:6</span> Ke yena uKristu uthembeke ngokonyana phezu
kwendlu yakhe; esiyindlu yakhe ke thina, ukuba singaba sithe sakubamba
ngokuthe nkqi ukungafihlisi kwethu, neqhayiya lethemba lethu, sada sesa
ekupheleni.

<span id="an_3:7">3:7</span> Endithi ke, njengoko atshoyo uMoya
oyiNgcwele, Namhla, ukuba nithe naliva ilizwi lakhe,

<span id="an_3:8">3:8</span> Musani ukuzenza lukhuni iintliziyo zenu,
Njengasengcaphukisweni, ngomhla wolingo entlango;

<span id="an_3:9">3:9</span> Apho bandilingayo ooyihlo, bandicikida,
Bayibona imisebenzi yam iminyaka emashumi mane.

<span id="an_3:10">3:10</span> Kungoko ndakruqukayo seso sizukulwana,
Ndathi, Bahlala belahleka ngeentliziyo, Abazazi ke bona iindlela zam;

<span id="an_3:11">3:11</span> Njengoko ndafungayo, ndinengqumbo,
Ndathi, Unakanye ukuba bokha bangene ekuphumleni kwam!

<span id="an_3:12">3:12</span> Lumkani, bazalwana, hleze kubekho kubani
wenu intliziyo engendawo, engakholwayo, enokumka kuThixo ophilileyo;

<span id="an_3:13">3:13</span> manivuselelane imihla ngemihla, xa
kusathiwa kunamhla, ukuze kungabikho mntu kuni wenziwa lukhuni
kukulukuhla kwesono.

<span id="an_3:14">3:14</span> Kuba siba ngamabelana ngoKristu, ukuba
sithe ingqalo yokukholosa kwethu sayibamba ngokuthe nkqi, sada sesa
ekupheleni;

<span id="an_3:15">3:15</span> ekubeni kusithiwa, Namhla, ukuba nithe
naliva ilizwi lakhe, Musani ukuzenza lukhuni iintliziyo zenu,
njengasengcaphukisweni.

<span id="an_3:16">3:16</span> Kuba bathe abathile, bevile, bacaphukisa,
phofu ingengabo bonke abo baphumayo eYiputa ngoMoses.

<span id="an_3:17">3:17</span> Yayingoobani na ke awakruquka ngabo
iminyaka emashumi mane? Yabingengabo na abo bonayo, bazidumbu zawayo
entlango?

<span id="an_3:18">3:18</span> Wafungela oobani na ke, ukuba abayi
kungena ekuphumleni kwakhe, ingengabo abo bangevanga?

<span id="an_3:19">3:19</span> Siyabona ke, ukuba babengenakungena,
ngenxa yokungakholwa.

<span id="an_4:1">4:1</span> Masoyike ngoko, hleze kuthi ekubeni
kusasele idinga lokungena ekuphumleni kwakhe, kubekho bani kuni ungathi
asilele.

<span id="an_4:2">4:2</span> Kuba sizishunyayeziwe iindaba ezilungileyo
kwanjengabo; lathi kodwa ilizwi lodaba, lingadibananga nje nokholo kwabo
balivayo, alabanceda nto.

<span id="an_4:3">4:3</span> Kuba thina sakholwayo, siyangena
ekuphumleni, ngokoko athe, Njengoko ndafungayo, ndinengqumbo, Ndathi,
Unakanye ukuba bokha bangene ekuphumleni kwam! nakubeni imisebenzi
yenziwayo kususela ekusekweni kwehlabathi.

<span id="an_4:4">4:4</span> Kuba wakha wathetha ngawo umhla wesixhenxe,
ukuthi, Waza waphumla uThixo ngawo umhla wesixhenxe kuyo yonke
imisebenzi yakhe;

<span id="an_4:5">4:5</span> athi kule kananjalo, Unakanye ukuba bokha
bangene ekuphumleni kwam.

<span id="an_4:6">4:6</span> Ekubeni ngoko kusalindele ke ukuthi kubekho
bathile bangenayo kuko, baye abo, bashunyayezwayo iindaba ezilungileyo
kuqala, bengangenanga ngenxa yokungeva:

<span id="an_4:7">4:7</span> ubuya amise mini ithile, esithi ngoDavide,
Namhlanje, emveni kwexesha elingakanana; njengokuba kuthiwe, Namhla,
ukuba nithe naliva ilizwi lakhe, Musani ukuzenza lukhuni iintliziyo
zenu.

<span id="an_4:8">4:8</span> Kuba uYoshuwa, ukuba ubebaphumzile, ange
engabuyanga athethe ngawo omnye umhla.

<span id="an_4:9">4:9</span> Ngoko ke abantu bakaThixo balindwe luphumlo
olunjengolwesabatha.

<span id="an_4:10">4:10</span> Kuba lowo ungeneyo ekuphumleni kwakhe,
naye ngokwakhe uphumle kuyo imisebenzi yakhe, njengoThixo kweyeyakhe.

<span id="an_4:11">4:11</span> Masikhuthalele ngoko ukungena koko
kuphumla, ukuze kungabikho namnye ubuya eyele kwakuloo mzekelo
wokungeva.

<span id="an_4:12">4:12</span> Kuba ilizwi likaThixo liphilile,
lisebenza, libukhali ngaphezu kwamakrele onke antlangothi mbini; lihlaba
liphumele, lide lahlule umphefumlo kwanomoya, amalungu kwanomongo;
linokugweba iingcingane nezicamango zentliziyo.

<span id="an_4:13">4:13</span> Kanjalo akukho sidalwa singabonakaliyo
emehlweni akhe; izinto zonke ke zize, zityhilekile, emehlweni alowo
esinokuthana ni naye.

<span id="an_4:14">4:14</span> Ngoko, sinombingeleli omkhulu nje ocande
emazulwini, UYesu ke, uNyana kaThixo, masilubambe uvumo lwethu.

<span id="an_4:15">4:15</span> Kuba asinambingeleli mkhulu ungenako
ukuvelana nezilwelwe zethu; ke, sinowahendwayo ngeento zonke,
ngokokufana nathi, engenasono.

<span id="an_4:16">4:16</span> Masisondlele ke ngoko sinokungafihlisi
kuyo itrone yobabalo, ukuze samkeliswe inceba, sifumane ubabalo lokusiza
ngexesha elililo.

<span id="an_5:1">5:1</span> Kuba wonke umbingeleli omkhulu, engovele
ebantwini nje, umiselwa abantu ezintweni ezilunge kuThixo, ukuze
asondeze iminikelo kwanamadini ngenxa yezono;

<span id="an_5:2">5:2</span> enokuthantamisa kwabangazi nto
nabalahlekayo, ekubeni naye ngokwakhe enxitywe ubulwelwe.

<span id="an_5:3">5:3</span> Ngenxa yabo ke ufanelwe kukuthi, njengokuba
esondezela abantu, kwangokunjalo azisondezele amadini ngenxa yezono.

<span id="an_5:4">5:4</span> Kanjalo akukho mntu uzithabathela ngokwakhe
imbeko leyo; oyithabathayo ngobizwe nguThixo, kwanjengoAron.

<span id="an_5:5">5:5</span> Ngokunjalo naye uKristu akazizukisanga
ngokwakhe, ukuba abe ngumbingeleli omkhulu; wazukiswa ngowathethayo
kuye, wathi, UnguNyana wam wena, Mna ndikuzele namhla;

<span id="an_5:6">5:6</span> njengokuba esithi nakwenye indawo, Wena
ungumbingeleli ngonaphakade, Ngokohlobo lukaMelkitsedeke.

<span id="an_5:7">5:7</span> Owathi ngemihla yenyama yakhe, xa
wayesondeze izikhungo kwanezibongozo kulowo unako ukumsindisa ekufeni,
kunye nodanduluko olunamandla, neenyembezi, waviwa ngenxa yokumhlonela
kwakhe uThixo.

<span id="an_5:8">5:8</span> Nakuba ebenguNyana, wafunda ukululama
ngobunzima awabuvayo;

<span id="an_5:9">5:9</span> waza, egqibelele, waba yimbangi yosindiso
olungunaphakade kubo bonke abamlulamelayo,

<span id="an_5:10">5:10</span> ebizwe nguThixo, ukuba abe ngumbingeleli
omkhulu ngokohlobo lukaMelkitsedeke.

<span id="an_5:11">5:11</span> Esineendawo ezininzi zokuthetha ngaye,
ezilukhuni ukuchazwa, ekubeni nina naba buthuntu iindlebe.

<span id="an_5:12">5:12</span> Kuba, nakuba benifanele ukuba
ngabafundisi, ngenxa yokuba sekumzuzu nakholwayo, nibuye naswela umntu
wokunifundisa iziqalelo zokuqala zezihlabo zikaThixo; nesuka naba
ngabafanele ukusezwa amasi, anaba ngabafanele ukudla okuqinileyo.

<span id="an_5:13">5:13</span> Kuba bonke abasasezwa amasi abanamava
elizwi lobulungisa, kuba beziintsana.

<span id="an_5:14">5:14</span> Kokwabakhulileyo ke ukudla okuqinileyo,
abo bathi, ngenxa yobugcisa, babe nezimvo eziqheliselwe ukucalula okuhle
kwanokubi.

<span id="an_6:1">6:1</span> Endithi ngoko, masithi, siyeka elengqalo
ilizwi elithetha ngoKristu, siqhubele kwelokukhula; singabuyi siseke
ngeloguquko emisebenzini efileyo, nokukholwa kuThixo,

<span id="an_6:2">6:2</span> ngelemfundiso yeembhaptizo, neyokubekwa
izandla, neyovuko lwabafileyo, neyogwebo olungunaphakade.

<span id="an_6:3">6:3</span> Oko ke sokwenza, ukuba angaba uthe uThixo
wavuma.

<span id="an_6:4">6:4</span> Kuba abo bakha bakhanyiselwa, basiva isipho
sasemazulwini, baba ngamadlelana ngoMoya oyiNgcwele,

<span id="an_6:5">6:5</span> bayiva incasa yelizwi elihle likaThixo,
kwanamandla ephakade eliza kubakho,

<span id="an_6:6">6:6</span> baza babuya bakreqa: akunakwenzeka ukuba
babuye bahlaziyelwe enguqukweni; ekubeni bephinda ukuzibethelelela
emnqamlezweni uNyana kaThixo, bamhlaze ekuhleni.

<span id="an_6:7">6:7</span> Kuba umhlaba lo, uyiselayo imvula eza futhi
phezu kwawo, uvelise imifuno elungele bona abo ulinywa nokulinywa ngenxa
yabo, wamkela intsikelelo kuThixo;

<span id="an_6:8">6:8</span> ke, othi uvelise imithana enameva
neenkunzane, awunto yanto, ukufuphi nengqalekiso; esiphelo sisa
ekutshisweni.

<span id="an_6:9">6:9</span> Ke ngani nina, zintanda, sikholose
ngelokuthi, nineendawo ezilungileyo kunezo, iindawo eziyelelene
nosindiso, nakuba sisenjenje ukuthetha;

<span id="an_6:10">6:10</span> kuba akanantswela-bulungisa uThixo, ukude
awulibale umsebenzi wenu, nomzamo wothando enalubonakalalisa kulo igama
lakhe, nabalungiselelayo nje abangcwele, nisamana nibalungiselela.

<span id="an_6:11">6:11</span> Sinqwenela ke, ukuba ulowo kuni
alubonakalalise kwaolo lukhuthalo, asingise kwinzaliseko yethemba, ade
ase ekupheleni, ukuze ningabi ngababuthuntu;

<span id="an_6:12">6:12</span> ke nibe ngabaxelisa abo bathi, ngokholo
nangokunyamezela, bawadla ilifa amadinga.

<span id="an_6:13">6:13</span> Kuba wathi uThixo, akumbeka ngedinga
uAbraham, ekubeni bekungekho namnye umkhulu kunaye angamfungayo,
wazifunga yena,

<span id="an_6:14">6:14</span> esithi, Inene, ndiya kuthi, ndisikelela,
ndikusikelele; ndithi, ndisandisa, ndikwandise.

<span id="an_6:15">6:15</span> Waza ngokunjalo, enokunyamezela,
walifumanisa idinga.

<span id="an_6:16">6:16</span> Kuba abantu okunene bafunga lowo umkhulu
kubo, sithi kubo isifungo siphelise yonke impikiswano, sise
engqinisekweni.

<span id="an_6:17">6:17</span> Uthe ngoko uThixo, enga angathi
ngokukhona kugqithiseleyo akubonakalalise kwiindlalifa zedinga
ukungaguquleki kwecebo lakhe, wasuka walamla ngesifungo;

<span id="an_6:18">6:18</span> ukuze kuthi, ngezinto ezimbini
ezingenakuguquleka, angenako ukuxoka ngazo uThixo, sithi thina,
basindileyo, sabamba ithemba elibekwe phambi kwethu, sibe novuselelo
olunamandla;

<span id="an_6:19">6:19</span> ithemba ke esinalo ngokweankile
yomphefumlo, linqabile, likwaqinile, lingena liye ngaphaya kwesikhuselo;

<span id="an_6:20">6:20</span> apho umanduleli uYesu wangena khona
ngenxa yethu, ethe, ngokohlobo lukaMelkitsedeke, waba ngumbingeleli
omkhulu osa ephakadeni.

<span id="an_7:1">7:1</span> Kuba lo Melkitsedeke, kumkani weSalem,
mbingeleli kaThixo Osenyangweni, wahlangabezanayo noAbraham, ebuya evela
ekubulaleni ookumkani, wamsikelela;

<span id="an_7:2">7:2</span> awathi uAbraham wamabela nesishumi sezinto
zonke (esithi okunene, ukuqala ukuthetha ngentetho evakalayo, ngukumkani
wobulungisa, kodwa kamva abe nangukumkani weSalem, oko kukuthi,
ngukumkani woxolo;

<span id="an_7:3">7:3</span> engenayise, engenanina, engenamlibo
wakuzalwa, engenasiqalo samihla, engenasiphelo sabomi, enziwe wafana
naye uNyana kaThixo): lo uhleli engumbingeleli ngokungapheliyo.

<span id="an_7:4">7:4</span> Bonani ke ukuba mkhulu kwalowo, wathi
uAbraham umawokhulu wamnika nesishumi emaxhobeni, awona alinqatha.

<span id="an_7:5">7:5</span> Abo okunene bakoonyana bakaLevi,
babamkelayo ububingeleli, banomthetho wokubanga isishumi kubo abantu
ngokomthetho; oko kukuthi, kubo abazalwana babo, nakuba bephume esinqeni
sika-Abraham.

<span id="an_7:6">7:6</span> Kodwa yena, ongenamlibo wakuzalwa uphumayo
kubo, ubange isishumi kuAbraham, wasikelela lowo unamadinga.

<span id="an_7:7">7:7</span> Ke ngokungenakuphikwa, encinane into
isikelelwa yeyona inkulu.

<span id="an_7:8">7:8</span> Kananjalo apha okunene ngabantu abanokufa,
abathabatha isishumi; kodwa khona apho ngongqinelweyo ukuba udla ubomi.

<span id="an_7:9">7:9</span> Ukutsho ke ndithi, kubangwe ngoAbraham
isishumi nakuLevi, lo wamkelayo izishumi;

<span id="an_7:10">7:10</span> kuba ubesesinqeni sikayise, oko
uMelkitsedeke wamhlangabezayo.

<span id="an_7:11">7:11</span> Ke ngoko, ukuba okunene inzaliseko
ibingabakho ngobubingeleli bakwaLevi (kuba abantu bewiselwe
owobubingeleli umthetho), bekusafuneka ngantoni na ke, ukuba kubuye
kuvele mbingeleli wumbi ngokohlobo lukaMelkitsedeke, angabizwa
ngokohlobo luka-Aron?

<span id="an_7:12">7:12</span> Kuba, ububingeleli baguqulwa nje,
kufuneka ukuba kuguqulwe nomthetho.

<span id="an_7:13">7:13</span> Kuba lowo, zithethwa ngaye ezi zinto,
waye engowasizwe simbi, ebekungekho namnye kuso ubesinyamekele
isibingelelo.

<span id="an_7:14">7:14</span> Kuba kusekuhleni kanye, ukuba iNkosi
yethu iphume kwesikaYuda isizwe, eso angathethanga nto ngaso uMoses
ngobubingeleli.

<span id="an_7:15">7:15</span> Kwaza kwasekuhleni ngakumbi, ukuba kuvela
mbingeleli wumbi, ngokokufana noMelkitsedeke,

<span id="an_7:16">7:16</span> ongathanga amiswe ngokomyalelo womthetho
ongowenyama; wamiswa ngokwamandla obomi obungenakupheliswa.

<span id="an_7:17">7:17</span> Kuba ungqina ngokuthi, Wena
ungumbingeleli ngonaphakade, Ngokohlobo lukaMelkitsedeke.

<span id="an_7:18">7:18</span> Kuba okunene kutshitshiswa umthetho
owandulelayo, ngenxa yokuswela amandla, nokungancedi lutho kwawo

<span id="an_7:19">7:19</span> (kuba umthetho lowo awuzalisanga nto); ke
kungeniswe phezu kwawo elona themba lilungileyo; esisondela ngalo kuye
uThixo.

<span id="an_7:20">7:20</span> Kanjalo, ngangokuba engamiswanga,
kungabangakho sifungo (kuba bona aba okunene benziwe ababingeleli
kungafungwanga;

<span id="an_7:21">7:21</span> kodwa yena umiswe ngokufunga kwalowo
wathi kuye, Yafunga iNkosi, ayiyi kuzohlwaya: Wena ungumbingeleli
ngonaphakade, ngokohlobo lukaMelkitsedeke):

<span id="an_7:22">7:22</span> ngangoko ke uYesu waba ngummeli wowona
ulungileyo umnqophiso.

<span id="an_7:23">7:23</span> Bathe bona ababingeleli baba baninzi,
ngenxa yokuba ukufa kwakungavumi ukuba bahlale behleli;

<span id="an_7:24">7:24</span> ke yena, ngenxa yokuba ehleli
ngonaphakade, unobubingeleleli obungenakudlula.

<span id="an_7:25">7:25</span> Ngoko unako nokubasindisa kanye abo
bezayo ngaye kuThixo, ehlala ehleli nje ukuba abathethelele.

<span id="an_7:26">7:26</span> Kuba ubesifanele umbingeleli omkhulu
onjalo, ongcwele, ongenabubi, ongenabala, owahlukileyo kubo aboni, othe
waba ngaphezu kwalo izulu;

<span id="an_7:27">7:27</span> ekungafunekiyo ukuba athi imihla
ngemihla, njengababingeleli abakhulu abaya, anyuse kuqala amadini ngenxa
yezono ezizezakhe, andule ukunyusa ngenxa yezabantu; kuba oko wakwenza
kwaba kanye, ekuzinyuseni ngokwakhe ngokwedini.

<span id="an_7:28">7:28</span> Kuba umthetho umisa abantu benobulwelwe,
babe ngababingeleli abakhulu; ke lona ilizwi lesifungo, esingasemva
komthetho, limise uNyana, egqibelele ngonaphakade.

<span id="an_8:1">8:1</span> Ke kaloku, eyona nto iyintloko kwezi zinto
zithethwayo yile: Sinombingeleli omkhulu onje, othe wahlala phantsi
ngasekunene kwetrone yobuKhulu emazulwini,

<span id="an_8:2">8:2</span> ongumbusi wengcwele, nowomnquba wenyaniso
owamiswayo yiNkosi, awamiswa ngumntu.

<span id="an_8:3">8:3</span> Kuba wonke umbingeleli omkhulu umiselwa
ukuba asondeze iminikelo kwanamadini; ekuthe ngenxa yoko kwafuneka ukuba
naye lo abe nento ayisondezayo.

<span id="an_8:4">8:4</span> Kuba okunene, ukuba ebesemhlabeni, ubengayi
kukha abe mbingeleli, bekho nje ababingeleli abayisondezayo iminikelo
ngokomthetho:

<span id="an_8:5">8:5</span> bona bathi bakhonze umzekelo nesithunzi
sezinto zasemazulwini, kwanjengokuba uMoses wayehlatyelwe nguThixo, xa
abeza kuwufeza umnquba; kuba wathi, Khangela ukuba uzenze zonke izinto
ngokomfuziselo owawuboniswayo entabeni.

<span id="an_8:6">8:6</span> Kodwa kungoku, uzuze umbuso ogqithiseleyo
kulowo, kangangokuba engumlamleli womnqophiso olungileyo ngakumbi, wona
usekwe phezu kwawona madinga alungileyo.

<span id="an_8:7">8:7</span> Kuba, ukuba ubungenakusoleka lowo wokuqala,
ubungayi kufunelwa ndawo owesibini.

<span id="an_8:8">8:8</span> Kuba uthi kubo, esola, Yabona, kuza imihla,
itsho iNkosi, Endiya kuzalisekisa phezu kwendlu kaSirayeli, naphezu
kwendlu kaYuda, umnqophiso omtsha;

<span id="an_8:9">8:9</span> Ungahambi ngokomnqophiso endawenzela
ooyise, Mini ndababamba ngesandla, ukuba ndibakhuphe emhlabeni
waseYiputa; Ngokuba bengahlalanga emnqophisweni wam bona, Ndaza nam
andabakhathalela; itsho iNkosi;

<span id="an_8:10">8:10</span> Ngokuba nangu wona umnqophiso, endiya
kuwenzela indlu kaSirayeli Emva kwaloo mihla, itsho iNkosi: Ndiya kuthi,
ndiyibeke imithetho yam engqondweni yabo, Ndiyibhale ezintliziyweni
zabo, Ndibe nguThixo kubo, Nabo babe ngabantu kum.

<span id="an_8:11">8:11</span> Kanjalo abayi kukha bafundise elowo
ummelwane wakhe, Elowo umzalwana wakhe, esithi, Yazi iNkosi; Ngokuba
baya kundazi bonke, Bethabathela komncinane wabo, base komkhulu wabo.

<span id="an_8:12">8:12</span> Ngokuba ndiya kukuxolela ukungalungisi
kwabo, Nezono zabo, nokuchasa kwabo umthetho, ndingabi sakukhumbula.

<span id="an_8:13">8:13</span> Ngokuthi oku, Omtsha, uwaluphalisile
owokuqala. Ke loo nto yalupheleyo, yalixhego, iseyisondele ekuthini
shwaka.

<span id="an_9:1">9:1</span> Ke ngoko nowokuqala umnqophiso
wawunezimiselo zombuso, kwanendawo engcwele yehlabathi.

<span id="an_9:2">9:2</span> Kuba kwakhiwa umnquba lowo. Igumbi lokuqala
lalinesiphatho sezibane, kwanetafile, nesiboniso sezonka; lona kuthiwa
yingcwele.

<span id="an_9:3">9:3</span> Emva ke kwesesibini isikhuselo, kwabakho
umnquba lo kuthiwa yingcwele kangcwele;

<span id="an_9:4">9:4</span> unesibingelelo segolide sokuqhumisa; nayo
ityeya yomnqophiso, yalekwe ngegolide ngeenxa zonke, inesitya segolide
ngaphakathi esinemana, inentonga ka-Aron eyadubulayo, inawo amacwecwe
omnqophiso.

<span id="an_9:5">9:5</span> Ke ngaphezu kwayo kwema iikerubhi
zobuqaqawuli, zisibekele isicamagushelo; izinto ezo esingenakuthetha
ngazo ngazinye ngoku.

<span id="an_9:6">9:6</span> Ke kaloku, zakubon’ ukuba zenziwe
ngokunjalo ezo zinto, ababingeleli bangena okunene amaxa onke kowokuqala
umnquba, beyifeza imibuso kaThixo.

<span id="an_9:7">9:7</span> Kodwa kowesibini kungena kube kanye
ngomnyaka umbingeleli omkhulu yedwa, engangeni engenagazi, alisondezayo
ngenxa yakhe, nangenxa yokungazi kwabantu.

<span id="an_9:8">9:8</span> Abe ngoku uMoya oyiNgcwele esazisa ukuthi,
indlela eya kweyona ngcwele ayikabonakalaliswa, umnquba wokuqala usemi;

<span id="an_9:9">9:9</span> wona lo ungumzekeliso ozise exesheni
elingeneyo, ekuthi ngalo kusondezwe iminikelo kwanamadini, izinto ezo
ezingenako ngokwesazela ukumenza agqibelele lowo ukhonzayo;

<span id="an_9:10">9:10</span> ezithe, ndawonye nezinto ezidliwayo
neziselwayo, neentlambululo ngeentlambululo, ezizizimiselo zenyama
kuphela, zamiselwa ukuba kude kufike ixesha lolungiso.

<span id="an_9:11">9:11</span> Ke yena uKristu, efike wangumbingeleli
omkhulu wazo izinto ezilungileyo eziza kubakho, uthe ngowona mkhulu
ugqibeleleyo umnquba, ongenakwenziwa ngazandla, oko kukuthi, ongengowale
ndalo,

<span id="an_9:12">9:12</span> wangena kwaba kanye kweyona ngcwele,
kungengalo negazi leebhokhwe nelamathole, kungegazi elilelakhe; wafumana
inkululo engunaphakade ngokusihlawulela.

<span id="an_9:13">9:13</span> Kuba, ukuba igazi leenkomo neleebhokhwe,
nothuthu lwethokazi olufefa abaziinqambi, lungcwalisela ekuhlambululeni
inyama:

<span id="an_9:14">9:14</span> lobeka phi na ukugqithisela lona igazi
likaKristu, owazisondeza ngoMoya ongunaphakade, engenasiphako, kuye
uThixo, ukusihlambulula isazela senu emisebenzini efileyo, ukuze
nikhonze uThixo ophilileyo?

<span id="an_9:15">9:15</span> Nangenxa ke yoko, ungumlamleli
womnqophiso omtsha, ukuze bathi abo babiziweyo (kwakubon’,ukuba kubekho
ukufa okuhlawulela izigqitho, ezibe ziphantsi kwawo umnqophiso
wokuqala), balamkele idinga lelifa elingunaphakade.

<span id="an_9:16">9:16</span> Kuba apho kukhoyo umnqophiso womyoleli,
kufuneka ukuba kucace ukufa kwalowo unqophisileyo.

<span id="an_9:17">9:17</span> Kuba umnqophiso uqiniseka bakuba befile,
ekubeni ungaze ube namandla xenikweni asadla ubomi lowo unqophisileyo.

<span id="an_9:18">9:18</span> Ekuthe ngoko nowokuqala awasungulwa
kungekho gazi.

<span id="an_9:19">9:19</span> Kuba kuthe, kwakubon’ ukuba umthetho
wonke uxeliwe nguMoses ebantwini bonke ngokomyalelo, walithabatha igazi
lamathole neleebhokhwe, ndawonye namanzi, noboya obubomvu, nehisope,
wafefa incwadi ngokwayo, kwanabantu bonke;

<span id="an_9:20">9:20</span> esithi, Eli ligazi lawo umnqophiso,
aniwisele umthetho ngawo uThixo.

<span id="an_9:21">9:21</span> Nomnquba ke, nazo zonke iimpahla zombuso,
wazifefa ngokunjalo ngegazi.

<span id="an_9:22">9:22</span> Kananjalo ngokomthetho ndingade ndithi,
zonke izinto ziphantse ukuba zihlanjululwe ngegazi; kungaphalalanga
gazi, akubikho kuxolelwa.

<span id="an_9:23">9:23</span> Kwafuneka ngoko, ukuba okunene izizekelo
zezinto ezisemazulwini zihlanjululwe ngezinto ezinjalo, kodwa zona iziqu
zazo ezasemazulwini zihlanjululwe ngamadini alungileyo kunalawo.

<span id="an_9:24">9:24</span> Kuba uKristu akangenanga kweyona ngcwele
inokwenziwa ngezandla, engumfuziselo weyenyaniso; ungene kuwo amazulu
ngokwawo, ukuba abonakale ngoku ebusweni bukaThixo ngenxa yethu.

<span id="an_9:25">9:25</span> Kananjalo akangenanga ukuze azisondeze
futhi, njengokuba umbingeleli omkhulu ebengena kweyona ngcwele iminyaka
ngeminyaka, enegazi lenye into;

<span id="an_9:26">9:26</span> okanye ange emelwe kukuba abe ebeve
ubunzima futhi, kuseloko lasekwayo ihlabathi. Ke uthe ngoku,
ekufinyezweni kwawo amaphakade, wabonakalaliswa kwaba kanye, ukuba
atshitshise isono ngelilelakhe idini.

<span id="an_9:27">9:27</span> Ke kwanjengokuba ke abantu bemiselwe
ukuba bafe kube kanye, ize ke emveni koko ibe ngumgwebo:

<span id="an_9:28">9:28</span> ngokunjalo uKristu, esondezwe kwaba
kanye, ukuba asithwale asisuse isono sabaninzi, uya kuthi okwesibini,
ngaphandle kwesono, abonakale kwabo bamlindileyo, ezisa usindiso.

<span id="an_10:1">10:1</span> Kuba umthetho, unesithunzi nje sodwa
sezinto ezilungileyo eziza kubakho, ungenaso sona isimilo sazo izinto,
awuze ube nako, iminyaka ngeminyaka, ngaloo madini bawasondeza
ngokungapheliyo, ukubenza bagqibelele abo basondelayo.

<span id="an_10:2">10:2</span> Okanye ange engayekwanga na ukusondezwa,
ngenxa yokuba abo bakhonzayo, behlanjululwe nje kwaba kanye,
bengasenasazela sazono?

<span id="an_10:3">10:3</span> Kusuke kuwo apho kubekho ukukhunjuzwa
kwezono iminyaka ngeminyaka.

<span id="an_10:4">10:4</span> Kuba akunakwenzeka ukuthi igazi leenkomo
neleebhokhwe lisuse izono.

<span id="an_10:5">10:5</span> Kungoko, akungena ehlabathini, athi,
Akuthandanga mbingelelo, namnikelo wakudla, Ke undilungisele umzimba;

<span id="an_10:6">10:6</span> Amadini atshiswayo kuphele, nangawesono,
akukholiswanga ngawo.

<span id="an_10:7">10:7</span> Ndaza ndathi, Yabona, ndiyeza (Encwadini
esongwayo kubhalwe ngam), Ndiza kwenza ukuthanda kwakho, Thixo.

<span id="an_10:8">10:8</span> Esithi nje ngentla, Imibingelelo,
neminikelo yokudla, namadini atshiswayo kuphele, nangawesono,
akuwathandanga, akukholiswanga ngawo (wona lawo asondezwayo
ngokomthetho),

<span id="an_10:9">10:9</span> ubuye athi, Yabona, ndiza kwenza
ukuthanda kwakho, Thixo. Ususa okokuqala, ukuze amise okwesibini.

<span id="an_10:10">10:10</span> Esithe, ngokokuthanda kwakhe,
sangcwaliswa ngokusondezwa komzimba kaYesu Kristu, kwaba kanye.

<span id="an_10:11">10:11</span> Wonke ke ongumbingeleli uma okunene
imihla ngemihla ebusa, ewasondeza futhi kwawona loo madini, angenako
nakanye ukususa isono.

<span id="an_10:12">10:12</span> Kodwa yena lo, esondeze idini lalinye
ngenxa yezono, usuke wahlala phantsi ngasekunene kukaThixo
ngokungapheliyo;

<span id="an_10:13">10:13</span> okokugqibela elinde ukuba zide
iintshaba zakhe zenziwe isihlalo seenyawo zakhe.

<span id="an_10:14">10:14</span> Kuba ngamnikelo mnye ubenze bagqibelela
ngokungapheliyo abo bangcwaliswayo.

<span id="an_10:15">10:15</span> Uyasingqinela ke naye uMoya oyiNgcwele;
kuba, emveni kokuba etshilo ngenxa engaphambili ukuthi,

<span id="an_10:16">10:16</span> Nangu wona umnqophiso, endiya kuwenza
nabo Emva kwaloo mihla, itsho iNkosi, Ndiya kuyibeka imithetho yam
ezintliziyweni zabo, Ndiya kuyibhala ezingqondweni zabo, ubuya athi,

<span id="an_10:17">10:17</span> Izono zabo nokuchasa umthetho kwabo
ndingabi sakukhumbula.

<span id="an_10:18">10:18</span> Ke apho uxolelo lwezo zinto lukhona,
akusekho mnikelo ngenxa yesono.

<span id="an_10:19">10:19</span> Ngoko, bazalwana, sinokungafihlisi nje
ukungena kweyona ngcwele ngalo igazi likaYesu,

<span id="an_10:20">10:20</span> ngendlela entsha, ephilileyo,
awayisungulela thina, iphumela esikhuselweni, oku kukuthi, enyameni
yakhe;

<span id="an_10:21">10:21</span> sinombingeleli omkhulu nje phezu
kwendlu kaThixo:

<span id="an_10:22">10:22</span> masisondele sinentliziyo eyinyaniso,
sinenzaliseko yokholo, sifefiwe iintliziyo zethu, sisusiwe isazela
esingendawo. Masithi, sihlanjiwe nje umzimba ngamanzi amhlophe,

<span id="an_10:23">10:23</span> silubambe uvumo lwethu lwethemba,
lungabi nakuxengaxenga; kuba uthembekile lowo wabeka ngedinga.

<span id="an_10:24">10:24</span> Kanjalo masinyamekelane, ukuba silolane
eluthandweni nasemisebenzini emihle;

<span id="an_10:25">10:25</span> singakuhilizeli ukuhlanganisana kwethu,
njengesiko labanye. Masivuselelane kube kokukhona, niyibona nje ukuba
imini leyo iyasondela.

<span id="an_10:26">10:26</span> Kuba, xa sithi sone ngabomi, emveni
kokuba sakwamkelayo ukwazi inyaniso, akusasele dini ngenxa yezono;

<span id="an_10:27">10:27</span> sekusele ke ukulinda okoyikekayo
kakhulu, umgwebo nomsindo womlilo, oza kudla abo bachasileyo.

<span id="an_10:28">10:28</span> Umntu obegiba okaMoses umthetho,
ubebulawa kungekho tarhu, ngezwi lamangqina amabini, nokuba mathathu.

<span id="an_10:29">10:29</span> Niba wobeka phi na ke ukufanelwa
kukubethwa okubi ngakumbi, lo umnyathelele phantsi uNyana kaThixo,
walibalela ekuthini liyinqambi igazi lomnqophiso athe wangcwaliswa
ngalo, wamgxeka uMoya wobabalo?

<span id="an_10:30">10:30</span> Kuba siyamazi lowo watshoyo ukuthi,
Impindezelo yeyam, kuya kubuyekeza mna, itsho iNkosi. Kananjalo wathi,
INkosi iya kubagweba abantu bayo.

<span id="an_10:31">10:31</span> Kuyoyikeka ke ukweyela ezandleni
zoThixo ophilileyo.

<span id="an_10:32">10:32</span> Zikhumbuzeni ke imihla yangaphambili,
enakhanyiselwa ngayo, nanyamezela umzamo omkhulu weentlungu;

<span id="an_10:33">10:33</span> enaphatha ukuthi nenziwe isibonelo
ngeengcikivo kwaneembandezelo, naphatha ukuthi nibe ngamadlelana nabo
bahamba ngokunjalo.

<span id="an_10:34">10:34</span> Kuba navelana nam ndisezintanjeni;
kananjalo nakwamkela ngovuyo ukuphangwa kweempahla zenu, nisazi ukuba
ninayo kuni ngokwenu emazulwini eyona mpahla ilungileyo, ihlala ihleli.

<span id="an_10:35">10:35</span> Musani ukukulahla ngoko ukungafihlisi
kwenu, kona kunokwamkela umvuzo omkhulu.

<span id="an_10:36">10:36</span> Kuba kufuneka ukuba nibe nomonde, ukuze
nithi, nakuba nikwenzile ukuthanda kukaThixo, nizuzane nalo idinga.

<span id="an_10:37">10:37</span> Kuba kusaya kuba mzuzwana mncinanana,
Athi lowo uzayo afike, angalibali.

<span id="an_10:38">10:38</span> Ke lowo ulilungisa uya kudla ubomi
obuphuma elukholweni; Ukuba ke uthe wahlehla, awuyi kukholiswa nguye
umphefumlo wam.

<span id="an_10:39">10:39</span> Ke thina asingabahlehla baye
entshabalalweni; singabokholo olusa ekuzuzeni umphefumlo.

<span id="an_11:1">11:1</span> Ukholo ke kukukholosa ngezinto
ezithenjiweyo; kukweyiseka bubukho bezinto ezingabonwayo.

<span id="an_11:2">11:2</span> Kuba amanyange angqinelwa ngokuba nalo
olo.

<span id="an_11:3">11:3</span> Ngokholo siyaqonda ukuba indalo le yonke
yenziwe yabakho ngelizwi likaThixo, ukuze izinto ezi zibonwayo zibe
aziphume kwezibonakalayo.

<span id="an_11:4">11:4</span> Ngokholo uAbheli wasondeza kuye uThixo
umbingelelo ogqithileyo kunokaKayin, awangqinelwa ngawo ukuba
ulilungisa, uThixo wayingqinelayo nje iminikelo yakhe; ngalo ke, efile
nje, usathetha.

<span id="an_11:5">11:5</span> Ngokholo uEnoki wafuduselwa emazulwini
ukuba angaboni kufa; akaba nakufunyanwa ke, ngenxa enokuba uThixo
wamfudusayo; kuba ngaphambi kokufuduswa kwakhe, wangqinelwa ukuba
umkholise kakuhle uThixo.

<span id="an_11:6">11:6</span> Ke, lungekho ukholo, akunakubakho
ukumkholisa kakuhle; kuba lowo uzayo kuThixo, umelwe kukukholwa ukuba
ukho, nokuba ungumvuzi wabo bamfunayo.

<span id="an_11:7">11:7</span> Ngokholo uNowa, ehlatyelwe nguThixo ngazo
izinto ebezingekabonwa, wathi ngokoyika uThixo wawakha umkhombe
wokusindisa indlu yakhe, awathi ngalo waligweba ihlabathi, waba
yindlalifa yobulungisa obungokokholo.

<span id="an_11:8">11:8</span> Ngokholo uAbraham wathi, akubizwa,
Wakululamela ukuba aphume, aye kuloo ndawo abeza kuyamkela ukuba ibe
lilifa; waphuma ke, engazi kakuhle nalapho aya khona.

<span id="an_11:9">11:9</span> Ngokholo waba ngumphambukeli emhlabeni
wedinga, wanga ukowasemzini, ehleli eminqubeni, ndawonye noIsake
noYakobi, beziindlalifa zalo elo dinga ndawonye naye;

<span id="an_11:10">11:10</span> kuba wayewulindele umzi lo uneziseko,
ungcibi, umbangi wawo, inguThixo.

<span id="an_11:11">11:11</span> Ngokholo noSara ngokwakhe wamkela
amandla okumisa umzi, waza wazala, liseligqithile ixesha lokuba amithe,
ekubeni wambalela ekuthini uthembekile lowo wabekayo ngedinga.

<span id="an_11:12">11:12</span> Kungoko kwazalwayo ngamnye, engofileyo
ke lowo, into engangeenkwenkwezi zezulu ukuba yintabalala,
nanjengentlabathi eselunxwemeni lolwandle, engenakubalwa.

<span id="an_11:13">11:13</span> Aba bonke bafa ngokokholo,
bengawafumananga amadinga; besuka bawabona kude, bakholosa, bathakazela,
bavuma ukuba bangabasemzini, balundwendwe emhla beni.

<span id="an_11:14">11:14</span> Kuba abo bathetha izinto ezinjalo,
babonakalalisa ukuba bangxamele ikowabo.

<span id="an_11:15">11:15</span> Ke, ukuba okunene babekhumbula elo
babephuma kulo, ngebaba nethuba lokubuyela kulo.

<span id="an_11:16">11:16</span> Kodwa ngoku bazolulela kwelona
lilungileyo, oko kukuthi, kwelasemazulwini. Kungoko uThixo
angenazintloni ngabo, ukuba kuthiwe unguThixo wabo, kuba ebalungisele
umzi.

<span id="an_11:17">11:17</span> Ngokholo uAbraham wamnikela uIsake,
akulingwa; waye, owawamkelayo ngovuyo amadinga lawo, enikela okuphela
kwawamzalayo;

<span id="an_11:18">11:18</span> ekwakuthethwe kuye kwathiwa, Iya
kubizwa ngoIsake imbewu yakho;

<span id="an_11:19">11:19</span> ecamanga ngokuthi, uThixo unako ukuvusa
nakwabafileyo; apho athe ngoko Wamzuza ngokomzekeliso.

<span id="an_11:20">11:20</span> Ngokholo uIsake wabasikelela uYakobi
noEsawu, ngazo izinto eziza kubakho.

<span id="an_11:21">11:21</span> Ngokholo uYakobi uthe, xa aqhawukayo,
wabasikelela oonyana bakaYosefu ngabanye, waqubuda esimelele ngentonga
yakhe.

<span id="an_11:22">11:22</span> Ngokholo uYosefu uthe, xa abhubhayo,
wakukhankanya ukuphuma koonyana bakaSirayeli, wawisa umthetho ngawo
amathambo akhe.

<span id="an_11:23">11:23</span> Ngokholo uMoses uthe, akuba ezelwe,
wafihlwa iinyanga zantathu ngabazali bakhe, ngenxa enokuba bambona ukuba
ungumntwana omhle, abasoyika isimiselo sokumkani.

<span id="an_11:24">11:24</span> Ngokholo uMoses uthe, akuba mkhulu,
akavuma ukubizwa ngokuthi ungunyana wentombi kaFaro;

<span id="an_11:25">11:25</span> enyula kanye ukuba aphathwe kakubi,
ndawonye nabantu bakaThixo, kunokuba axhamle izono okomzuzwana;

<span id="an_11:26">11:26</span> ekubalele ukungcikivwa kukaKristu
kububutyebi obungaphezu kobutyebi baseYiputa, kuba wayekhangele
ukwamkela umvuzo.

<span id="an_11:27">11:27</span> Ngokholo wayishiya iYiputa, akawoyika
umsindo wokumkani; kuba wakrota, wanga uyambona lowo ungenakubonwa.

<span id="an_11:28">11:28</span> Ngokholo uyenzile ipasika nokutshizwa
kwegazi, ukuze lowo wayewatshabalalisa amazibulo angawachukumisi.

<span id="an_11:29">11:29</span> Ngokholo baluwela uLwandle oluBomvu,
kwanga kusemhlabeni owomileyo; athe amaYiputa, akukulinga oko,
antywiliselwa.

<span id="an_11:30">11:30</span> Ngokholo zawa iindonga zaseYeriko,
zakuba zijikeleziwe iimini ezisixhenxe.

<span id="an_11:31">11:31</span> Ngokholo uRahabhi ihenyukazi
akatshabalalanga nabo bangevayo, akuba ezamkele iintlola ngoxolo.

<span id="an_11:32">11:32</span> Ndisathetha ntoni na? Kuba
ndingaphelelwa lixesha ndibalisa ngoGidiyon, kwanoBharaki, noSamson,
noYifeta, kwanoDavide, noSamuweli, nangabo abaprofeti;

<span id="an_11:33">11:33</span> abathe ngokholo beyisa izikumkani,
basebenza ubulungisa, bazuzana namadinga, bavingca imilomo yeengonyama,

<span id="an_11:34">11:34</span> bacima amandla omlilo, basinda
kwiintlangothi zekrele, bomelela ekubeni bebeswele amandla, baba
ngamagorha emfazweni, bagxotha imikhosi yabasemzini.

<span id="an_11:35">11:35</span> Abafazi babazuza abafileyo babo
bevukile; abanye ke batyakatywa, bengalwamkelanga ukhululo, ukuze
bazuzane nolona luvuko lululo.

<span id="an_11:36">11:36</span> Bambi ke benziwa intlekisa,
batyakatywa; phezu koko ke baviswa imixokelelwane nentolongo;

<span id="an_11:37">11:37</span> baxulutywa ngamatye; basarhwa;
bahendwa; bafa kukubulawa ngekrele; bahamba ngeengubo zeegusha
nangeengaga zeebhokhwe, beswele, bebandezelwe, bephathwa kakubi

<span id="an_11:38">11:38</span> (elalingabafanele ihlabathi), bedinga
koozintlango, noozintaba, noomiqolomba, nakwimingxuma yomhlaba.

<span id="an_11:39">11:39</span> Aba ke bonke bathi, nakuba
babengqinelwe ngalo ukholo, abazuzana nalo idinga,

<span id="an_11:40">11:40</span> uThixo esazalelele thina ngeyona nto
ilungileyo, ukuze bangenziwa bagqibelele ngaphandle kwethu.

<span id="an_12:1">12:1</span> Ngako oko ke, sinelifu elingakanana nje
elisingqongileyo lamangqina, masithi nathi, siwubekile nxamnye wonke
umthwalo, naso isono esinokusirhawula ngokusisulu, silubaleke ngomonde
ugqatso olubekwe phambi kwethu;

<span id="an_12:2">12:2</span> sise amehlo kuyo iMbangi noMgqibelelisi
wokholo lwethu, uYesu, owathi, ngenxa yovuyo olwalubekwe phambi kwakhe,
wawunyamezela umnqamlezo, elidelile ihlazo, waza wahlala phantsi
ngasekunene kwetrone kaThixo.

<span id="an_12:3">12:3</span> Ewe, mqondeni lowo ukunyamezeleyo
ukumphikisa okungaka kwaboni, ukuze ningadinwa, ingatyhafi imiphefumlo
yenu.

<span id="an_12:4">12:4</span> Anikachasi kude kube segazini, nizamana
naso isono.

<span id="an_12:5">12:5</span> Kananjalo senilulibele uvuselelo olu,
luthetha kuni ngathi kukoonyana, lusithi, Nyana wam, musa ukukucekisa
ukuqeqesha kweNkosi, Kananjalo ungatyhafi wakohlwaywa yiyo;

<span id="an_12:6">12:6</span> Kuba lowo imthandayo iNkosi iyamqeqesha,
Ibatyakatye ke bonke oonyana ebamkelayo.

<span id="an_12:7">12:7</span> Ukuba ninyamezela uqeqesho, uThixo woba
uniphethe njengoonyana; kuba nguwuphi na unyana ongaqeqeshwayo nguyise?

<span id="an_12:8">12:8</span> Ukuba ke aniqeqeshwa, abathe baba
ngamadlelane ngalo bonke, noba nina niyimigqakhwe ngoko, aningoonyana.

<span id="an_12:9">12:9</span> Kananjalo sibe sinabo oobawo benyama
okunene besiqeqesha, sabahlonela; asiyi kuthi ngakumbi na sithobele
uYise woomoya bonke, sidle ubomi?

<span id="an_12:10">12:10</span> Kuba bona okunene basiqeqesha imihla
embalwa, ngokokuzithandela kwabo, kodwa yena usiqeqeshela
okusilungeleyo, ukuze sahlulelane ngobungcwele bakhe.

<span id="an_12:11">12:11</span> Lonke ke uqeqesho okunene
ngokwakalokunje alubonakali luluvuyo, lubonakala luyintlungu; kodwa
kamva lubanika isiqhamo esiluxolo, oko kukuthi sobulungisa, abo
baqhelisiweyo lulo.

<span id="an_12:12">12:12</span> Kungoko endithi, Zimiseni izandla
eziwileyo, namadolo anedumbe;

<span id="an_12:13">12:13</span> iinyawo zenu nizenzele imizila ethe
tye, ukuze into eqhwalelayo ingaphambuki endleleni, kanye ke iphiliswe.

<span id="an_12:14">12:14</span> Phuthumani uxolo nabo bonke,
nobungcwele, ekungekho namnye uya kuyibona iNkosi, engenabo;

<span id="an_12:15">12:15</span> nivelela, ukuze kungabikho bani
usilelayo elubabalweni lukaThixo, kungabikho ngcambu yabukrakra, ithi
ivele ihlume, inikhathaze, bathi abaninzi badyojwe yiyo;

<span id="an_12:16">12:16</span> kungabikho bani ulihenyu, nokuba
ngumhlambeli, njengoEsawu, owathi ngenxa yentwana yokudla wananisa
ngobuzibulo bakhe.

<span id="an_12:17">12:17</span> Kuba niyazi ukuba wathi kamva, ethanda
ukuyidla ilifa intsikelelo, walahlwa; kuba akafumananga thuba languquko,
noko wayingxamelayo ngeenyembezi.

<span id="an_12:18">12:18</span> Kuba anisondelanga ntabeni iphathwayo,
itshayo ngumlilo, nasithokothokweni, na bumnyameni, naluqhwitheleni,

<span id="an_12:19">12:19</span> nasandini saxilongo, nasithongeni
samazwi, abathe abo basivayo bacela kabukhali, ukuba kungabi sathethwa
lizwi kubo.

<span id="an_12:20">12:20</span> Kuba babengenakukuthwala oko babeyalwa
ngako; nokuba ithe inkomo yayichukumisa intaba, ibiya kuxulutywa
ngamatye, ithi mhlawumbi ibinzwe ngomkhonto;

<span id="an_12:21">12:21</span> yaza loo nto yabonakalayo yoyikeka,
kangangokuba uMoses athi, Ndiyoyika kakhulu, ndiyagubha.

<span id="an_12:22">12:22</span> Nisuke nina nafika eZiyon, entabeni
nasemzini woThixo ophilileyo, kwiYerusalem yasemazulwini, nakumawakawaka
ezithunywa zezulu,

<span id="an_12:23">12:23</span> kwingqungquthela, nakwibandla
lamazibulo abhaliweyo emazulwini, nakuThixo, uMgwebi wabo bonke,
nakoomoya bamalungisa agqibeleleyo,

<span id="an_12:24">12:24</span> nakuMlamleli womnqophiso omtsha, uYesu,
nakwigazi lokufefa, elithetha ezona zinto zilungileyo kunelika-Abheli.

<span id="an_12:25">12:25</span> Lumkani, ningamali lowo uthethayo.
Ukuba ke abo, bamalayo lowo wahlabayo izihlabo emhlabeni, abasindanga,
kobeka phi na ke ukugqithisela kokungasindi kwethu, thina bamnikela umva
lowo uhlaba esemazulwini;

<span id="an_12:26">12:26</span> olizwi oko lawuzamazamisayo umhlaba;
ngoku ke ubeke ngedinga, esithi, Kusaya kuba ngumzuzwana endiya kuthi
mna ndinganyikimisi mhlaba wodwa, ndinyikimise nalo izulu.

<span id="an_12:27">12:27</span> Oku kuthi ke, Kusaya kuba ngumzuzwana,
kubonakalalisa ukuguqulwa kwezinto ezizanyazanyiswayo, ngathi
kokwezenziweyo, ukuze zihlale zona ezingenakuzanyazanyiswa.

<span id="an_12:28">12:28</span> Masithi ngoko, sisamkela ubukumkani
obungenakuzanyazanyiswa nje, sibe nombulelo, simkhonze ngawo uThixo
ngokukholekileyo, sinokuhlonela nokoyika;

<span id="an_12:29">12:29</span> kuba uThixo wethu ungumlilo odlayo.

<span id="an_13:1">13:1</span> Uthando lobuzalwana maluhlale luhleli.

<span id="an_13:2">13:2</span> Musani ukukulibala ukubuka iindwendwe;
kuba ngokwenjenjalo inxenye ibuke izithunywa zezulu, ingazi.

<span id="an_13:3">13:3</span> Bakhumbuleleni abakhonkxiweyo, ninge
nikhonkxiwe nani; nabo ke baphathwa kakubi, njengokuba nisemzimbeni
nani.

<span id="an_13:4">13:4</span> Umtshato mawubekeke ngeendlela zonke,
nesilili masingadyojwa; ke abenza umbulo nabakrexezi, uThixo uya
kubagweba.

<span id="an_13:5">13:5</span> Isimilo senu masibe sesingathandi mali,
yanelani zizinto eninazo; kuba etshilo yena ukuthi, Andiyi kukha
ndikuyekele; wabuya wathi, Andiyi kukha ndikushiye;

<span id="an_13:6">13:6</span> ngokokude somelele sithi, INkosi ilusizo
lwam, andiyi koyika; Wondenza ntoni na umntu?

<span id="an_13:7">13:7</span> Bakhumbuleleni abakhokeli benu,
abalithethayo kuni ilizwi likaThixo; nisingasinga impumelelo yehambo
yabo, nixelise bona elukholweni lwabo.

<span id="an_13:8">13:8</span> UYesu Kristu ukwanguye izolo, nanamhla,
ase nakuwo amaphakade.

<span id="an_13:9">13:9</span> Musani ukuphetshethwa ziimfundiso
ngeemfundiso nezingezizo; kuba kuhle ukuba intliziyo iqine lubabalo;
kungabi ngeento ezidliwayo, abangancedekanga zizo abo bahamba kuzo.

<span id="an_13:10">13:10</span> Sinesibingelelo thina, abangenagunya
lakudla kuso abo bakhonza umnquba.

<span id="an_13:11">13:11</span> Kuba ezo zinto ziphilileyo, zigazi lazo
lingeniswa ngenxa yesono kweyona ngcwele nguye umbingeleli omkhulu,
imizimba yazo itshiselwa ngaphandle kweminquba.

<span id="an_13:12">13:12</span> Kungoko athe noYesu, ukuze abangcwalise
abantu ngelilelakhe igazi, weva ubunzima ngaphandle kwesango.

<span id="an_13:13">13:13</span> Masiphume ke ngoko siye kuye ngaphandle
kweminquba, sithwele ingcikivo yakhe.

<span id="an_13:14">13:14</span> Kuba apha asinamzi uhleliyo, singxamele
lowo uza kuza.

<span id="an_13:15">13:15</span> Ngoko masithi ngaye sinyuse ngamaxesha
onke kuye uThixo umbingelelo wendumiso, oko kukuthi, isiqhamo somlomo
olivumayo igama lakhe.

<span id="an_13:16">13:16</span> Ke ukwenza okuhle nobudlelane, musani
ukukulibala; kuba imibingelelo enjalo uyakholiswa kakuhle yiyo uThixo.

<span id="an_13:17">13:17</span> Bathambeleni abakhokeli benu,
nibathobele; kuba bona abalali, ngenxa yemiphefumlo yenu, ngokwabaya
kuphendula, ukuze bakwenze oko bevuyile, bengancwini; kuba anisizakali
kuko oko.

<span id="an_13:18">13:18</span> Sithandazeleni; kuba sikholosekile
kukuthi sinesazela esilungileyo, singa ezintweni zonke singahamba
kakuhle.

<span id="an_13:19">13:19</span> Ndiyavuselela ke ngokugqithiseleyo,
ukuba nikwenze oko, ukuze ndibuyiselwe kuni kamsinyane.

<span id="an_13:20">13:20</span> Ke kaloku uThixo woxolo, lowo wamvusayo
kwabafileyo uMalusi oMkhulu wezimvu, ngegazi lomnqophiso ongunaphakade,

<span id="an_13:21">13:21</span> iNkosi yethu uYesu, wanga
anganilungisa, nigqibelele emisebenzini yonke elungileyo, ukuze nikwenze
ukuthanda kwakhe, esenza ngaphakathi kwenu oko kukholekileyo emehlweni
akhe, ngoYesu Kristu. Kuye makubekho uzuko, luse emaphakadeni
asemaphakadeni. Amen.

<span id="an_13:22">13:22</span> Ndiyanivuselela ke nina, bazalwana,
linyamezeleni ilizwi lovuselelo olu; kuba ke ndinibhalele ngokufutshane.

<span id="an_13:23">13:23</span> Yazini ukuba umzalwana wethu uTimoti
ukhululwe; endothi, xa angaba uthe wafika kamsinya, ndinibone ndinaye.

<span id="an_13:24">13:24</span> Babuliseni bonke abakhokeli benu, nabo
bonke abangcwele. Bayanibulisa abavela eItaliya.

<span id="an_13:25">13:25</span> Ubabalo malube nani nonke. Amen.

------------------------------------------------------------------------

[Next: James](jam.md)
