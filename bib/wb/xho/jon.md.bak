[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](oba)  [Next](mic.md) 

------------------------------------------------------------------------

### Xhosa Bible: Jonah

<span id="an_1:1">1:1</span> Ke kaloku kwafika ilizwi likaYehova kuYona,
unyana ka-Amitayi, lisithi,

<span id="an_1:2">1:2</span> Suk’ ume, uye eNineve, kuloo mzi mkhulu,
umemeze ngawo; kuba iindawo zawo ezimbi zinyukile, zeza phambi kwam.

<span id="an_1:3">1:3</span> Wesuka uYona, ebalekela eTarshishe, emka
ebusweni bukaYehova. Wehla ke waya eYafo, wafumanana nenqanawa eya
eTarshishe. Wayirhola ingqesho yayo, wehla, wangena kuyo, ukuze aye nabo
eTarshishe, emke ebusweni bukaYehova.

<span id="an_1:4">1:4</span> Ke uYehova wagalelekisa umoya omkhulu
elwandle; kwabakho umoya omkhulu ovuthuzayo elwandle, inqanawa leyo
yanga iza kwaphuka.

<span id="an_1:5">1:5</span> Boyika oomateloshe, bakhala elowo kuthixo
wakhe; bayijulela elwandle impahla ebisenqanaweni, ukuziphungulela bona.
UYona ke wayehle waya ezantsi enqanaweni, wasindwa bubuthongo walala.

<span id="an_1:6">1:6</span> Wasondela kuye umphathi wababheqi, wathi
kuye, Wenzani na, thongorhandini? Vuka, ubize kuThixo wakho; mhlawumbi
uThixo angasikhumbula, singabhubhi.

<span id="an_1:7">1:7</span> Bathi omnye komnye, Yizani, senze
amaqashiso, sazi ukuba kungenxa kabani na ukuba sibe nobu bubi. Benza
amaqashiso, iqashiso laphuma noYona.

<span id="an_1:8">1:8</span> Bathi kuye, Khawusixelele, kungenxa kabani
na ukuba sibe nobu bubi? uyintoni na umsebenzi wakho? uvela phi na?
liphi na ilizwe lakowenu? ungowabaphi na abantu?

<span id="an_1:9">1:9</span> Wathi kubo, NdingumHebhere; ndiyamoyika
uYehova, uThixo wamazulu, owenza ulwandle, nomhlaba lo womileyo.

<span id="an_1:10">1:10</span> Oyika amadoda lawo ngoloyiko olukhulu,
athi kuye, Yintoni na le uyenzileyo? Ngokuba amadoda lawo ayesazi ukuba
ubaleka emka ebusweni bukaYehova; kuba wayewaxelele.

<span id="an_1:11">1:11</span> Athi kuye, Masenze ntoni na kuwe, ukuze
ulwandle ludambe, lusiyeke? Kuba ulwandle belusiya lusilwa.

<span id="an_1:12">1:12</span> Wathi kuwo, Ndifunquleni, nindijulele
elwandle, ludambe ulwandle, luniyeke; kuba ndiyazi, ukuba lo moya,
mkhulu uvuthuzayo, uphezu kwenu, ungenxa yam.

<span id="an_1:13">1:13</span> Atyhudisa emazeni amadoda, ezama
ukuyibuyisela emhlabeni owomileyo inqanawa; akhohlwa, kuba ulwandle
lwaya lusilwa phezu kwazo ngeenxa zonke.

<span id="an_1:14">1:14</span> Anqula uYehova, athi, Gxebe, Yehova,
masingafi, masingafi ngomphefumlo wale ndoda, ungalibeki phezu kwethu
igazi elimsulwa; ngokuba wena, Yehova, wenze ngokuthanda kwakho.

<span id="an_1:15">1:15</span> Amfunqula ke uYona, amjulela elwandle;
lwazola ulwandle, lwakuyeka ukujala kwalo.

<span id="an_1:16">1:16</span> Amadoda amoyika uYehova ngoloyiko
olukhulu, abingelela kuYehova umbingelelo, abhambathisa izibhambathiso.

<span id="an_1:17">1:17</span> UYehova wamisela intlanzi enkulu ukuba
imginye uYona. UYona waba sembilinini wentlanzi iimini ezintathu
nobusuku obuthathu.

<span id="an_2:1">2:1</span> UYona wathandaza kuYehova uThixo wakhe
embilinini wentlanzi, wathi, Ndakhala kuYehova ndisembandezelweni,
Wandiphendula;

<span id="an_2:2">2:2</span> Ndazibika ndisesiswini selabafileyo, Waliva
wena ilizwi lam.

<span id="an_2:3">2:3</span> Ngokuba wawundiphosa enzulwini, embilinini
yeelwandle, Umlambo waba ngeenxa zonke kum; Adlula phezu kwam onke amaza
akho alwayo, namaza akho agugumayo.

<span id="an_2:4">2:4</span> Ndathi ke mna, Ndigxothiwe phambi kwamehlo
akho; Noko ke ndiya kubuya ndibheke etempileni yakho engcwele.

<span id="an_2:5">2:5</span> Andirhawula amanzi, ada eza emphefumlweni;
Andijikeleza amanzi enzonzobila; Ingca yolwandle yayithi jize intloko
yam.

<span id="an_2:6">2:6</span> Ndehla ndaya ezikhondweni zeentaba; Lona
ihlabathi, imivalo yalo yandivalela ngonaphakade; Wasuka wabunyusa
emhadini ubomi bam, Yehova Thixo wam.

<span id="an_2:7">2:7</span> Ekutyhafeni komphefumlo wam ngaphakathi
kwam, ndakhumbula uYehova: Wafika kuwe umthandazo wam etempileni yakho
engcwele.

<span id="an_2:8">2:8</span> Abagcine amampunge angento yanto Bashiya
inceba yabo

<span id="an_2:9">2:9</span> Ke mna ndiya kubingelela kuwe ndinezwi
lokubulela: Endakubhambathisayo ndiya kukuzalisa. Usindiso lukuYehova.

<span id="an_2:10">2:10</span> UYehova wathetha nentlanzi, yamhlanzela
uYona emhlabeni owomileyo.

<span id="an_3:1">3:1</span> Kwafika ilizwi likaYehova kuYona
okwesibini, lisithi,

<span id="an_3:2">3:2</span> Suk’ ume, uye eNineve, kuloo mzi mkhulu,
umemeze ngawo umemezo endithetha lona kuwe.

<span id="an_3:3">3:3</span> Wesuka ke uYona, waya eNineve ngokwelizwi
likaYehova. Ke kaloku iNineve ibingumzi omkhulu kuThixo, iluhambo
lweentsuku ezintathu.

<span id="an_3:4">3:4</span> UYona waqala wangena kuloo mzi uhambo
losuku olunye, wamemeza, wathi, Zisaya kuba ziintsuku ezimashumi mane,
iNineve ibhukuqwe.

<span id="an_3:5">3:5</span> Amadoda aseNineve akholwa kuThixo, amema
uzilo, ambatha ezirhwexayo, ethabathela kwabakhulu bawo, esa
kwabancinane bawo.

<span id="an_3:6">3:6</span> Lafika ilizwi elo kukumkani waseNineve;
wesuka etroneni yakhe, wayisusa wayibeka phantsi ingubo yakhe ende,
wazigubungela ngezirhwexayo, wahlala phantsi eluthuthwini.

<span id="an_3:7">3:7</span> Wathi, makudandulukwe kutshiwo eNineve
ngomthetho wokumkani nezikhulu zakhe, ukuthi: Umntu nempahla enkulu,
iinkomo nempahla emfutshane, mazingevi nento; mazingadli, mazingaseli
namanzi;

<span id="an_3:8">3:8</span> maze azigubungele ngezirhwexayo umntu
nempahla enkulu, akhale kuThixo ngokunamandla, abuye elowo endleleni
yakhe embi, elugonyamelweni olusezandleni zakhe.

<span id="an_3:9">3:9</span> Ngubani na owaziyo ukuba akangebuyi kanti
azohlwaye uThixo, abuye ekuvutheni komsindo wakhe, ukuze singabhubhi?

<span id="an_3:10">3:10</span> UThixo wazibona izenzo zabo, ukuba
babuyile ezindleleni zabo ezimbi; uThixo wazohlwaya ngenxa yobubi,
abethe uya kubenza kubo; akabenza.

<span id="an_4:1">4:1</span> Kwaba kubi kuYona kakhulu, wavutha
ngumsindo.

<span id="an_4:2">4:2</span> Wathandaza kuYehova, wathi, Camagu, Yehova!
Labe lingelilo na ilizwi lam eli, ndisesemhlabeni wakowethu? Ngenxa yoko
ndaphanga ngokubalekela eTarshishe; ngokuba ndandisazi ukuba unguThixo
obabalayo, onemfesane, ozeka kade umsindo, onenceba enkulu, ozohlwayayo
ngenxa yobubi.

<span id="an_4:3">4:3</span> Ke ngoku, Yehova, seluwuthabatha umphefumlo
wam kum, kuba ukufa kum kulungile kunokuba ndidle ubomi.

<span id="an_4:4">4:4</span> Wathi uYehova, Uyalungisa na ukuthi oku,
uvuthe ngumsindo?

<span id="an_4:5">4:5</span> Waphuma ke uYona kuwo umzi, wahlala
ngasempumalanga kuwo umzi, wazenzela khona umnquba; wahlala ngaphantsi
kwawo emthunzini, ukuze ade abone ukuba kuya kuthekani na kuwo umzi.

<span id="an_4:6">4:6</span> UYehova uThixo wammisela umhlavuthwa;
waphuma, wenyuka waba phezu koYona, ukuba ube ngumthunzi entlokweni
yakhe, umhlangule ebubini bakhe. Wawuvuyela uYona umhlavuthwa lowo,
wawuvuyela kakhulu.

<span id="an_4:7">4:7</span> UThixo wamisela intlava, ukuthi qhiphu
kokusa ngengomso, yabetha umhlavuthwa lowo, woma.

<span id="an_4:8">4:8</span> Kwathi ekuphumeni kwelanga, uThixo wamisela
ulophu lwasempumalanga; ilanga labetha kuYona entloko, wawa isiduli;
wawucelela ukufa umphefumlo wakhe, wathi, Kulungile ukufa kum, kunokuba
ndidle ubomi.

<span id="an_4:9">4:9</span> Wathi uThixo kuYona, Uyalungisa na ukuthi
oku, uvuthe ngumsindo ngenxa yomhlavuthwa? Wathi, Ndiyalungisa ukuthi
ndivuthe ngumsindo kude kuse ekufeni.

<span id="an_4:10">4:10</span> Wathi uThixo, Wena unenceba
ngomhlavuthwa, ongabulalekanga nguwo, ongawuhlumisanga, okhule
ngobusuku, wadaka ngobusuku:

<span id="an_4:11">4:11</span> ndingabi nanceba na ke mna ngenxa
yeNineve, loo mzi mkhulu, unabantu abangaphezu kwekhulu elinamanci
mabini amawaka, abangakwaziyo ukunene kwabo kwikhohlo labo; kwanempahla
enkulu eninzi?

------------------------------------------------------------------------

[Next: Micah](mic.md)
