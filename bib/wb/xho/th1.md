[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](col)  [Next](th2.md) 

------------------------------------------------------------------------

### Xhosa Bible: 1 Thessalonians

<span id="an_1:1">1:1</span> UPawulos noSilvano noTimoti babhalela
ibandla labaseTesalonika elikuThixo uYise, neNkosi yethu uYesu, Kristu;
bathi, Makube lubabalo kuni, noxolo oluvela kuThixo uBawo wethu, neNkosi
yethu uYesu Kristu.

<span id="an_1:2">1:2</span> Sihlala sibulela kuye uThixo ngenxa yenu
nonke; sinikhumbula emithandazweni yethu;

<span id="an_1:3">1:3</span> singayeki ukuwukhumbula umsebenzi wenu
wokholo, nokubulaleka kwenu kothando, nokunyamezela kwenu kokuthemba
iNkosi yethu uYesu Kristu, phambi koThixo uBawo wethu;

<span id="an_1:4">1:4</span> sikwazi, bazalwana bathandiweyo nguThixo,
ukunyulwa kwenu.

<span id="an_1:5">1:5</span> Ngokuba iindaba ezilungileyo zethu
azibangakho kuni ngantetho yodwa; zabakho nangamandla, nangoMoya
oyiNgcwele, nangenkoloseko enkulu, njengoko naziyo ukuba saba ngabanjani
na phakathi kwenu ngenxa yenu.

<span id="an_1:6">1:6</span> Nani naba ngabaxelisa thina nayo iNkosi,
nalamkelayo nje ilizwi nisembandezelweni eninzi, ninovuyo loMoya
oyiNgcwele;

<span id="an_1:7">1:7</span> nada naba yimifuziselo kubo bonke
abakholwayo, abakwelaseMakedoni nelaseAkaya.

<span id="an_1:8">1:8</span> Kuba lahlokoma livela kuni ilizwi leNkosi,
akwaba khona kwelaseMakedoni nelaseAkaya lodwa; kusuke ezindaweni zonke
ukukholwa kwenu kuThixo kwaduma, ngokokude kungabi safuneka ukuba
sithethe nto.

<span id="an_1:9">1:9</span> Kuba bona ngokwabo baxela ngathi, ukuba
kwakunjani na ukungena kwethu kuni, nokokuba nathini na ukuguqukela
kuThixo, niphuma kuzo izithixo, ukuze nikhonze uThixo ophilileyo
oyinyaniso,

<span id="an_1:10">1:10</span> nilinde uNyana wakhe evela emazulwini,
awamvusayo kwabafileyo, kwauYesu, osihlangulayo kuyo ingqumbo ezayo.

<span id="an_2:1">2:1</span> Kuba nikwazi ngokwenu, bazalwana, ukuba
ukungena kwethu kuni akulambathanga;

<span id="an_2:2">2:2</span> sesuka, nakuba besive ubunzima ngenxa
engaphambili, siphethwe kakubi eFilipi, njengoko naziyo, asafihlisa,
sikuye uThixo wethu, ukuzithetha kuni iindaba ezilungileyo zikaThixo,
sinomzamo omkhulu.

<span id="an_2:3">2:3</span> Kuba uvuselelo lwethu aluphumi
kulahlekiseni, lungaphumi nasekungcoleni, lungekhona nasenkohlisweni.

<span id="an_2:4">2:4</span> Sithi, njengoko sicikidiweyo nguThixo,
ukuba siphathiswe iindaba ezilungileyo, senjenjalo ukuthetha; singangi
sikholisa abantu, kuba sikholisa uThixo ozicikidayo iintliziyo zethu.

<span id="an_2:5">2:5</span> Kuba kananjalo, njengoko naziyo, asizanga
sibe nantetho yakucengacenga, namkhusane wakubawa, uThixo ulingqina;

<span id="an_2:6">2:6</span> singafuni nokufuna luzuko bantwini, nokuba
kukuni, nokuba kukwabanye; nakuba besinokuba ngumthwalo ngokwabapostile
bakaKristu.

<span id="an_2:7">2:7</span> Thina ke sisuke sathantamisa phakathi kwenu
njengomdlezana osukuba ebagcinile abakhe abantwana;

<span id="an_2:8">2:8</span> ngokunjalo sinilangazelela nje, kwakholeka
kuthi ukuba singaneli kunabela iindaba ezilungileyo zikaThixo nje kodwa,
sinabele nobomi bethu, ngenxa enokuba naba ziintanda kuthi.

<span id="an_2:9">2:9</span> Kuba niyakukhumbula, bazalwana, ukubulaleka
kwethu nemigu yethu; kuba sazivakalisa kuni iindaba ezilungileyo
zikaThixo, sisebenza ubusuku nemini, ukuze singabi mthwalo nakubani
kuni.

<span id="an_2:10">2:10</span> Ningamangqina nina kwanoThixo, ukuba saba
njani na ukuba ngcwele, nokuba nobulungisa, nokungabi nakusoleka kuni
bakholwayo;

<span id="an_2:11">2:11</span> kwanjengoko naziyo nonke ngabanye, ukuba
besixelisa uyise kubantwana bakhe, siniyala, sinikhuza, siniqononondisa,

<span id="an_2:12">2:12</span> ukuba nihambe ngokumfaneleyo uThixo,
onibizelayo kobakhe ubukumkani nobuqaqawuli.

<span id="an_2:13">2:13</span> Ngenxa yoko, nathi siyabulela kuye uThixo
singayeki, okokuba nathi, ukulamkela ilizwi likaThixo lodaba kuthi,
analamkela lililizwi labantu; nalamkela, njengokuba kunjalo okwenyaniso,
lililizwi likaThixo elisebenzayo nokusebenza kuni bakholwayo.

<span id="an_2:14">2:14</span> Kuba nina, bazalwana, naba ngabaxelisa
amabandla kaThixo akwelakwaYuda, akuKristu Yesu; ngokuba neva kwaobo
bunzima nani ngabesizwe sakowenu, babuvayo nabo ngokwabo kuwe amaYuda;

<span id="an_2:15">2:15</span> wona ayibulalayo iNkosi uYesu kwanabawo
abaprofeti, asitshutshisa nathi, engamkholosi uThixo, echasene nabantu
bonke;

<span id="an_2:16">2:16</span> esalela thina ukuba sithethe kuzo
iintlanga, ukuze zisindiswe, esenzela ukuba azalise izono zawo
ngamaxesha onke. Iwafikele ke ingqumbo, kwada kwasekupheleni.

<span id="an_2:17">2:17</span> Thina ke, bazalwana, sanihluthwayo nje
ixesha elifutshane ngesiqu, kungengantliziyo, sakhuthalela
ngokugqithiseleyo ukububona ubuso benu, sinqwena kakhulu.

<span id="an_2:18">2:18</span> Kungoko sathandayo ukuza kuni, mna
Pawulos lo, kwakanye nakabini; wesuka uSathana wasibambezela.

<span id="an_2:19">2:19</span> Kuba liyintoni na ithemba lethu, novuyo
lwethu, nesithsaba sethu soqhayiso? Asinini aba na, phambi kweNkosi
yethu uYesu Kristu ekufikeni kwayo?

<span id="an_2:20">2:20</span> Inene, nini uzuko novuyo lwethu.

<span id="an_3:1">3:1</span> Kungoko kwathi, singasenakuzibamba,
kwakholeka kuthi ukuba sisale eAtene sedwa.

<span id="an_3:2">3:2</span> Sathuma uTimoti, umzalwana wethu,
umlungiseleli kaThixo, osebenza nathi ezindabeni ezilungileyo
zikaKristu, ukuze anizimase, anivuselele ngenxa yokholo lwenu,

<span id="an_3:3">3:3</span> kungabikho namnye ushukunyiswayo zezi
mbandezelo; kuba nisazi ngokwenu ukuba simiselwe zona.

<span id="an_3:4">3:4</span> Kuba xenikweni besikuni, sanixelela ngenxa
engaphambili ukuba siza kubandezelwa; njengokuba kwaba njalo, nani
niyazi.

<span id="an_3:5">3:5</span> Ngenxa yoko nam ndithe,
ndingasenakuzibamba, ndathumela ukuba ndilwazi ukholo lwenu, hleze abe
unihendile uMhendi, saba sifuma ne sabulaleka.

<span id="an_3:6">3:6</span> Ngoku ke uTimoti, efikile nje kuthi evela
kuni, wasishumayeza iindaba ezilungileyo zokholo nezothando lwenu;
nokuba nihlala ninokusikhumbula okuhle, nilangazelela ukusibona,
kwanjengokuba nathi silangazelela ukunibona.

<span id="an_3:7">3:7</span> Ngenxa yoko sithuthuzelekile, bazalwana,
nini, kuyo yonke imbandezelo nengxakeko yethu ngalo ukholo lwenu;

<span id="an_3:8">3:8</span> ngokuba ngoku siphilile, ukuba nina nithi
nime eNkosini.

<span id="an_3:9">3:9</span> Kuba singambuyekeza ngambulelo mni na
uThixo ngani, kulo lonke uvuyo esivuya ngalo ngenxa yenu phambi koThixo
wethu,

<span id="an_3:10">3:10</span> ubusuku nemini sikhunga ngokugqithiseleyo
kakhulu, ukuba sibubone ubuso benu, sikuzalise ukusilela kokholo lwenu?

<span id="an_3:11">3:11</span> Wanga ke uThixo ngokwakhe, uBawo wethu,
neNkosi yethu uYesu Kristu, angayilungisa indlela yethu yokuza kuni.

<span id="an_3:12">3:12</span> Yanga ke iNkosi inganandisa, inityebise
eluthandweni, omnye komnye nakubo bonke, kwanjengokuba nathi
sisenjenjalo kuni;

<span id="an_3:13">3:13</span> ukuze izizimase iintliziyo zenu, zingabi
nakusoleka, zibe ngcwele phambi koThixo uBawo wethu, ekufikeni kweNkosi
yethu uYesu Kristu nabo bonke abangcwele bayo.

<span id="an_4:1">4:1</span> Elokugqiba ngoko, bazalwana, siyanicela
siniyala siseNkosini uYesu, ukuba nithi, njengokuba nakwamkelayo kuthi,
okokuba nimelwe kukuthini na ukuhamba nokumkholisa uThixo, nikhule kuko
ngakumbi.

<span id="an_4:2">4:2</span> Kuba niyazi ukuba zaba ziziyalo zini na,
esaniyala ngazo ngeNkosi uYesu.

<span id="an_4:3">4:3</span> Kuba oku kukuthanda kukaThixo,
ukungcwaliswa kwenu, ukuba nikhumke kulo uhenyuzo;

<span id="an_4:4">4:4</span> ukuba elowo kuni akwazi ukusizuza asiphathe
esakhe isitya enobungcwalisa, enembeko;

<span id="an_4:5">4:5</span> angathabatheki yinkanuko, njengeentlanga
ezingamaziyo uThixo;

<span id="an_4:6">4:6</span> ukuba kungabikho ugqithisayo, amlumkise
umzalwana wakhe emcimbini lowo; ngenxa enokuba iNkosi ngumphindezeli
wazo zonke ezi zinto, njengoko sasinixelele ngenxa engaphambili,
saniqononondisa.

<span id="an_4:7">4:7</span> Kuba uThixo akasibizelanga ekungcoleni;
usibizele ebungcwaliseni.

<span id="an_4:8">4:8</span> Ngako oko ke lowo ugibayo, akagibi mntu,
ugiba uThixo, owasinikayo nokusinika uMoya wakhe oyiNgcwele.

<span id="an_4:9">4:9</span> Ke kaloku, ngalo uthando lobuzalwana,
akufuneki ukuba ndinibhalele; kuba nina ngokwenu ningabafundiswe
nguThixo ukuba nithandane;

<span id="an_4:10">4:10</span> kuba okunene niyakwenza oko kubo bonke
abazalwana abakwelaseMakedoni liphela. Siyanivuselela ke, bazalwana,
ukuba nikhule kuko oko ngakumbi;

<span id="an_4:11">4:11</span> nokuba nizondelele ukuba nizole, nenze
ezenu izinto, nisebenze ngezenu izandla, njengoko saniyalayo;

<span id="an_4:12">4:12</span> ukuze nihambe ngokuzibekileyo ngakwabo
bangaphandle, ningasweli nto.

<span id="an_4:13">4:13</span> Ke kaloku andithandi ukuba ningazi,
bazalwana, mayela nabalele ukufa, ukuze ningabi buhlungu njengabanye
abangenathemba bona.

<span id="an_4:14">4:14</span> Kuba xa sikholwa ukuba uYesu wafa, wabuya
wavuka, kwangokunjalo naye uThixo woza nabo abalele ukufa ngaye uYesu,
kunye naye.

<span id="an_4:15">4:15</span> Kuba oku siyakutsho kuni ngelizwi leNkosi
ukuthi, thina babudlayo ubomi, baya kuba besekho ekufikeni kweNkosi,
asisayi kubaphangela abalele ukufa.

<span id="an_4:16">4:16</span> Ngokuba iNkosi ngokwayo iya kuhla
emazulwini inendanduluko, inelizwi lesiphatha-zithunywa, inexilongo
likaThixo, baze abafele kuKristu bavuke kuqala;

<span id="an_4:17">4:17</span> sandule thina babudlayo ubomi,
basaseleyo, sixwilelwe emafini kwakunye nabo, siye kuyikhawulela iNkosi
esibhakabhakeni; size ngokunjalo sihlale sihleli, sindawonye neNkosi.

<span id="an_4:18">4:18</span> Ngoko ke thuthuzelanani ngala mazwi.

<span id="an_5:1">5:1</span> Ke kaloku ngawo amaxesha namathuba,
bazalwana, akufuneki nganto ukuba ndinibhalele;

<span id="an_5:2">5:2</span> kuba nani ngokwenu niyazi ngokucacileyo,
ukuba imini yeNkosi, njengesela ebusuku, yenjenjalo ukuza kwayo.

<span id="an_5:3">5:3</span> Kuba xenikweni baya kuthi, Luxolo
nokunqaba, oko baya kufikelwa yintshabalaliso ngebhaqo, kwanjengenimba
komithiyo; baye bengayi kukha basinde.

<span id="an_5:4">5:4</span> Ke nina, bazalwana, anisebumnyameni, ukuba
imini leyo iniqubule njengesela.

<span id="an_5:5">5:5</span> Nonke nina ningabokukhanya, abemini;
asingabobusuku, asingabobumnyama.

<span id="an_5:6">5:6</span> Ngoko ke masingalali, njengabanye aba;
masiphaphe sibe ziingcathu.

<span id="an_5:7">5:7</span> Kuba abaleleyo balala ebusuku; nabanxilayo
banxila ebusuku.

<span id="an_5:8">5:8</span> Ke thina bangabemini masibe ziingcathu;
masinxibe isigcina-sifuba sokholo nothando, nesigcina-ntloko esilithemba
losindiso.

<span id="an_5:9">5:9</span> Ngokuba uThixo akasimiselanga ngqumbo;
usimisele ukuzuza usindiso ngayo iNkosi yethu uYesu Kristu;

<span id="an_5:10">5:10</span> owasifelayo, ukuze nokuba sihleli, nokuba
silele, sidle ubomi kwakunye naye.

<span id="an_5:11">5:11</span> Kungoko ndithi, Thuthuzelanani, nakhane,
kwanjengokuba nisenjenjalo.

<span id="an_5:12">5:12</span> Ke kaloku siyanicela, bazalwana, ukuba
nibazi ababulalekayo phakathi kwenu, abanongamelayo eNkosini,
abanilulekayo,

<span id="an_5:13">5:13</span> nibabeke ngokugqithiseleyo kakhulu
ukubathanda, ngenxa yomsebenzi wabo. Hlalani ninoxolo phakathi kwenu.

<span id="an_5:14">5:14</span> Siyanivuselela ke, bazalwana, balulekeni
abanxaxhayo; bakhuzeni abamxhelo mncinane; basekeleni abathambileyo;
yibani nokuzeka kade umsindo kubantu bonke.

<span id="an_5:15">5:15</span> Lumkani, kungabikho bani ubuyekeza ububi
ngobubi nakubani; hlalani niphuthuma okulungileyo omnye komnye,
nakubantu bonke.

<span id="an_5:16">5:16</span> Hlalani nivuya.

<span id="an_5:17">5:17</span> Thandazani ningayeki.

<span id="an_5:18">5:18</span> Ezintweni zonke bulelani; kuba oko
kukuthanda kukaThixo kuKristu Yesu ngani.

<span id="an_5:19">5:19</span> UMoya musani ukumcima.

<span id="an_5:20">5:20</span> Iziprofeto musani ukuzenza into engento.

<span id="an_5:21">5:21</span> Izinto zonke zicikideni, nibambe leyo
intle.

<span id="an_5:22">5:22</span> Khumkani kuzo zonke iintlobo
zenkohlakalo.

<span id="an_5:23">5:23</span> Wanga ke uThixo woxolo ngokwakhe
anganingcwalisa niphelelisekile; uthi, ugqibelele owenu umoya
nomphefumlo nomzimba, ugcinwe ngokungenakusoleka ekufikeni kweNkosi
yethu uYesu Kristu.

<span id="an_5:24">5:24</span> Uthembekile onibizayo, oya kukwenza
nokukwenza oko.

<span id="an_5:25">5:25</span> Bazalwana, sithandazeleni.

<span id="an_5:26">5:26</span> Babuliseni abazalwana bonke ngolwango
olungcwele.

<span id="an_5:27">5:27</span> Ndiyanifungisa iNkosi ukuba le ncwadi
ileswe kubo bonke abazalwana abangcwele.

<span id="an_5:28">5:28</span> Ubabalo lweNkosi yethu uYesu Kristu
malube nani. Amen.

------------------------------------------------------------------------

[Next: 2 Thessalonians](th2.md)
