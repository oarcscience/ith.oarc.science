[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](deu)  [Next](jdg.md) 

------------------------------------------------------------------------

### Xhosa Bible: Joshua

<span id="an_1:1">1:1</span> Kwathi emva kokufa kukaMoses, umkhonzi
kaYehova, wathetha uYehova kuYoshuwa unyana KaNun,

<span id="an_1:2">1:2</span> umlungiseleli kaMoses, wathi, UMoses
umkhonzi wam ufile; suka ke ngoko, uyiwele iYordan le, wena naba bantu
bonke, niye kwelo zwe ndibanika lona onyana bakaSirayeli.

<span id="an_1:3">1:3</span> Iindawo zonke eziya kunyathelwa yintende
yonyawo lwenu, ndininikile, njengoko ndathethayo kuMoses.

<span id="an_1:4">1:4</span> Kuthabathele entlango nakwiLebhanon le,
kuse emlanjeni omkhulu, emlanjeni ongumEfrati, lonke ilizwe lamaHeti,
kuse elwandle olukhulu ngasekutshoneni kwelanga, woba ngumda wenu.

<span id="an_1:5">1:5</span> Akuyi kuma mntu phambi kwakho, yonke imihla
yokudla kwakho ubomi; njengoko ndandinoMoses, ndoba nawe; andiyi
kukuyekela, andiyi kukushiya.

<span id="an_1:6">1:6</span> Yomelela ukhaliphe; ngokuba wena uya
kulabela bona aba bantu elo lizwe ndabafungela lona oyise, ukuba ndiya
kubanika.

<span id="an_1:7">1:7</span> Kodwa ke yomelela, ukhaliphe kunene, ukuze
ugcine ukwenza ngokomyalelo wonke, awakuwisela wona uMoses umkhonzi wam.
Musa ukutyekela ekunene nasekhohlo kuwo, ukuze wenze ngengqiqo apho
sukuba usiya khona.

<span id="an_1:8">1:8</span> Ize ingesuki incwadi yalo myalelo emlonyeni
wakho; uze ucinge ngayo imini nobusuku, ukuze ugcine, ukwenze konke
okubhaliweyo kuyo; ngokuba woba nokuphumelela ngendlela yakho oko,
ukwenze ngengqiqo oko.

<span id="an_1:9">1:9</span> Yabona, ndikuwisele umthetho wokuba
womelele, ukhaliphe. Musa ukunkwantya, ungaqhiphuki umbilini; ngokuba
uYehova uThixo wakho unawe, apho sukuba usiya khona.

<span id="an_1:10">1:10</span> Waza uYoshuwa wabawisela umthetho
ababhali babantu, wathi,

<span id="an_1:11">1:11</span> Candani phakathi kweminquba, nibawisele
umthetho abantu, nithi, Zilungiseleni umphako, ngokuba kusele imihla
emithathu, ukuze niyiwele iYordan le, ningene nilihluthe ilizwe elo
aninikayo uYehova uThixo wenu, ukuba limiwe nini.

<span id="an_1:12">1:12</span> NakumaRubhen, nakumaGadi, nakwisiqingatha
sesizwe sakwaManase, wathi uYoshuwa,

<span id="an_1:13">1:13</span> Likhumbuleni ilizwi awaniwisela umthetho
ngalo uMoses, umkhonzi kaYehova, esithi, UYehova uThixo wenu
uniphumzile, waninika eli lizwe.

<span id="an_1:14">1:14</span> Abafazi benu, nabantwana benu, nemfuyo
yenu, yohlala kweli lizwe aninika lona uMoses nganeno kweYordan; niwele
ke nina nixhobile phambi kwabazalwana benu, nonke nina magorha
anobukroti, nibancede,

<span id="an_1:15">1:15</span> ade uYehova abaphumze abazalwana benu
njengani, balihluthe nabo elo lizwe abanikayo uYehova uThixo wenu;
nibuyele ke ezweni enilihluthileyo, nime kulo elo waninikayo uMoses
umkhonzi kaYehova nganeno kweYordan, ngasempumalanga.

<span id="an_1:16">1:16</span> Bamphendula ke uYoshuwa, besithi, Izinto
zonke osiwisele umthetho ngazo sozenza, nalapho sukuba usithume khona
soya.

<span id="an_1:17">1:17</span> Ngako konke esamphulaphula ngako uMoses,
siya kwenjenjalo ukukuphulaphula nawe; kodwa ke uYehova uThixo wakho
unga angaba nawe, njengokuba wayenoMoses.

<span id="an_1:18">1:18</span> Bonke abantu abaphikisa umlomo wakho,
bangawaphulaphuli amazwi akho entweni yonke osiwisela umthetho ngayo,
mababulawe; kodwa ke yomelela, ukhaliphe wena.

<span id="an_2:1">2:1</span> Yoshuwa unyana kaNun wesusa amadoda amabini
aziintlola, esithi ngasese, Hambani niye kulikhangela ilizwe neYeriko.
Ahamba ke, aya endlwini yenkazana elihenyukazi, egama linguRahabhi,
alala khona.

<span id="an_2:2">2:2</span> Kwathiwa kukumkani waseYeriko, Yabona,
kufike apha ebusukunje amadoda avela koonyana bakaSirayeli, eze kuhlola
eli lizwe.

<span id="an_2:3">2:3</span> Wathumela ukumkani waseYeriko kuRahabhi,
esithi, Wakhuphe amadoda afikileyo kuwe, angenileyo endlwini yakho; kuba
aze kulihlola lonke ilizwe.

<span id="an_2:4">2:4</span> Yawathabatha loo nkazana loo madoda
omabini, yawafihla; yathi, Okunene afikile kum amadoda lawo, andazi
ukuba avela ngaphi na;

<span id="an_2:5">2:5</span> kwathi, ukuvalwa kwesango, kwakuba mnyama,
amadoda lawo aphuma; andazi ukuba aye ngaphi na amadoda lawo; wasukeleni
kamsinya, ngokuba nowafumana.

<span id="an_2:6">2:6</span> Ke yona yayiwanyusele phezu kwendlu,
yawaqhusheka ezindizeni zeflakisi, eyabe izicwangcise phezu kwendlu.

<span id="an_2:7">2:7</span> Amadoda awasukela ngendlela yaseYordan eya
emazibukweni; lavalwa isango emveni kokuba bephumile abo basukelayo.

<span id="an_2:8">2:8</span> Engekalali amadoda, yenyuka yona yaya kuwo
phezu kwendlu; yathi kuloo madoda,

<span id="an_2:9">2:9</span> Ndiyazi ukuba uYehova uninikile eli lizwe;
nokuba siwelwe luqhiphuko-mbilini ngani; nokuba bathe amandla bonke
abemi beli lizwe ebusweni benu.

<span id="an_2:10">2:10</span> Kuba sivile ukuba uYehova wawomisa amanzi
oLwandle oluBomvu phambi kwenu ekuphumeni kwenu phambi kwenu ekuphumeni
kwenu eYiputa; noko nakwenzayo kookumkani bobabini bama-Amori,
ababephesheya kweYordan, oSihon no-Ogi, enabasingela phantsi.

<span id="an_2:11">2:11</span> Sivile ke, zanyibilika iintliziyo zethu,
akwaba sabakho kuqina kwamxhelo mntwini ngenxa yenu; ngokuba uYehova
uThixo wenu nguye uThixo emazulwini phezulu, nasehlabathini phantsi
apha.

<span id="an_2:12">2:12</span> Kaloku khanindifungele uYehova, nithi,
kuba ndinenzele inceba, niyenzele inceba nani indlu kabawo, nindinike
umqondiso wenyaniso;

<span id="an_2:13">2:13</span> nimsindise ubawo, noma, nabanakwethu,
noodade bethu, neento zonke abanazo, niyihlangule imiphefumlo yethu
ekufeni.

<span id="an_2:14">2:14</span> Athi kuyo amadoda lawo, Umphefumlo wethu
wofa esikhundleni sowenu, ukuba aniyixelanga le nto yethu; kothi
ekunikweni kwethu eli lizwe nguYehova, sikwenzele inceba nenyaniso.

<span id="an_2:15">2:15</span> Yawahlisa ke ngentsontelo ngefestile;
kuba indlu yayo yabe iseludongeni lomzi; yayihleli eludongeni.

<span id="an_2:16">2:16</span> Yathi kuwo, Yiyani entabeni, hleze
baqubisane nani abo banisukelayo; zimelani khona iintsuku zibe ntathu,
bade babuye abo banisukelayo, nandule ke ukuhamba indlela yenu.

<span id="an_2:17">2:17</span> Athi kuyo amadoda lawo, Soba msulwa kwesi
sifungo sakho usifungise sona.

<span id="an_2:18">2:18</span> Uyabona, sakufika kweli lizwe, wobopha
intsontelo yosinga olu lubomvu efestileni le usihlise ngayo;
uhlanganisele kuwe endlwini yakho uyihlo, nonyoko, nabanakwenu, nendlu
yonke kayihlo.

<span id="an_2:19">2:19</span> Kothi, bonke abasukuba bephuma emnyango
endlwini yakho, besiya phandle, igazi labo libe phezu kwentloko yabo,
sibe msulwa thina; ke bonke abasukuba bekuwe endlwini, igazi labo loba
phezu kwentloko yethu, ukuba kuthe kwasiwa sandla kubo.

<span id="an_2:20">2:20</span> Ukuba ke uthe wayixela le nto yethu, soba
msulwa esifungweni sakho osifungise sona.

<span id="an_2:21">2:21</span> Yathi ke, Makube njengamazwi enu, kube
njalo. Yawandulula, ahamba ke. Yayibopha intsontelo ebomvu efestileni.

<span id="an_2:22">2:22</span> Ahamba ke aya entabeni, ahlala khona
iintsuku zantathu, bada babuya abo bawasukelayo; bafuna abo bawasukelayo
endleleni yonke, abawafumana.

<span id="an_2:23">2:23</span> Abuya amadoda omabini, ehla entabeni,
awela, afika kuYoshuwa unyana kaNun, ambikela zonke izinto afumenene
nazo.

<span id="an_2:24">2:24</span> Athi kuYoshuwa, UYehova ulinikele
esandleni sethu lonke ilizwe elo; kananjalo bathe amandla bonke abemi
belizwe phambi kwethu.

<span id="an_3:1">3:1</span> Wavuka uYoshuwa kusasa ngengomso. Banduluka
eShitim, bafika eYordan, yena noonyana bonke bamaSirayeli; balalisa
khona bengekaweli.

<span id="an_3:2">3:2</span> Kwathi, ekupheleni kwemihla emithathu
bacanda ababhali phakathi kweminquba;

<span id="an_3:3">3:3</span> babawisela abantu umthetho, besithi, Xa
nithe nayibona ityeya yomnqophiso kaYehova uThixo wenu, nababingeleli
abangabaLevi beyithwele, nonduluka nani endaweni yenu, niyilandele.

<span id="an_3:4">3:4</span> Kodwa makubekho ithuba phakathi kwenu nayo,
elingathi ngokulinganisa libe ngamawaka amabini eekubhite. Ize
ningasondeli kuyo, ukuze niyazi indlela enohamba ngayo; kuba anihambanga
ngale ndlela ngaphambili.

<span id="an_3:5">3:5</span> Wathi uYoshuwa ebantwini, Zingcwaliseni;
ngokuba ngengomso uYehova uya kwenza imisebenzi ebalulekileyo phakathi
kwenu.

<span id="an_3:6">3:6</span> Wathi uYoshuwa kubabingeleli, Thwalani
ityeya yomnqophiso, niwele phambi kwabantu. Bayithwala ke ityeya
yomnqophiso, bahamba phambi kwabantu.

<span id="an_3:7">3:7</span> Wathi uYehova kuYoshuwa, Namhlanje ndiya
kuqala ukukwenza mkhulu imihlweni amaSirayeli onke, ukuze azi ukuba
ndiya kuba nawe, njengokuba ndibe ndinoMoses.

<span id="an_3:8">3:8</span> Uze ubawisele wena umthetho ababingeleli
abathwele ityeya yomnqophiso, uthi, Xa nithe nafika elunxwemeni lwamanzi
aseYordan, zenime eYordan.

<span id="an_3:9">3:9</span> Wathi uYoshuwa koonyana bakaSirayeli,
Sondelani apha, nive amazwi kaYehova uThixo wenu.

<span id="an_3:10">3:10</span> Wathi ke uYoshuwa, Niya kwazi ngale nto
ukuba uThixo ophilileyo uphakathi kwenu, eya kuwagqogqa kuphele phambi
kwenu amaKanan, namaHeti, namaHivi, namaPerizi, namaGirgashi,
nama-Amori, namaYebhusi.

<span id="an_3:11">3:11</span> Nantso ityeya yomnqophiso weNkosi
yehlabathi lonke, ingena phambi kwenu eYordan.

<span id="an_3:12">3:12</span> Zithabatheleni ngoko amadoda abe lishumi
elinamabini kuzo izizwe zakwaSirayeli, indoda ibe nye, indoda ibe nye
esizweni.

<span id="an_3:13">3:13</span> Kothi ke, xa zithe zamisa emanzini
aseYordan iintende zeenyawo zababingeleli abathwele ityeya kaYehova,
iNkosi yehlabathi lonke, asuke amanzi aseYordan anqamke, amanzi avela
ngasintla eme, abe mfumba-nye.

<span id="an_3:14">3:14</span> Kwathi ke, ekundulukeni kwabantu
ezintenteni zabo, ukuba bawele iYordan, nababingeleli bethwele ityeya
yomnqophiso phambi kwabantu;

<span id="an_3:15">3:15</span> xa bafikayo eYordan abathwele ityeya xa
zithi xumbu elunxwemeni lwamanzi iinyawo zababingeleli abathwele ityeya—
iYordan izala ihamba ngaphandle kweendonga zayo zonke ngexesha lonke
lokuvuna—

<span id="an_3:16">3:16</span> asuka ema amanzi avela ngasentla,
aphakama aba mfumba-nye, kude kakhulu eAdam, umzi ongasecaleni
leTsaretan; athi la ahlayo aya elwandle lweArabha, eLwandle lweTyuwa,
anqamka aphela. Bawela ke abantu malunga neYeriko.

<span id="an_3:17">3:17</span> Ababingeleli abathwele ityeya yomnqophiso
kaYehova bema bee bhuxe emhlabeni owomileyo phakathi kweYordan; awela
onke amaSirayeli kowomileyo, lwada lwagqibela lonke uhlanga ukuwela
iYordan.

<span id="an_4:1">4:1</span> Kwathi ke, xa lwagqibelayo uhlanga lonke
ukuyiwela iYordan, wathetha uYehova kuYoshuwa, esithi,

<span id="an_4:2">4:2</span> Zithabatheleni ebantwini amadoda abe
lishumi elinamabini, indoda ibe nye, indoda ibe nye esizweni;

<span id="an_4:3">4:3</span> niwawisele umthetho, nithi, Thabathani apha
phakathi kweYordan, kule ndawo zimi kuyo iinyawo zababingeleli, amatye
okumiswa abe lishumi elinamabini, niwele nawo, niwabele kuloo ndawo
yokulalisa, niya kulalisa kuyo ngobu busuku.

<span id="an_4:4">4:4</span> Wawabiza ke uYoshuwa amadida alishumi
elinamabini, abewamisile koonyana bakaSirayeli, indoda yanye, indoda
yanye esizweni.

<span id="an_4:5">4:5</span> Wathi uYoshuwa kuwo, Gqithani phambi
kwetyeya kaYehova uThixo wenu, niye eYordan phakathi, nithabathe iyileyo
indoda ilitye libe linye, ilibeke egxalabeni layo, ngokwenani lezizwe
zoonyana bakaSirayeli;

<span id="an_4:6">4:6</span> ukuze oku kube ngumqondiso phakathi kwenu,
xa bathe banibuza oonyana benu ngexesha elizayo, besithi, Ayintoni na la
matye kuni?

<span id="an_4:7">4:7</span> Nothi kubo, Amanzi eYordan anqamka phambi
kwetyeya yomnqophiso kaYehova, ekuweleni kwayo eYordan anqamka amanzi
eYordan; la matye oba sisikhumbuzo koonyana bakaSirayeli, kude kuse
ephakadeni.

<span id="an_4:8">4:8</span> Benjenjalo ke oonyana bakaSirayeli,
njengoko uYoshuwa wayebawisele umthetho. Bantabatha amatye alishumi
elinamabini eYordan phakathi, njengoko wathethayo uYehova kuYoshuwa,
ngokwenani lezizwe zoonyana bakaSirayeli, bawela nawo, baya nawo kuloo
ndawo balalisa kuyo, bawabeka khona.

<span id="an_4:9">4:9</span> UYoshuwa wawamisa amatye alishumi
elinamabini eYordan phakathi, kuloo ndawo zazimi kuyo iinyawo
zababingeleli, abathwele ityeya yomnqophiso; akhona unanamhla.

<span id="an_4:10">4:10</span> Ke ababingeleli ababethwele ityeya bema
eYordan phakathi, ada agqitywa onke amazwi uYehova awamwisela umthetho
uYoshuwa ukuba awathethe ebantwini, ngokwento yonke uMoses abemwisele
umthetho ngayo uYoshuwa. Bakhawuleza abantu, bawela.

<span id="an_4:11">4:11</span> Kwathi, bakugqiba bonke abantu ukuwela,
yegqitha ityeya kaYehova nababingeleli phambi kwabantu.

<span id="an_4:12">4:12</span> Bawela oonyana bakaRubhen, noonyana
bakaGadi, nesiqingatha sesizwe sakwaManase, bexhobile, phambi koonyana
bakaSirayeli, njengoko wathethayo uMoses kubo.

<span id="an_4:13">4:13</span> Ngathi babengamashumi amane amawaka
axhobele ukuphuma umkhosi, abawelayo phambi koYehova, besiya emfazweni,
ezinkqantosini zaseYeriko.

<span id="an_4:14">4:14</span> Ngaloo mhla uYehova wamenza mkhulu
uYoshuwa emehlweni amaSirayeli onke; amoyika njengoko abemoyika uMoses
yonke imihla yobomi bakhe.

<span id="an_4:15">4:15</span> Wathi uYehova kuYoshuwa,

<span id="an_4:16">4:16</span> Bawisele umthetho ababingeleli abathwele
ityeya yesingqino, ukuba benyuke baphume eYordan,

<span id="an_4:17">4:17</span> UYoshuwa wabawisela ke umthetho
ababingeleli, esithi, Nyukani niphume eYordan.

<span id="an_4:18">4:18</span> Kwathi, ekunyukeni kwababingeleli
abathwele sityeya yomnqophiso kaYehova phakathi kweYordan, ekuncothukeni
kweentende zeenyawo zababingeleli zafika kowomileyo, abuyela endaweni
yawo amanzi aseYordan, ahamba njengokwangaphambili, ngaphandle
kweendonga zayo zonke.

<span id="an_4:19">4:19</span> Abantu benyuka baphuma eYordan
ngolweshumi enyangeni yokuqala, bamisa eGiligali, ngecala lasempumalanga
eYeriko.

<span id="an_4:20">4:20</span> Ke loo matye alishumi elinamabini,
abawathabathayo eYordan, uYoshuwa wawamisa eGiligali.

<span id="an_4:21">4:21</span> Wathi koonyana bakaSirayeli, Xa bathe
oonyana benu babuza kooyise ngexesha elizayo, besithi, Ayintoni na la
matye?

<span id="an_4:22">4:22</span> nobazisa oonyana benu, nithi, AmaSirayeli
ayiwela le Yordan, ehamba emhlabeni owomileyo;

<span id="an_4:23">4:23</span> kuba oko uYehova uThixo wenu wenza ukuba
atshe amanzi aseYordan phambi kwenu, nada nawela; waxelisa oko uYehova
uThixo wenu wakwenzayo kuLwandle oluBomvu, lona wenza ukuba lutshe
phambi kwethu, sada sawela;

<span id="an_4:24">4:24</span> ukuze zonke izizwe zehlabathi zisazi
isandla sikaYehova ukuba somelele; ukuze nimoyike uYehova uThixo wenu
imihla yonke.

<span id="an_5:1">5:1</span> Kwathi, xenikweni bevayo bonke ookumkani
bama-Amori, ababephesheya kweYordan ngasentshonalanga, nookumkani bonke
bamaKanan, ababengaselwandle, ukuba uYehova wenze ukuba atshe amanzi
eYordan phambi koonyana bakaSirayeli, bada bawela; zasuka zanyibilika
iintliziyo zabo, akwaba sabakho kuqina kwamxhelo kubo phambi koonyana
bakaSirayeli.

<span id="an_5:2">5:2</span> Ngelo xesha uYehova wathi kuYoshuwa,
Zenzele iintshengece, uphinde okwesibini ukubalusa oonyana bakaSirayeli.

<span id="an_5:3">5:3</span> Wazenzela ke uYoshuwa iintshengece,
wabalusa oonyana bakaSirayeli endulini yenyama yokwaluswa.

<span id="an_5:4">5:4</span> Nasi isizathu sokuba uYoshuwa abaluse:
bonke abantu ababephume eYiputa bengamadoda, onke amadoda okulwa, afela
entlango endleleni, ekuphumeni kwawo eYiputa.

<span id="an_5:5">5:5</span> Kuba baye balukile bonke abantu abo
baphumayo; ke bonke abantu ababezalelwe entlango endleleni, ekuphumeni
kwabo eYiputa, babengalukanga.

<span id="an_5:6">5:6</span> Kuba oonyana bakaSirayeli bahamba iminyaka
emashumi mane entlango, lwada lwaphela lonke uhlanga olungamadoda okulwa
awaphumayo eYiputa, angaliphulaphulanga izwi likaYehova; awawafungelayo
uYehova ukuba akayi kuwabonisa elo zwe, walifungela ooyise ukuba uya
kusinika, ilizwe elibaleka amasi nobusi.

<span id="an_5:7">5:7</span> Ke oonyana babo, awabavelisayo esikhundleni
sabo, wabalusa bona uYoshuwa; kuba babengalukile, ngokuba
babengabalusanga endleleni.

<span id="an_5:8">5:8</span> Kwathi bakuba belugqibile ukulwalusa lonke
uhlanga, bahlala endaweni yabo eminqubeni bada baphola.

<span id="an_5:9">5:9</span> Wathi uYehova kuYoshuwa, Namhla ingcikivo
yeYiputa ndiyiqengqile, yesuka kuni; kwathiwa igama laloo ndawo
yiGiligali unanamhla.

<span id="an_5:10">5:10</span> Bamisa iintente oonyana bakaSirayeli
eGiligali, benza ipasika ngosuku lweshumi elinesine lwenyanga,
ngokuhlwa, ezinkqantosini zaseYeriko.

<span id="an_5:11">5:11</span> Badla iziveliso zelo zwe ngengomso
lepasika, izonka ezingenagwele namakhweba, ngenkqu yayo loo mini.

<span id="an_5:12">5:12</span> Yaphela imana ngengomso, emva kokudla
kwabo iziveliso zelo zwe; ababa saba namana oonyana bakaSirayeli; badla
ungeniselo lwelo zwe lakwaKanan ngaloo mnyaka.

<span id="an_5:13">5:13</span> Kwathi, xa ebeseYeriko, uYoshuwa
wawaphakamisa amehlo akhe, wakhangela, wabona kumi indoda malunga naye,
ithe rhuthu ikrele layo ngesandla. Waya uYoshuwa kuyo, wathi kuyo,
Ungakuthi, ungakwiintshaba zethu, kusini na?

<span id="an_5:14">5:14</span> Yathi, Hayi, ndingumthetheli womkhosi
kaYehova; ndifikile ngoku. Wawa uYoshuwa ngobuso bakhe emhlabeni,
waqubuda, wathi kuyo, Ithetha ntoni na ke inkosi yam kumkhonzi wayo?

<span id="an_5:15">5:15</span> Wathi umthetheli womkhosi kaYehova
kuYoshuwa, Khulula iimbadada zakho ezinyaweni zakho; kuba loo ndawo umi
kuyo ingcwele. Wenjenjalo uYoshuwa.

<span id="an_6:1">6:1</span> Ke iYeriko ibihleli ivaliwe ngenxa yoonyana
bakaSirayeli; akwabakho uphumayo, akwabakho ungenayo.

<span id="an_6:2">6:2</span> Wathi uYehova kuYoshuwa, Khangela,
ndiyinikele esandleni sakho iYeriko, nokumkani wayo, namagorha
anobukroti,

<span id="an_6:3">6:3</span> Nowujikeleza umzi nonke, nina madoda
okulwa, niwuzunguleze umzi isihlandlo sibe sinye; wenjenjalo imihla
emithandathu.

<span id="an_6:4">6:4</span> Ke isixhenxe sababingeleli sophatha
izigodlo ezisixhenxe zokuhlaba umkhosi phambi kwetyeya. Nowujikeleza
umzi ngomhla wesixhenxe izihlandlo zibe sixhenxe, ababingeleli baquphe
ukuvuthela ngezigodlo.

<span id="an_6:5">6:5</span> Kothi ke, ekoluleni ukuvuthela ngesigodlo
sokuhlaba umkhosi, ekusiveni kwenu isandi sesigodlo, badume ngokuduma
okukhulu bonke abantu, luwe udonga lomzi luthi bhuma, benyuke ke abantu,
elowo athi ngqo malunga naye.

<span id="an_6:6">6:6</span> UYoshuwa, unyana kaNun, wababiza
ababingeleli, wathi kubo, Thwalani ityeya yomnqophiso, ababingeleli
abasixhenxe baphathe izigodlo ezisixhenxe zokuhlaba umkhosi phambi
kwetyeya kaYehova.

<span id="an_6:7">6:7</span> Bathi ebantwini, Dlulani niwujikeleze umzi,
abaxhobileyo bagqithele phambi kwetyeya kaYehova.

<span id="an_6:8">6:8</span> Kwathi, xenikweni uYoshuwa abetshilo
ebantwini, ababingeleli abasixhenxe, abaphethe izigodlo ezisixhenxe
zokuhlaba umkhosi phambi koYehova, bagqitha, baqupha ukuvuthela
ngezigodlo, ityeya yomnqophiso kaYehova ibalandela.

<span id="an_6:9">6:9</span> Abaxhobileyo bahamba phambi kwababingeleli
abaquphayo ukuvuthela ngezigodlo; abasemva belandela ityeya, kuhanjwa
kuqutshwa ukuvuthela ngezigodlo.

<span id="an_6:10">6:10</span> UYoshuwa wabawisela umthetho abantu,
wathi, Ize ningadumi, ningalivakalisi ilizwi lenu, kungaphumi nto
emlonyeni wenu, kude kube yimini endothi kuni, Dumani; nidume ke.

<span id="an_6:11">6:11</span> Ityeya ke kaYehova yawujikeleza umzi,
yawuzunguleza isihlandlo sasinye; bangena eminqubeni, balala eminqubeni.

<span id="an_6:12">6:12</span> UYoshuwa wavuka kwakusasa ngengomso;
bayithwala ababingeleli ityeya kaYehova.

<span id="an_6:13">6:13</span> Ababingeleli abasixhenxe, abaphethe
izigodlo ezisixhenxe zokuhlaba umkhosi phambi kwetyeya kaYehova, bamana
behamba, bevuthela ngezigodlo, bequpha; nabaxhobileyo behamba phambi
kwabo; nabasemva belandela ityeya kaYehova, kuhanjwa kuvuthelwa
ngezigodlo kuqutshwa.

<span id="an_6:14">6:14</span> Bawujikeleza muzi ngomhla wesibini
isihlandlo sasinye, babuyela eminqubeni. Benjenjalo ke imihla
yamithandathu.

<span id="an_6:15">6:15</span> Kwathi ngomhla wesixhenxe, bavuka kusasa
ngesifingo, bawujikeleza umzi kwangolo hlobo izihlandlo zasixhenxe;
kungaloo mini yodwa abawujikelezayo umzi izihlandlo zasixhenxi.

<span id="an_6:16">6:16</span> Kwathi ngesihlandlo sesixhenxe,
ababingeleli ukuvuthela ngezigodlo baqupha. Wathi ke uYoshuwa ebantwini,
Dumani, kuba uYehova uninikile lo mzi.

<span id="an_6:17">6:17</span> Lo mzi woba yinto esingelwe phantsi
kuYehova, wona nento yonke ekuwo; kuphela nguRahabhi ihenyukazi yedwa
owodla ubomi, yena nento yonke ekuye endlwini yakhe; ngokuba wabazimeza
abathunywa esabathumayo.

<span id="an_6:18">6:18</span> Kodwa ke zigcineni entweni esingelwe
phantsi, hleze nani nizisingele phantsi ngokuthabatha entweni entweni
esingelwe phantsi, niwenze umzi wakwaSirayeli ube yinto esingelwe
phantsi, niwuhlisele ishwangusha.

<span id="an_6:19">6:19</span> Ke yona yonke isilivere, negolide,
nempahla yobhedu, neyesinyithi, iyingcwele kuYehova; yongena ebuncwaneni
bukaYehova.

<span id="an_6:20">6:20</span> Baduma ke abantu ukuvuthela ngezigodlo
bequpha; kwathi, bakusiva abantu isandi sesigodlo, baduma abantu
ngoduduma okukhulu, lwawa udonga lwathi bhuma. Benyuka abantu kuwo umzi,
elowo wathi ngqo, bawuthimba umzi.

<span id="an_6:21">6:21</span> Bazisingela phantsi ngehlangothi lwekrele
zonke izinto ezikuloo mzi, bethabathela kwindoda besa kumfazi,
bethabathela kwindoda besa kwixhego, besa nakwinkomo, nakwimpahla
emfutshane, nakwiesile.

<span id="an_6:22">6:22</span> UYoshuwa wayeselethe kumadoda amabini
abelihlolile ilizwe, Yiyani kwindlu yenkazana leya ilihenyukazi,
niyikhuphe khona loo nkazana nento yonke enayo, njengoko nayifungelayo.

<span id="an_6:23">6:23</span> Abengenile ke amadodana aziintlola,
amkhupha uRahabhi, noyise, nonina, nabanakwabo, nabo bonke abenabo;
nemizalwane yakhe yonke bayikhupha, bayibeka ngaphandle kweminquba
yakwaSirayeli.

<span id="an_6:24">6:24</span> Bawutshisa umzi ngomlilo, neento zonke
eziluwo; kodwa isilivere, negolide, nempahla yobhedu, neyesinyithi,
bayibeka ebuncwaneni bendlu kaYehova.

<span id="an_6:25">6:25</span> Ke uRahabhi, ihenyukazi, nendlu kayise,
nabo bonke abenabo, uYoshuwa wamsindisa; wahlala phakathi kwamaSirayeli
unanamhla; ngokuba wabazimezayo abathunywa, abebathumile uYoshuwa ukuba
bayihlole iYeriko.

<span id="an_6:26">6:26</span> Wafunga uYoshuwa ngelo xesha, esithi,
Uqalekisiwe phambi koYehova umntu oya kusuka awakhe lo mzi, iYeriko le;
wowuseka ngowamazibulo akhe, azimise iingcango zawo ngowamathumbu akhe.

<span id="an_6:27">6:27</span> UYehova waba noYoshuwa; udumo lwakhe
lwaba sezweni lonke.

<span id="an_7:1">7:1</span> Ke kaloku oonyana bakaSirayeli benza
ubumenemene entweni esingelwe phantsi. UAkan, unyana kaKarmi, unyana
kaZabhedi, unyana kaZera, wesizwe sakwaYuda, wathabatha entweni
esingelwe phantsi. Wavutha ke umsindo kaYehova konyana bakaSirayeli.

<span id="an_7:2">7:2</span> UYoshuwa wasusa amadoda eYeriko ukuba aya
eAyi, engaseBhetaven, ngasempumalanga eBheteli, wathi kuwo, Nyukani
nilihlole ilizwe. Anyuka ke amadoda lawo, ayihlola iAyi.

<span id="an_7:3">7:3</span> Abuyela kuYoshuwa, athi kuye, Mabangenyuki
bonke abantu; makunyuke amadoda amayela kumawaka amabini, nokuba
ngamadoda amayela kumawaka amathathu, ayichithe iAyi. Musa ukubadinisa
bonke abantu ngokubasa khona; kuba abaa bantu bambalwa.

<span id="an_7:4">7:4</span> Kwenyuka ke kwaya khona kubantu amadoda
amayela kumawaka amathathu; esuka asaba phambi kwamadoda aseAyi.

<span id="an_7:5">7:5</span> Amadoda aseAyi abulala kuwo amadoda amayela
kumashumi amathathu anamathandathu, awasukela phambi kwesango, kwesa
eShebharim, awabulala ethambekeni. Yanyibilika intliziyo yabantu, yaba
ngamanzi.

<span id="an_7:6">7:6</span> Wazikrazula ke uYoshuwa iingubo zakhe, wawa
ngobuso emhlabeni phambi kwetyeya kaYehova kwada kwahlwa, yena namadoda
amakhulu akwaSirayeli, bagalela uthuli phezu kweentloko.

<span id="an_7:7">7:7</span> Wathi uYoshuwa, Awu, Nkosi, Yehova, yini na
ukuba aba bantu ubaweze iYordan, usinikele esandleni sama-Amori ukuba
asibhubhise? Akwaba kanye bekukholekile kuthi ukuhlala phesheya
kweYordan!

<span id="an_7:8">7:8</span> Camagu, Nkosi yam, Ndiya kuthini na emveni
kokuba amaSirayeli ezinikele ikhosi iintshaba zawo!

<span id="an_7:9">7:9</span> Aya kuva amaKanan, nabemi bonke belizwe,
asirhawule, alicime igama lethu ehlabathini. Wenze ntoni na ke kwigama
lakho elikhulu?

<span id="an_7:10">7:10</span> Wathi uYehova kuYoshuwa, Vuka! Uweleni na
ngobuso?

<span id="an_7:11">7:11</span> Onile amaSirayeli; ewe, awugqithile
umnqophiso wam endawawisela umthetho ngawo; ewe, athabathile entweni
esingelwe phantsi; ebile, akhanyele, ewe, ayibeke ezimpahleni zawo.

<span id="an_7:12">7:12</span> Ababa nako ke oonyana bakaSirayeli ukuma
phambi kweentshaba zabo, bazinikela ikhosi iintshaba zabo, ngokuba
bebeyinto esingelwe phantsi. Andiyi kuphinda ndibe nani, ukuba ayithange
itshatyalaliswe into esingelwe phantsi phakathi kwenu.

<span id="an_7:13">7:13</span> Vuka, ubangcwalise abantu, uthi,
Zingcwaliseleni ingomso; ngokuba utsho uYehova uThixo kaSirayeli,
ukuthi, Kukho nto isingelwe phantsi phakathi kwakho, Sirayeli; akunako
ukuma phambi kweentshaba zakho, nide niyisuse into esingelwe phantsi
phakathi kwenu.

<span id="an_7:14">7:14</span> Ize nisindele kusasa ngokwezizwe zenu,
isizwe athe wacisha sona uYehova sisondele ngokwezindlu zaso; indlu athe
wacisha yona uYehova isondele ngokwamadoda ayo;

<span id="an_7:15">7:15</span> ithi leyo kucishwe yona inento esingelwe
phantsi, itshiswe ngomlilo, nezinto zonke enazo; ngokuba iwugqithile
umnqophiso kaYehova, nangokuba yenze ubudenge kwaSirayeli.

<span id="an_7:16">7:16</span> Wavuka uYoshuwa kusasa ngengomso,
wawasondeza amaSirayeli ngokwezizwe zawo, kwacishwa isizwe sakwaYuda;

<span id="an_7:17">7:17</span> wayisondeza imizalwane yakwaYuda,
kwacishwa umzalwane wakwaZera; wawusondeza umzalwane wakwaZera
ngokwamadoda awo, kwacishwa uZabhedi;

<span id="an_7:18">7:18</span> wayisondeza indlu yakhe ngokwamadoda ayo,
kwacishwa uAkan, unyana kaKarmi, unyana kaZabhedi, unyana kaZera,
wesizwe sakwaYuda.

<span id="an_7:19">7:19</span> Wathi uYoshuwa kuAkan, Nyana wam, mzukisi
uYehova uThixo kaSirayeli, umdumise; khawundixelele into oyenzileyo;
musa ukukhanyela kum.

<span id="an_7:20">7:20</span> UAkan wamphendula uYoshuwa, wathi,
Okunene ndonile kuYehova uThixo kaSirayeli, ndenjenje, ndenjenje:

<span id="an_7:21">7:21</span> ndabona emaxhobeni ingubo enkulu entle
yaseShinare yanye, neeshekele zesilivere zaba makhulu mabini, nesinqumka
segolide sasinye esiziishekele ezimashumi mahlanu ubunzima baso;
ndazinqwenela, ndazithabatha; nanzo zimbelwe emhlabeni phakathi
kwentente yam, isilivere ingaphantsi.

<span id="an_7:22">7:22</span> Wathuma uYoshuwa abathunywa; bagidima
baya ententeni; nanzo zimbelwe ententeni yakhe, isilivere ingaphantsi.

<span id="an_7:23">7:23</span> Bazithabatha phantsi kwentente, bazisa
kuYoshuwa, nakoonyana bakaSirayeli bonke; bazikhuphela phambi koYehova.

<span id="an_7:24">7:24</span> UYoshuwa enamaSirayeli onke, wamthabatha
uAkan unyana kaZera, nesilivere, nengubo enkulu, nesinqumka segolide,
noonyana bakhe, neentombi zakhe, neenkomo zakhe, namaesile akhe,
nempahla yakhe emfutshane, nentente yakhe, nezinto zonke anazo, bazisa
entilini yeAkore.

<span id="an_7:25">7:25</span> Wathi uYoshuwa, Azi, usihlisele
ishwangusha! Namhla uYehova uya kukuhlisela ishwangusha. Onke
amaSirayeli amxuluba ke ngamatye, azitshisa ezo nto ngomlilo.

<span id="an_7:26">7:26</span> Aphosa amatye phezu kwazo. Amisa phezu
kwakhe imfumba enkulu yamatye, ekhoyo unanamhla. Wabuya ke uYehova
ekuvutheni komsindo wakhe. Kungoko kwathiwa igama laloo ndawo yintili
yeAkore unanamhla.

<span id="an_8:1">8:1</span> Wathi uYehova kuYoshuwa, Musa ukoyika,
ungaqhiphuki umbilini. Thabatha bonke abantu bokulwa, usuke, unyuke, uye
eAyi. Yabona, ndimnikele esandleni sakho ukumkani waseAyi, nabantu
bakhe, nomzi wakhe, nelizwe lakhe;

<span id="an_8:2">8:2</span> wenze kwiAyi nokumkani wayo njengoko wenza
ngako kwiYeriko nokumkani wayo; kodwa nozithimbela amaxhoba ayo,
neenkomo zayo; wobeka kuloo mzi abalaleli emva kwawo.

<span id="an_8:3">8:3</span> Wesuka uYoshuwa nabantu bonke bokulwa,
wenyuka, waya eAyi. UYoshuwa wanyula amadoda angamagorha anobukroti,
angamashumi amathathu amawaka, wawasusa ngobusuku.

<span id="an_8:4">8:4</span> Wawawisela umthetho, esithi, Yabonani,
ningabalaleli kuwo umzi, emva komzi; musani ukuba kude kakhulu kuwo
umzi, lungani nonke niphela.

<span id="an_8:5">8:5</span> Mna ke, nabantu bonke abanam, siya
kusondela kuwo umzi. Kothi, bakuphuma basihlangabeze, njengokuya
kokuqala, sisuke sirhole phambi kwabo.

<span id="an_8:6">8:6</span> Bophuma ke basilandele, side sibarhole kuwo
umzi; kuba baya kuthi, Bayasaba phambi kwethu, njengokuya kokuqala. Siya
kurhola ke thina phambi kwabo;

<span id="an_8:7">8:7</span> nisuke ke nina ekulaleleni kwenu,
niwuhluthe umzi. UYehova uThixo wenu uwunikele esandleni senu.

<span id="an_8:8">8:8</span> Kothi, xenikweni nithe nawuthabatha umzi,
niwufake isikhuni, nenze ngokwelizwi likaYehova. Yabonani, ndiniwisele
umthetho.

<span id="an_8:9">8:9</span> Wawasusa ke uYoshuwa; aya kulalela, ahlala
phakathi kweBheteli neAyi, ngasentshonalanga eAyi; uYoshuwa walala
phakathi kwabantu ngobo busuku.

<span id="an_8:10">8:10</span> Wavuka kusasa ngengomso uYoshuwa,
wabahlela abantu, wenyuka, yena namadoda amakhulu akwaSirayeli phambi
kwabantu, waya eAyi.

<span id="an_8:11">8:11</span> Bonke abantu bokulwa ababenaye benyuka,
basondela, beza phambi komzi, bamisa ngasentla kweAyi; kwabakho umfula
phakathi kwabo neAyi.

<span id="an_8:12">8:12</span> Wathabatha amadoda amayela kumawaka
amahlanu, wawabeka ekulaleleni phakathi kweBheteli neAyi,
ngasentshonalanga komzi.

<span id="an_8:13">8:13</span> Abantu babeyimisile yonke impi
ebingasentla komzi, nabalaleli bayo ngasentshonalanga komzi. UYoshuwa
wacanda phakathi komfula ngobo busuku.

<span id="an_8:14">8:14</span> Kwathi, akubona ukumkani waseAyi, amadoda
aloo mzi angxama, avuka kwakusasa, aphuma eya kuhlangabeza amaSirayeli
ukuba kuliwe, yena nabantu bakhe bonke, endaweni emisiweyo phambi
kweArabha. Ebengazi ke yena ukuba kulalelwe emva komzi.

<span id="an_8:15">8:15</span> UYoshuwa namaSirayeli onke bazenza
aboyisiweyo phambi kwabo, barhola ngendlela yasentlango.

<span id="an_8:16">8:16</span> Bahlatyelwa umkhosi bonke abantu abakuloo
mzi ukuba babasukele. Bamsukela ke uYoshuwa, baqhiwukana nomzi wabo.

<span id="an_8:17">8:17</span> Akwasala nanye indoda eAyi naseBheteli,
ingaphumanga iwalandele amaSirayeli; bawushiya umzi uvulekile,
bawasukela amaSirayeli.

<span id="an_8:18">8:18</span> Wathi uYehova kuYoshuwa, wolule umkhonto
osesandleni sakho ngakwiAyi; kuba ndiya kuyinikela esandleni sakho.
Wawolula ke uYoshuwa umkhonto osesandleni sakhe ngakuwo umzi.

<span id="an_8:19">8:19</span> Besuka abalaleli ngokukhawuleza endaweni
yabo, bagidima; akusolula isandla sakhe, bangena kuloo mzi, bawuthimba,
bangxama, bawufaka isikhuni.

<span id="an_8:20">8:20</span> Abheka emva kwawo amadoda aseAyi, abona,
nango umsi womzi unyuka usiya ezulwini; akaba namandla okusabela ngapha
nangapha; bathi abantu ababesabele entlango, babaguqukela ababasukelayo.

<span id="an_8:21">8:21</span> UYoshuwa namaSirayeli onke abona ukuba
abalaleli bawuthimbile umzi, nokuba umsi womzi uyenyuka, babuya ke
bawabulala amadoda aseAyi.

<span id="an_8:22">8:22</span> Baphuma abaya kuloo mzi, beza
kubakhawulela; aba phakathi kwabakwaSirayeli, abanye abangapha, abanye
bangapha; bawabulala ke kwada akwasala usabileyo, nosindileyo.

<span id="an_8:23">8:23</span> Bambamba ehleli ukumkani waseAyi,
bamsondeza kuYoshuwa.

<span id="an_8:24">8:24</span> Kwathi, xa amaSirayeli abegqibile
ukubabulala bonke abemi baseAyi ezweni, entlango apho abebasukele khona,
naxa babewile bonke ngohlangothi lwekrele bada bagqitywa, amaSirayeli
onke abuyela eAyi, ayibulala ngohlangothi lwekrele.

<span id="an_8:25">8:25</span> Kwathi, bonke abawayo ngaloo mini,
bethabathela kwindoda besisa kumfazi, bangamawaka alishumi elinamabini,
bonke abantu baseAyi.

<span id="an_8:26">8:26</span> Akasibuyisanga uYoshuwa isandla sakhe,
awolule umkhonto ngaso, bada batshatyalaliswa bonke abemi baseAyi.

<span id="an_8:27">8:27</span> Kodwa iinkomo namaxhoba aloo mzi
azithimbela amaSirayeli ngokwelizwi likaYehova, abemwisele umthetho
ngalo uYoshuwa.

<span id="an_8:28">8:28</span> Wayitshisa ke uYoshuwa iAyi, wayenza
umwewe ingunaphakade, inxowa unanamhla.

<span id="an_8:29">8:29</span> Wamxhoma emthini ukumkani waseAyi kwada
kwalixesha langokuhlwa; lakutshona ilanga, wawisa umthetho uYoshuwa
ukuba basithule isidumbu sakhe emthini; basiphosa esithubeni sesango
lomzi, bamisa phezu kwaso imfumba enkulu yamatye; ikhona unanamhla.

<span id="an_8:30">8:30</span> Waza uYoshuwa wamakhela uYehova uThixo
kaSirayeli isibingelelo entabeni ye-Ebhali, njengolo uMoses,

<span id="an_8:31">8:31</span> umkhonzi kaYehova, wabawiselayo oonyana
bakaSirayeli umthetho, njengoko kubahliweyo encwadini yomyalelo kaMoses:
isibingelelo samatye awonke esingasetyenzwanga ngantsimbi. Banyusa phezu
kwaso amadini anyukayo kuYehova, babingelela imibingelelo yoxolo.

<span id="an_8:32">8:32</span> Wabhala khona ematyeni, wawuphinda
ukuwubhala umyalelo kaMoses, awawubhalayo phambi koonyana bakaSirayeli.

<span id="an_8:33">8:33</span> Onke amaSirayeli, namadoda awo amakhulu,
nababhali, nabagwebi bawo, ema ngapha nangapha kwetyeya, phambi
kwababingeleli abangabaLevi, abathwele ityeya yomnqophiso kaYehova,
owasemzini enjengozalwayo; esinye isiqingatha sabo simalunga nentaba
yeGerizim, esinye isiqingatha sabo simalunga nentaba ye-Ebhali; njengoko
uMoses umkhomzi kaYehova wawisayo umthetho ngenxa engaphambili, ukuba
basikelelwe abantu bakwaSirayeli.

<span id="an_8:34">8:34</span> Emveni koko wawalesa onke amazwi
omyalelo, iintsikelelo neziqalekiso, ngako konke okubhaliweyo encwadini
yomyalelo.

<span id="an_8:35">8:35</span> Akwabakho nalinye ilizwi kuwo onke amazwi
abewise uMoses umthetho ngawo, angalilesanga uYoshuwa phambi kwebandla
lonke lamaSirayeli, nabafazi, nabantwana, nowasemzini ohamba phakathi
kwawo.

<span id="an_9:1">9:1</span> Kwathi, bakuva bonke ookumkani abanganeno
kweYordan ezintabeni, nasezihlanjeni, nangaselwandle lonke olukhulu,
kwasingisa eLebhanon, amaHeti, nama-Amori, namaKanan, namaPerizi,
namaHivi, namaYebhusi,

<span id="an_9:2">9:2</span> babuthelana ndawonye, ukuba balwe ngamxhelo
mnye noYoshuwa namaSirayeli.

<span id="an_9:3">9:3</span> Ke abemi baseGibheyon beva oko akwenzileyo
uYoshuwa kwiYeriko, nakwiAyi,

<span id="an_9:4">9:4</span> benza nabo ngobuqhophololo. Baya bazenza
izigidimi, babeka iingxowa ezonakeleyo emaesileni abo, neentsuba
zewayini ezonakeleyo, ezikrazukileyo, ezibotshiweyo,

<span id="an_9:5">9:5</span> neembadada ezonakeleyo, ezixoliweyo,
ezinyaweni zabo; bambatha neengubo ezonakeleyo; nesonka sonke somphako
wabo besomile, besingundile kunene.

<span id="an_9:6">9:6</span> Beza kuYoshuwa emkhosini eGiligali, bathi
kuye nakumadoda akwaSirayeli, Sivela ezweni elikude; simiseleni ngoko
umnqophiso.

<span id="an_9:7">9:7</span> Athi amadoda akwaSirayeli kumaHivi lawo,
Hi, kanti nikwahleli phakathi kwethu; sothini na ukunimisela umnqophisi?

<span id="an_9:8">9:8</span> Bathi kuYoshuwa, Singabakhonzi bakho. Wathi
uYoshuwa kubo, Ningoobani na, nivela phi na?

<span id="an_9:9">9:9</span> Bathi kuye, Bavela kwelikude kakhulu ilizwe
abakhonzi bakho, ngenxa yegama likaYehova uThixo wakho; kuba siluvile
udumo lwakhe, nento yonke awayenzayo eYiputa;

<span id="an_9:10">9:10</span> nento yonke awayenzayo kookumkani
bobabini bama-Amori, ababephesheya kweYordan, kuSihon ukumkani
waseHeshbhon, nakuOgi ukumkani waseBhashan obeseAshtaroti.

<span id="an_9:11">9:11</span> Atsho kuthi amadoda amakhulu, nabemi
bonke belizwe lakowethu, ukuthi, Phathani ezandleni zenu umphako
wendlela, niye kuwakhawulela, nithi kuwo, Singabakhonzi benu; simiseleni
ngoko umnqophiso.

<span id="an_9:12">9:12</span> Esi sisonka sethu sasenza umphako wethu
sishushu ezindlwini zethu, ngomhla wokuphuma kwethu ekhaya ukuza kuni;
ngoku nasi somile, singundile;

<span id="an_9:13">9:13</span> iintsuba ezi zewayini sazizalisa
zisentsha; nanzi zikrazukile; nanzi neengubo zethu, neembadada zethu,
zonakele ngobude bendlela.

<span id="an_9:14">9:14</span> Acaphula ke amadoda emphakweni wabo,
akabuza cebo emlonyeni kaYehova.

<span id="an_9:15">9:15</span> Wenza uxolo nabo uYoshuwa, wabamisela
umnqophiso wokubasindisa; zabafungela nezikhulu zalo ibandla.

<span id="an_9:16">9:16</span> Kwathi, ekupheleni kwemihla emithathu
emveni kokuba bebamisele umnqophiso, beva ukuba bakufuphi kubo, nokuba
bahleli kwaphakathi kwabo.

<span id="an_9:17">9:17</span> Banduluka oonyana bakaSirayeli, bafika
emizini yabo ngomhla wesithathu. Imizi yabo yiGibheyon, neKefira,
neBheroti, neKiriyati-yeharim.

<span id="an_9:18">9:18</span> Oonyana bakaSirayeli abababulala, ngokuba
izikhulu zebandla zibe zifunge uYehova uThixo kaSirayeli kubo.
Lazikrokrela izikhulu lonke ibandla.

<span id="an_9:19">9:19</span> Zathi zonke izikhulu kwibandla lonke,
Thina sifunge uYehova uThixo kaSirayeli kubo, ke ngoko
asinakubachukumisa.

<span id="an_9:20">9:20</span> Masenjenje kubo: masibasindise,
kungabikho burhalarhume phezu kwethu ngenxa yesifungo esabafungela sona.

<span id="an_9:21">9:21</span> Zathi izikhulu kubo, Mabadle ubomi;
mababe ngabathezi beenkuni nabakhi bamanzi bebandla lonke; njengoko
zathethayo izikhulu kubo.

<span id="an_9:22">9:22</span> Wababiza ke uYoshuwa, wathetha kubo,
esithi, Nisikhohliseleni na, nisithi, Simgama kakhulu kuni; kanti
nihleli kwaphakathi kwethu?

<span id="an_9:23">9:23</span> Niqalekisiwe ngoko; kuni akuyi kunqumka
bakhonzi, bathezi beenkuni, bakhi bamanzi bendlu kaThixo wam.

<span id="an_9:24">9:24</span> Baphendula bathi kuYoshuwa, Baxelelwa
ngokuqinisekileyo abakhonzi bakho. okokuba uYehova uThixo wakho
wamwisela uMoses umkhonzi wakhe umthetho, ukuba uya kuninika lonke
ilizwe, nokuba uya kubatshabalalisa bonke abemi belizwe ebusweni benu;
sayoyikela kunene ke imiphefumlo yethu ebusweni benu, senza le nto ke.

<span id="an_9:25">9:25</span> Kalokunje nanku sisesandleni sakho; yenza
njengoko kulungileyo, njengoko kuthe tye emehlweni akho ukwenza kuthi.

<span id="an_9:26">9:26</span> Wenjenjalo ke kubo, wabahlangula
esandleni soonyana bakaSirayeli, abababulala.

<span id="an_9:27">9:27</span> UYoshuwa wabenza ngaloo mini abathezi
beenkuni nabakhi bamanzi, ebandleni nasesibingelelweni sikaYehova,
unanamhla, kuloo ndawo athe wayinyula.

<span id="an_10:1">10:1</span> Kwathi, akuva uAdoni-tsedeki, ukumkani
wasiYerusalem, ukuba uYoshuwa uyithimbile iAyi, wayitshabalalisa;
njengoko wenza ngako kwiYeriko nokumkani wayo, wenjenjalo kwiAyi
nokumkani wayo; nokuba abemi baseGibheyon benze uxolo namaSirayeli, baba
phakathi kwawo:

<span id="an_10:2">10:2</span> boyika kunene, kuba ngumzi omkhulu
iGibheyon, njengomnye wemizi yobukumkani, ngokuba inkulu kuneAyi,
namadoda ayo onke angamagorha.

<span id="an_10:3">10:3</span> Wesuka uAdoni-tsedeki ukumkani
waseYerusalem, wathumela kuHoham ukumkani waseHebron, nakuPiram ukumkani
waseYarmuti, nakuYafiya ukumkani waseLakishe, nakuDebhiri ukumkani
wase-Eglon, esithi,

<span id="an_10:4">10:4</span> Nyukani nize kum, nindincede, siyixabele
iGibheyon; kuba yenze uxolo noYoshuwa noonyana bakaSirayeli.

<span id="an_10:5">10:5</span> Bahlangana ke, benyuka ookumkani abo
bama-Amori bobahlanu, ukumkani waseYerusalem, nokumkani waseHebron,
nokumkani waseYarmuti, nokumkani waseLakishe, nokumkani wase-Eglon, bona
nemikhosi yabo yonke, bayingqinga iGibheyon, balwa nayo.

<span id="an_10:6">10:6</span> Athumela ke amadoda aseGibheyon kuYoshuwa
emkhosini eGiligali, esithi, Musa ukusiyekelela isandla sakho kubakhonzi
bakho; nyuka uze kuthi ngokukhawuleza, usisindise, usincede; ngokuba
bebuthelene phezu kwethu bonke ookumkani bama-Amori abemiyo ezintabeni.

<span id="an_10:7">10:7</span> Wenyuka ke uYoshuwa, esuka eGiligali,
yena nabantu bonke bokulwa bendawonye naye, namagorha onke anobukroti.

<span id="an_10:8">10:8</span> Wathi uYehova kuYoshuwa, Musa ukuboyika;
kuba ndibanikele esandleni sakho; akuyi kuma ndoda kubo phambi kwakho.

<span id="an_10:9">10:9</span> Wafika uYoshuwa kubo ngebhaqo; wenyuka
bonke ubusuku, evela eGiligali.

<span id="an_10:10">10:10</span> UYehova wabadubaduba phambi
kwamaSirayeli, ababulala ngobulawo olukhulu eGibheyon; abasukela
ngendlela enyuka iye eBhete-horon, ababulala kwada kwesa eAzeka, kwada
kwesa naseMakeda.

<span id="an_10:11">10:11</span> Kwathi, ekusabeni kwabo phambi
kwamaSirayeli, besethambekeni laseBhete-horon, uYehova wabathobela
amatye amakhulu ezulwini, kwada kwesa eAzeka, bafa. Babaninzi abafa
ngamatye esichotho, kunababulawayo ngoonyana bakaSirayeli ngekrele.

<span id="an_10:12">10:12</span> Waza wathetha uYoshuwa kuYehova, mhlana
uYehova wawanikela ama-Amori koonyana bakaSirayeli, wathi emehlweni
amaSirayeli: Langa, nqumama eGibheyon, Nawe nyanga, entilini yeAyalon.

<span id="an_10:13">10:13</span> Lathi nqumama ke ilanga, yema inyanga,
Lwada uhlanga lwaziphindezelela ezintshabeni zalo. Oku akubhalwanga na
eNcwadini yOthe Tye? Lema ke ilanga esazulwini sezulu, alangxama
ukutshona, yangathi yimini iphela.

<span id="an_10:14">10:14</span> Akuzanga kubekho mini injengaleyo,
phambi kwayo nangasemva kwayo, ngokokude uYehova aliphulaphule izwi
lomntu; ngokuba uYehova wawalwela amaSirayeli.

<span id="an_10:15">10:15</span> Wabuya uYoshuwa, enamaSirayeli onke,
waya eminqubeni eGiligali.

<span id="an_10:16">10:16</span> Basaba abo kumkani bahlanu, bazimela
emqolombeni eMakeda.

<span id="an_10:17">10:17</span> Kwaxelwa kuYoshuwa, kwathiwa,
Sibafumene ookumkani bobahlanu, bezimele emqolombeni eMakeda.

<span id="an_10:18">10:18</span> Wathi uYoshuwa, Qengqelani amatye
amakhulu emlonyeni womqolomba, nimise amadoda phezu kwawo ukuba
abalinde.

<span id="an_10:19">10:19</span> Ke nina musani ukuma; zisukeleni
iintshaba zenu, niwubethe umqosheliso wazo. Musani ukuwuvumela ungene
emizini yawo, kuba uYehova uThixo wenu uwunikele esandleni senu.

<span id="an_10:20">10:20</span> Kwathi, akugqiba uYoshuwa noonyana
bakaSirayeli ukuzibulala kakhulu kunene zada zagqitywa, zathi eziseleyo
kuzo, zaya kungena emizini enqatyisiweyo.

<span id="an_10:21">10:21</span> Babuye ke bonke abantu, baya emkhosini
kuYoshuwa eMakeda ngoxolo; akwabakho nja ibavungamelayo oonyana
bakaSirayeli, kwanabani.

<span id="an_10:22">10:22</span> Wathi uYoshuwa, Vulani umlomo
womqolomba, nibakhuphe emqolombeni abaa kumkani bobahlanu, beze kum.

<span id="an_10:23">10:23</span> Benjenjalo ke; babakhupha emqolombeni,
beza kuye abo kumkani bobahlanu, ukumkani waseYerusalem, nokumkani
waseHebron, nokumkani waseYarmuti, nokumkani waseLakishe, nokumkani
nokumkani wase-Eglon.

<span id="an_10:24">10:24</span> Kwathi, bakubakhupha, babasa kuYoshuwa
abo kumkani; wawabiza uYoshuwa onke amadoda akwaSirayeli, wathi
kubaphathi bamadoda okulwa ababehambe naye, Sondelani, nibanyathele
entanyeni aba kumkani. Basondela ke, babanyathela ezintanyeni zabo.

<span id="an_10:25">10:25</span> Wathi uYoshuwa kubo, Musani ukoyika,
musani ukuqhiphuka umbilini: yomelelani, nikhaliphe, ngokuba uYehova uya
kwenjenjalo kwiintshaba zenu zonke enilwa nazo.

<span id="an_10:26">10:26</span> Wabaxabela ke uYoshuwa, emveni koko
wababulala, wabaxhoma emithini emihlanu; baxhonywa emithini apho kwada
kwahlwa.

<span id="an_10:27">10:27</span> Kwathi ngexesha lokutshona kwelanga,
uYoshuwa wawisa umthetho, babathula emithini, babaphosa emqolombeni
ababezimele kuwo, babeka amatye amakhulu emlonyeni womqolomba, asekhoyo
namhlanje.

<span id="an_10:28">10:28</span> UYoshuwa wayithimba neMakeda ngaloo
mini, wayixabela ngohlangothi lwekreke, nokumkani wayo, wabatshabalalisa
kwanabantu bonke abakuyo; akasalisa namnye usindileyo. Wenza kukumkani
waseMakeda njengoko wenza ngako kukumkani waseYeriko.

<span id="an_10:29">10:29</span> Wagqitha uYoshuwa enamaSirayeli onke
eMakeda, waya eLibhena, walwa neLibhena.

<span id="an_10:30">10:30</span> Wayinikela kananjalo uYehova esandleni
samaSirayeli, nokumkani wayo, wayixabela ngohlangothi lwekrele,
kwanabantu bonke abakuyo; akasalisa kuyo namnye usindileyo. Wenza
kukumkani wayo njengoko wenza ngako kukumkani waseYeriko.

<span id="an_10:31">10:31</span> Wagqitha uYoshuwa eLibhena,
enamaSirayeli onke, waya eLakishe, wayingqinga, walwa nayo.

<span id="an_10:32">10:32</span> UYehova wayinikela iLakishe esandleni
samaSirayeli, ayithimba ngomhla wesibini, ayixabela ngohlangothi
lwekrele, kwanabantu bonke abakuyo, njengako konke awakwenzayo
kwiLibhena.

<span id="an_10:33">10:33</span> Waza wenyuka uHoram, ukumkani
waseGezere, waya kuyinceda iLakishe. UYoshuwa wambulala yena nabantu
bakhe, kwada akwasala namnye kuye usindileyo.

<span id="an_10:34">10:34</span> Wegqitha uYoshuwa eLakishe,
enamaSirayeli onke, aya e-Eglon, ayingqinga, alwa nayo.

<span id="an_10:35">10:35</span> Ayithimba ngaloo mhla, ayixabela
ngohlangothi lwekrele, kwanabantu bonke abakuyo; wayitshabalalisa ngaloo
mhla, njengako konke awakwenzayo kwiLakishe.

<span id="an_10:36">10:36</span> Wenyuka uYoshuwa esuka e-Eglon, waya
eHebron, enamaSirayeli onke, alwa nayo,

<span id="an_10:37">10:37</span> ayithimba, ayixabela ngohlangothi
lwekrele, nokumkani wayo, nemizi yayo yonke, nabantu bonke abakuyo;
akwasala namnye usindileyo, njengako konke awakwenzayo kwiEglon;
watshabalalisa kwanabantu bonke abakuyo.

<span id="an_10:38">10:38</span> Wabuya ke uYoshuwa enamaSirayeli onke,
weza eDebhiri, walwa nayo.

<span id="an_10:39">10:39</span> Wayithimba, nokumkani wayo, nemizi yayo
yonke, ayixabela ngohlangothi lwekrele. Ayitshabalalisa kwanabantu bonke
abakuyo; akwasala namnye usindileyo; njengoko wakwenzayo kwiHebron,
wenjenjalo kweDebhiri, nakukumkani wayo; njengoko wakwenzayo kwiLibhena,
nakukumkani wayo.

<span id="an_10:40">10:40</span> Walibulala ke uYoshuwa lonke ilizwe
leentaba, nelasezantsi nelezihlambo, nelamaxandeka, nabo bonke ookumkani
balo; akwasala namnye usindileyo. Watshabalalisa konke okuphefumlayo,
njengoko wawisa umthetho uYehova uThixo kaSirayeli.

<span id="an_10:41">10:41</span> Wababulala uYoshuwa, wathabathela
eKadeshe-bharneha, wesa eGaza, nelizwe lonke laseGoshen, wesa eGibheyon.

<span id="an_10:42">10:42</span> Wabathimba uYoshuwa bonke abo kumkani,
nelizwe labo, ngasihlandlo sinye, ngokuba uYehova uThixo kaSirayeli
ebewalwela amaSirayeli.

<span id="an_10:43">10:43</span> Wabuya uYoshuwa enamaSirayeli onke,
weza eminqubeni eGiligali.

<span id="an_11:1">11:1</span> Kwathi, akukuva oko uYabhin ukumkani
waseHatsore, wathuma kuYobhabhi ukumkani waseMadon, nakukumkani
waseShimron, nakukumkani waseAkeshafi,

<span id="an_11:2">11:2</span> nakookumkani abangasentla ezintabeni,
naseArabha ngasezantsi kweKineroti, nasezihlanjeni, nasezindulini
zaseDore engasentshonalanga,

<span id="an_11:3">11:3</span> kumaKanan empumalanga nasentshonalanga,
nakuma-Amori, nakumaHeti, nakumaPerizi, nakumaYebhusi ezintabeni,
nakumaHivi aphantsi kweHermon ezweni leMizpa.

<span id="an_11:4">11:4</span> Baphuma ke bona benemikhosi yabo yonke,
abantu abaninzi njengentlabathi eselunxwemeni lolwandle ukuba baninzi,
namahashe, neenqwelo zokulwa, into eninzi kunene.

<span id="an_11:5">11:5</span> Bavumelana ke abo kumkani bonke; beza
bamisa ndawonye emanzini aseMerom, ukuba balwe namaSirayeli.

<span id="an_11:6">11:6</span> Wathi uYehova kuYoshuwa, Musa ukoyika
ngenxa yabo; ngokuba ngomso eli xa ndiya kubanikela bonke bephela,
behlatyiwe, emandleni amaSirayeli, uwanqumle imisipha amahashe abo,
uzitshise ngomlilo iinqwelo zabo zokulwa.

<span id="an_11:7">11:7</span> Waya ke uYoshuwa, enabantu bonke bokulwa,
wabafikela ngebhaqo emanzini aseMerom, babawela.

<span id="an_11:8">11:8</span> UYehova wabanikela esandleni
samaSirayeli, ababulala, abasukela kwesa eTsidon enkulu, kwesa
eMiserefoti-mayim, kwesa ethafeni laseMizpa empumalanga; ababulala kwada
akwasala namnye kubo usindiliyo.

<span id="an_11:9">11:9</span> Wenza ke uYoshuwa kubo njengoko
wathethayo uYehova kuye; amahashe abo wawanqumla imisipha, iinqwelo zabo
zokulwa wazitshisa ngomlilo.

<span id="an_11:10">11:10</span> Wabuya uYoshuwa ngelo xesha, wayithimba
iHatsore, wambulala ukumkani wayo ngekrele, kuba iHatsore ngenxa
engaphambili ibe iyintloko yezo zikumkani zonke.

<span id="an_11:11">11:11</span> Ababulala bonke abantu abakuyo
ngohlangothi lwekrele, ayitshabalalisa; akwasala namnye uphefumlayo;
ayitshisa iHatsore ngomlilo.

<span id="an_11:12">11:12</span> Yonke imizi yabo kumkani, nabo kumkani
bayo bonke, wabathimba uYoshuwa; wababulala ngohlangothi lwekrele,
wabatshabalalisa, njengoko uMoses umkhonzi kaYehova wawisayo umthetho.

<span id="an_11:13">11:13</span> Kodwa yonke imizi emi emimangweni yayo
amaSirayeli akayitshisanga; yaba yiHatsore yodwa awayitshisayo uYoshuwa.

<span id="an_11:14">11:14</span> Onke amaxhoba aloo mizi neenkomo
bazithimbela oonyana bakaSirayeli; kodwa bababulala bonke abantu
ngohlangothi lwekrele, bada babatshabalalisa, abasalisa namnye
uphefumlayo.

<span id="an_11:15">11:15</span> Njengoko uYehova wamwiselayo umthetho
uMoses umkhonzi wakhe, wenjenjalo uMoses ukumwisela umthetho uYoshuwa.
Wenjenjalo ke uYoshuwa; akasusa nalinye ilizwi kuko konke uYehova
awamwisela uMoses umthetho ngako.

<span id="an_11:16">11:16</span> Walithabatha ke uYoshuwa lonke elo zwe
leentaba, nelasezantsi lonke, nelizwe laseGoshen lonke, nelezihlambo,
nele-Arabha, neentaba zakwaSirayeli, nezihlambo zazo;

<span id="an_11:17">11:17</span> elithabathela ezintabeni ezimkhuthuka,
ezinyuka ziye kwaSehire, lesa eBhahali-gadi, ethafeni laseLebhanon,
phantsi kwentaba yeHermon. Bonke ookumkani bawo wabathimba, wabaxabela,
wababulala.

<span id="an_11:18">11:18</span> Yaba mininzi ke imihla esenza imfazwe
uYoshuwa nabo kumkani bonke.

<span id="an_11:19">11:19</span> Akubangakho mzi wazinikelayo ngoxolo
koonyana bakaSirayeli, ingengamaHivi abemi baseGibheyon; yonke
bayithabatha ngokulwa.

<span id="an_11:20">11:20</span> Ngokuba kwavela kuYehova ukuziqinisa
iintliziyo zabo, ukuba bawahlangabeze amaSirayeli ngemfazwe, ukuze
abatshabalalise, ukuze kungabikho kubabalwa kwabo, ukuze ke
abatshabalalise, njengoko uYehova wamwiselayo umthetho uMoses.

<span id="an_11:21">11:21</span> Wafika uYoshuwa ngelo xesha, wawanqumla
ama-Anaki ezintabeni, eHebron, eDebhiri, eAnabhi, ezintabeni zonke
zakwaYuda, ezintabeni zonke zakwaSirayeli; uYoshuwa wawatshabalalisa
kunye nemizi yawo.

<span id="an_11:22">11:22</span> Akwasala ma-Anaki ezweni loonyana
bakaSirayeli, kuphela kwasala eGaza, naseGati, naseAshode.

<span id="an_11:23">11:23</span> Walithabatha ke uYoshuwa lonke ilizwe,
njengako konke awakuthethayo uYehova kuMoses; walinika uYoshuwa lalilifa
lamaSirayeli, ngokweentlantlu zawo, ngokwezizwe zawo. Lazola ke ilizwe,
akwabakho mfazwe.

<span id="an_12:1">12:1</span> Ngabo ke aba ookumkani belizwe,
ababulawayo ngoonyana bakaSirayeli, balihlutha ilizwe labo phesheya
kweYordan ngasempumalanga, bethabathela emlanjaneni oyiArnon, besa
entabeni yeHermon, neArabha yonke ngasempumalanga:

<span id="an_12:2">12:2</span> nguSihon ukumkani wama-Amori, obehleli
eHeshbhon, elawula ethabathela eArohere engasemlanjaneni oyiArnon,
naphakathi kwesihlambo, nasesiqingatheni seGiliyadi, wesa emlanjaneni
oyiYabhoki, engumda woonyana baka-Amon;

<span id="an_12:3">12:3</span> neArabha, wesa elwandle lwaseKidneroti
ngasempumalanga, wesa elwandle lweArabha, uLwandle lweTyuwa
ngasempumalanga, ngendlela yeBhete-yeshimoti; nasezantsi, phantsi
kwamaxandeka asePisga.

<span id="an_12:4">12:4</span> Bahlutha necala likaOgi ukumkani
waseBhashan, owayesele kumaRafa, obehleli eAshtaroti nase-Edreyi,

<span id="an_12:5">12:5</span> elawula entabeni yeHermon naseSaleka,
nakwiBhashan yonke, wesa emdeni wamaGeshuri, namaMahakati, nesiqingatha
seGiliyadi, umda kaSihon ukumkani waseHeshbhon.

<span id="an_12:6">12:6</span> UMoses, umkhonzi kaYehova, noonyana
bakaSirayeli bababulala abo. UMoses, umkhonzi kaYehova, walinika lamiwa
ngamaRubhen, nangamaGadi, nesiqingatha sesiwe sakwaManase.

<span id="an_12:7">12:7</span> Ngabo aba ookumkani belizwe,
awababulalayo uYoshuwa noonyana bakaSirayeli nganeno kwaYordan
ngasentshonalanga, ethabathela eBhahali-gadi entilini yeLebhanon, wesa
ezintabeni ezimkhuthuka, ezinyukayo ziye kwaSehire; uYoshuwa walinika
izizwe zakwaSirayeli, zema kulo ngokweentlantlu zazo,

<span id="an_12:8">12:8</span> ezintabeni, nasezihlanjeni, naseArabha,
nasemaxandekeni, nasentlango, nakwelasezantsi: amaHeti, nama-Amori,
namaKanan, namaPerizi, namaHivi, namaYebhusi:

<span id="an_12:9">12:9</span> ngukumkani waseYeriko, emnye; ngukumkani
waseAyi, engecala leBheteli, emnye;

<span id="an_12:10">12:10</span> ngukumkani waseYerusalem, emnye;
ngekumkani waseHebron, emnye;

<span id="an_12:11">12:11</span> ngukumkani waseYarmuti, emnye;
ngukumkani waseLakishe, emnye;

<span id="an_12:12">12:12</span> ngukumkani wase-Eglon, emnye;
ngukumkani waseGezera, emnye;

<span id="an_12:13">12:13</span> ngukumkani waseDebhiri emnye;
ngukumkani waseGedere, emnye;

<span id="an_12:14">12:14</span> ngukumkani waseHorma, emnye;

<span id="an_12:15">12:15</span> ngukumkani waseArade, emnye; ngukumkani
waseLibhena, emnye; ngukumkani waseAdulam, emnye;

<span id="an_12:16">12:16</span> ngukumkani waseMakeda, emnye;
ngukumkani waseBheteli, emnye;

<span id="an_12:17">12:17</span> ngukumkani waseTapuwa, emnye;
ngukumkani waweHefere, emnye;

<span id="an_12:18">12:18</span> ngukumkani waseAfeki, emnye; ngekumkani
waseLasharon, emnye;

<span id="an_12:19">12:19</span> ngukumkani waseMadon, emnye; ngukumkani
waseHatsore, emnye;

<span id="an_12:20">12:20</span> ngukumkani waseShimron-merom, emnye;
ngukumkani waseAkeshafi, emnye;

<span id="an_12:21">12:21</span> ngukumkani waseTahanaki, emnye;
ngukumkani waseMegido, emnye;

<span id="an_12:22">12:22</span> ngukumkani waseKedeshe, emnye;
ngukumkani waseYokeneham eKarmele, emnye;

<span id="an_12:23">12:23</span> ngukumkani waseDore ezindulini zeDore,
emnye; ngukumkani wamaGoyi eGiligali, emnye;

<span id="an_12:24">12:24</span> ngukumkani waseTirtsa, emnye. Bonke
ookumkani abo ngamashumi omathathu anamnye.

<span id="an_13:1">13:1</span> Ke kaloku uYoshuwa wayeseleyinoda enkulu,
eselekhulile; wathi uYehova kuye, Wena useluyindoda enkulu,
uselukhulile; ke ilizwi elisaseleyo lokuhluthwa liselininzi kunene.

<span id="an_13:2">13:2</span> Lilo eli ilizwe elisaseleyo: yonke
imimandla yamaFilisti, neyamaGeshuri onke,

<span id="an_13:3">13:3</span> ithabathela eShihore ephambi kweYiputa,
ise emdeni wase-Ekron ngasentla ebalelwa kwakumaKanan; eyezikhulu
zozihlanu zamaFilisti: eyabaseGaza, neyabaseAshdode, neyabaseAshkelon,
neyabaseGati, neyabase-Ekron, neyabaseAvi ngasezantsi;

<span id="an_13:4">13:4</span> lonke ilizwe lamaKanan, nomqolomba
ongowamaTsidon, lise eAfeka, lise emdeni wama-Amori;

<span id="an_13:5">13:5</span> nelizwe lamaGebhali, neLebhanon yonke
ngasempumalanga, lithabathela eBhahali-gadi phantsi kwentaba yeHermon,
ude uye eHamati;

<span id="an_13:6">13:6</span> bonke abemi beentaba, kuthabathela
eLebhanon kuse eMisrefoti-mayim, onke amaTsidon; endiya kubagqogqa
phambi koonyana bakaSirayeli. Wothi ke wena ulabele amaSirayeli
ngeqashiso ukuba libe lilifa, njengoko ndakuwiselayo umthetho.

<span id="an_13:7">13:7</span> Ke ngoko labe eli lizwe libe lilifa
kwezizwe ezisithoba, nakwesiqingatha sesizwe sakwaManase,

<span id="an_13:8">13:8</span> esilifa inxenye yaso salizuza kunye
namaRubhen namaGadi, awawanikayo uMoses phesheya kweYordan
ngasempumalanga, njengoko abemnikile uMoses umkhonzi kaYehova:

<span id="an_13:9">13:9</span> lithabathela eArohere, engasemlanjeni
oyiArnon, nomzi ophakathi kwesihlambo eso, nehewu lonke laseMedebha,
lise eDibhon;

<span id="an_13:10">13:10</span> nemizi yonke kaSihon ukumkani
wama-Amori, obephethe ubukumkani eHeshbhon, lise emdeni woonyana
baka-Amon;

<span id="an_13:11">13:11</span> nelaseGiliyadi, nomda wamaGeshuri,
namaMahakati, nentaba yonke yeHermon, neBhashan yonke kuse eSaleka;

<span id="an_13:12">13:12</span> bonke ubukukumkani bukaOgi eBhashan,
obephethe ubukumkani eAshtaroti, nase-Edreyi, ngowayesele kumasalela
amaRafa. Wawabetha uMoses wawagqogqa.

<span id="an_13:13">13:13</span> Noko ke oonyana bakaSirayeli
abawagqogqanga amaGeshuri, namaMahakati; ahleli amaGeshuri namaMahakati
phakathi kwamaSirayeli unanamhla.

<span id="an_13:14">13:14</span> Sisizwe sakwaLevi sodwa angasinikanga
lifa; ukudla kwasemlilweni kukaYehova uThixo wamaSirayeli lilifa laso,
njengoko wathethayo kuso.

<span id="an_13:15">13:15</span> UMoses wasinika ilifa isizwe soonyana
bakaRubhen ngokwemizalwane yabo.

<span id="an_13:16">13:16</span> Umda wabo wathabathela eArohere,
ngasemlanjaneni oyiArnon, nomzi ophakathi kwesihlambo, nehewu lonke
elingaseMedebha;

<span id="an_13:17">13:17</span> iHeshbhon nemizi yayo yonke esehewu;
iDibhon, neBhamoti-bhahali, neBhete-bhahali-mehon,

<span id="an_13:18">13:18</span> neYatsa, neKedemoti, neMafahati,

<span id="an_13:19">13:19</span> neKiriyatayim, neSibhema,
neTserete-shahare entabeni yentili;

<span id="an_13:20">13:20</span> neBhete-pehore, namaxandeka asePisga,
neBhete-yeshimoti,

<span id="an_13:21">13:21</span> nemizi yonke yehewu, nobukumkani bonke
bukaSihon ukumkani wama-Amori, obephethe ubukumkani eHeshbhon,
owabulawayo nguMoses kunye nezikhulu zakwaMidiyan: ooEvi, noRekem,
noTsure, noHure, noRebha, iinkosana zikaSihon ezihleli kwelo zwe.

<span id="an_13:22">13:22</span> NoBhileham unyana kaBhehore, itola,
bambulala oonyana bakaSirayeli ngekrele, phakathi kwabahlatyiweyo ngabo.

<span id="an_13:23">13:23</span> Umda woonyana bakaRubhen waba yiYordan
nommandla wayo. Lilo elo ilifa loonyana bakaRubhen ngokwemizalwane yabo,
imizi yabo nemizana yabo.

<span id="an_13:24">13:24</span> UMoses isizwe sakwaGadi, oonyana
bakaGadi, wabanika ilifa ngokwemizalwane yabo.

<span id="an_13:25">13:25</span> Umda wabo waba yiYazere, nemizi yonke
yaseGiliyadi, nesiqingatha selizwe loonyana baka-Amon, wesa eArohere,
ephambi kweRabha;

<span id="an_13:26">13:26</span> wathabathela eHeshbhon, wesa
eRamatimitsepe, neBhetonim; wathabathela eMahanayim, wesa emdeni
weLidebhiri; nasentilini:

<span id="an_13:27">13:27</span> iBhete-haram, neBhete-nimra, neSuloti,
neTsafon, amasalela obukumkani bukaSihon ukumkani weHeshbhon, iYordan
nommandla wayo, wesa ekupheleni kolwandle lwaseKinerete, phesheya
kweYordan ngasempumalanga.

<span id="an_13:28">13:28</span> Lilo elo ilifa loonyana bakaGadi
ngokwemizalwane yabo, imizi yabo, nemizana yabo.

<span id="an_13:29">13:29</span> UMoses wasinika ilifa isiqingatha
sesizwe sakwaManase. Laba lelesiqingatha sesizwe soonyana bakaManase
ngokwemizalwane yabo.

<span id="an_13:30">13:30</span> Umda wabo wathabathela eMahanayim:
iBhashan yonke, bonke ubukumkani bukaOgi ukumkani waseBhashan, nemizana
yonke yakwaYahire eseBhashan, imizi emashumi mathandathu.

<span id="an_13:31">13:31</span> Nesiqingatha saseGiliyadi, neAshtaroti,
ne-Edreyi, imizi yobukumkani bakaMakire, unyana kaManase, isiqingatha
soonyana bakaMakire ngokwemizalwane yabo.

<span id="an_13:32">13:32</span> Ngawo lawo amafa awawabayo uMoses
ezinkqantosini zakwaMowabhi phesheya kweYordan, malunga neYeriko
ngasempumalanga.

<span id="an_13:33">13:33</span> Ke isizwe sakwaLevi uMoses asasinikanga
lifa. NguYehova uThixo kaSirayeli ilifa laso, njengoko wathethayo kuso.

<span id="an_14:1">14:1</span> Ngawo ke la amafa abawabelwayo oonyana
bakaSirayeli ezweni lakwaKanan, abawabelwa nguElazare umbingeleli,
noYoshuwa unyana kaNun, neentloko zezindlu zooyise zezizwe zoonyana
bakaSirayeli,

<span id="an_14:2">14:2</span> ngeqashiso lelifa labo, njengoko uYehova
wawisa umthetho ngesandla sikaMoses, elezizwe ezisithoba ezinesiqingatha
sesizwe.

<span id="an_14:3">14:3</span> Kuba uMoses ebezinikile ilifa izizwe
ezibini nesiqingatha sesizwe, phesheya kweYordan; ke abaLevi
akabanikanga lifa phakathi kwazo.

<span id="an_14:4">14:4</span> Ngokuba oonyana bakaYosefu babezizizwe
ezibini, uManase noEfrayim; ke abaLevi ababanikanga sabelo ezweni elo,
babanika kuphela imizi yokuhlala, namadlelo ayo emfuyo yabo nempahla
yabo.

<span id="an_14:5">14:5</span> Njengoko uYehova wamwiselayo uMoses
umthetho, benjenjalo oonyana bakaSirayeli, balaba ilizwe.

<span id="an_14:6">14:6</span> Basondela oonyana bakaYuda kuYoshuwa
eGiligali. Wathi uKalebhi unyana kaYefune, umKenazi, kuye, Uyalazi wena
ilizwi awalithethayo uYehova kuMoses umntu kaThixo, ngenxa yam nangenxa
yakho, eKadeshe-bharneha.

<span id="an_14:7">14:7</span> Ndandiminyaka imashumi mane ndizelwe,
ekususweni kwam nguMoses umkhonzi kaYehova, eKadeshe-bharneha, ukuba
ndeye kulihlola ilizwe; ndambuyisela ilizwi njengoko bekusentliziyweni
yam.

<span id="an_14:8">14:8</span> Abazalwana bam, abanyukayo nam,
bayinyibilikisa intliziyo yabantu; ke mna ndakuzalisa ukumlandela
uYehova uThixo wam.

<span id="an_14:9">14:9</span> Wafunga ke uMoses ngaloo mini, esithi,
Inene, ilizwe elinyathelwe lunyawo lwakho loba lilifa lakho, neloonyana
bakho, kude kuse ephakadeni, ngokuba ukuzalisile ukumlandela uYehova
uThixo wam.

<span id="an_14:10">14:10</span> Khangela ke ngoko, uYehova
undisindisile njengoko watshoyo, le minyaka imashumi mane anamihlanu,
kususela koko walithethayo uYehova elo lizwi kuMoses, oko amaSirayeli
abehamba entlango; yabona ke, ngoku namhla ndiminyaka imashumi asibhozo
anamihlanu ndizelwe.

<span id="an_14:11">14:11</span> Ndisomelele nanamhla, kwanjengamini
wandithumayo uMoses; njengoko ayenjalo amandla am oko, asenjalo nangoku
amandla am okulwa, kwa-awokuphuma nawokubuya.

<span id="an_14:12">14:12</span> Ke ngoko ndinike ezo ntaba wathetha
zona uYehova ngaloo mini; ngokuba weva wena ngaloo mini ukuba ama-Anaki
akhona, imizi yawo mikhulu, inqatyisiwe. Mhlawumbi uYehova woba nam,
ndiwagqogqe ke, njengoko watshoyo uYehova.

<span id="an_14:13">14:13</span> UYoshuwa wamsikelela, wamnika iHebron
uKalebhi unyana kaYefune, ukuba ibe lilifa.

<span id="an_14:14">14:14</span> Ngenxa yoko iHebron yaba lilifa
likaKalebhi unyana kaYefune, umKenazi, unanamhla; ngenxa enokuba
wazalisayo ukumlandela uYehova, uThixo kaSirayeli.

<span id="an_14:15">14:15</span> Igama laseHebron ngenxa engaphambili
laliyiKiriyati ka-Arbha, umntu omkhulu phakathi kwama-Anaki ke. Lazola
ilizwe akwabakho mfazwe.

<span id="an_15:1">15:1</span> Ke kaloku iqashiso lwesizwe soonyana
bakaYuda, ngokwemizalwane yabo, lasinga emdeni wakwaEdom, entlango
yeTsin ngasezantsi, ekupheleni komzantsi.

<span id="an_15:2">15:2</span> Umda wabo wasezantsi wathabathela
ekupheleni koLwandle lweTyuwa, encamini ebheka ezantsi.

<span id="an_15:3">15:3</span> Waphuma, wasinga ngezantsi ekunyukeni
kweAkrabhim, wegqitha waya eTsin, wenyuka waya ngasezantsi
kweKadeshe-bharneha, wegqitha waya eHetseron, wenyuka waya eAdare,
wajika waya eKarka;

<span id="an_15:4">15:4</span> wegqitha waya eAtsemon, wema ngomlanjana
waseYiputa, ukuma komda wema ngolwandle. Nguwo lowo umda wenu
wangasezantsi.

<span id="an_15:5">15:5</span> Umda wasempumalanga luLwandle lweTyuwa,
use ekupheleni kweYordan. Umda wecala langasentla wathabathela encamini
yolwandle, ekupheleni kweYordan;

<span id="an_15:6">15:6</span> wenyuka umda waya eBhete-hogela, wegqitha
waya emantla eBhete-arabha, wajika umda waya etyeni likaBhohan unyana
kaRubhen.

<span id="an_15:7">15:7</span> Wenyuka umda waya eDebhiri, uvela
entilini yeAkore, wabheka entla eGiligali, malunga nokunyuka kweAdumin
ngasezantsi komlanjana; wegqitha apho waya emanzini ase-En-shemeshe,
ukuma kwawo wema nge-En-rogele.

<span id="an_15:8">15:8</span> Wenyuka umda ngomfula woonyana bakaHinom,
waya egxalabeni lowamaYebhusi ngasezantsi: yiYerusalem ke leyo; wenyuka
umda waya encotsheni yentaba ephambi komfula wakwaHinom,
ngasentshonalanga, osekuphekeni kwentili yamaRafa ngasentla.

<span id="an_15:9">15:9</span> Wahlaba umda, wathabathela encotsheni
yentaba, waya emthonjeni wamanzi aseNefetowa, waphuma waya emizini
yasentabeni kaEfron, wahlaba waya eBhahala: yiKiriyati-yeharim ke leyo.

<span id="an_15:10">15:10</span> Wajika umda eBhahala ngasentshonalanga,
waya entabeni yakwaSehire, wegqitha waya egxalabeni leHar-yeharim
ngasentla: yiKesalon ke leyo; wehla waya eBhete-shemeshe, wegqitha waya
eTimna.

<span id="an_15:11">15:11</span> Waphuma umda waya egxalabeni le-Ekron
ngasentla, wahlaba umda waya eShikron, wegqitha waya entabeni yeBhahala,
wema ngeYabheneli umda waya wema ngolwandle.

<span id="an_15:12">15:12</span> Umda wasentshonalanga lulwandle
olukhulu nommandla walo. Nguwo lowo umda woonyana bakaYuda ngeenxa
zonke, ngokwemizalwane yabo.

<span id="an_15:13">15:13</span> UKalebhi unyana kaYefune wamnika
isabelo phakathi koonyana bakaYuda, ngokutsho kukaYehova kuYoshuwa: umzi
ka-Arbha uyise ka-Anaki ngowaseHebron ke lowo,

<span id="an_15:14">15:14</span> Wabagqogqa apho uKalebhi oonyana
bobathathu baka-Anaki, uSheshayi noAhiman noTalemayi, inzalo ka-Anaki.

<span id="an_15:15">15:15</span> Wenyuka khona waya kubemi baseDebhiri;
igama leDebhiri laliyiKiriyati-sefere ngenxa engaphambili.

<span id="an_15:16">15:16</span> Wathi uKalebhi, Othe wayibulala
iKiriyati-sefere, wayithimba, ndomnika intombi yam, uAkesa, ibe
ngumkakhe.

<span id="an_15:17">15:17</span> Wayithimba uOteniyeli unyana kaKenazi,
umzalwana kaKalebhi; wamnika ke intombi yakhe, uAkesa, yangumkakhe.

<span id="an_15:18">15:18</span> Kwathi ekuzeni kwayo, yamvuselela ukuba
acele umhlaba kuyise wayo; yehla e-esileni layo. Wathi uKalebhi kuyo,
Yintoni na?

<span id="an_15:19">15:19</span> Yathi, Ndinike into, ngokuba undinike
umhlaba ongenamanzi; ndinike nemithombo yamanzi. Wayinika ke imithombo
yasentla, nemithombo yasezantsi.

<span id="an_15:20">15:20</span> Lilo elo ilifa lesizwe soonyana
bakaYuda ngokwemizalwane yabo.

<span id="an_15:21">15:21</span> Imizi ethabathele ekupheleni kwesizwe
soonyana bakaYuda, yesa emdeni wakwaEdom ezantsi, yabe iyiKabhetseli,
ne-Edere, neYagure,

<span id="an_15:22">15:22</span> neKina, neDimona, neAdada,

<span id="an_15:23">15:23</span> neKedeshe, neHatsore, neItenan,

<span id="an_15:24">15:24</span> iZifi, neTelem, neBhehaloti,

<span id="an_15:25">15:25</span> neHatsore-hadata, neKeriyoti-hetseron
(yiHatsore ke leyo);

<span id="an_15:26">15:26</span> iAmam, neShema, neMolada,

<span id="an_15:27">15:27</span> neHatsare-gada, neHeshmon,
neBhete-palete,

<span id="an_15:28">15:28</span> neHatsare-shuwale, neBher-shebha,
neBhiziyoteya;

<span id="an_15:29">15:29</span> iBhahala, neIyim, ne-Etsem,

<span id="an_15:30">15:30</span> ne-Elitoladi, neKezili, neHorma,

<span id="an_15:31">15:31</span> neTsikelage, neMademana, neSanesana,

<span id="an_15:32">15:32</span> neLebhawoti, neShilehim, neAyin,
neRimon: yonke loo mizi imashumi mabini anesithoba nemizana yayo.

<span id="an_15:33">15:33</span> Esihlanjeni: yiEshtawoli, neTsora,
neAshna,

<span id="an_15:34">15:34</span> neZanowa, ne-En-ganim, iTapuwa,
ne-Enam;

<span id="an_15:35">15:35</span> iYarmuti, neAdulam, iSoko, neAzeka,

<span id="an_15:36">15:36</span> neShaharim, neAditayim, neGedera,
neGederotayim: imizi elishumi elinamine inemizana yayo.

<span id="an_15:37">15:37</span> ITsenan, neHadasha, neMigedali
yakwaGadi,

<span id="an_15:38">15:38</span> neDilan, neMizpa, neYoketeli;

<span id="an_15:39">15:39</span> iLakishe, neBhitsekati, ne-Eglon,

<span id="an_15:40">15:40</span> neKabhon, neLamasi, neKitilishe,

<span id="an_15:41">15:41</span> neGederoti, iBhete-dagon, neNahama,
neMakeda: imizi elishumi elinamithandathu inemizana yayo.

<span id="an_15:42">15:42</span> ILibhena, ne-Etere neAshan,

<span id="an_15:43">15:43</span> neIfeta, neAshna, neNetsibhi,

<span id="an_15:44">15:44</span> neKehila, neAkezibhi, neMaresha: imizi
esithoba inemizana yayo.

<span id="an_15:45">15:45</span> IEkron, namagxamesi ayo, nemizana yayo;

<span id="an_15:46">15:46</span> kwathabathela e-Ekron
ngasentshonaganga, yonke esecaleni leAshdode, nemizana yayo.

<span id="an_15:47">15:47</span> IAshdode, namagxamesi ayo, nemizana
yayo; iGaza namagxamesi ayo, nemizana yayo, kwesa kumlanjana weYiputa,
nolwandle olukhulu, nommandla walo.

<span id="an_15:48">15:48</span> Esezintabeni: yiShamire, neYatire,
neSoko,

<span id="an_15:49">15:49</span> neDana, neKiriyati-sana (yiDebhiri ke
leyo);

<span id="an_15:50">15:50</span> neAnabhi, ne-Eshtemo, neAnim,

<span id="an_15:51">15:51</span> neGoshen, neHolon, neGilo: imizi
elishumi elinamnye, inemizana yayo.

<span id="an_15:52">15:52</span> IArabhi, neDuma, ne-Eshan,

<span id="an_15:53">15:53</span> neYanim, neBhete-tapuwa, neAfeka,

<span id="an_15:54">15:54</span> neHumta, neKiriyati ka-Arbha (yiHebron
ke leyo); neTsihore: imizi esithoba inemizana yayo.

<span id="an_15:55">15:55</span> IMahon, iKarmele, neZifi, neYuta,

<span id="an_15:56">15:56</span> neYizereli, neYokedam, neZanowa;

<span id="an_15:57">15:57</span> iKayin, iGibheha, neTimna: imizi
elishumi inemizana yayo.

<span id="an_15:58">15:58</span> IHalehule, iBhete-tsure, neGedore,

<span id="an_15:59">15:59</span> neMaharati, neBhete-anoti, ne-Elitekon:
imizi emithandathu inemizana yayo.

<span id="an_15:60">15:60</span> IKiriyati-bhahali (yiKiriyati-yeharim
ke leyo) neRabha: imizi emibini inemizana yayo.

<span id="an_15:61">15:61</span> Esentlango yiBhete-arabha, iMidin,
neSekaka,

<span id="an_15:62">15:62</span> neNibheshan, noMzi weTyuwa, ne-Engedi:
imizi emithandathu inemizana yayo.

<span id="an_15:63">15:63</span> Ke amaYebhusi, abengabemi
baseYerusalem, ababanga nako ukuwagqogqa oonyana bakaYuda; ahlala
amaYebhusi noonyana bakaYuda eYerusalem nanamhla.

<span id="an_16:1">16:1</span> Laphuma iqashiso noonyana bakaYosefu,
lathabathela eYordan malunga neYeriko ngasemanzini aseYeriko
ngasempumalanga, kwintlango enyuka eYeriko, eya ezintabeni ngaseBheteli.

<span id="an_16:2">16:2</span> Waphuma umda eBheteli, wasinga eLuzi,
wegqitha waya emdeni wama-Arki eAtaroti; wehla waya entshonalanga emdeni
wamaYafeleli,

<span id="an_16:3">16:3</span> wesa emdeni weBhete-horon yasezantsi,
wesa eGezere; ukuma kwawo waya wema ngolwandle.

<span id="an_16:4">16:4</span> Balabelwa ke ilifa labo oonyana
bakaYosefu, uManase noEfrayim.

<span id="an_16:5">16:5</span> Umda woonyana bakaEfrayim wenjenje: umda
welifa labo ngasempumalanga wayiAtaroti-adare, wesa eBhete-horon
engasentla;

<span id="an_16:6">16:6</span> waphuma umda waya elwandle, eMikemetati
ngasentla; wajika umda waya empumalanga eTahanati-shilo, wegqitha khona
ngasempumalanga eYanowa;

<span id="an_16:7">16:7</span> wehla eYanowa waya eAtaroti,
naseNaharati, weza eYeriko, wema ngeYordan;

<span id="an_16:8">16:8</span> umda wesuka eTapuwa waya entshonalanga,
eMlanjaneni weeNgcongolo; nokuma kwawo waya wema ngolwandle. Lilo elo
ilifa lesizwe soonyana bakaEfrayim ngokwemizalwane yabo;

<span id="an_16:9">16:9</span> nemizi leyo yahlulelwa oonyana
bakaEfrayim yayiphakathi kwelifa loonyana bakaManase; yonke imizi
yayinemizana yayo.

<span id="an_16:10">16:10</span> Abawagqogqanga amaKanan abemi eGezere.
Ema amaKanan phakathi kwamaEfrayim unanamhla, akhonza efakwa uviko.

<span id="an_17:1">17:1</span> Saba neqashiso naso isizwe sakwaManase;
ngokuba ngowamazibulo kuYosefu. Laba noMakire, owamazibulo kuManase,
laba noyise kaGiliyadi; laba naye elaseGiliyadi nelaseBhashan,

<span id="an_17:2">17:2</span> kuba ebeyindoda yokulwa; laba nabanye
oonyana bakaManase ngokwemizalwane yabo; laba noonyana baka-Abhihezere,
noonyana bakaHeleki, noonyana baka-Aseriyeli, noonyana bakaShekem,
noonyana bakaHefere, noonyana bakaShemida; ngabo abo abantwana
abangamadoda bakaManase, unyana kaYosefu, ngokwemizalwane yabo.

<span id="an_17:3">17:3</span> Ke uTselofehade, unyana kaHefere, unyana
kaGiliyadi, unyana kaMakire, unyana kaManase, ebengenanyana;
ebeneentombi zodwa. Ngawo la amagama eentombi zakhe: uMala, noNoha,
noHogela, neMilka, noTirtsa.

<span id="an_17:4">17:4</span> Zasondela phambi koElazare umbingeleli,
naphambi koYoshuwa unyana kaNun, naphambi kwezikhulu, zathi, UYehova
wamwisela umthetho uMoses, ukuba asinike ilifa phakathi kwabazalwana
bethu. Wazinika ke ngokomlomo kaYehova ilifa phakathi kwabazalwana
bakayise.

<span id="an_17:5">17:5</span> Zaba lishumi ke izabelo kuManase,
ngaphandle kwelizwe laseGiliyadi, neBhashan ephesheya kweYordan;

<span id="an_17:6">17:6</span> ngokuba iintombi zikaManase zabelwa ilifa
phakathi koonyana bakhe; lathi nelizwe laseGiliyadi laba lelabanye
oonyana bakaManase.

<span id="an_17:7">17:7</span> Umda kaManase wathabathela kwa-Ashere,
waya eMikemetati ephambi kowakwaShekem; wahamba umda ngasekunene, waya
kubemi base-En-tapuwa.

<span id="an_17:8">17:8</span> UManase waba nelizwe laseTapuwa; ke
iTapuwa, ngasemdeni wakwaManase, yaba yeyonyana bakaEfrayim.

<span id="an_17:9">17:9</span> Wehla umda waya eMlanjaneni weeNgcongolo,
ezantsi komlanjana. Le mizi ilunge kuEfrayim yaba phakathi kwemizi
kaManase: nommandla wakwaManase wawungasentla komlanjana; ukuma kwawo
waya wema ngolwandle.

<span id="an_17:10">17:10</span> Ngasezantsi laba lelikaEfrayim,
ngasentla laba lelikaManase; ulwandle lwaba ngumda wakhe. Baqubisana
noAshere ngasentla, baqubisana noIsakare ngasempumalanga.

<span id="an_17:11">17:11</span> KwaIsakare nakwa-Ashere uManase waba
neBhete-shehan namagxamesi ayo, neIbleyam namagxamesi ayo, nabemi
baseDore namagxamesi ayo, nabemi base-Endore namagxamesi ayo, nabemi
baseTahanaki namagxamesi ayo, nabemi baseMegido namagxamesi ayo,
ummandla onduli zintathu.

<span id="an_17:12">17:12</span> Babengenako oonyana bakaManase
akuyihlutha loo mizi; amaKanan akuphikela ukuma lwelo zwe.

<span id="an_17:13">17:13</span> Kwathi, bakomelela oonyana
bakaSirayeli, bawafaka uviko amaKanan, abawagqogqa kuphele.

<span id="an_17:14">17:14</span> Bathetha oonyana bakaYosefu noYoshuwa,
besithi, Yini na ukuba usinike ilifa laqashiso linye, nasabelo sinye,
singabantu abaninzi nje, esisikelele nje uYehova kangakanana unangoku?

<span id="an_17:15">17:15</span> Wathi uYoshuwa kubo, Ukuba ningabantu
abaninzi, nyukani niye emahlathini, nizihlahlele ezweni lamaPerizi
nelamaRafa, xa kuxineneyo kuni ezintabeni zakwaEfrayim.

<span id="an_17:16">17:16</span> Bathi oonyana bakaYosefu, Ilizwe eli
leentaba alisilingene; ke ziinqwelo zesinyithi kumaKanan onke amiyo
ezweni lamathafa aseBhete-shehan namagxamesi ayo, kwanasemathafeni
aseYizereli.

<span id="an_17:17">17:17</span> Wathi uYoshuwa kwindlu kaYosefu,
kuEfrayim nakuManase, Ningabantu abaninzi, ninamandla amakhulu; aliyi
kuba linye iqashiso lenu;

<span id="an_17:18">17:18</span> kuba eleentaba liya kuba lelenu,
ngokuba lingamahlathi. Nowa hlahla, iinyele zawo zibe zezenu; kuba niya
kuwagqogqa amaKanan, nakuba eneenqwelo zesinyithi, nakuba omelele.

<span id="an_18:1">18:1</span> Labizelwa ndawonye lonke ibandla
lakwaSirayeli eShilo; bayimisa khona intente yokuhlangana. Leyiseka
ilizwe phambi kwabo.

<span id="an_18:2">18:2</span> Kwasala phakathi koonyana bakaSirayeli
izizwe ezisixhenxe, ezingabelwanga lifa lazo.

<span id="an_18:3">18:3</span> Wathi uYoshuwa koonyana bakaSirayeli,
Koda kube nini na nikunqena ukuya kulihlutha elo zwe aninike lona
uYehova uThixo wooyihlo?

<span id="an_18:4">18:4</span> Khuphani amadoda abe mathathu esizweni
ngesizwe, ndiwathume, asuke acande ezweni, alibhale ngokwamafa azo, aze
abuyele kum,

<span id="an_18:5">18:5</span> alabe libe zizabelo ezisixhenxe; uYuda
eme emdeni wakhe ngasezantsi, indlu kaYosefu ime emdeni wayo ngasentla.

<span id="an_18:6">18:6</span> Nina ke nilibhale ilizwe lezabelo ezo
zisixhenxe, niyizise ingxelo kum apha, ndiniwisele amaqashiso phambi
koYehova uThixo wethu apha.

<span id="an_18:7">18:7</span> Kuba abaLevi abanasabelo phakathi kwenu,
kuba ilifa labo bububingeleli bukaYehova; ke uGadi noRubhen nesiqingatha
sesizwe sikaManase basebelithabathile ilifa labo awabanika lona uMoses,
umkhonzi kaYehova, phesheya kweYordan ngasempumalanga.

<span id="an_18:8">18:8</span> Asuka ke amadoda lawo ahamba. UYoshuwa
wabawisela umthetho abo bahambayo beya kulibhala ilizwe, esithi, Yiyani,
nilihambe ilizwe, nilibhale, nize nibuyele kum, ndiniwisele amaqashiso
phambi koYehova eShilo apha.

<span id="an_18:9">18:9</span> Aya ke amadoda lawo, acanda ezweni apho,
alibhala ngokwemizi, ngokwezabelo ezi sixhenxe encwadini; eza ke
kuYoshuwa eminqubeni eShilo.

<span id="an_18:10">18:10</span> Waza uYoshuwa wawawisela amaqashiso
eShilo phambi koYehova; uYoshuwa wababela ilizwe oonyana bakaSirayeli
khona ngokweentlantlu zabo.

<span id="an_18:11">18:11</span> Kwavela iqashiso lesizwe soonyana
bakaBhenjamin ngokwemizalwane yabo; umda weqashiso labo waphuma phakathi
koonyana bakaYuda noonyana bakaYosefu.

<span id="an_18:12">18:12</span> Umda wabo ngasecaleni lasentla
wathabathela eYordan, wenyuka waya egxalabeni laseYeriko ngasentla,
wenyuka waya ezintabeni ngasentshonalanga; ukuma kwawo, waya wema
ngentlango yaseBhetaven;

<span id="an_18:13">18:13</span> wegqitha umda khona, waya eLuzi,
egxalabeni leLuzi ngasezantsi (yiBheteli ke leyo); wehla umda waya
eAtaroti-adare, ngasezintabeni ezingasezantsi kweBhete-horon yasezantsi.

<span id="an_18:14">18:14</span> Wahlaba umda, wajika waya ecaleni
lasentshonalanga ngasezantsi, usuka entabeni ephambi kweBhete-horon
ngasezantsi; ukuma kwawo, waya wema ngeKiriyati-bhahali
(yiKiriyati-yeharim ke leyo), umzi woonyana bakaYuda. Lilo elo icala
lasentshonalanga.

<span id="an_18:15">18:15</span> Icala lasezantsi lathabathela
ekupheleni kweKiriyati-yeharim; waphuma umda entshonalanga, waphuma waya
emthonjeni wamanzi aseNefetowa.

<span id="an_18:16">18:16</span> Wehla umda waya ekupheleni kwentaba
ephambi komfula woonyana kaHinom, osentilini yamaRafa ngasentla; wehla
ngomfula wakwaHinom, waya egxalabeni lamaYebhusi ngasezantsi, wehla waya
e-En-rogele;

<span id="an_18:17">18:17</span> wahlaba uvela entla, waphuma waya
e-En-shemeshe, waphuma waya eGeliloti, emalunga nokunyuka kweAdumim;
wehla waya etyeni likaBhohan, unyana kaRubhen;

<span id="an_18:18">18:18</span> wegqitha waya egxalabeni elimalunga
neArabha entla, wehla waya eArabha;

<span id="an_18:19">18:19</span> wegqitha umda waya egxalabeni
laseBhete-hogela entla; ukuma komda, waya wema ngechweba loLwandle
lweTyuwa, ekupheleni kweYordan ngasezantsi; nguwo lowo umda wasezantsi.

<span id="an_18:20">18:20</span> IYordan ibe ingumda walo ngecala
lasempumalanga. Lilo elo ilifa loonyana bakaBhenjamin ngokwemida yalo
ngeenxa zonke, ngokwemizalwane yabo.

<span id="an_18:21">18:21</span> Ke imizi yesizwe soonyana
bakaBhenjamin, ngokwemizalwane yabo, ibe iyiYeriko, neBhete-hogela,
nentili yaseKetsitse,

<span id="an_18:22">18:22</span> neBhete-arabha, neTsemarayim,
neBheteli,

<span id="an_18:23">18:23</span> neAvim, nePara, neOfra,

<span id="an_18:24">18:24</span> neKefar-amoni, neOfeni, neGabha: imizi
elishumi elinamibini inemizana yayo;

<span id="an_18:25">18:25</span> iGibheyon, neRama, neBheheroti,

<span id="an_18:26">18:26</span> neMizpa, neKefira, neMotsa,

<span id="an_18:27">18:27</span> neRekem, neIrpeli, neTarala,

<span id="an_18:28">18:28</span> neTsela, ne-Elefe, nowamaYebhusi
(yiYerusalem ke leyo); neGibheha, neKiriyati: imizi elishumi elinamibini
inemizana yayo. Lilo ke elo ilifa loonyana bakaBhenjamin ngokwemizalwane
yabo.

<span id="an_19:1">19:1</span> Lavela iqashiso lesibini noSimon, nesizwe
soonyana bakaSimon, ngokwemizalwane yabo. Ilifa labo laba phakathi
kwelifa loonyana bakaYuda.

<span id="an_19:2">19:2</span> Elifeni labo baba neBher-sheba, neShebha,
neMulada,

<span id="an_19:3">19:3</span> neHatsere-shuwali, neBhala, neAtsem,

<span id="an_19:4">19:4</span> ne-Eletoladi, neBhetuli, neHorma,

<span id="an_19:5">19:5</span> neTsikelage, neBhete-markabhoti,
neHatsar-susa,

<span id="an_19:6">19:6</span> neBhete-lebhawoti, neSharuhen: imizi
elishumi elinamithathu inemizana yayo;

<span id="an_19:7">19:7</span> iAyin, neRimon, ne-Etere, neAshan; imizi
emine inemizana yayo,

<span id="an_19:8">19:8</span> nemizana yonke ejikeleze loo mizi, kwesa
eBhahalatibhere (yiRama yelasezantsi ke leyo). Lilo elo ilifa lesizwe
soonyana bakaSimon ngokwemizalwane yabo.

<span id="an_19:9">19:9</span> Laba sesabelweni soonyana bakaYuda ilifa
loonyana bakaSimon; ngokuba isabelo soonyana bakaYuda sabagqitha.
Oonyana bakaSimon babelwa ilifa phakathi kwelifa labo.

<span id="an_19:10">19:10</span> Lavela iqashiso lesithathu noonyana
bakaZebhulon, ngokwemizalwane yabo.

<span id="an_19:11">19:11</span> Umda welifa labo wesa eSaridi, wenyuka
umda wabo wasinga entshonalanga, wesa eMarala, wafikelela eDabhesheti,
wahlangana nomlanjana okhangelene neYokeneham;

<span id="an_19:12">19:12</span> wabuya eSaridi, wasinga empumalanga
ngecala eliphuma ilanga, waya emdeni weKiseloti-tabhore, waphuma waya
eDabherati, wenyuka waya eYafiya.

<span id="an_19:13">19:13</span> Wegqitha khona, wasinga empumalanga
ngecala eliphuma ilanga, waya eGati-hefere, e-Eti-katsin; waphuma waya
eRimon, ehlaba iye eNeha.

<span id="an_19:14">19:14</span> Umda wayizunguleza ngasentla, waya
eHanaton; ukuma kwawo, wema ngomfula waseIfeta-eli;

<span id="an_19:15">19:15</span> neKatati, neNahalali, neShimron,
neIdala, neBhetelehem: imizi elishumi elinamibini inemizana yayo.

<span id="an_19:16">19:16</span> Lilo elo ilifa loonyana bakaZebhulon
ngokwemizalwane yabo, loo mizi nemizana yayo.

<span id="an_19:17">19:17</span> Iqashiso lesine lavela noIsakare,
noonyana bakaIsakare ngokwemizalwane yabo.

<span id="an_19:18">19:18</span> Umda wabo wasinga kwiYizereli,
neKesuloti, neShunem,

<span id="an_19:19">19:19</span> neHafarayim, neShihon, neAnaharati,

<span id="an_19:20">19:20</span> neRabhiti, neKishiyon, neAbhetse,

<span id="an_19:21">19:21</span> neRemeti, ne-En-ganim, ne-En-hada,
neBhete-patsetse.

<span id="an_19:22">19:22</span> Umda wafikelela eTabhore,
naseShahatsima, naseBhete-shemeshe, ukuma komda wabo, waya wema
ngeYordan imizi elishumi elinamithandathu enimizana yayo.

<span id="an_19:23">19:23</span> Lilo elo ilifa lesizwe soonyana
bakaIsakare ngokwemizalwane yabo, loo mizi nemizana yayo.

<span id="an_19:24">19:24</span> Lavela iqashiso lesihlanu nesizwe
soonyana baka-Ashere ngokwemizalwane yabo.

<span id="an_19:25">19:25</span> Umda wabo waba yiHelekati, neHali,
neBheten, neAkeshafi,

<span id="an_19:26">19:26</span> neAlameleki, neAmadi, neMishali;
wafikelela eKarmele ngasentshonalanga, neShihore-libhenati.

<span id="an_19:27">19:27</span> Wabuya, wasinga ngecala eliphuma ilanga
eBhete-dagon, wafikelela kwelakwaZebhulon, nakumfula waseIfeta-eli,
ngasentla kweBhete-emeki, neNehiyeli; waphuma waya eKabhuli ngasekhohlo;

<span id="an_19:28">19:28</span> neHebron, neRehobhi, neHamon, neKana,
wesa eTsidon enkulu.

<span id="an_19:29">19:29</span> Wabuya umda waya eRama, wesa emzini
onqatyisiweyo oyiTire, wabuya umda waya eHosa; ukuma kwawo, waya wema
ngolwandle, ngasesabelweni sika-Akezibhe;

<span id="an_19:30">19:30</span> neUma, neAfeki, neRehobhi: imizi
emashumi mabini anamibini inemizana yayo.

<span id="an_19:31">19:31</span> Lilo elo ilifa loonyana baka-Ashere
ngokwemizalwane yabo, loo mizi nemizana yayo.

<span id="an_19:32">19:32</span> Lavela iqashiso lesithandathu noonyana
bakaNafetali, ileloonyana bakaNafetali ngokwemizalwane yabo.

<span id="an_19:33">19:33</span> Umda wabo wathabathela eHelefe,
eMiokini yaseTsahanayim, neAdami-nekebhe, neYabheneli, wesa eLakum;
nokuma kwawo, wema ngeYordan;

<span id="an_19:34">19:34</span> wabuya umda, wasinga entshonalanga
eAzenoti-tabhore, waphuma khona waya eHukoki, wafikelela
kwelakwaZebhulon ngasezantsi, wafikelela kwelakwa-Ashere
ngasentshonalanga, nelakwaYuda eYordan ngasempumalanga.

<span id="an_19:35">19:35</span> Imizi enqatyisiweyo yaba yiTsidim,
neTsere, neHamati, neRakati, neKinerete,

<span id="an_19:36">19:36</span> neAdama, neRama, neHatsore,

<span id="an_19:37">19:37</span> neKedeshe, ne-Edreyi, ne-En-hatsore,

<span id="an_19:38">19:38</span> neIron, neMigdali-eli, neHorem,
neBhete-anati, neBhete-shemeshe: imizi elishumi elinesithoba inemizana
yayo.

<span id="an_19:39">19:39</span> Lilo elo ilifa lesizwe soonyana
bakaNafetali, ngokwemizalwane yabo, loo mizi nemizana yayo.

<span id="an_19:40">19:40</span> Lavela iqashiso lesixhenxe nesizwe
soonyana bakaDan ngokwemizalwane yabo.

<span id="an_19:41">19:41</span> Umda welifa labo waba yiTsora,
ne-Eshtawoli, neIre-shemeshe,

<span id="an_19:42">19:42</span> neShahalabhin, neAyalon, neItela,

<span id="an_19:43">19:43</span> ne-Elon, neTimnata, ne-Ekron,

<span id="an_19:44">19:44</span> ne-Eleteke, neGibheton, neBhahalata,

<span id="an_19:45">19:45</span> neYehudi, neBhene-bheraki,
neGati-rimon,

<span id="an_19:46">19:46</span> neMeyarkon, neRakon, kunye nomda
omalunga neYafo.

<span id="an_19:47">19:47</span> Umda woonyana bakaDan wema ngayo.
Benyuka ke oonyana bakaDan, baya kulwa neLeshem, bayithimba, bayibulala
ngohlangothi lwekrele, bayihlutha, bema kuyo, bathi ukuyibiza iLeshem
kukwaDan, ngegama likaDan uyise.

<span id="an_19:48">19:48</span> Lilo elo ilifa lesizwe soonyana bakaDan
ngokwemizalwane yabo, loo mizi inemizana yayo.

<span id="an_19:49">19:49</span> Bagqiba ke ukulaba ilizwe ngokwemida
yabo. Oonyana bakaSirayeli bamnika uYoshuwa, unyana kaNun, ilifa
phakathi kwabo.

<span id="an_19:50">19:50</span> Ngokomlomo kaYehova bamnika umzi
awawubizayo, iTimnati-sera, ekweleentaba lakwaEfrayim. Wawakha loo mzi,
wahlala kuwo.

<span id="an_19:51">19:51</span> Ngawo lawo amafa abawabayo ooElazare
umbingeleli, noYoshuwa unyana kaNun, neentloko zezindlu zooyise ezizweni
zoonyana bakaSirayeli, ngamaqashiso eShilo, phambi koYehova, emnyango
wentente yokuhlangana. Bagqiba ke ukulaba ilizwe.

<span id="an_20:1">20:1</span> Wathetha uYehova kuYoshuwa, esithi,

<span id="an_20:2">20:2</span> Thetha koonyana bakaSirayeli, uthi,
Zimiseleni imizi yokusabela, endathetha ngayo kuni ngoMoses;

<span id="an_20:3">20:3</span> ukuba abalekele kuyo umbulali obulele
umntu ngengozi engazi, ibe ziindawo zenu enobalekela kuzo ukusaba
umphindezeleli wegazi;

<span id="an_20:4">20:4</span> abalekele komnye waloo mizi, eme
ekungeneni kwesango lomzi, awathethe ezindlebeni zamadoda amakhulu aloo
mzi amazwi akhe; amamkelele kuloo mzi, abe kuwo, amnike indawo, ukuba
ahlale nawo.

<span id="an_20:5">20:5</span> Othi, xenikweni umphindezeleli wegazi
amsukelayo, angamnikeli umbulali esandleni sakhe, ngokuba wambulala
ummelwane wakhe engazi, ebengamthiyile ngaphambili.

<span id="an_20:6">20:6</span> Wohlala kuloo mzi ade eme phambi
kwebandla, lithethwe ityala lakhe, ade afe umbingeleli omkhulu oya
kubakho ngezo mini, andule umbulali ukubuyela emzini wakowabo,
nasendlwini yakhe, emzini abebaleke ekuwo.

<span id="an_20:7">20:7</span> Bangcwalisa ke iKedeshe eGalili,
ekweleentaba lakwaNafetali; nelakwaShekem kweleentaba lakwaEfrayim;
neKiriyati ka-Arbha, ngowaseHebron ke lowo, kweleentaba lakwaYuda.

<span id="an_20:8">20:8</span> Naphesheya kweYordan, malunga neYeriko
ngasempumalanga, bamisa iBhetsere entlango, ethafeni, esizweni
sakwaRubhen; neRamoti kwelaseGiliyadi, esizweni sakwaGadi; neGolan
eBhashan, esizweni sakwaManase.

<span id="an_20:9">20:9</span> Yiyo leyo imizi eyamiselwa bonke oonyana
bakaSirayeli, nowasemzini ophambukele phakathi kwabo, ukuba babalekele
kuyo bonke abantu ababulele umntu ngengozi, ukuba bangafi sisandla
somphindezeleli wegazi, bade beme phambi kwebandla.

<span id="an_21:1">21:1</span> Zasondela iintloko zezindlu zooyise
zakwaLevi kuElazare umbingeleli, nakuYoshuwa unyana kaNun, nakwiintloko
zezindlu zooyise zezizwe zoonyana bakaSirayeli;

<span id="an_21:2">21:2</span> zathetha kubo eShilo ezweni lakwaKanan,
zisithi, UYehova wawisa umthetho ngesandla sikaMoses, ukuba sinikwe
imizi yokuhlala, namadlelo ayo eenkomo zethu.

<span id="an_21:3">21:3</span> Oonyana bakaSirayeli babanika abaLevi
elifeni labo, ngokomlomo kaYehova, le mizi namadlelo ayo.

<span id="an_21:4">21:4</span> Laphuma iqashiso nemizalwane yamaKehati;
yaba yeyoonyana baka-Aron umbingeleli abangabaLevi, esizweni sakwaYuda,
nasesizweni sakwaSimon, nasesizweni sakwaBhenjamin, imizi elishumi
elinamithathu ngeqashiso elo.

<span id="an_21:5">21:5</span> Abanye oonyana bakaKehati bafumana
ngeqashiso imizi elishumi emizalwaneni yesizwe sakwaEfrayim, nasesizweni
sakwaDan, nasesiqingatheni sesizwe sakwaManase.

<span id="an_21:6">21:6</span> Oonyana bakaGershon bafumana ngeqashiso
imizi elishumi elinamithathu emizalwaneni yesizwe sakwaIsakare,
nasesizweni sakwa-Ashere, nasesizweni sakwaNafetali, nasesiqingatheni
sesizwe sakwaManase eBhashan.

<span id="an_21:7">21:7</span> Oonyana bakaMerari, ngokwemizalwane yabo,
bafumana imizi elishumi elinamibini esizweni sakwaRubhen, nasesizweni
sakwaGadi, nasesizweni sakwaZebhulon.

<span id="an_21:8">21:8</span> Oonyana bakaSirayeli babanika abaLevi
ngeqashiso loo mizi namadlelo ayo, njengoko uYehova wawisayo umthetho
ngesandla sikaMoses.

<span id="an_21:9">21:9</span> Babanika esizweni soonyana bakaYuda,
nasesizweni soonyana bakaSimon, yona le mizi ibizwa ngegama layo;

<span id="an_21:10">21:10</span> yaba yeyoonyana baka-Aron emizalwaneni
yamaKehati, koonyana bakaLevi; ngokuba laba lelabo iqashiso lokuqala.

<span id="an_21:11">21:11</span> Babanika umzi ka-Arbha, uyise ka-Anaki
(ngowaseHebron ke lowo), ezintabeni zakwaYuda, namadlelo ayo ngeenxa
zonke.

<span id="an_21:12">21:12</span> Ke amasimi aloo mzi, nemizana yawo,
bawanika uKalebhi unyana kaYefune ukuba abe ngawakhe.

<span id="an_21:13">21:13</span> Oonyana baka-Aron umbingeleli babanika
owaseHebron nedlelo lawo, umzi ke wokusabela umbulali, neLibhena nedlelo
layo,

<span id="an_21:14">21:14</span> neYatire nedlelo layo, ne-Eshtemowa
nedlelo layo,

<span id="an_21:15">21:15</span> neHolon nedlelo layo, neDebhiri nedlelo
layo,

<span id="an_21:16">21:16</span> neAyin nedlelo layo, neYuta nedlelo
layo, neBhete-shemeshe nedlelo layo: imizi esithoba kwezo zizwe zibini.

<span id="an_21:17">21:17</span> Nasesizweni sakwaBhenjamin: iGibheyon
nedlelo layo, neGebha nedlelo layo,

<span id="an_21:18">21:18</span> neAnatoti nedlelo layo, neAlemon
nedlelo layo: imizi emine.

<span id="an_21:19">21:19</span> Iyonke imizi yoonyana baka-Aron,
ababingeleli, yabayimizi elishumi elinamithathu inamadlelo ayo.

<span id="an_21:20">21:20</span> Imizalwane yoonyana bakaKehati,
yabaLevi abaseleyo koonyana bakaKehati, yafumana imizi yeqashiso layo
esizweni sakwaEfrayim.

<span id="an_21:21">21:21</span> Babanika owakwaShekem nedlelo lawo,
okweleentaba lakwaEfrayim, umzi ke wokusabela umbulali, neGezere nedlelo
layo,

<span id="an_21:22">21:22</span> neKibhetsayim nedlelo layo,
neBhete-horon nedlelo layo: imizi emine.

<span id="an_21:23">21:23</span> Esizweni sakwaDan, iEleteke nedlelo
layo, neGibheton nedlelo layo,

<span id="an_21:24">21:24</span> neAyalon nedlelo layo, neGati-rimon
nedlelo layo: imizi emine.

<span id="an_21:25">21:25</span> Esiqingatheni sesizwe sakwaManase,
iTahanaki nedlelo layo, neGati-rimon nedlelo layo: imizi emibini.

<span id="an_21:26">21:26</span> Iyonke imizi yaba lishumi namadlelo
ayo, ngokwemizalwane yoonyana bakaKehati abaseleyo.

<span id="an_21:27">21:27</span> Babanika oonyana bakaGershon
emizalwaneni yabaLevi, esiqingatheni sesizwe sakwaManase, iGolan
eBhashan nedlelo layo, umzi ke wokusabela umbulali, neBheheshtera
nedlelo layo: imizi emibini.

<span id="an_21:28">21:28</span> Esizweni sakwaIsakare, iKishon nedlelo
layo, neDabherati nedlelo layo,

<span id="an_21:29">21:29</span> neYarmuti nedlelo layo, ne-En-ganim
nedlelo layo: imizi emine.

<span id="an_21:30">21:30</span> Esizweni sakwa-Ashere, iMishali nedlelo
layo, neAbhedon nedlelo layo;

<span id="an_21:31">21:31</span> neHelekati nedlelo layo, neRehobhi
nedlelo layo: imizi emine.

<span id="an_21:32">21:32</span> Esizweni sakwaNafetali, iKedeshe
kwelaseGalili nedlelo layo, umzi ke wokusabela umbulali; iHamoti-dore
nedlelo layo, iKartan nedlelo layo: imizi emithathu.

<span id="an_21:33">21:33</span> Iyonke imizi yamaGershon,
ngokwemizalwane yakhe, yaba yimizi elishumi elinamithathu inamadlelo
ayo.

<span id="an_21:34">21:34</span> Bayinika imizalwane yoonyana
bakaMerari, yabaLevi abaseleyo, esizweni sakwaZebhulon, iYokeneham
nedlelo layo, neKarta nedlelo layo,

<span id="an_21:35">21:35</span> neDimna nedlelo layo, neNahalali
nedlelo layo: imizi emine.

<span id="an_21:36">21:36</span> Esizweni sakwaRubhen, iBhetsere nedlelo
layo, neYahatsa nedlelo layo,

<span id="an_21:37">21:37</span> neKedemoti nedlelo layo, neMefahati
nedlelo layo: imizi emine.

<span id="an_21:38">21:38</span> Esizweni sakwaGadi, iRamoti
kwelaseGiliyadi nedlelo layo, umzi ke wokusabela umbulali; neMahanayim
nedlelo layo,

<span id="an_21:39">21:39</span> neHeshbhon nedlelo layo, neYazere
nedlelo layo: iyonke loo mizi mine.

<span id="an_21:40">21:40</span> Iyonke imizi yoonyana bakaMerari
ngokwemizalwane yabo eseleyo, emizalwaneni yabaLevi, iqashiso labo laba
yimizi elishumi elinamibini.

<span id="an_21:41">21:41</span> Iyonke imizi yabaLevi phakathi kwelifa
loonyana bakaSirayeli yaba yimizi engamashumi mane anesibhozo,
inamadlelo ayo.

<span id="an_21:42">21:42</span> Yonke loo mizi ngaminye yaba nedlelo
layo ngeenxa zonke; kwaba njalo kuloo mizi yonke.

<span id="an_21:43">21:43</span> UYehova wawanika ke amaSirayeli lonke
ilizwe abelifungele ooyise ukuba wobanika; alihlutha ahlala kulo.

<span id="an_21:44">21:44</span> UYehova wawaphumza ngeenxa zonke,
njengako konke awabafungelayo ooyise; akwabakho mntu ezintshabeni zawo
zonke umayo phambi kwawo. Zonke iintshaba zawo uYehova wazinikela
esandleni sawo.

<span id="an_21:45">21:45</span> Akuwanga zwi phantsi, emazwini onke
alungileyo awawathethayo uYehova kwindlu kaSirayeli; enzeka onke.

<span id="an_22:1">22:1</span> Wandula uYoshuwa ukuwabiza amaRubhen,
namaGadi, nesiqingatha sesizwe sakwaManase, wathi kuwo,

<span id="an_22:2">22:2</span> Nikugcinile konke, uMoses umkhonzi
kaYehova abeniwisele ngako umthetho, naliphulaphula izwi lam ezintweni
zonke endiniwisele umthetho ngazo.

<span id="an_22:3">22:3</span> Anibashiyanga abazalwana benu ezi mini
zininzi unanamhla; ke nisigcinile isigxina somthetho kaYehova uThixo
wenu.

<span id="an_22:4">22:4</span> Kaloku uYehova, uThixo wenu, ubaphumzile
abazalwana benu, njengoko wathethayo kubo. Kaloku ke jikani, niye
ezintenteni zenu, ezweni lelifa lenu, abeninike lona uMoses, umkhonzi
kaYehova, phesheya kweYordan.

<span id="an_22:5">22:5</span> Kodwa gcinani kunene ukuba niwenze
umthetho nomyalelo awaniwiselayo uMoses, umkhonzi kaYehova, wokuba
nimthande uYehova uThixo wenu, nihambe ngeendlela zakhe zonke, niyigcine
imithetho yakhe, ninamathele kuye, nimkhonze ngentliziyo yenu yonke,
nangomphefumlo wenu wonke.

<span id="an_22:6">22:6</span> Wabasikelela uYoshuwa, wabandulula; baya
ezintenteni zabo.

<span id="an_22:7">22:7</span> UMoses ebesinikile ilifa isiqingatha
sesizwe sakwaManase eBhashan; esinye isiqingatha saso uYoshuwa wasinika
kunye nabazalwana baso nganeno kweYordan, ngasentshonalanga. Kananjalo
xenikweni uYoshuwa wasindululela ezintenteni zaso, wasisikelela naso.

<span id="an_22:8">22:8</span> Wathi kuso, Buyelani ezintenteni zenu,
ninobutyebi obukhulu, ninengqwebo eninzi kunene, nesilivere, negolide,
nobhedu, nesinyiti, neengubo ezininzi kunene. Yabelanani nabazalwana
benu ngamaxhoba eentshaba zenu.

<span id="an_22:9">22:9</span> Babuya ke oonyana bakaRubhen, noonyana
bakaGadi, nesiqingatha sesizwe soonyana bakaManase, besuka koonyana
bakaSirayeli eShilo esezweni lakwaKanan, ukuba baye ezweni laseGiliyadi,
ezweni lelifa labo, ababelizuzile ngokomlomo kaYehova ngesandla
sikaMoses.

<span id="an_22:10">22:10</span> Bafika emimandleni yaseYordan, esezweni
lakwaKanan. Oonyana bakaRubhen, noonyana bakaGadi, nesiqingatha sesizwe
sakwaManase bakha khona isibingelelo ngaseYordan, isibingelelo esikhulu,
esibonakalayo.

<span id="an_22:11">22:11</span> Beva ke oonyana bakaSirayeli,
kusithiwa, Yabonani, oonyana bakaRubhen, noonyana bakaGadi, nesiqingatha
sesizwe sakwaManase, bakhe isibingelelo malunga nelizwe lakwaKanan,
emimandleni yaseYordan, ngecala elingaphesheya koonyana bakaSirayeli.

<span id="an_22:12">22:12</span> Beva ke oonyana bakaSirayeli,
balibizela ndawonye lonke ibandla loonyana bakaSirayeli eShilo, ukuba
kunyukwe kuyiwe kubo, kuliwe nabo.

<span id="an_22:13">22:13</span> Oonyana bakaSirayeli bathuma uPinehasi,
unyana kaElazare umbingeleli, koonyana bakaRubhen, nakoonyana bakaGadi,
nakwisiqingatha sesizwe sakwaManase,

<span id="an_22:14">22:14</span> elizweni laseGiliyadi, enezikhulu
ezilishumi, sasinye isikhulu, sasinye isikhulu endlwini yooyise ezizweni
zonke zakwaSirayeli, zingamadoda aziintloko zezindlu zooyise emawakeni
akwaSirayeli.

<span id="an_22:15">22:15</span> Baya ke koonyana bakaRubhen, nakoonyana
bakaGadi, nakwisiqingatha sesizwe sakwaManase, ezweni laseGiliyadi;

<span id="an_22:16">22:16</span> bathetha kubo, besithi, Litsho lonke
ibandla likaYehova, ukuthi, Bubumenemene buni na obu nimeneza ngabo
kuThixo kaSirayeli, nibuya nje namhla ekumlandeleni uYehova,
ngokuzakhela isibingelelo, ukuba nigwilike kuYehova namhla?

<span id="an_22:17">22:17</span> Yinto encinane na kuthi ubugwenxa
bukaPehore, esingekazihlambululi kubo unanamhla, saza isibetho saba
sebandleni likaYehova,

<span id="an_22:18">22:18</span> nina nibuya nje namhla ekumlandeleni
uYehova? Kothi, nigwilike kuYehova nina namhla, ngomso abe
noburhalarhume yena kwibandla lonke lakwaSirayeli.

<span id="an_22:19">22:19</span> Inene, ukuba nithi liyinqambi ilizwe
lelifa lenu, welani nize ezweni lelifa likaYehova, apho umnquba kaYehova
ukhona, nime phakathi kwethu. Ke musani ukugwilika kuYehova, musani
ukugwilika kuthi ngokuzakhela isibingelelo esingesiso isibingelelo
sikaYehova uThixo wethu.

<span id="an_22:20">22:20</span> Akamenezanga yini na uAkan, unyana
kaZera, ngobumenemene entweni esingelwe phantsi, kwaza kwabakho
uburhalarhume phezu kwebandla lonke lamaSirayeli? Loo mntu mnye
akatshabalalanga yedwa ngobugwenxa bakhe.

<span id="an_22:21">22:21</span> Baphendula oonyana bakaRubhen, noonyana
bakaGadi, nesiqingatha sesizwe soonyana bakaManase, bathetha neentloko
zamawaka akwaSirayeli, bathi,

<span id="an_22:22">22:22</span> UThixo, uThixo uYehova, uThixo, uThixo
uYehova, uyazi, amaSirayeli ayakwazi, ukuba oko kwenziwe ngokugwilika
na, nangokumeneza kuYehova.

<span id="an_22:23">22:23</span> Uze ungasisindisi namhlanje, ukuba
sizakhele isibingelelo sokusibuyisa ekulandeleni uYehova, nokuba sinyusa
phezu kwaso idini elinyukayo, nomnikelo wokudla, nokuba senzele phezu
kwaso imibingelelo yoxolo: uYehova ngokwakhe makakubuze oko.

<span id="an_22:24">22:24</span> Inene, siyenze le nto ngesithukuthezi,
ngethuba lokuthi, Ngexesha elizayo bothi oonyana benu koonyana bethu,
Yintoni na enani noYehova, uThixo kaSirayeli?

<span id="an_22:25">22:25</span> UYehova umise umda oyiYordan phakathi
kwethu nani, nyana bakaRubhen, nyana bakaGadi; aninasabelo kuYehova
nina: oonyana benu benze ukuba oonyana bethu bayeke ukumoyika uYehova.

<span id="an_22:26">22:26</span> Sithe ke, Makhe sizenzele, sizakhele
isibingelelo, singesadini linyukayo, singesambingelelo;

<span id="an_22:27">22:27</span> sibe lingqina phakathi kwethu nani,
naphakathi kwezizukulwana zethu emva kwethu, ukuba sisebenze umsebenzi
kaYehova phambi kwakhe ngamadini ethu anyukayo, nangemibingelelo yethu,
nangemibingelelo yethu yoxolo; ukuze bangatsho oonyana benu ngexesha
elizayo koonyana bethu, ukuthi, Aninasabelo kuYehova nina.

<span id="an_22:28">22:28</span> Sathi ke, Kothi, xa bathe batsho kuthi,
nakwizizukulwana zethu ngexesha elizayo, sibe nako ukuthi Khangelani
imfano yesibingelelo sikaYehova abayenzayo oobawo, ingeyadini linyukayo,
ingeyambingelelo, ilingqina phakathi kwethu nani.

<span id="an_22:29">22:29</span> Makube le kuthi ngenxa yakhe ukuba
sigwilike kuYehova, sibuye namhla ekumlandeleni uYehova, silakhele
isibingelelo idini elinyukayo, nomnikelo wokudla, nombingelelo,
esingesiso isibingelelo sikaYehova uThixo wethu, esiphambi komnquba
wakhe.

<span id="an_22:30">22:30</span> Amazwi abawathethayo oonyana
bakaRubhen, noonyana bakaGadi, noonyana bakaManase, waweva uPinehasi
umbingeleli, nezikhulu zebandla, neentloko zamawaka akwaSirayeli
ezazinaye, alunga emehlweni abo.

<span id="an_22:31">22:31</span> Wathi ke uPinehasi unyana kaElazare,
umbingeleli, koonyana bakaRubhen, nakoonyana bakaGadi, nakoonyana
bakaManase, Namhla siyazi ukuba uYehova uphakathi kwethu, ngokuba
ningabenzanga obo bumenemene kuYehova. Ngale nto nibahlangule oonyana
bakaSirayeli esandleni sikaYehova.

<span id="an_22:32">22:32</span> Wabuya ke uPinehasi unyana kaElazare,
umbingeleli, nezikhulu ezo, koonyana bakaRubhen, nakoonyana bakaGadi,
ezweni laseGiliyadi; beza ezweni lakwaKanan, koonyana bakaSirayeli,
bebabuyisela ilizwi.

<span id="an_22:33">22:33</span> Ilizwi elo lalunga emehlweni oonyana
bakaSirayeli. Oonyana bakaSirayeli bambonga uThixo, ababa sathetha
ngokunyuka baye kubo ngobumpi, balitshabalalise ilizwe abahleli kulo
oonyana bakaRubhen noonyana bakaGadi.

<span id="an_22:34">22:34</span> Oonyana bakaRubhen noonyana bakaGadi
basibiza isibingelelo ngokuthi, Lingqina phakathi kwethu ukuba uYehova
unguye uThixo.

<span id="an_23:1">23:1</span> Kwathi, kwakuba yimihla emininzi, emveni
kokuba uYehova ewaphumzile amaSirayeli ezintshabeni zawo zonke ngeenxa
zonke, uYoshuwa eseleyindoda enkulu, ekhulile,

<span id="an_23:2">23:2</span> wawabiza uYoshuwa onke amaSirayeli,
amadoda awo amakhulu, neentloko zawo, nabagwebi bawo, nababhali bawo,
wathi kubo, Mna ndisendimdala, ndikhulile.

<span id="an_23:3">23:3</span> Nina nikubonile konke abekwenzile uYehova
uThixo wenu kwezo ntlanga zonke ngenxa yenu; ngokuba uYehova uThixo wenu
nguye onilweleyo.

<span id="an_23:4">23:4</span> Khangelani, ndinabele ngamaqashiso nezi
ntlanga zisaseleyo, ukuba zibe lilifa lezizwe zenu, zithabathela
eYordan, kunye neentlanga zonke endizinqumleyo, zesa kulwandle olukhulu
ngasekutshoneni kwelanga.

<span id="an_23:5">23:5</span> NguYehova uThixo wenu oya kuzigxotha
ebusweni benu, azigqogqe phambi kwenu, nilihluthe ilizwe lazo, njengoko
wathethayo kuni uYehova uThixo wenu.

<span id="an_23:6">23:6</span> Yomelelani kunene, ukuze nigcine nenze
konke okubhaliweyo encwadini yomyalelo kaMoses, ukuze ningasuki kuwo,
nityekele ekunene nasekhohlo;

<span id="an_23:7">23:7</span> ukuze ningadibani nezi ntlanga ziseleyo,
ezi ke zinani, ningalikhankanyi igama loothixo bazo, ningabafungi,
ningabakhonzi, ningabanquli.

<span id="an_23:8">23:8</span> Ize ninamathele kuYehova uThixo wenu,
njengoko nikwenzileyo unanamhla.

<span id="an_23:9">23:9</span> UYehova wazigqogqa ebusweni benu
iintlanga ezinkulu, ezinamandla; ke nina akumanga mntu phambi kwenu
unanamhla;

<span id="an_23:10">23:10</span> indoda inye kuni isukele iwaka; ngokuba
uYehova uThixo wenu nguye onilwelayo, njengoko wakuthethayo kuni.

<span id="an_23:11">23:11</span> Zigcineni kunene ngenxa yemiphefumlo
yenu, ukuba nimthande uYehova uThixo wenu.

<span id="an_23:12">23:12</span> Kuba ukuba nithe nabuya, nabuya
nanamathela kumaqongqolo ezi ntlanga ziseleyo, ezi ke zinani,
nendiselana nazo, nadibana nazo, zadibana nani:

<span id="an_23:13">23:13</span> yazini kakuhle ukuba uYehova, uThixo
wenu, akayi kuphinda azigqogqe ezi ntlanga phambi kwenu. Zoba zizibatha
nemigibe kuni, neziniya emacaleni enu, noviko emehlweni enu, nide
nicinywe kulo mhlaba ulungileyo, aninikileyo uYehova uThixo wenu.

<span id="an_23:14">23:14</span> Namhla ndihamba ngendlela yoluntu
lonke. Niyazi ngentliziyo yenu yonke, nangomphefumlo wenu wonke, ukuba
akuwanga phantsi nalinye ilizwi emazwini onke alungileyo, abewathethile
uYehova uThixo wenu ngani; onke enzekile kuni; akuwanga phantsi nalinye
ilizwi kuwo.

<span id="an_23:15">23:15</span> Kothi, njengoko lenzekayo kuni lonke
ilizwi elilungileyo, abelithethile uYehova uThixo wenu kuni, enjenjalo
ukulenza kuni lonke ilizwi elibi, ade anitshabalalise kulo mhlaba
ulungileyo, aninikileyo uYehova uThixo wenu.

<span id="an_23:16">23:16</span> Ekuwugqitheni umnqophiso kaYehova
uThixo wenu, aniwisele wona, naya nakhonza thixo bambi, nabanqula,
wovutha umsindo kaYehova kuni, nicinywe kamsinya emhlabeni olungileyo
aninikileyo.

<span id="an_24:1">24:1</span> Wazihlanganisa uYoshuwa zonke izizwe
zakwaSirayeli kwaShekem, wawabiza amadoda amakhulu amaSirayeli,
neentloko zawo, nabagwebi bawo, nababhali bawo; bazimisa phambi koThixo.

<span id="an_24:2">24:2</span> Wathi uYoshuwa kubo bonke abantu, Utsho
uYehova uThixo kaSirayeli, ukuthi, Ooyihlo babehleli phesheya koMlambo
kususela kwaphakade, ooTera, uyise ka-Abraham, uyise kaNahore;
babekhonza thixo bambi.

<span id="an_24:3">24:3</span> Ndamthabatha uyihlo uAbraham phesheya
koMlambo, ndamhambisa ezweni lonke lakwaKanan, ndayandisa imbewu yakhe,
ndamnika uIsake.

<span id="an_24:4">24:4</span> UIsake ndamnika uYakobi noEsawu; uEsawu
ndamnika iintaba zakwaSehire, ukuba azime; ke uYakobi, noonyana bakhe
behla baya eYiputa.

<span id="an_24:5">24:5</span> Ndathuma uMoses noAron, ndayihlisela
izibetho iYiputa, njengoko ndenzayo phakathi kwayo; emveni koko
ndanikhupha.

<span id="an_24:6">24:6</span> Ndabakhupha ooyihlo eYiputa, nafika
elwandle; amaYiputa abasukela ooyihlo ngeenqwelo zokulwa nangabamahashe,
beza kuLwandle oluBomvu.

<span id="an_24:7">24:7</span> Bakhala kuYehova; wabeka isithokothoko
phakathi kwenu namaYiputa, wawazisela ulwandle, wawagubungela; amehlo
enu akubona oko ndakwenzayo eYiputa. Nahlala entlango imihla emininzi.

<span id="an_24:8">24:8</span> Ndaningenisa ezweni lama-Amori, abehleli
phesheya kweYordan, alwa nani; ndawanikela esandleni senu, nalihlutha
ilizwe lawo; ndawatshabalalisa phambi kwenu.

<span id="an_24:9">24:9</span> Wesuka uBhalaki unyana kaTsipore,
ukumkani wakwaMowabhi, walwa namaSirayeli; wathuma, wabiza uBhileham
unyana kaBhehore, ukuba aniqalekise.

<span id="an_24:10">24:10</span> Andavuma ukumphulaphula uBhileham;
wanisikelela, akayeka, ndanihlangula esandleni sakhe.

<span id="an_24:11">24:11</span> Nayiwela iYordan, nafika eYeriko; balwa
nani abemi baseYeriko, ama-Amori, namaPerizi, namaKanan, namaHeti,
namaGirgashi, namaHivi, namaYebhusi, ndabanikela esandleni senu.

<span id="an_24:12">24:12</span> Ndathuma oonomeva phambi kwenu,
babagxotha phambi kwenu ookumkani ababini bama-Amori, kungengakrele
lakho, kungengasaphetha sakho.

<span id="an_24:13">24:13</span> Ndaninika ilizwe eningaxhamlekanga
ngalo, nemizi eningayakhanga, nahlala ke kuyo; nezidiliya, nezinquma
eningazityalanga niyazidla ke.

<span id="an_24:14">24:14</span> Moyikeni ke ngoko uYehova, nimkhonze
ngokugqibeleleyo, nangenyaniso. Susani oothixo, ababekhonza bona ooyihlo
phesheya koMlambo, naseYiputa, nimkhonze ke uYehova.

<span id="an_24:15">24:15</span> Ke ukuba kubi emehlweni enu ukumkhonza
uYehova, zinyuleleni namhla oyena niya kumkhonza; nokuba ngoothixo
ababekhonza bona ooyihlo, ababephesheya koMlambo, nokuba ngoothixo
bama-Amori, enihleli ezweni lawo. Ke mna nendlu yam siya kukhonza
uYehova.

<span id="an_24:16">24:16</span> Baphendula abantu, bathi, Makube le
kuthi ukumshiya uYehova, sikhonze thixo bambi.

<span id="an_24:17">24:17</span> Kuba uYehova, uThixo wethu, nguye
osinyusileyo thina noobawo bethu ezweni laseYiputa, endlwini
yobukhoboka; owayenzela emehlweni ethu loo miqondiso mikhulu, wasigcina
endleleni yonke esahamba ngayo, nasezizweni zonke esacanda phakathi
kwazo.

<span id="an_24:18">24:18</span> Waza wazigxotha uYehova zonke izizwe,
nama-Amori abehleli kwelo zwe phambi kwethu. Nathi siya kukhonza
uYehova; kuba nguThixo wethu.

<span id="an_24:19">24:19</span> Wathi uYoshuwa kubo abantu,
Aninakumkhonza uYehova; ngokuba nguThixo oyingcwele, nguThixo onekhwele;
akayi kuzithwala izikreqo zenu, nezono zenu.

<span id="an_24:20">24:20</span> Xa nithe namshiya uYehova, nakhonza
oothixo bolunye uhlanga, wojika anenzele ububi anigqibele emveni kokuba
enenzele okuhle.

<span id="an_24:21">24:21</span> Bathi abantu kuYoshuwa, Hayi, siya
kukhonza uYehova thina.

<span id="an_24:22">24:22</span> Wathi uYoshuwa kubo abantu,
Ningamangqina ngakuni, ukuba nina nizinyulele uYehova ukuba nimkhonze.
Bathi, Singamangqina.

<span id="an_24:23">24:23</span> Wathi, basuseni ngoko oothixo bolunye
uhlanga abaphakathi kwenu, nimthobele ngeentliziyo zenu uYehova, uThixo
kaSirayeli.

<span id="an_24:24">24:24</span> Bathi abantu kuYoshuwa, Siya kukhonza
uYehova uThixo wethu, siliphulaphule ilizwi lakhe.

<span id="an_24:25">24:25</span> UYoshuwa wenza ke umnqophiso nabantu
ngaloo mhla; wabamisela imimiselo namasiko kwaShekem.

<span id="an_24:26">24:26</span> Wawabhala uYoshuwa la mazwi encwadini
yomyalelo kaThixo, wathabatha ilitye elikhulu, walimisa khona phantsi
komoki osendaweni engcwele kaYehova.

<span id="an_24:27">24:27</span> Wathi uYoshuwa kubo bonke abantu,
Yabonani, eli litye liya kuba lingqina ngathi; ngokuba liwavile lona
onke amazwi kaYehova, awathethileyo nathi; libe lingqina ngani, hleze
nimkhanyele uThixo wenu.

<span id="an_24:28">24:28</span> Wabandulula ke uYoshuwa abantu; elowo
waya elifeni lakhe.

<span id="an_24:29">24:29</span> Kwathi emveni koko, wafa uYoshuwa
unyana kaNun, umkhonzi kaYehova, eminyaka ilikhulu elinashumi-nye
ezelwe.

<span id="an_24:30">24:30</span> Bamngcwabela emdeni welifa lakhe,
eTimnati-sera, kweleentaba lakwaEfrayim, entla kwentaba yaseGahashe.

<span id="an_24:31">24:31</span> AmaSirayeli amkhonza uYehova yonke
imihla kaYoshuwa, nemihla yonke yamadoda amakhulu awasalayo kuYoshuwa,
abewazi wonke umsebenzi kaYehova abewenzele amaSirayeli.

<span id="an_24:32">24:32</span> Amathambo kaYosefu, ababenyuke nawo
eYiputa oonyana bakaSirayeli, bawangcwabela kwaShekem, kwisiziba
somhlaba awasithengayo uYakobi koonyana bakaHamore, usoShekem, ngekhulu
lesilivere; saba lilifa loonyana bakaYosefu.

<span id="an_24:33">24:33</span> NoElazare unyana ka-Aron wafa;
bamngcwabela endulini kaPinehasi, unyana wakhe, awayinikwayo kweleentaba
lakwaEfrayim.

------------------------------------------------------------------------

[Next: Judges](jdg.md)
