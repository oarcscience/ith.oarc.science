[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](pe1)  [Next](jo1.md) 

------------------------------------------------------------------------

### Xhosa Bible: 2 Peter

<span id="an_1:1">1:1</span> USimon Petros, umkhonzi nompostile kaYesu
Kristu, ubhalela abo baluzuzileyo ukholo oluxabiso lunye nolwethu,
ebulungiseni bukaThixo wethu, uMsindisi wethu uYesu Kristu:

<span id="an_1:2">1:2</span> uthi, Makwandiswe kuni ubabalo noxolo,
ngokumazi uThixo, noYesu, iNkosi yethu.

<span id="an_1:3">1:3</span> Nibona nje, ukuba amandla akhe obuThixo
asiphile zonke izinto ezisingise ebomini nasekuhloneleni uThixo, ngako
ukumazi lowo wasibizayo ngozuko nesidima.

<span id="an_1:4">1:4</span> Esithe ngezo zinto, saphiwa amadinga
amakhulukazi, anqabileyo, ukuze ngawo nibe ngamadlelane ngemvelo
yobuThixo, nisinde ekonakaleni okukhoyo ehlabathini ngenkanuko.

<span id="an_1:5">1:5</span> Ewe, ngenxa yoko, nakuba niqokele
ukukhuthala konke, yithini elukholweni lwenu nongezelele isidima;
esidimeni ke, ukwazi;

<span id="an_1:6">1:6</span> ekwazini ke, ukuzeyisa; ekuzeyiseni ke,
umonde; emondeni ke, ukuhlonela uThixo;

<span id="an_1:7">1:7</span> ekuhloneleni ke uThixo, ukuthanda
abazalwana; ekuthandeni ke abazalwana, ukuthanda abantu bonke.

<span id="an_1:8">1:8</span> Kuba xa zikhoyo ezo zinto kuni, zisanda,
zinenza ukuba ninganqeni, ningabi ngabaswele isiqhamo ekuyazini iNkosi
yethu uYesu Kristu.

<span id="an_1:9">1:9</span> Kuba lowo zingekhoyo kuye ezo zinto,
uyimfama; ubona luzizi, ekulibele ukuhlanjululwa kwezono zakhe zakudala.

<span id="an_1:10">1:10</span> Endithi ngoko, bazalwana, makube kukhona
nikhuthalele ukulwenza luqine ubizo nonyulo lwenu; kuba, nakuzenza ezo
zinto, anisayi kukha nikhubeke.

<span id="an_1:11">1:11</span> Kuba ngokunjalo nophiwa ngokobutyebi
ukungena ebukumkanini obungunaphakade beNkosi yethu, uMsindisi uYesu
Kristu.

<span id="an_1:12">1:12</span> Kungoko ndingakuyekiyo ukuhlala
ndinikhumbuza ngezo zinto, noko nizaziyo, nizimasekileyo enyanisweni
leyo ikhoyo kuni.

<span id="an_1:13">1:13</span> Ndiba ke kububulungisa, ukuba ngalo gama
ndikulo mnquba, ndinivuse ngokunikhumbuza;

<span id="an_1:14">1:14</span> ndisazi nje ukuba kukufuphi ukubekwa
nxamnye kwalo mnquba wam, njengokuba nayo iNkosi yethu uYesu Kristu
yandazisayo.

<span id="an_1:15">1:15</span> Kananjalo ndiya kukhuthalela ke ukuba
nibe nako, amaxa onke emva kokumka kwam, ukuzikhunjuzwa ezo zinto.

<span id="an_1:16">1:16</span> Kuba sithe, singalandelanga zintsomi
zabuqhinga, sanazisa amandla nokufika kweNkosi yethu uYesu Kristu; sithe
saba ngababoneli bobungangamsha bakhe.

<span id="an_1:17">1:17</span> Kuba wamkela kuThixo uYise imbeko nozuko,
ekuzisweni kuye, bubuqaqawuli obubalaseleyo, izwi elinjengeli: Lo
nguNyana wam oyintanda, endikholisiweyo mna nguye.

<span id="an_1:18">1:18</span> Nelo zwi ke saliva thina, lisiza liphuma
ezulwini, sinaye entabeni leyo ingcwele.

<span id="an_1:19">1:19</span> Kanjalo sinalo nelona lizwi
liqinisekileyo elilelobuprofeti, enityaphayo ukulinyamekela,
linjengesibane esikhanyisa endaweni emnyama, kude kuse, liphume ikhwezi
ezintliziyweni zenu;

<span id="an_1:20">1:20</span> nisazi oku kuqala, ukuba sonke isiprofeto
sesibhalo asibikho ngokuzicombululela.

<span id="an_1:21">1:21</span> Kuba akukhanga kubekho siprofeto
ngokuthanda komntu; bathi abantu abangcwele bakaThixo bathetha beqhutywa
nguMoya oyiNgcwele.

<span id="an_2:1">2:1</span> Ke kaloku, kwakukho nabaprofeti ababuxoki
phakathi kwabantu; njengokuba naphakathi kwenu kuya kubakho abafundisi
ababuxoki, bona baya kungenisa bucala amahlelo entshabalalo, bemkhanyela
uMnini-nto-zonke owabathengayo, bezizisela intshabalalo emsinya.

<span id="an_2:2">2:2</span> Baninzi abaya kulandela intshabalalo yabo;
eya kunyeliswa ngenxa yabo indlela yenyaniso.

<span id="an_2:3">2:3</span> Bathi benokubawa, banibonelele ngamazwi
alalanisayo; abakugwetywa kungaphumliyo kwakudala, nayo intshabalalo
yabo ayozeli.

<span id="an_2:4">2:4</span> Kuba, xa uThixo angaziconganga izithunywa
zezulu ezonayo, wesuka wathi, ezikhahlele enzonzobileni, wazinikela
emixokelelwaneni yesithokothoko, zigcinelwe umgwebo;

<span id="an_2:5">2:5</span> naxa angaliconganga ihlabathi lakudala,
wesuka walondoloza uNowa, umvakalisi wobulungisa, enabasixhenxe, akuba
elihlisele unogumbe ihlabathi labangahloneli Thixo;

<span id="an_2:6">2:6</span> xa athe nemizi yaseSodom neGomora
wayitshisa yaluthuthu, wayigweba ukuba ibhukuqeke, wayenza umzekelo
wabaza kuba ngabangahloneli Thixo;

<span id="an_2:7">2:7</span> wamhlangula uLote olilungisa,
owacatshukiswa kukuhamba eburheletyweni kwabangenammiselo;

<span id="an_2:8">2:8</span> kuba laye, ngokubona nangokuva, ilungisa
elo lihleli phakathi kwabo imihla ngemihla, liwuthuthumbisa umphefumlo
walo olungisayo, ngemisebenzi yabo echasene nomthetho;

<span id="an_2:9">2:9</span> iyakwazi iNkosi ukubahlangula ekuhendweni
abahlonela uThixo; ke abangemalungisa ibagcinele imini yomgwebo, ukuba
babethwe;

<span id="an_2:10">2:10</span> ngokukodwa ke abo balandela inyama
ngokukhanuka ukuzidyobha, abadela ubukhosi. Ngabasileyo, abenza
ngokuzithandela, abangoyikiyo ukunyelisa izikhakhamela.

<span id="an_2:11">2:11</span> Ukanti izithunywa zezulu, zingaphezulu
nje ngokomelela namandla, azizigwebi ngamgwebo unyelisayo phambi
kweNkosi.

<span id="an_2:12">2:12</span> Ke aba, njengezinto eziphilileyo,
ezingenangqondo, ezizezemvelo, ezizalelwe ukubanjwa nokonakala,
benyelisa izinto abangazaziyo, baya konakala kanye ekonakaleni kwabo,
bazuzane nomvuzo wokungalungisi;

<span id="an_2:13">2:13</span> njengababa bubuyolo ukudla ubuncwane
okwemini enye; bengamabala neziphako, bexhamla ubuncwane ngokulukuhla
kwabo, bezingxala ukudla ezidlweni nani;

<span id="an_2:14">2:14</span> benamehlo azele lukrexezo,
angenakuphunyuzwa esonweni, bebambisa imiphefumlo engenakuzimaseka,
benentliziyo eqheliswe ukubawa; abantwana bengqalekiso.

<span id="an_2:15">2:15</span> Beyishiyile indlela ethe tye, balahleka,
belandela indlela kaBhileham okaBhehore, owathanda umvuzo
wokungalungisi;

<span id="an_2:16">2:16</span> wohlwaywa ke ngokugqitha kwakhe umthetho;
lathi iesile, lingenakuthetha nje, lathetha ngezwi lomntu, lamalela
umprofeti lowo, ukuba angabi nxamnye nengqondo.

<span id="an_2:17">2:17</span> Aba bayimithombo engenamanzi, amafu
aqhutywa luqhwithela, besigcinelwe bona isithokothoko sobumnyama
ngonaphakade.

<span id="an_2:18">2:18</span> Kuba, bevakalisa nje iindumbisa zamazwi
angento yanto, babambisa ngeenkanuko zenyama, ngoburheletyo, abo
babesindile, kanye kwabo bahambayo ekulahlekisweni.

<span id="an_2:19">2:19</span> Bebathembisa nje inkululeko, bona
ngokwabo bangabakhonzi bokonakala; kuba lowo athi ubani eyiswe nguye,
ukhonzisiwe nokukhonziswa kuye.

<span id="an_2:20">2:20</span> Kuba xa bathi, besindile nje kuzo
izidyobho zehlabathi ngokuyazi iNkosi, uMsindisi uYesu Kristu, babuye ke
bazibhijele ngazo, boyiswe zizo, zisuke iziphelo zabo zaba mandundu
kuneziqalo zabo.

<span id="an_2:21">2:21</span> Kuba ngekubalungele kanye, ukuba
bebengayazanga indlela yobulungisa, kunokuba bathi beyazile, babuye
umva, baphume kuwo umthetho ongcwele abawuwiselwayo.

<span id="an_2:22">2:22</span> Bahlelwe ke ngokomlinganiselo oyinene,
othi, Inja ibuyele emhlanzweni wayo, nehagukazi eyahlanjwayo iye
ekuzityikatyikeni eludakeni.

<span id="an_3:1">3:1</span> Ngoku ndinibhalela, zintanda, le ncwadi
iyeyesibini, endithi kuzo zombini ndiyivuselele ingqondo yenu
engcwengekileyo ngokunikhumbuza;

<span id="an_3:2">3:2</span> ukuba niwakhumbule amazwi abethethiwe
ngenxa engaphambili ngabaprofeti abangcwele, nawo umthetho wabapostile
bethu beNkosi uMsindisi;

<span id="an_3:3">3:3</span> nikwazi nje oku kuqala, ukuba kuya kuza
ngemihla yokugqibela abagxeki, behamba ngokwezabo iinkanuko,

<span id="an_3:4">3:4</span> besithi, Liphi na kaloku idinga lokufika
kwakhe? Kuba kuseloko oobawo balalayo ukufa, izinto zonke zahlala
zihleli zinjengokwasekuqalekeni kwendalo.

<span id="an_3:5">3:5</span> Kuba oku kufihlakele kubo ngokuthanda
kwabo, ukuba izulu laye likho kwakudala, nomhlaba uvele emanzini, umi
ngamanzi, ngalo ilizwi likaThixo;

<span id="an_3:6">3:6</span> elathi ngezo zinto ihlabathi langoko
lantywiliselwa ngamanzi, latshabalala.

<span id="an_3:7">3:7</span> Ke lona izulu langoku, nawo umhlaba lo,
kwangelo lizwi ezo zinto ziqwetyelwe, zigcinelwe, umlilo, kuse kwimini
yomgwebo nentshabalalo yabantu abangahloneli Thixo.

<span id="an_3:8">3:8</span> Le nto ke inye mayingafihlakali kuni,
zintanda, ukuba phambi kweNkosi imini enye injengeminyaka eliwaka,
neminyaka eliwaka injengemini enye.

<span id="an_3:9">3:9</span> INkosi ayilibali dinga, njengoko abathile
baba iyalibala; isuka izeke kade umsindo kuthi, ingangi kungatshabalala
nabani; inga bonke bangasinga enguqukweni.

<span id="an_3:10">3:10</span> Iya kufika ke imini yeNkosi njengesela
ebusuku, eliya kuthi ngayo izulu lidlule liqhuqhumba, zithi ke iziqalelo
zitshe, zichithakale, nomhlaba nayo imisebenzi ekuwo itshiswe kuthi tu.

<span id="an_3:11">3:11</span> Ezo zinto zonke ngoku zichithakala nje,
nimele ukuba ngabanjani na ngeehambo ezingcwele nokuhlonela uThixo;

<span id="an_3:12">3:12</span> nikulindela, nikukhawulezela, ukufika
kwayo imini kaThixo, eliya kuthi ngenxa yayo izulu lifakwe isikhuni,
lichithakale, zithi neziqalelo zitshe zinyibilike?

<span id="an_3:13">3:13</span> Thina ke ngokwedinga lakhe silinde
elitsha izulu, nomtsha umhlaba, apho kumi ubulungisa.

<span id="an_3:14">3:14</span> Kungoko, zintanda, nilindele ezo zinto
nje, khuthalelani ukuba nifunyanwe kuye niseluxolweni, ningenabala,
ningenasiphako.

<span id="an_3:15">3:15</span> Ukuzeka kade umsindo kweNkosi yethu
kubaleleni ekuthini lusindiso, njengoko wanibhalelayo nomzalwana wethu
oyintanda, uPawulos, ngokobulumko awabunikwayo;

<span id="an_3:16">3:16</span> njengokuba, nasezincwadini zakhe zonke,
ethetha kuzo ngezo ndawo; ekukhoyo kuzo zithile ziqiqeka nzima, abathi
abangafundileyo, nabangazimasekileyo, bazigqwethele kokwabo
ukutshabalala, njengokuba bezenjenjalo nezinye izibhalo.

<span id="an_3:17">3:17</span> Nina ngoko, zintanda, nizazi nje ngenxa
engaphambili ezo zinto, zigcineni okwenu, ukuze ningathi, nikhukuliswe
lulahlekiso lwabangenammiselo, niphalale kokukokwenu ukuqina.

<span id="an_3:18">3:18</span> Khulani ke elubabalweni na sekuyazini
iNkosi yethu, uMsindisi uYesu Kristu. Kuye malubekho uzuko nangoku, kuse
nakwimini engunaphakade. Amen.

------------------------------------------------------------------------

[Next: 1 John](jo1.md)
