[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](rut)  [Next](sa2) 

------------------------------------------------------------------------

### Xhosa Bible: 1 Samuel

<span id="an_1:1">1:1</span> Ke kaloku kwakukho ndoda ithile yaseRama,
umTsofi, yakweleentaba lakwaEfrayim, egama belinguElikana, unyana
kaYeroham, unyana kaElihu, unyana kaTohu, unyana kaTsufi, wakwaEfrayim.

<span id="an_1:2">1:2</span> Yayinabafazi ababini; igama lomnye
lalinguHana, igama lowesibini linguPenina; uPenina ke wayenabantwana,
uHana yena engenabantwana.

<span id="an_1:3">1:3</span> Indoda leyo ibinyuka ivela emzini wayo
iminyaka ngeminyaka, iye kunqula, ibingelele kuYehova wemikhosi eShilo.
Babekhona ke oonyana bakaEli ababini, ooHofeni noPinehasi, ababingeleli
bakaYehova.

<span id="an_1:4">1:4</span> Kwathi ngemini awabingelela ngayo uElikana,
wamnika uPenina umkakhe, noonyana bakhe bonke, neentombi zakhe, izabelo.

<span id="an_1:5">1:5</span> Ke uHana wamnika isabelo sabantu ababini,
ngokuba ebemthanda uHana; ke uYehova ebesivalile isizalo sakhe.

<span id="an_1:6">1:6</span> Waza umkhweleteli wakhe wamana emchunuba,
ukuze ade acunuke; ngokuba uYehova ebesivalile isizalo sakhe.

<span id="an_1:7">1:7</span> Wenjenjalo uElikana iminyaka ngeminyaka, xa
wenyukayo ukuya endlwini kaYehova; wenjenjalo uPenina ukumqumbisa; uHana
walila, akadla.

<span id="an_1:8">1:8</span> Wathi uElikana umyeni wakhe kuye, Hana,
ulilelani na? Yini na ukuba ungadli? Yini na ukuba ibe mbi intliziyo
yakho? Andilungile na kuwe ngaphezu koonyana abalishumi?

<span id="an_1:9">1:9</span> Wesuka uHana emveni kokuba bedlile eShilo,
emveni kokuba besele. Ke kaloku uEli umbingeleli wayeleli esilalweni
ngasemgubasini webhotwe likaYehova.

<span id="an_1:10">1:10</span> Wawukrakra umphefumlo kaHana, wathandaza
kuYehova, wasitsho isililo.

<span id="an_1:11">1:11</span> Wabhambathisa ngesibhambathiso, wathi,
Yehova wemikhosi, ukuba uthe wazikhangela ukuzikhangela oku iintsizi
zomkhonzazana wakho, wandikhumbula, akwamlibala umkhonzazana wakho,
wamnika umkhonzazana wakho umntwana oyindoda: ndomnika uYehova yonke
imihla yobomi bakhe; isitshetshe sokucheba asiyi kusondezwa entlokweni
yakhe.

<span id="an_1:12">1:12</span> Kwathi, ekuthandazeni kwakhe uzungu
phambi koYehova, uEli wawugqala umlomo wakhe.

<span id="an_1:13">1:13</span> Ke yena uHana wayethethela entliziyweni
yakhe, kubebezela imilebe yomlomo wakhe yodwa, ilizwi lakhe lingavakali;
uEli waba uyanxila.

<span id="an_1:14">1:14</span> Wathi uEli kuye, Koda kube nini na
unxila? Yisuse iwayini yakho kuwe.

<span id="an_1:15">1:15</span> Waphendula uHana, wathi, Hayi, nkosi yam,
ndingumfazi omoya unobunzima, andiselanga wayini nasiselo sinxilisayo;
ndiphalaza umphefumlo wam phambi koYehova.

<span id="an_1:16">1:16</span> Musa ukumbalela umkhonzazana wakho
ekuthini yintombi yetshijolo; ngokuba unangoku ndithethe ngobuninzi
bokukhalaza kwam nokuqunjiswa kwam.

<span id="an_1:17">1:17</span> Waphendula uEli, wathi, Hamba unoxolo;
uThixo kaSirayeli makakunike isicelo sakho osicelileyo kuye.

<span id="an_1:18">1:18</span> Wathi ke yena, Umkhonzazana wakho lo
makababalwe nguwe. Wahamba indlela yakhe umfazi lowo, wadla, ababa
samatsha ubuso bakhe.

<span id="an_1:19">1:19</span> Bavuka kusasa ngengomso, baqubuda phambi
koYehova, babuya, bangena endlwini yabo eRama. UElikana wamazi uHana
umkakhe; uYehova wamkhumbula.

<span id="an_1:20">1:20</span> Kwathi ukufezeka kwemila, wamitha uHana,
wazala unyana, wamthiya igama elinguSamuweli, esithi, Kungokuba
ndamcelayo kuYehova.

<span id="an_1:21">1:21</span> Yenyuka indoda leyo inguElikana nendlu
yayo yonke, ukuba ibingelele kuYehova umbingelelo womnyaka,
inesibhambathiso sayo.

<span id="an_1:22">1:22</span> Ke yena uHana akanyukanga; ngokuba wathi
kwindoda yakhe, Kokha kulunyulwe umntwana, ndandule ke ukumzisa
abonakale phambi koYehova, alale khona kude kuse ephakadeni.

<span id="an_1:23">1:23</span> Wathi uElikana indoda yakhe kuye, Yenza
okulungileyo emelweni akho; lala ude umlumle; ke uYehova makalimise
ilizwi lakhe. Walala ke umfazi, wanyisa unyana wakhe wada wamlumla.

<span id="an_1:24">1:24</span> Wenyuka naye, akuba emlumle, eneenkunzi
ezintathu ezintsha, ne-efa yomgubo, nentsuba yewayini, wamsa endlwini
kaYehova eShilo, umntwana lowo esemncinane.

<span id="an_1:25">1:25</span> Bayixhela inkunzi entsha, bamsa umntwana
kuEli.

<span id="an_1:26">1:26</span> Wathi, Camagu, nkosi yam! Uleli nje
umphefumlo wakho, nkosi yam, ndingulaa mfazi wayemi kuwe apha, ethandaza
kuYehova.

<span id="an_1:27">1:27</span> Ndandithandazela lo mntwana; undinikile
ke uYehova isicelo sam endandisicela kuye;

<span id="an_1:28">1:28</span> nam ndiya kumenza oceliweyo kuYehova;
yonke imihla yokubakho kwakhe, woba ngoceliweyo kuYehova. Wamnqula khona
uYehova.

<span id="an_2:1">2:1</span> Wathandaza uHana, wathi, Intliziyo yam
idlamkile ngoYehova, Uphondo lwam luphakanyisiwe nguYehova. Uvulekile
umlomo wam kakhulu ngazo iintshaba zam; Ngokuba ndivuyele usindiso
lwakho.

<span id="an_2:2">2:2</span> Akukho uyingcwele njengoYehova; Ngokuba
akukho namnye ngaphandle kwakho; Akukho liwa linjengoThixo wethu.

<span id="an_2:3">2:3</span> Musani ukukwandisa ukuthetha izinto
eziphakamileyo, izinto eziphakamileyo, Kungaphumi ntetho yakuhlakanipha
emlonyeni wenu; Ngokuba uYehova nguThixo owazi konke, Yena nguMlinganisi
wezenzo eziyincamisa.

<span id="an_2:4">2:4</span> Izaphetha zamagorha zaphukile, Abakhubeki
babhinqiswe amandla.

<span id="an_2:5">2:5</span> Abahluthiyo baziqeshisela isonka,
Abalambileyo baza kuphela ukulamba, Ade nongazaliyo azale isixhenxe,
Onabantwana abaninzi antshwenye.

<span id="an_2:6">2:6</span> UYehova uyabulala, adlise ubomi; Uhlisela
kwelabafileyo, abuye anyuse.

<span id="an_2:7">2:7</span> UYehova uyahlwempuza, atyebise; Uthoba,
abuye aphakamise.

<span id="an_2:8">2:8</span> Uvusa eluthulini abasweleyo, Aphakamise
amahlwempu ezaleni, Ukuba awahlalise namanene; Uwabela ilifa elisihlalo
sozuko; Ngokuba zezikaYehova iintsika zehlabathi, Walimisa phezu kwazo
elimiweyo.

<span id="an_2:9">2:9</span> Iinyawo zabakhe benceba uya kuzigcina,
Abangendawo badake ebumnyameni; Ngokuba indoda ayeyisi ngamandla.

<span id="an_2:10">2:10</span> UYehova yena—baya kuqhiphuka umbilini
ababambana naye. Uya kududumisa phezu kwabo emazulwini; UYehova uya
kuzigweba iziphelo zehlabathi, Amnike ukumkani wakhe amandla,
Aluphakamise uphondo lomthanjiswa wakhe.

<span id="an_2:11">2:11</span> Wesuka uElikana, waya endlwini yakhe; ke
umntwana ebelungiselela kuYehova phambi kukaEli umbingeleli.

<span id="an_2:12">2:12</span> Ke kaloku oonyana bakaEli
babengamatshijolo, bengamazi uYehova.

<span id="an_2:13">2:13</span> Kwanesilunga sababingeleli esiphuma
ebantwini, akubon’ ukuba umntu ubingelela umbingelelo, kwaza kweza
umfana wakwambingeleli, xa iphekiweyo inyama, enefolokhwe emazinyo
mathathu esandleni sakhe,

<span id="an_2:14">2:14</span> wahlaba nokuba kuselukhambeni, nokuba
kuseketileni, nokuba kukungxawu, nokuba kusembizeni: ibisithi yonke into
ephume nefolokhwe azithabathele umbingeleli kwangayo. Benjenjalo
kumaSirayeli onke abesiza eShilo apho.

<span id="an_2:15">2:15</span> Kananjalo kungekaqhunyiselwa ngamanqatha,
ubesithi umfana wakwambingeleli, eze kumntu obingelelayo, athi, Ethe
inyama, yoselwe umbingeleli; kuba akayi kwamkela nyama iphekiweyo kuwe,
mayibe yekrwada.

<span id="an_2:16">2:16</span> Athi umntu lowo akuthi kuye, Kuya
kuqhunyiselwa inene ngamanqatha kwangoku, wandule ke uzithabathele,
njengoko umphefumlo wakho unqwenela ngako: athi yena, Hayi, ndinike
ngoku; ukuba akundiniki, ndoyithabatha ngamandla.

<span id="an_2:17">2:17</span> Saba sikhulu kunene isono samadodana
phambi koYehova; ngokuba abantu bawudela umnikelo kaYehova.

<span id="an_2:18">2:18</span> Waye uSamuweli elungiselela phambi
koYehova, eyinkwenkwe ebhinqe iefodi yelinen emhlophe.

<span id="an_2:19">2:19</span> Unina ubemenzela ingubo yokwaleka, anyuke
nayo, ayise kuye iminyaka ngeminyaka ekunyukeni kwakhe nendoda yakhe,
ukuza kubingelela umbingelelo womnyaka.

<span id="an_2:20">2:20</span> UEli wamsikelela uElikana nomkakhe,
wathi, UYehova makakunike imbewu ngalo mfazi esikhundleni soceliweyo,
owacelwa kuYehova. Bahamba bagoduka.

<span id="an_2:21">2:21</span> UYehova wamvelela uHana; wamitha, wazala
oonyana abathathu, neentombi ezimbini. Yakhula inkwenkwe enguSamuweli
ikuYehova.

<span id="an_2:22">2:22</span> Ke kaloku uEli ubeselemdala kakhulu;
wayiva yonke into ababeyenza oonyana bakhe kumaSirayeli onke, kwanokuba
babelala nabafazi ababekhonza emnyango wentente yokuhlangana.

<span id="an_2:23">2:23</span> Wathi kubo, Yini na ukuba nenze izinto
ezinjengezi? Kuba izenzo zenu ezibi ndiziva ngaba bantu bonke.

<span id="an_2:24">2:24</span> Hayi, nyana bam; ngokuba asiludaba luhle
olu ndiluvayo mna; nibanga ukuba abantu bakaYehova bagqithise.

<span id="an_2:25">2:25</span> Ukuba umntu uthe wona umntu, uThixo
uyamlamlela; ke ukuba umntu uthe wona kuYehova, ngubani na oya
kumlamlela? Abaliphulaphula izwi likayise; kuba uYehova ubefuna
ukubabulala.

<span id="an_2:26">2:26</span> Ke inkwenkwe, uSamuweli, yaya ikhula
ngokukhula, ithandeka kuYehova nakubantu.

<span id="an_2:27">2:27</span> Kweza umntu kaThixo kuEli, wathi kuye,
Utsho uYehova ukuthi, Kanene ndazityhila na kwindlu kayihlo, beseYiputa
endlwini kaFaro?

<span id="an_2:28">2:28</span> Ndamnyula na ezizweni zonke
zakwaSirayeli, ukuba abe ngumbingeleli kum, anyuke esibingelelweni sam,
aqhumisele ngeziqhumiso, anxibe iefodi phambi kwam? Ndayinika yonke
indlu kayihlo konke ukudla kwasemlilweni koonyana bakaSirayeli?

<span id="an_2:29">2:29</span> Yini na ke ukuba niwunyathelele phantsi
umbingelelo wam nomnikelo wam wokudla, endiwise umthetho ngawo ekhayeni
lam, usuke ubazukise oonyana bakho ngaphezu kwam, ukuze nizityebise
ngelona nqatha leminikelo yonke yamaSirayeli, abantu bam?

<span id="an_2:30">2:30</span> Ngoko utsho uYehova, uThixo kaSirayeli,
ukuthi, Ndatsho okunene ukuthi, Indlu yakho nendlu kayihlo yohamba
phambi kwam kude kuse ephakadeni; kungoku utsho uYehova ukuthi, Oko
makube lee kum; ngokuba ondizukisayo ndiya kumzukisa, abandidelayo
bacukucezwe.

<span id="an_2:31">2:31</span> Yabona, imihla iyeza, endiya kuyinqumla
ingalo yakho, nengalo yendlu kayihlo, kungabikho ngwevu endlwini
kayihlo;

<span id="an_2:32">2:32</span> ukubone ukubandezelwa kwekhaya lam
ezintweni zonke uThixo aya kuwenzela okulungileyo ngazo amaSirayeli;
kungabikho ngwevu endlwini yakho imihla yonke.

<span id="an_2:33">2:33</span> Ke andiyi kunqumla mntu wonke wakwakho
esibingelelweni sam, ukuze amehlo akho aphele, nomphefumlo wakho uthe;
kufe kungamadoda konke ukwanda kwendlu yakho.

<span id="an_2:34">2:34</span> Nguwo lo umqondiso kuwe, oya kubafikela
oonyana bakho bobabini, uHofeni noPinehasi: baya kufa bobabini ngamhla
mnye.

<span id="an_2:35">2:35</span> Ndiya kuzivelisela umbingeleli
othembekileyo, oya kwenza njengoko kusentliziyweni yam, nasemphefumlweni
wam; ndimakhele indlu eqinileyo, ahambe phambi komthanjiswa wam yonke
imihla.

<span id="an_2:36">2:36</span> Kothi, lowo useleyo endlwini yakho, eze
azigobe kuye ngenxa yeqhosha lesilivere nesuntswana lesonka, athi,
Khawundifake komnye umsebenzi wobubingeleli, ukuze ndidle iqhekeza
lesonka.

<span id="an_3:1">3:1</span> Ke kaloku umntwana uSamuweli
wayelungiselela kuYehova phambi koEli. Ilizwi likaYehova laliswelekile
ngaloo mihla; kwakungekho mbono utyhilekileyo.

<span id="an_3:2">3:2</span> Kwathi ngaloo mhla, elele uEli endaweni
yakhe, amehlo akhe eqale ukuba norhatyazo ukuba angabi nakubona,

<span id="an_3:3">3:3</span> singekacinywa isibane sikaThixo, uSamuweli
elele ebhotweni likaYehova, apho ibikhona ityeya kaThixo,

<span id="an_3:4">3:4</span> uYehova wambiza uSamuweli; wathi yena,
Ndilapha.

<span id="an_3:5">3:5</span> Wabalekela kuEli, wathi, Ndilapha; ngokuba
undibizile. Wathi yena, Andikubizanga; buya uye kulala. Waya walala.

<span id="an_3:6">3:6</span> Waqokela uYehova wambiza uSamuweli. Wavuka
uSamuweli, waya kuEli, wathi, Ndilapha; ngokuba undibizile. Wathi yena,
Andikubizanga, nyana wam; buya uye kulala.

<span id="an_3:7">3:7</span> Ke uSamuweli ebengekamazi uYehova, libe
lingekatyhileki kuye ilizwi likaYehova.

<span id="an_3:8">3:8</span> Waqokela uYehova wambiza uSamuweli
okwesithathu. Wavuka weza kuEli, wathi kuye, Ndilapha; ngokuba
undibizile. Waqonda uEli ukuba uYehova umbizile umntwana.

<span id="an_3:9">3:9</span> Wathi uEli kuSamuweli, Hamba uye kulala;
kothi, ukuba uthe wakubiza, uthi, Thetha, Yehova, ngokuba esiva umkhonzi
wakho. Waya uSamuweli, walala endaweni yakhe.

<span id="an_3:10">3:10</span> Weza uYehova, wema, wabiza njengezinye
izihlandlo, wathi, Samuweli, Samuweli. Wathi uSamuweli, Thetha, ngokuba
esiva umkhonzi wakho.

<span id="an_3:11">3:11</span> Wathi uYehova kuSamuweli, Uyabona, ndenza
into kwaSirayeli eya kubetha zithi nzwi iindlebe zombini zabantu bonke
abaya kuyiva.

<span id="an_3:12">3:12</span> Ngaloo mini ndiyakumvelisela uEli yonke
into endiyithethileyo ngokusingisele kwindlu yakhe; ndiqalile, ndiya
kugqiba.

<span id="an_3:13">3:13</span> Ndimxelele ukuba ndiyayigweba indlu yakhe
kudekuse ephakadeni, ngenxa yobugwenxa abaziyo; ngokuba baziqalekisa
oonyana bakhe, akabangxolisa.

<span id="an_3:14">3:14</span> Ngoko ndiyifungele indlu kaEli, ndathi,
Inene ubugwenxa bendlu kaEli abuyi kucanyagushelwa ngambingelelo,
nangamnikelo wakudla, naphakade.

<span id="an_3:15">3:15</span> Walala uSamuweli kwada kwasa, wazivula ke
iingcango zendlu kaYehova. USamuweli woyika ukumxelela uEli umbono lowo.

<span id="an_3:16">3:16</span> UEli wambiza uSamuweli, wathi, Samuweli,
nyana wam.

<span id="an_3:17">3:17</span> Wathi yena, Ndilapha. Wathi, Liyintoni na
ilizwi elo alithethileyo kuwe? Musa ukukha undifihlele. Makenjenje
uThixo kuwe, aqokele ukwenjenje, ukuba uthe wandifihlela lizwi, emazwini
onke awathethileyo kuwe.

<span id="an_3:18">3:18</span> USamuweli wamxelela amazwi onke,
akamfihlela nto. Wathi ke yena, NguYehova; makenze oko kulungileyo
emehlweni akhe.

<span id="an_3:19">3:19</span> Wakhula uSamuweli; uYehova waba naye,
akwawa phantsi nalinye ilizwi emazwini akhe onke emhlabeni.

<span id="an_3:20">3:20</span> Onke amaSirayeli, ethabathele kwaDan esa
eBher-shebha, azi ukuba uSamuweli ngumprofeti othembekileyo kaYehova.

<span id="an_3:21">3:21</span> Waqokela uYehova wabonakala eShilo;
ngokuba uYehova wazityhila kuSamuweli eShilo ngelizwi likaYehova.

<span id="an_4:1">4:1</span> Ilizwi likaSamuweli laya kumaSirayeli onke.
Aphuma amaSirayeli, eya kuwahlangabeza amaFilisti alwe nawo; amisa
iintente ngase-Ebhenezere, amaFilisti amisa eAfeki.

<span id="an_4:2">4:2</span> Aza amaFilisti akha uluhlu lokulwa
namaSirayeli. Idabi lanwenwezela, abulawa amaSirayeli phambi
kwamaFilisti. Kwabulawa eluhlwini ethafeni apho amadoda akumawaka amane.

<span id="an_4:3">4:3</span> Beza abantu eminqubeni, athi amadoda
amakhulu akwaSirayeli, Yini na ukuba uYehova asibulale namhla phambi
kwamaFilisti? Masiye kuthabatha ityeya yomnqophiso kaYehova eShilo, ibe
kuthi, ize phakathi kwethu, isisindise esandleni seentshaba zethu.

<span id="an_4:4">4:4</span> Bathumela ke abantu eShilo; bayithabatha
khona ityeya yomnqophiso kaYehova wemikhosi, ohleli phezu kweekerubhi;
babekhona bobabini oonyana bakaEli, uHofeni noPinehasi, benetyeya
yomnqophiso kaThixo.

<span id="an_4:5">4:5</span> Kwathi, xa ifikayo ityeya yomnqophiso
kaYehova eminqubeni, aduma kakhulu onke amaSirayeli, umhlaba wathi ndi.

<span id="an_4:6">4:6</span> Asiva amaFilisti isandi sokuduma kwawo,
athi, Sesani na esi sandi sokuduma kungaka eminqubeni yamaHebhere? Azi
ke ukuba ityeya kaYehova ifikile eminqubeni.

<span id="an_4:7">4:7</span> Oyika amaFilisti, kuba ebesithi, UThixo
ufikile eminqubeni. Athi, Yeha ke thina! Ngokuba akuzanga kube nje
ngaphambili.

<span id="an_4:8">4:8</span> Yeha ke thina! Ngubani na oya kusihlangula
esandleni saba thixo babungangamsha bungaka? Ngaba thixo aba babulala
amaYiputa ngezibetho zonke entlango.

<span id="an_4:9">4:9</span> Yomelelani, nibe ngamadoda, nina maFilisti,
hleze nikhonze kumaHebhere, njengokuba ekhonze kuni wona. Yibani
ngamadoda, nilwe.

<span id="an_4:10">4:10</span> Alwa ke amaFilisti, awabulala
amaSirayeli; asaba ke wona, waya elowo ententeni yakhe; abulawa kakhulu
kunene. Kwawa kumaSirayeli amawaka angamashumi amathathu angumqikela.

<span id="an_4:11">4:11</span> Kwathinjwa netyeya yomnqophiso kaThixo;
bafa oonyana bobabini bakaEli, uHofeni noPinehasi.

<span id="an_4:12">4:12</span> Kwabaleka indoda yakwaBhenjamin, ivela
emkhosini, yafika eShilo kwangaloo mini, iingubo zayo zikrazukile,
inomhlaba entloko.

<span id="an_4:13">4:13</span> Yafika; nanko uEli ehleli esihlalweni
ecaleni kwendlela, ebonisela; ngokuba ibigubha intliziyo yakhe ngenxa
yetyeya kaThixo. Yafika indoda leyo, yawuxelela umzi; wasitsho isililo
wonke umzi.

<span id="an_4:14">4:14</span> Waliva uEli izwi lesililo, wathi, Lelani
na eli lizwi lale ntlokoma? Indoda leyo yakhawuleza, yeza yamxelela
uEli.

<span id="an_4:15">4:15</span> Ke kaloku uEli ebeminyaka imashumi
asithoba anesibhozo ezelwe, amehlo akhe enorhatyazo, engenakubona.

<span id="an_4:16">4:16</span> Yathi indoda leyo kuEli, Ndingulo uvela
emkhosini mna, ndisabe emkhosini namhlanje. Wathi yena, Kuhle ntoni na,
nyana wam?

<span id="an_4:17">4:17</span> Waphendula umbiki, wathi, Asabile
amaSirayeli phambi kwamaFilisti, kananjalo babulewe kakhulu abantu,
kananjalo oonyana bakho bobabini bafile, ooHofeni noPinehasi; ityeya
kaThixo ithinjiwe.

<span id="an_4:18">4:18</span> Kwathi, akukhankanya ityeya kaThixo, wawa
esihlalweni sakhe, eqethuka ngomva ngasecaleni kwesango, waphuka ilungu
lentamo, wafa; ngokuba indoda leyo ibiselilixhego; inzima. Yayiwalawula
amaSirayeli iminyaka emashumi mane.

<span id="an_4:19">4:19</span> Ke kaloku umolokazana wayo, umkaPinehasi,
ebemithi, eza kuzala. Wathi akuziva iindaba zokuthinjwa kwetyeya
kaThixo, nezokufa koyise wendoda nokwendoda yakhe, waguqa, wazala;
ngokuba yamfikela inimba.

<span id="an_4:20">4:20</span> Ngexesha lokufa kwakhe, abafazi ababemi
phezu kwakhe bathetha, bathi, Musa ukoyika, ngokuba uzele unyana.
Akaphendula, akakhathala koko.

<span id="an_4:21">4:21</span> Wathi umntwana nguIkabhode, esithi, Uzuko
lumkile kwaSirayeli, ngenxa yokuthinjwa kwetyeya kaThixo, nangenxa
yoyise wendoda, nendoda yakhe.

<span id="an_4:22">4:22</span> Wathi, Uzuko lumkile kwaSirayeli; kuba
ityeya kaThixo ithinjiwe.

<span id="an_5:1">5:1</span> AmaFilisti ayithabatha ityeya kaThixo,
esuka nayo e-Ebhenezere, aya nayo eAshdode.

<span id="an_5:2">5:2</span> Ayithabatha amaFilisti ityeya kaThixo, aya
nayo endlwini kaDagon, ayimisa ecaleni koDagon.

<span id="an_5:3">5:3</span> Bavuka kusasa ngengomso abaseAshdode, nanko
uDagon ewile ngobuso emhlabeni phambi kwetyeya kaYehova. Bamthabatha
uDagon, babuya bammisa endaweni yakhe.

<span id="an_5:4">5:4</span> Bavuka kusasa ngengomso, nanko uDagon ewile
ngobuso emhlabeni phambi kwetyeya kaYehova, intloko kaDagon nezandla
zakhe zozibini zinqumkile, zisembundwini womnyango, kusele isikhondo
sodwa.

<span id="an_5:5">5:5</span> Ngenxa yoko ababingeleli bakaDagon, nabo
bonke abangenayo endlwini kaDagon, abanyatheli embundwini womnyango
wendlu kaDagon eAshdode unanamhla.

<span id="an_5:6">5:6</span> Saba nzima isandla sikaYehova phezu
kwabaseAshdode, sabaphanzisa, sababetha ngamathumba, iAshdode ke nemida
yayo.

<span id="an_5:7">5:7</span> Akubona amadoda aseAshdode ukuba kunjalo,
athi, Ityeya yoThixo kaSirayeli mayingahlali kuthi; ngokuba isandla
sakhe sinzima phezu kwethu, naphezu koDagon uthixo wethu.

<span id="an_5:8">5:8</span> Athumela ahlanganisela kuwo zonke izikhulu
zamaFilisti, athi, Siyithini na ityeya yoThixo kaSirayeli? Zathi,
Mayijike iye eGati. Ayijika ke ityeya yoThixo kaSirayeli.

<span id="an_5:9">5:9</span> Kwathi emveni kokujikwa kwayo, isandla
sikaYehova saba phezu kwaloo mzi, sasisaqunge esikhulu kunene;
wababulala abantu baloo mzi, kwathabathela kwabancinane kwesa
kwabakhulu, bathi gqobhogqobho amathumba.

<span id="an_5:10">5:10</span> Bayithumela ityeya kaThixo e-Ekron.
Kwathi, xa ifikayo ityeya kaThixo e-Ekron, bakhala abase-Ekron, besithi,
Bayijikele kuthi ityeya yoThixo kaSirayeli, ukuba isibulale thina
nabantu bakowethu.

<span id="an_5:11">5:11</span> Bathumela, bazihlanganisa zonke izikhulu
zamaFilisti, bathi, Yimkiseni ityeya yoThixo kaSirayeli, ibuyele
endaweni yayo, ingasibulali thina, nabantu bakowethu; ngokuba
ukuqungaqunga kokufa bekukho kuwo wonke umzi, besinzima kunene isandla
sikaThixo khona.

<span id="an_5:12">5:12</span> Abantu abangafanga babethwa ngamathumba;
kwenyuka kwaya ezulwini ukuzibika komzi.

<span id="an_6:1">6:1</span> Ityeya kaYehova yaba semhlabeni wamaFilisti
iinyanga ezisixhenxe.

<span id="an_6:2">6:2</span> AmaFilisti abiza ababingeleli nabavumisi,
esithi, Siyithini na ityeya kaYehova? Saziseni into esingayigodusa nayo,
iye endaweni yayo.

<span id="an_6:3">6:3</span> Bathi, Ukuba iyagoduswa ityeya yoThixo
kaSirayeli, musani ukuyigodusa ilambatha; ukuyibuyisela kuye,
noyibuyisela inedini letyala. Niya kuphiliswa; kuya kwandula ukwazeka
kuni, ukuba bekungani na ukuba isandla sakhe singesuki kuni.

<span id="an_6:4">6:4</span> Athi, Liyintoni na idini letyala
esolibuyisela kuye? Bathi, Lingamathumba egolide amahlanu, neempuku
zegolide ezintlanu, ngokwenani lezikhulu zamaFilisti; ngokuba sinye
isibetho kuni nonke, nakwizikhulu zenu.

<span id="an_6:5">6:5</span> Ize niyenze imifanekiso yamathumba enu,
nemifanekiso yeempuku zenu ezilonakalisayo ilizwe, nimzukise uThixo
kaSirayeli; mhlawumbi wosenza lula isandla sakhe kuni, nakoothixo benu,
nakwilizwe lenu.

<span id="an_6:6">6:6</span> Yini na ukuba niziqaqadekise iintliziyo
zenu, njengokuba aziqaqadekisayo iintliziyo zawo amaYiputa noFaro?
Akuthanga na, akuzenza izenzo ezincamisayo kuwo, amaYiputa awandulula
amaSirayeli, emka ke?

<span id="an_6:7">6:7</span> Thabathani ngoko, nenze inqwelo entsha,
nithabathe iimazi ezimbini ezintsha ezanyisayo, ezingazanga zibekwe
dyokhwe, nizibophe enqwelweni, niwanqande amathole azo kuzo, aye ekhaya.

<span id="an_6:8">6:8</span> Noyithabatha ke ityeya kaYehova, niyibeke
enqwelweni; neempahla zegolide enizibuyisela kuye, ezilidini letyala,
nizibeke etyeyeni ecaleni layo, niyindulule ihambe.

<span id="an_6:9">6:9</span> Nize nikhangele: ukuba ithe yenyuka
ngendlela yomda wayo, yaya eBhete-shemeshe, woba nguye osenzele obu bubi
bukhulu; ke ukuba kuthe akwabo njalo, sothi sazi ukuba asibethwe
sisandla sakhe, sihlelwe sisihlo.

<span id="an_6:10">6:10</span> Enjenjalo amadoda; athabatha iimazi
ezintsha ezanyisayo zambini, azibopha enqwelweni, awavalela amathole azo
ekhaya.

<span id="an_6:11">6:11</span> Ayibeka ityeya kaYehova enqwelweni,
netyeya ineempuku zegolide nemifanekiso yamathumba awo.

<span id="an_6:12">6:12</span> Iimazi ezintsha zathi ngqo ngendlela,
ngendlela yaseBhete-shemeshe, zahamba ngomendo, zihamba zinxakama,
azanxaxhela ekunene nasekholo; izikhulu zamaFilisti zizilandela, zada
zaya emdeni waseBhete-shemeshe.

<span id="an_6:13">6:13</span> AbaseBhete-shemeshe babevuna ingqolowa
entilini; bawaphakamisa amehlo abo, bayibona ityeya, bavuya bakuyibona.

<span id="an_6:14">6:14</span> Inqwelo yafika entsimini kaYoshuwa
waseBhete-shemeshe, yema khona. Bekukho ilitye elikhulu khona. Bayicanda
imithi yenqwelo, bazinyusa iimazi ezintsha ezo zalidini elinyukayo
kuYehova.

<span id="an_6:15">6:15</span> AbaLevi bayithula ityeya kaYehova,
netyeya ebinayo inempahla yegolide, bazibeka elityeni elo likhulu.
Amadoda aseBhete-shemeshe ke anyusa amadini anyukayo, abingelela
imibingelelo ngaloo mini kuYehova.

<span id="an_6:16">6:16</span> Zabona izikhulu ezihlanu zamaFilisti,
zabuyela e-Ekron kwangaloo mini.

<span id="an_6:17">6:17</span> Ngawo la amathumba egolide
awawabuyiselayo amaFilisti kuYehova, alidini letyala: elaseAshdode
lalilinye, elaseGaza lalilinye, elaseAshkelon lalilinye, elaseGati
lalilinye, elase-Ekron lalilinye;

<span id="an_6:18">6:18</span> kunye neempuku zegolide ngokwenani lemizi
yonke yamaFilisti yezikhulu ezihlanu, kuthabathela emizini
enqatyisiweyo, kuse kwimizana yabasemaphandleni; kuse etyeni elikhulu,
abayimisa kulo ityeya kaYehova, lilingqina unanamhla entsimini kaYoshuwa
waseBhete-shemeshe.

<span id="an_6:19">6:19</span> Wabetha emadodeni aseBhete-shemeshe,
ngokuba ayikhangakhangelayo ityeya kaYehova; wabulala ebantwini abo
amadoda angamashumi asixhenxe emadodeni angamawaka angamashumi amahlanu.
Benza isijwili abantu, ngokuba uYehova ebabulele abantu ngobulalo
olukhulu.

<span id="an_6:20">6:20</span> Athi amadoda aseBhete-shemeshe, Ngubani
na onako ukuma phambi koYehova, lo Thixo uyingcwele? Uya kunyuka aye
kubani na, ukusuka kwakhe kuthi?

<span id="an_6:21">6:21</span> Athuma abathunywa kubemi
baseKiriyati-yeharim, esithi, AmaFilisti ayibuyisile ityeya kaYehova;
yihlani, nize kuyinyusela kuni.

<span id="an_7:1">7:1</span> Eza amadoda aseKiriyati-yeharim, ayinyusa
ityeya kaYehova, ayizisa endlwini ka-Abhinadabhi, endulini, angcwalisa
uElazare, unyana wakhe, ukuba ayigcine ityeya kaYehova.

<span id="an_7:2">7:2</span> Kwathi, ihleli eKiriyati-yeharim apho
ityeya, zanda iintsuku, zayiminyaka emashumi mabini; yamlandela uYehova
ngesimema yonke indlu kaSirayeli.

<span id="an_7:3">7:3</span> Wathi ke uSamuweli kwindlu yonke
kaSirayeli, Ukuba nibuyela kuYehova ngentliziyo yenu yonke, basuseni ke
phakathi kwenu oothixo bolunye uhlanga nooAshtaroti, nizimise iintliziyo
zenu kuYehova, nikhonze yena yedwa: wonihlangula ke esandleni
samaFilisti.

<span id="an_7:4">7:4</span> Oonyana bakaSirayeli babasusa ke ooBhahali
nooAshtaroti, bakhonza uYehova yedwa.

<span id="an_7:5">7:5</span> Wathi uSamuweli, Wahlanganiseleni eMizpa
onke amaSirayeli, ndinithandazele kuYehova.

<span id="an_7:6">7:6</span> Ahlanganiselana eMizpa, akha amanzi,
awaphalaza phambi koYehova, azila ukudla ngaloo mini, athi khona, Sonile
kuYehova. Wabalawula uSamuweli oonyana bakaSirayeli eMizpa.

<span id="an_7:7">7:7</span> Eva amaFilisti ukuba oonyana bakaSirayeli
bahlanganiselene eMizpa, zenyuka izikhulu zamaFilisti, zawaphumela
amaSirayeli. Beva oonyana bakaSirayeli, bawoyika amaFilisti.

<span id="an_7:8">7:8</span> Bathi oonyana bakaSirayeli kuSamuweli, Musa
ukuyeka ukusikhalela kuYehova uThixo wethu, asisindise esandleni
samaFilisti.

<span id="an_7:9">7:9</span> USamuweli wathabatha itakane elanyayo,
walinyusa lalidini elinyukayo lonke liphola kuYehova. Wakhala uSamuweli
kuYehova ngenxa yamaSirayeli; uYehova wamphendula.

<span id="an_7:10">7:10</span> Kwathi, xa uSamuweli alinyusayo idini
elinyukayo, amaFilisti asondela, esiza kulwa namaSirayeli. UYehova
wadudumisa ngezwi elikhulu loo mini kumaFilisti, wawaqungaqunga; abulawa
phambi kwamaSirayeli.

<span id="an_7:11">7:11</span> Aphuma amadoda akwaSirayeli eMizpa,
awasukela amaFilisti, awabulala, esa phantsi kweBhete-kare.

<span id="an_7:12">7:12</span> USamuweli wathabatha ilitye, walimisa
phakathi kweMizpa neShen, wathi igama lalo yiEbhenezere; wathi, Kude
kwaba lapha uYehova esinceda.

<span id="an_7:13">7:13</span> Athotywa ke amaFilisti, akaba saphinda
eze emdeni wakwaSirayeli; sachasana namaFilisti isandla sikaYehova yonke
imihla kaSamuweli.

<span id="an_7:14">7:14</span> Yabuyiselwa kumaSirayeli imizi leyo
abeyithimbile amaFilisti kumaSirayeli, ithabathela e-Ekron yesa eGati;
nemida yayo ayihla ngula amaSirayeli esandleni samaFilisti. Laxola ke
phakathi kwamaSirayeli nama-Amori.

<span id="an_7:15">7:15</span> USamuweli waye engumlawuli kumaSirayeli
yonke imihla yobomi bakhe;

<span id="an_7:16">7:16</span> ehamba iminyaka ngeminyaka, ejikeleza
eBheteli, naseGiligali, naseMizpa, ewalawula amaSirayeli kwezo ndawo
zonke;

<span id="an_7:17">7:17</span> ebuyela eRama, ngokuba yayikhona indlu
yakhe. Wawalawula nakhona amaSirayeli, wakha isibingelelo kuYehova
khona.

<span id="an_8:1">8:1</span> Kwathi, xenikweni uSamuweli alixhego,
wabamisa oonyana bakhe baba ngabagwebi kumaSirayeli.

<span id="an_8:2">8:2</span> Igama lonyana wakhe wamazibulo
lalinguYoweli, igama lowesibini lalinguAbhiya; bengabagwebi
eBher-shebha.

<span id="an_8:3">8:3</span> Oonyana bakhe abahambanga ngendlela yakhe,
banabela inzuzo embi, bamkela izicengo, basijika isigwebo.

<span id="an_8:4">8:4</span> Aza ahlanganisana onke amadoda amakhulu
akwaSirayeli, eza kuSamuweli eRama, athi kuye, Uyabona,

<span id="an_8:5">8:5</span> waluphele wena, oonyana bakho abahambi
ngendlela yakho; simisele ngoko ukumkani wokusilawula, njengeentlanga
ezi zonke.

<span id="an_8:6">8:6</span> Laba libi elo zwi emehlweni kaSamuweli, xa
bathi, Sinike ukumkani wokusilawula. Wathandaza uSamuweli kuYehova.

<span id="an_8:7">8:7</span> Wathi uYehova kuSamuweli, Liphulaphule izwi
labantu entweni yonke abayithethayo kuwe; ngokuba ingenguwe
abamgibileyo, bagibe mna, ukuze ndingabi ngukumkani kubo.

<span id="an_8:8">8:8</span> Ngokwezenzo zonke abazenzileyo,
kuselokwemini endabanyusayo eYiputa kwada kwaba namhla, bandishiya,
bakhonza thixo bambi, benjenjalo namhla nakuwe.

<span id="an_8:9">8:9</span> Liphulaphule ngoko izwi labo; kodwa uze
ubaqononondise kakuhle, ubaxelele isiko aya kuphatha ngalo ukumkani oya
kuba ngukumkani wabo.

<span id="an_8:10">8:10</span> Wabaxelela ke uSamuweli abo bantu
babebiza ukumkani kuye onke amazwi kaYehova.

<span id="an_8:11">8:11</span> Wathi, Lilo eli isiko lokumkani oya kuba
ngukumkani kuni: Oonyana benu uya kubathabatha abamisele yena
ezinqwelweni zakhe zokulwa, nasemahasheni akhe akhwelwayo, babaleke
phambi kwenqwelo yakhe;

<span id="an_8:12">8:12</span> abamisele yena babe ngabathetheli
bamawaka, nabathetheli bamashumi ngamahlanu, balime amasimi akhe, bavune
ukutya kwakhe, benze iimpahla zakhe zemfazwe neempahla zenqwelo yakhe.

<span id="an_8:13">8:13</span> Iintombi zenu wozithabatha zibe
ngabaqholikazi, nabapheki, nabosi bezonka.

<span id="an_8:14">8:14</span> Amasimi enu wowathabatha, nezidiliya
zenu, nezinquma zenu ezona zilungileyo, azinike abakhonzi bakhe;

<span id="an_8:15">8:15</span> nesishumi sembewu yenu asibize,
nesezidiliya zenu, asinike ababusi bakhe nabakhonzi bakhe.

<span id="an_8:16">8:16</span> Abakhonzi benu uya kubathabatha,
nabakhonzazana benu, namadodana enu, namaesile enu, enze umsebenzi
wakhe;

<span id="an_8:17">8:17</span> isishumi sempahla yenu emfutshane
asibize; nina nibe ngabakhonzi bakhe.

<span id="an_8:18">8:18</span> Niya kukhala ngaloo mini ngokumkani wenu
enazinyulelayo, anganiphenduli uYehova ngaloo mini.

<span id="an_8:19">8:19</span> Abavuma abantu ukuliphulaphula ilizwi
likaSamuweli; bathi, Hayi, inene, masibe nokumkani;

<span id="an_8:20">8:20</span> nathi sibe njengeentlanga ezi zonke,
asilawule ukumkani wethu, aphume phambi kwethu, alwe iimfazwe zethu.

<span id="an_8:21">8:21</span> Waweva uSamuweli onke amazwi abantu,
wawathetha ezindlebeni zikaYehova.

<span id="an_8:22">8:22</span> Wathi uYehova kuSamuweli, Liphulaphule
izwi labo, ubenzele ukumkani. Wathi uSamuweli kumadoda akwaSirayeli,
Hambani niye elowo emzini wakhe.

<span id="an_9:1">9:1</span> Kwakukho ndoda yakwaBhenjamin, igama
lalinguKishe, unyana ka-Abhiyeli, unyana kaTserore, unyana kaBhekorati,
unyana ka-Afiya, unyana womBhenjamin, indoda esisityebi.

<span id="an_9:2">9:2</span> Yayinonyana ogama linguSawule, umfo omtsha,
omhle, ebekungekho mfo phakathi koonyana bakaSirayeli umhle kunaye;
ethabathela emagxeni akhe anyuse, ubemde kubantu bonke.

<span id="an_9:3">9:3</span> Ke kaloku uKishe, uyise kaSawule,
walahlekelwa ziimazi zakhe zamaesile. Wathi uKishe kuSawule unyana
wakhe, Khawuthabathe omnye kubafana ahambe nawe, usuke uye kuzifuna
iimazi zamaesile.

<span id="an_9:4">9:4</span> Wacanda kweleentaba lakwaEfrayim, wacanda
nasezweni laseShalisha; abazifumana. Wacanda nasezweni laseShahalim,
azabakho; wacanda nasezweni lakwaBhenjamin, abazifumana.

<span id="an_9:5">9:5</span> Bakufika ezweni lakwaTsufi, uSawule wathi
kumfana obenaye, Hamba sibuye, hleze ubawo azincame iimazi zamaesile,
abe nesithukuthezi ngathi.

<span id="an_9:6">9:6</span> Wathi ke yena kuye, Uyabona ke, kulo mzi
kukho umntu kaThixo; ngumntu ozukileyo; konke akuthethayo kuyenzeka
ngenene. Makhe siye khona ke, mhlawumbi angasibonisa indlela yethu
esohamba ngayo.

<span id="an_9:7">9:7</span> Wathi uSawule kumfana lowo, Yabona, sihamba
nje, siya kumnika ntoni na umntu lowo? Kuba isonka siphelile empahleni
yethu; akukho sipho singasisa kumntu kaThixo. Into esinayo yintoni na?

<span id="an_9:8">9:8</span> Waphinda umfana wamphendula uSawule, wathi,
Nanku kufumaneke esandleni sam isahlulo sesine seshekele yesilivere;
ndosinika umntu kaThixo, asibonise indlela yethu.

<span id="an_9:9">9:9</span> Ngaphambili, kwaSirayeli, umntu xa aya
kubuza kuThixo ubesithi, Hamba siye kwimboni; ngokuba onguprofeti namhla
bekusithiwa yimboni ngenxa engaphambili.

<span id="an_9:10">9:10</span> Wathi uSawule kumfana lowo, Lihle ilizwi
lakho; hamba siye. Bahamba baya kuloo mzi, apho umntu kaThixo wayekhona.

<span id="an_9:11">9:11</span> Bathi benyuka eqhineni lomzi, baqubisana
nomthinjana, uphuma usiya kukha amanzi; bathi kuwo, Ikho na apha imboni?

<span id="an_9:12">9:12</span> Wabaphendula, wathi, Ikho, nantso phambi
kwenu; khawulezani ngoku, kuba ifike namhlanje kulo mzi, ngokuba abantu
banombingelelo namhla esigangeni;

<span id="an_9:13">9:13</span> xa ningena kulo mzi, noyifumana
ingekenyuki iye kudla esigangeni; kuba abayi kudla abantu ingekafiki;
ngokuba usikelelwa yiyo umbingelelo, baze badle emveni koko
abamenyiweyo; nyukani ngoku, ngokuba noyifumana ngoku. Benyuka ke baya
kuloo mzi.

<span id="an_9:14">9:14</span> Bakubona ukuba bayangena kuloo mzi, nanko
uSamuweli ephuma equbisana nabo, eza kunyuka aye esigangeni.

<span id="an_9:15">9:15</span> Ke kaloku uYehova wayeyityhilele indlebe
kaSamuweli ngosuku olungaphambi kokuza kukaSawule, esithi,

<span id="an_9:16">9:16</span> Ngeli xesha ngomso, ndiya kuthumela kuwe
indoda yasezweni lakwaBhenjamin, ukuze uyithambise, ibe yinganga yabantu
bam amaSirayeli, ibasindise abantu bam esandleni samaFilisti; ngokuba
ndibabonile abantu bam; kuba ukukhala kwabo kufikile kum.

<span id="an_9:17">9:17</span> USamuweli wambona uSawule. UYehova
wamphendula, wathi, Nantso loo ndoda ndibe ndithethe kuwe ngayo. Yiyo
eya kuphatha ubukhosi phezu kwabantu bam.

<span id="an_9:18">9:18</span> Wasondela uSawule kuSamuweli esangweni,
wathi, Khawundixelele, iphi na apha indlu yemboni?

<span id="an_9:19">9:19</span> USamuweli wamphendula uSawule, wathi,
Ndim imboni; nyuka phambi kwam uye esigangeni, nidle nam namhla,
ndikundulule ngomso, ndikuxelele konke okusentliziyweni yakho.

<span id="an_9:20">9:20</span> Ke iimazi zamaesile esekuntsuku ntathu
namhla zikulahlekile, musa ukuyibekela kuzo intliziyo yakho; ngokuba
zifunyenwe. Kokukabani na konke okunqwenelekayo kwaSirayeli? Asikokwakho
na, nokwendlu yonke kayihlo?

<span id="an_9:21">9:21</span> Waphendula uSawule, wathi,
AndingumBhenjamin yini na, wesizwe esincinanana kwaSirayeli? Nomzalwane
wakowethu awuphantsi na emizalwaneni yonke yesizwe sakwaBhenjamin? Yini
na ukuba uthethe ilizwi elinje kum?

<span id="an_9:22">9:22</span> USamuweli wamthabatha uSawule nomfana
lowo, wabangenisa egumbini, wabanika indawo yobukhulu phakathi
kwabamenyiweyo abo, bengamadoda akumashumi amathathu.

<span id="an_9:23">9:23</span> Wathi uSamuweli kumpheki, Ethe isabelo
endakunikayo, ndathi kuwe, Sibeke.

<span id="an_9:24">9:24</span> Wawuzisa umlenze lowo nento ephezu kwawo,
wabeka phambi koSawule. Wathi uSamuweli, Nantso into endikubekeleyo,
ibekiwe phambi kwakho, yidla; ngokuba ibigcinelwe wena, ukuba ibe yeyeli
xesha, kususela koko ndathi, Ndibamemile abantu. Wadla uSawule
noSamuweli ngaloo mini.

<span id="an_9:25">9:25</span> Behla esigangeni apho, beza phakathi
komzi; wathetha noSawule phezu kwendlu.

<span id="an_9:26">9:26</span> Bavuka kusasa; kwathi, xa kunyuka
isifingo, uSamuweli wamemeza kuSawule phezu kwendlu, esithi, Vuka,
ndikugoduse. Wavuka uSawule; baphuma baya phandle bobabini, yena
noSamuweli.

<span id="an_9:27">9:27</span> Behlile, baya ekupheleni komzi, wathi
uSamuweli kuSawule, Yitsho kumfana lo agqithele phambi kwethu (wagqitha
ke); khawume wena ngoku, ndikuvise ilizwi likaThixo.

<span id="an_10:1">10:1</span> USamuweli wathabatha igutyana leoli,
wamgalela entloko, wamanga, wathi, Inene, uYehova ukuthambisile ukuba
ube yinganga yelifa lakhe.

<span id="an_10:2">10:2</span> Ekumkeni kwakho kum namhla, uya kufumana
amadoda amabini ngasengcwabeni likaRakeli, emdeni wakwaBhenjamin,
eTseletsa; aya kuthi kuwe, Zifunyenwe iimazi zamaesile obuye kuzifuna.
Yabona, ukuyekile uyihlo ukuthetha ngeemazi zamaesile ezo;
unesithukuthezi ngani, esithi, Ndiya kuthini na ngonyana wam.

<span id="an_10:3">10:3</span> Ugqithile apho, woqhubela phambili, ufike
kumoki weTabhore, uhlangane khona namadoda amathathu enyuka esiya
kuThixo eBheteli, enye ithwele amatakane amathathu, enye ithwele
iintenda zezonka ezithathu, enye ithwele intsuba yewayini.

<span id="an_10:4">10:4</span> Okubuza ukuphila kwakho, akunike izonka
ezibini; uzithabathe ezandleni zawo.

<span id="an_10:5">10:5</span> Emveni koko uya kufika eGibheha kaThixo,
apho kukhoyo ikampu yamaFilisti; kuthi, xa ufikileyo emzini apho, uthane
nqiphu negqiza labaprofeti, lisihla livela esigangeni, phambi kwalo
ingumrhubhe, nengqongqo, nogwali, nohadi, beprofeta.

<span id="an_10:6">10:6</span> UMoya kaThixo wokufikela ngamandla,
uprofete ndawonye nabo, uguquke ube mntu wumbi.

<span id="an_10:7">10:7</span> Kothi, xa ithe yafika kuwe loo miqondiso,
uzenzele njengoko siya kufumana ngako isandla sakho; ngokuba uThixo
unawe;

<span id="an_10:8">10:8</span> uhle uye phambi kwam eGiligali. Yabona,
ndiyehla, ndiza kuwe, ukuze ndinyuse amadini anyukayo, ndibingelele
imibingelelo yoxolo. Wolinda imihla esixhenxe ndide ndize kuwe,
ndikwazise oko uya kukwenza.

<span id="an_10:9">10:9</span> Wathi uSawule, akuthi khwitshi ukuba emke
kuSamuweli, uThixo wamguqula, wanantliziyo yimbi. Yafika yonke loo
miqondiso kwangayo loo mini.

<span id="an_10:10">10:10</span> Bafika eGibheha apho, nalo igqiza
labaprofeti limkhawulela; wamfikela ngamandla uMoya kaThixo, waprofeta
phakathi kwabo.

<span id="an_10:11">10:11</span> Kwathi, bakumbona bonke ababemazi
ngaphambili, eprofeta ndawonye nabaprofeti, bathi abantu omnye komnye,
Uhliwe yintoni na unyana kaKishe? Ukubaprofeti noSawule na?

<span id="an_10:12">10:12</span> Waphendula umntu wakhona, wathi,
Ngubani na uyise wabo? Ngenxa yoko kwabakho umzekeliso wokuthi,
Ukubaprofeti noSawule na?

<span id="an_10:13">10:13</span> Wagqiba ukuprofeta, waya esigangeni.

<span id="an_10:14">10:14</span> Wathi uyisekazi kaSawule kuye,
nakumfana lowo, Beniye phi na? Wathi, Besifuna iimazi zamaesile;
sakubona ukuba asizifumani, saya kuSamuweli.

<span id="an_10:15">10:15</span> Wathi uyisekazi kaSawule,
Khawundixelele ukuba utheni na uSamuweli kuni.

<span id="an_10:16">10:16</span> Wathi uSawule kuyisekazi, Usixelele
ukuba zifunyenwe iimazi zamaesile. Ke ngobukumkani, abethethe ngabo
uSamuweli, akamxelelanga nto.

<span id="an_10:17">10:17</span> Ke kaloku uSamuweli wabahlabela umkhosi
abantu;

<span id="an_10:18">10:18</span> beza kuYehova eMizpa. Wathi koonyana
bakaSirayeli, Utsho uYehova, uThixo kaSirayeli, ukuthi, Ndawanyusa mna
amaSirayeli eYiputa, ndanihlangula esandleni samaYiputa, nasesandleni
sezikumkani zonke ezanixinayo.

<span id="an_10:19">10:19</span> Namhla ke nimcekisile nina uThixo wenu,
owanisindisayo ebubini benu bonke, nasekubandezelweni konke, nathi kuye,
Simisele ukumkani phezu kwethu. Kaloku ke zimiseni phambi koYehova
ngokwezizwe zenu, nangokwamawaka enu.

<span id="an_10:20">10:20</span> Wazisondeza ke uSamuweli zonke izizwe
zakwaSirayeli, kwathatyathwa isizwe sakwaBhenjamin.

<span id="an_10:21">10:21</span> Wasisondeza isizwe sakwaBhenjamin
ngokwemizalwane yaso, kwathatyathwa umzalwane wakwaMatri, kwathatyathwa
ke uSawule unyana kaKishe. Bamfuna, abamfumana.

<span id="an_10:22">10:22</span> Babuya babuza kuYehova, bathi,
Uselefikile na umntu? Wathi uYehova, Nanko ezimele yena phantsi
kwempahla.

<span id="an_10:23">10:23</span> Babaleka, bamthabatha apho. Wema
phakathi kwabantu, wamde kubantu bonke, ethabathela emagxeni anyuse.

<span id="an_10:24">10:24</span> Wathi uSamuweli kubantu bonke,
Niyambona na lo unyuliweyo nguYehova; ukuba akukho unjengaye ebantwini
bonke? Baduma bonke abantu, bathi, Makadle ubomi ukumkani!

<span id="an_10:25">10:25</span> USamuweli walithetha ebantwini isiko
lobukumkani, walibhala encwadini, wayibeka phambi koYehova. USamuweli
wabandulula abantu bonke; baya elowo endlwini yakhe.

<span id="an_10:26">10:26</span> Naye uSawule waya endlwini yakhe
eGibheha; lahamba naye iqela elinobukroti, elintliziyo zichukunyisiweyo
nguThixo.

<span id="an_10:27">10:27</span> Ke bona abangamatshijolo bathi, wothini
na ukusisindisa lo? Bamdela; abamzisela mnikelo. Yena wanga akeva.

<span id="an_11:1">11:1</span> Ke kaloku wenyuka uNahashe, umAmon,
wayingqinga iYabheshe yaseGiliyadi. Athi onke amadoda aseYabheshe
kuNahashe, Simisele umnqophiso, sikukhonze.

<span id="an_11:2">11:2</span> Wathi kuwo uNahashe umAmon, Ndiya
kunimisela umnqophiso wokuthi, ndinikrukre nonke iliso lasekunene,
ndikubeke oko phezu kwamaSirayeli onke, kube sisingcikivo.

<span id="an_11:3">11:3</span> Athi kuye amadoda amakhulu aseYabheshe,
Siyeke iintsuku ezisixhenxe, sithume abathunywa emideni yonke
yakwaSirayeli; sithi, ukuba akubangakho usisindisayo, siphume size kuwe.

<span id="an_11:4">11:4</span> Bafika abathunywa eGibheha yakwaSawule,
bawathetha loo mazwi ezindlebeni zabantu; baliphakamisa bonke abantu
izwi labo, balila.

<span id="an_11:5">11:5</span> Nanko uSawule, ehamba emva kweenkomo,
evela ezindle; wathi uSawule, Banantoni na abantu, belila nje? Bamxelela
ke amazwi amadoda aseYabheshe.

<span id="an_11:6">11:6</span> UMoya kaYehova wamfikela ngamandla
uSawule ekuwaveni kwakhe la mazwi, wavutha umsindo wakhe kunene.

<span id="an_11:7">11:7</span> Wathabatha iinkomo zambini, wazityatya,
wathumela emideni yonke yakwaSirayeli ngesandla sabathunywa, esithi,
Ongathanga aphume alandele uSawule, alandele uSamuweli, ziya kwenjiwa
nje iinkomo zakhe. Abantu bafikelwa kukunkwantya nguYehova, baphuma
njengandoda-nye.

<span id="an_11:8">11:8</span> Wababala eBhezeki; oonyana bakaSirayeli
bangamawaka angamakhulu amathathu, namadoda akwaYuda angamawaka
angamashumi amathathu.

<span id="an_11:9">11:9</span> Bathi kubathunywa abafikileyo, Yitshoni
kumadoda aseYabheshe yaseGiliyadi ukuthi, Ngomso ukufudumala kwelanga,
niya kukhululwa. Bemka abathunywa, bawaxelela amadoda aseYabheshe; avuya
ke.

<span id="an_11:10">11:10</span> Athi amadoda aseYabheshe, Ngomso siya
kuphuma size kuni; nenze kuthi ngako konke okulungileyo emehlweni enu.

<span id="an_11:11">11:11</span> Kwathi ngengomso uSawule wabamisa
abantu bazizihlwele ezithathu, bafika phakathi kwempi ngomlindo wokusa,
bawabulala ama-Amon yada yafudumala imini. Kwathi aseleyo
aphangalaliswa; akwasala kuwo nokuba abe mabini ndaweni-nye.

<span id="an_11:12">11:12</span> Bathi abantu kuSamuweli, Ngoobanina abo
babesithi, USawule uya kuba ngukumkani kuthi na? Waziseni loo madoda,
siwabulale.

<span id="an_11:13">11:13</span> Wathi uSawule, Makungabulawa mntu
namhla; ngokuba namhla uYehova wenze usindiso kwaSirayeli.

<span id="an_11:14">11:14</span> Wathi uSamuweli ebantwini, Hambani,
siye eGiligali, sibusungule khona ubukumkani.

<span id="an_11:15">11:15</span> Baya ke bonke abantu eGiligali; bamenza
ukumkani uSawule phambi koYehova eGiligali apho; wabingelela apho
imibingelelo yoxolo phambi koYehova. Bavuya kunene apho ooSawule
namadoda onke akwaSirayeli.

<span id="an_12:1">12:1</span> Wathi uSamuweli kumaSirayeli onke,
Yabonani, ndiliphulaphule izwi lenu ngako konke enakuthethayo kum,
ndanimisela ukumkani.

<span id="an_12:2">12:2</span> Kaloku nanko ukumkani ehamba phambi
kwenu. Ke mna ndaluphele, ndiyingwevu; nabo oonyana bam benani. Mna
ndibambe phambi kwenu kwasebuncinaneni bam unanamhla.

<span id="an_12:3">12:3</span> Nanku ndikho; ngqinani ngam phambi
koYehova, naphambi komthanjiswa wakhe: ndathabatha nkomo kabani na?
ndathabatha esile likabani na? ndacudisa bani na? ndavikiva bani na?
ndathabatha esandleni sikabani na ucamagusho lokumfamekisa amehlo am?
ndonibuyisela.

<span id="an_12:4">12:4</span> Athi, Akusicudisanga, akusivikivanga,
akuthabathanga nto sandleni samntu.

<span id="an_12:5">12:5</span> Wathi kubo, UYehova ulingqina ngani,
nomthanjiswa wakhe ulingqina namhla, ukuba anifumananga nto sandleni
sam. Bathi, Ulingqina.

<span id="an_12:6">12:6</span> Wathi uSamuweli ebantwini, NguYehova
owenza ooMoses noAron; owenyusa ooyihlo ezweni laseYiputa.

<span id="an_12:7">12:7</span> Kaloku ke yimani, ndimangalelane nani
phambi koYehova ngayo yonke imisebenzi yobulungisa kaYehova, ayenzileyo
kuni nakooyihlo.

<span id="an_12:8">12:8</span> Xenikweni uYakobi waya eYiputa, bakhala
ooyihlo kuYehova: uYehova wathuma ooMoses noAron, babakhupha ooyihlo
eYiputa, bababeka kule ndawo.

<span id="an_12:9">12:9</span> Bamlibala uYehova uThixo wabo; wathengisa
ngabo esandleni sikaSisera, umthetheli-mkhosi waseHatsore, nasesandleni
samaFilisti, nakwesokumkani wakwaMowabhi, balwa nabo.

<span id="an_12:10">12:10</span> Bakhala kuYehova, bathi, Sonile,
ngokuba samlahlayo uYehova, sakhonza ooBhahali nooAshtaroti; kaloku ke
sihlangule esandleni seentshaba zethu, sikukhonze.

<span id="an_12:11">12:11</span> UYehova wathuma ooYerubhahali,
noBhedan, noYifeta, noSamuweli, wanihlangula esandleni seentshaba zenu
ngeenxa zonke, nahlala nonwabile.

<span id="an_12:12">12:12</span> Kwathi nakubona uNahashe, ukumkani
woonyana baka-Amon, esiza kulwa nani, nathi kum, Hayi, masilawulwe
ngukumkani, uYehova uThixo wenu engukumkani wenu.

<span id="an_12:13">12:13</span> Nanko ke ukumkani enimnyulileyo,
enimbizileyo; yabonani, uYehova unimisele ukumkani.

<span id="an_12:14">12:14</span> Anaba beniya kumoyika uYehova,
nimkhonze, niliphulaphule ilizwi lakhe, ningawuphikisi umlomo kaYehova,
nithane mbende noYehova uThixo wenu, nina nokumkani onilawulayo, ukuze
kulunge.

<span id="an_12:15">12:15</span> Ke ukuba anithanga niliphulaphule izwi
likaYehova, ukuba nithe nawuphikisa umlomo kaYehova, isandla sikaYehova
sonichasa, njengokuba sachasa ooyihlo.

<span id="an_12:16">12:16</span> Nangoku yimani, niyibone le nto inkulu,
ayenzayo uYehova phambi kwenu.

<span id="an_12:17">12:17</span> Akuvunwa ingqolowa yini na namhla?
Ndiya kunqula uYehova ahlise iindudumo nemvula; nazi, nibone ukuba ububi
benu bukhulu enibenzileyo phambi koYehova ngokubiza ukumkani.

<span id="an_12:18">12:18</span> USamuweli wanqula uYehova; waza uYehova
wahlisa iindudumo nemvula ngaloo mini. Bonke abantu bamoyika kunene
uYehova noSamuweli.

<span id="an_12:19">12:19</span> Bathi bonke abantu kuSamuweli,
Bathandazele abakhonzi bakho kuYehova uThixo wakho, ukuze singafi;
ngokuba ezonweni zethu songeze ububi bokubiza ukumkani.

<span id="an_12:20">12:20</span> Wathi uSamuweli ebantwini, Musani
ukoyika. Nina nibenzile bonke obo bubi; noko ke musani ukutyeka
ekumlandeleni uYehova; mkhonzeni uYehova ngentliziyo yenu yonke.

<span id="an_12:21">12:21</span> Ize ningatyeki; ngokuba ningaba
nilandela izinto ezililize, ezingenakunyusa, ezingenakuhlangula, ngokuba
zililize.

<span id="an_12:22">12:22</span> Kuba uYehova akayi kubashiya abantu
bakhe, ngenxa yegama lakhe elikhulu; ngokuba kwakholeka kuYehova
ukunenza abantu bakhe.

<span id="an_12:23">12:23</span> Kananjalo makube lee kum ukuthi ndone
kuYehova ngokuyeka ukunithandazela; ndoniyalela indlela elungileyo ethe
tye.

<span id="an_12:24">12:24</span> Kodwa moyikeni uYehova, nimkhonze
ngenyaniso, ngentliziyo yenu yonke; ngokuba kuboneni okukhulu anenzele
khona.

<span id="an_12:25">12:25</span> Ke ukuba niphikele ukwenza, nithe nenza
okubi, nocinywa, nina kwanokumkani wenu.

<span id="an_13:1">13:1</span> USawule ebeneminyaka ezelwe, akuba
ngukumkani, waba ngukumkani kumaSirayeli iminyaka emibini.

<span id="an_13:2">13:2</span> USawule wazinyulela amawaka amathathu
kumaSirayeli; amawaka amabini ayenoSawule eMikmas nakweleentaba
laseBheteli, iwaka elinye laye linoYonatan eGibheha yakwaBhenjamin.
Abantu abaseleyo wabandulula, baya elowo ententeni yakhe.

<span id="an_13:3">13:3</span> UYonatan wayoyisa ikampu yamaFilisti
eseGebha, eva amaFilisti. USawule wavuthela ngesigodlo ezweni lonke,
esithi, Makeve amaHebhere.

<span id="an_13:4">13:4</span> AmaSirayeli onke eva kusithiwa, USawule
uyoyisile ikampu yamaFilisti; kananjalo amaSirayeli azinukisile
kumaFilisti. Abantu bahlatyelwa umkhosi, beza bamlandela uSawule baya
eGiligali.

<span id="an_13:5">13:5</span> AmaFilisti azihlanganisela ukulwa
namaSirayeli: iinqwelo zokulwa zaba ngamashumi omathathu amawaka,
nabamahashe bangamawaka amathandathu, abantu bangangentlabathi
eselunxwemeni lolwandle ukuba baninzi; anyuka ke amisa iintente eMikmas
phambi kweBhetaven.

<span id="an_13:6">13:6</span> Abona amadoda akwaSirayeli ukuba
abandezelekile (kuba abantu bebefingiwe), abantu bazimela emiqolombeni,
nasezimfanteni, nasezingxondorheni, nasemiweweni, nasemihadini.

<span id="an_13:7">13:7</span> Ke kaloku kwawela amaHebhere eYordan, aya
ezweni lakwaGadi nelaseGiliyadi. Ke yena uSawule ebeseseGiligali; abantu
bonke bamlandela begubha.

<span id="an_13:8">13:8</span> Walinda iintsuku zasixhenxe, ngokwexesha
elibe limisiwe nguSamuweli, akafika uSamuweli eGiligali; bamphalala
abantu bemka kuye.

<span id="an_13:9">13:9</span> Wathi uSawule, Zisani kum idini
elinyukayo nemibingelelo yoxolo. Wenyusa idini elinyukayo.

<span id="an_13:10">13:10</span> Kwathi, xa agqibileyo ukulinyusa idini
elinyukayo, nanko uSamuweli efika; waphuma uSawule waya kumkhawulela,
ukuba ambulise.

<span id="an_13:11">13:11</span> Wathi uSamuweli, Yintoni le uyenzileyo?
Wathi uSawule, Kungokuba bendibona abantu bendiphalala, besimka kum,
nawe ungafiki ngexesha elibe limisiwe, namaFilisti ehlanganiselana
eMikmas;

<span id="an_13:12">13:12</span> ndathi, Kaloku amaFilisti aya kuda ehle
eze kum eGiligali, ndingambongozanga uYehova; ndazinyanzela, ndalinyusa
idini elinyukayo.

<span id="an_13:13">13:13</span> Wathi uSamuweli kuSawule, Wenze
ngobudenge; akuwugcinanga umthetho kaYehova uThixo wakho awakuwiselayo;
ngokuba uYehova ange ebuzinzisile kaloku ubukumkani bakho kwaSirayeli,
kude kuse ephakadeni.

<span id="an_13:14">13:14</span> Ke ngoko ubukumkani bakho abusayi kuma.
UYehova uzifunele indoda engantliziyo yakhe; wayimisa uYehova ukuba ibe
yinganga yabantu bakhe; ngokuba akukugcinanga oko uYehova akuwisele
umthetho ngako.

<span id="an_13:15">13:15</span> Wesuka uSamuweli wenyuka, wemka
eGiligali, waya eGibheha yakwaBhenjamin. USawule wababala abantu
abafunyenwe benaye, bengamadoda akumakhulu amathandathu.

<span id="an_13:16">13:16</span> USawule, noYonatan unyana wakhe,
nabantu abafunyenwe benabo, bahlala eGibheha yakwaBhenjamin. AmaFilisti
amisa iintente eMikmas.

<span id="an_13:17">13:17</span> Kwaphuma amatutu emkhosini wamaFilisti,
engamaqela amathathu: elinye iqela labheka ngendlela yaseOfra ezweni
lakwaShuwali;

<span id="an_13:18">13:18</span> elinye iqela labheka endleleni
yaseBhete-horon; elinye iqela labheka endleleni yasemdeni ovelela umfula
weTsebhoyim, uye entlango.

<span id="an_13:19">13:19</span> Ke bekungekho mkhandi ezweni lonke
lakwaSirayeli; ngokuba amaFilisti ebesithi, Aya kuze amaHebhere enze
amakrele neentshuntshe.

<span id="an_13:20">13:20</span> AmaSirayeli onke abesihla aye
kumaFilisti, alole elowo isikhali sakhe, nesitshetshe sepuluwa yakhe,
nezembe lakhe, negaba lakhe,

<span id="an_13:21">13:21</span> zakuba nezikhewu iintlangothi zamagaba,
nezezitshetshe zeepuluwa, nezeefolokhwe, nezamazembe, nezokubaza
iimviko.

<span id="an_13:22">13:22</span> Kwathi ke ngomhla wokulwa, akwafunyanwa
krele nantshuntshe esandleni sabantu bonke ababenoSawule noYonatan; ke
kuSawule noYonatan unyana wakhe bezikho.

<span id="an_13:23">13:23</span> Kwaphuma amaFilisti ekampini, aya
engxingweni yaseMikmas.

<span id="an_14:1">14:1</span> Kwathi ngamhla uthile, uYonatan unyana
kaSawule wathi kumfana ophatha iintonga zakhe, Hamba siphumele, siye
ekampini yamaFilisti ephesheya phaya. Akamxelela uyise.

<span id="an_14:2">14:2</span> USawule ke wayehleli ekupheleni
kweGibheha phantsi komrharnate oseMigron. Abantu ababenaye babekumakhulu
amathandathu amadoda,

<span id="an_14:3">14:3</span> enoAhiya, unyana ka-Ahitubhi, umkhuluwa
kaIkabhodi, unyana kaPinehasi, unyana kaEli, umbingeleli kaYehova
eShilo, enxibe iefodi. Bebengazi abantu ukuba uYonatan uyile.

<span id="an_14:4">14:4</span> Ezingxingweni, abefuna ukuphumela kuzo
uYonatan, aye ekampini yamaFilisti, bekukho itsolo lengxondorha ngapha;
kukho itsolo lengxondorha ngaphaya; igama lelinye libe linguBhotsetse,
igama lelinye linguSene.

<span id="an_14:5">14:5</span> Okunye ukutsola bekuyintsika ngasentla
malunga neMikmas, okunye kungasezantsi malunga neGibheha.

<span id="an_14:6">14:6</span> Wathi ke uYonatan kumfana lowo uphatha
iintonga zakhe, Hamba siphumele, siye ekampini yaba bangalukileyo;
mhlawumbi uYehova wosisebenzela; ngokuba akukho sithintelo kuYehova
ukuba asindise ngabaninzi nangabambalwa.

<span id="an_14:7">14:7</span> Wathi umphathi weentonga zakhe kuye,
Yenza konke okusentliziyweni yakho; singa phaya; yabona, ndinawe
ngokwentliziyo yakho.

<span id="an_14:8">14:8</span> Wathi uYonatan, Yabona, siyaphumela, siya
kulaa madoda, siya kuzibonakalisa kuwo.

<span id="an_14:9">14:9</span> Ukuba athe kuthi, Hlalani, side size
kuni; siya kuma kuloo ndawo yethu, singenyuki siye kuwo.

<span id="an_14:10">14:10</span> Ukuba athe, Nyukani nize kuthi:
sonyuka, ngokuba uYehova uwanikele esandleni sethu; lowo woba
ngumqondiso kuthi.

<span id="an_14:11">14:11</span> Bazibonakalisa bobabini ekampini
yamaFilisti; athi amaFilisti, Nanga amaHebhere ephuma emingxunyeni
abezimele kuyo.

<span id="an_14:12">14:12</span> Abaphendula amadoda asekampini
ooYonatan nomphathi weentonga zakhe, athi, Nyukani nize kuthi,
sinibonise. Wathi uYonatan kumphathi weentonga zakhe, Nyuka emva kwam;
ngokuba uYehova uwanikele esandleni samaSirayeli.

<span id="an_14:13">14:13</span> Wenyuka uYonatan, ekhasa ngezandla
neenyawo, umphathi weentonga zakhe esemva kwakhe. Awa phambi koYonatan;
nomphathi weentonga zakhe esemva kwakhe ebulala.

<span id="an_14:14">14:14</span> Kwathi, ukuxabela kokuqala awaxabela
ngako uYonatan nomphathi weentonga zakhe, kwaxatyelwa amadoda angathi
amashumi mabini, esiqingatheni sendima eyiakile yentsimi.

<span id="an_14:15">14:15</span> Kwabakho umothuko emkhosini,
nasezindle, nasebantwini bonke; ikampu namatutu bothuka nabo; wanyikima
umhlaba; yaba sisothuso esivela kuThixo.

<span id="an_14:16">14:16</span> Bakhangela ababoniseli bakaSawule,
baseGibheha yakwaBhenjamin, nantso ingxokolo inyibilika; yaye ichithana
yodwa.

<span id="an_14:17">14:17</span> Wathi uSawule ebantwini ababenaye,
Khanibale, nibone ukuba ngubani na ongekhoyo kuthi. Babala; yini? akakho
uYonatan nomphathi weentonga zakhe.

<span id="an_14:18">14:18</span> Wathi usawule kuAhiya, Zisa apha ityeya
kaThixo; ngokuba ityeya kaThixo ibinoonyana bakaSirayeli ngaloo mini.

<span id="an_14:19">14:19</span> Kwathi, esathetha uSawule kumbingeleli,
ingxokozelo yempi yamaFilisti yaya ikhula. Wathi uSawule kumbingeleli,
Sibuyise umva isandla sakho.

<span id="an_14:20">14:20</span> Bahlanganisana uSawule nabantu bonke
ababenaye, baya kulwa; nalo ikrele lomntu limi kummelwane wakhe,
isisaqunge esikhulu.

<span id="an_14:21">14:21</span> Ke kaloku athi namaHebhere
abekumaFilisti njengaphambili, abenyuke ngeenxa zonke, eza nawo
emkhosini, esuka aphamba nawo, angakumaSirayeli la abenoSawule
noYonatan.

<span id="an_14:22">14:22</span> Kwanamadoda onke akwaSirayeli,
abezimele kweleentaba lakwaEfrayim, eva ukuba amaFilisti asabile,
awalandela athana mbende nawo ekulweni.

<span id="an_14:23">14:23</span> UYehova wawasindisa ke amaSirayeli
ngaloo mini. Ukulwa kwegqitha eBhetaven.

<span id="an_14:24">14:24</span> Amadoda akwaSirayeli ayeminyekile
kukudinwa ngaloo mini. USawule wabafungisa abantu, esithi, Uqalekisiwe
odla isonka kungekahlwi, ndide ndiziphindezelele ezintshabeni zam. Bonke
abantu abadla nento.

<span id="an_14:25">14:25</span> Lonke ilizwe leza ehlathini; kwaye
kukho ubusi phezu komhlaba.

<span id="an_14:26">14:26</span> Bafika abantu ehlathini, nanko kuvuza
ubusi. Akwabakho usa isandla emlonyeni wakhe; ngokuba abantu babesoyika
isifungo.

<span id="an_14:27">14:27</span> Ke uYonatan ubengamvanga uyise,
ukubafungisa kwakhe abantu, wesa incam yentonga ebisesandleni sakhe,
wayifaka enqatheni lobusi, wasibuyisela emlonyeni wakhe isandla sakhe;
aqabuka amehlo akhe.

<span id="an_14:28">14:28</span> Yaphendula indoda yasebantwini, yathi,
Uyihlo ubafungisile wabafungisa abantu, esithi, Uqalekisiwe odla isonka,
namhlanje. Babethe ncithi abantu liphango.

<span id="an_14:29">14:29</span> Wathi uYonatan, Ubawo ulihlisele
ishwangusha ilizwe; khanikhangele, amehlo am aqabukile, ngokuba ndive le
ntwana yobusi.

<span id="an_14:30">14:30</span> Ukuba babethe abantu badla, besidla
namhla emaxhobeni eentshaba zabo abawafumeneyo, ngelubeke phi na ke
ukugqithisela ukuba lukhulu ngoku uxabelo kumaFilisti?

<span id="an_14:31">14:31</span> Bawaxabela ngaloo mini amaFilisti,
bathabathela eMikmas besa eAyalon; betyhafile kunene abantu.

<span id="an_14:32">14:32</span> Baziphosa abantu emaxhobeni, bathabatha
impahla emfutshane, neenkomo, namathole eenkomo, baxhelela emhlabeni,
abantu bayidla inegazi.

<span id="an_14:33">14:33</span> Waxelelwa uSawule, kwathiwa, Uyabona,
abantu bayona kuYehova ngokuyidla inegazi. Wathi, Nitshinizile;
qengqelani kum ilitye elikhulu ngoku.

<span id="an_14:34">14:34</span> Wathi uSawule, Yithini saa phakathi
kwabantu, nithi kubo, Zisani kum elowo inkomo yakhe, elowo igusha yakhe,
nixhelele apha, nidle; ningoni kuYehova ngokuyidla inegazi. Bonke abantu
bazisa elowo inkomo yakhe ngesandla sakhe ngobo busuku, baxhelela khona.

<span id="an_14:35">14:35</span> USawule wakha isibingelelo kuYehova,
waqala ngaso ukwakha isibingelelo kuYehova.

<span id="an_14:36">14:36</span> Wathi uSawule, Masihle siwaphuthume
amaFilisti ebusuku, siwaphange kude kuse ngomso, singashiyi mntu kuwo.
Bathi, Yenza konke okulungileyo emehlweni akho. Wathi umbingeleli,
Masisondele kuThixo apha.

<span id="an_14:37">14:37</span> USawule wabuza kuThixo, esithi, Ndihle
ndiwalandele na amaFilisti? Wowanikela na esandleni samaSirayeli?
Akamphendula loo mini.

<span id="an_14:38">14:38</span> Wathi uSawule, Yizani apha, nonke nina
zibonda zabantu, nazi, nibone ukuba sikwini na esi sono namhlanje?

<span id="an_14:39">14:39</span> Ngokuba ehleli nje uYehova osindise
amaSirayeli, nokuba sibe sikuYonatan unyana wam, ubeya kufa. Akwabakho
umphendulayo ebantwini bonke.

<span id="an_14:40">14:40</span> Wathi kumaSirayeli onke, Yibani
ngelinye icala nina, ndibe ngelinye icala, mna noYonatan unyana wam.
Bathi abantu kuSawule, Yenza okulungileyo emehlweni akho.

<span id="an_14:41">14:41</span> Wathi uSawule kuYehova, Thixo
kaSirayeli, velisa inyaniso. Kwathatyathwa ke uYonatan noSawule, basinda
abantu.

<span id="an_14:42">14:42</span> Wathi uSawule, Yenzani amaqashiso kum
noYonatan unyana wam. Kwathatyathwa ke uYonatan.

<span id="an_14:43">14:43</span> Wathi uSawule kuYonatan, Ndixelele,
yintoni na le nto uyenzileyo? UYonatan wamxelela, wathi, Ndisuke ndeva
intwana yobusi ngencam yentonga ebisesandleni sam; nanku ndiya kufa.

<span id="an_14:44">14:44</span> Wathi uSawule, UThixo makenjenje kum,
aqokele ukwenjenje; inene, ukufa uya kufa, Yonatan.

<span id="an_14:45">14:45</span> Bathi abantu kuSawule, Afe na uYonatan,
owenze olu lusindiso lukhulu kwaSirayeli? Makube lee oko! Ehleli nje
uYehova, akusayi kuwa nonwele lwentloko yakhe emhlabeni; ngokuba
usebenzisene noThixo namhla. Bamkhulula ke abantu uYonatan, akafa.

<span id="an_14:46">14:46</span> Wenyuka uSawule ekuwalandeleni
amaFilisti; athi amaFilisti aya kuloo ndawo yawo.

<span id="an_14:47">14:47</span> Wabuthabatha ke uSawule ubukumkani
bakwaSirayeli; walwa ngeenxa zonke neentshaba zakhe zonke, amaMowabhi,
noonyana baka-Amon, namaEdom nookumkani baseTsobha, namaFilisti; wathi,
ezindaweni zonke abheka kuzo, wawatyela.

<span id="an_14:48">14:48</span> Wavelisa amandla, wawaxabela
ama-Amaleki, wawahlangula amaSirayeli esandleni sabo babewaphanga.

<span id="an_14:49">14:49</span> Ke kaloku oonyana bakaSawule
bebengooYonatan, noIshevi, noMalekishuwa. Ke amagama eentombi zakhe
zombini ngawo la: igama leyamazibulo nguMerabhi, igama lenci nguMikali.

<span id="an_14:50">14:50</span> Igama lomkaSawule belinguAhinowam,
intombi ka-Ahimahatse. Igama lomthetheli womkhosi wakhe belinguAbhinere,
unyana kaNere, uyisekazi kaSawule.

<span id="an_14:51">14:51</span> Uyise kaSawule ubenguKishe; uNere,
uyise ka-Abhinere, wayengunyana ka-Abhiyeli.

<span id="an_14:52">14:52</span> Kwaye kunzima ukulwa namaFilisti yonke
imihla kaSawule; ngoko uSawule ubesithi akubona indoda eligorha nokuba
yiyiphi, nendoda enobukroti nokuba yiyiphi, ayithabathele kuye.

<span id="an_15:1">15:1</span> Wathi uSamuweli kuSawule, UYehova
wandithuma ukuba ndikuthambise ube ngukumkani kubantu bakhe,
kumaSirayeli. Waphulaphule ke ngoko amazwi kaYehova.

<span id="an_15:2">15:2</span> Utsho uYehova wemikhosi, ukuthi,
Ndikukhangele konke awakwenzayo ama-Amaleki kumaSirayeli, okokuba
awathintelayo endleleni ekunyukeni kwawo eYiputa.

<span id="an_15:3">15:3</span> Yiya ngoko, uwaxabele ama-Amaleki,
nikusingele phantsi konke anako, ningawacongi; uze ubulale, uthabathela
kwindoda use kwinkazana, uthabathela kolunyulweyo use kowanyayo,
uthabathela kwinkomo use kwimvu, uthabathela kwinkamela use kwiesile.

<span id="an_15:4">15:4</span> Wababiza ke abantu, wababala eTelayim;
amabini amakhulu amawaka omqikela; alishumi lamawaka amadoda akwaYuda.

<span id="an_15:5">15:5</span> USawule wafika kumzi wama-Amaleki
walalela esihlanjeni.

<span id="an_15:6">15:6</span> Wathi uSawule kumaKeni, Hambani nihle,
nimke kuma-Amaleki, hleze ndiniquke nawo; nina nabenzela inceba bonke
oonyana bakaSirayeli ekunyukeni kwabo eYiputa. Emka ke amaKeni
kuma-Amaleki.

<span id="an_15:7">15:7</span> USawule wawaxabela ama-Amaleki,
wathabathela eHavila wada waya eShure, ekhangelene neYiputa.

<span id="an_15:8">15:8</span> Wambamba uAgagi ukumkani wama-Amaleki
ehleli, wabasingela phantsi bonke abantu ngohlangothi lwekrele.

<span id="an_15:9">15:9</span> USawule nabantu bamsindisa uAgagi, neyona
ilungileyo impahla emfutshane, neenkomo, neyalekelwayo, neemvana, izinto
zonke ezilungileyo abavuma ukuzisingela phantsi zona; ke yonke impahla
edelekileyo, egxugxileyo, bayisingela phantsi.

<span id="an_15:10">15:10</span> Lafika ilizwi likaYehova kuSamuweli,
lisithi,

<span id="an_15:11">15:11</span> Ndiyazohlwaya ngenxa yokuba ndimenzile
uSawule ukumkani; ngokuba ebuyile ekundilandeleni, akalifeza ilizwi lam.
Wavutha ngumsindo uSamuweli, wakhala kuYehova ubusuku bonke.

<span id="an_15:12">15:12</span> Wavuka kusasa uSamuweli, waya
kukhawulela uSawule kusasa. Waxelelwa uSamuweli kwathiwa, USawule
uzeeKarmele; nanko ezimisele isikhumbuzo, ejike wegqitha, wehla waya
eGiligali.

<span id="an_15:13">15:13</span> USamuweli waya kuSawule; uSawule wathi
kuye, Mawusikelelwe nguYehova; ndilifezile ilizwi likaYehova.

<span id="an_15:14">15:14</span> Wathi uSamuweli, Liyintoni na eli lizwi
lempahla emfutshane lisezindlebeni zam, noku kukhonya kweenkomo
ndikuvayo?

<span id="an_15:15">15:15</span> Wathi uSawule, Zezi bavela nazo
kuma-Amaleki; ngokuba abantu bayisindisile eyona ilungileyo impahla
emfutshane neenkomo, ukuze babingelele kuYehova uThixo wakho; ezinye
sazisingela phantsi.

<span id="an_15:16">15:16</span> Wathi uSamuweli kuSawule, Yeka,
ndikuxelele akuthethileyo uYehova kum ngobu busuku. Wathi kuye, Thetha.

<span id="an_15:17">15:17</span> Wathi uSamuweli, Akubanga yintloko
yezizwe zakwaSirayeli yini na, uzeyile wena? Wakuthambisa uYehova ukuba
ngukumkani kumaSirayeli.

<span id="an_15:18">15:18</span> UYehova wakuthuma ngendlela, wathi,
Hamba uye kutshabalalisa aboni abo ama-Amaleki; ulwe nawo ude uwagqibe.

<span id="an_15:19">15:19</span> Yini na ke ukuba ungaliphulaphuli
ilizwi likaYehova, usuke uziphose emaxhobeni, wenze okubi emehlweni
kaYehova?

<span id="an_15:20">15:20</span> Wathi uSawule kuSamuweli, Hayi,
ndiliphulaphule ilizwi likaYehova, ndahamba ngendlela abendithume ngayo
uYehova, ndamzisa uAgagi ukumkani wama-Amaleki, ndawatshabalalisa
ama-Amaleki.

<span id="an_15:21">15:21</span> Besuka abantu bathabatha emaxhobeni:
impahla emfutshane, neenkomo, neyona inentlahla kwizinto ezisingelwe
phantsi, ukuze babingelele kuYehova, uThixo wakho, eGiligali.

<span id="an_15:22">15:22</span> Wathi uSamuweli, UYehova unonelele
amadini anyukayo nemibingelelo, ngangokuba enonelele ukuphulaphulwa
kwezwi likaYehova, yini na? Yabona, ukuphulaphula kulungile ngaphezu
kombingelelo, nokubaza iindlebe kulungile ngaphezu kwamanqatha eenkunzi
zeegusha.

<span id="an_15:23">15:23</span> Ngokuba ukuba neenkani kusisono
esinjengokuvumisa, ubungqola bunjengenkonzo yezithixo nemilondekhaya.
Ngenxa yokuba ulicekisile ilizwi likaYehova, naye ukucekisile ukuba
ungabi kumkani.

<span id="an_15:24">15:24</span> Wathi uSawule kuSamuweli, Ndonile;
ngokuba ndigqithile emthethweni kaYehova naselizwini lakho; kuba
bendisoyika abantu, ndaphulaphula izwi labo.

<span id="an_15:25">15:25</span> Khawusixolele ngoko isono sam; buya
nam, ndiye ndimnqule uYehova.

<span id="an_15:26">15:26</span> Wathi uSamuweli kuSawule, Andiyi kubuya
nawe; ngokuba ulicekisile ilizwi likaYehova, naye uYehova ukucekisile,
ukuba ungabi kumkani kumaSirayeli.

<span id="an_15:27">15:27</span> Wathi akuthi guququ uSamuweli ukuba
emke, wabamba isondo lengubo yakhe yokwaleka, lakrazuka.

<span id="an_15:28">15:28</span> Wathi uSamuweli kuye, UYehova
ukukrazule kuwe namhla ubukumkani bakwaSirayeli, wabunika ummelwane
wakho olungileyo kunawe.

<span id="an_15:29">15:29</span> Kananjalo uQele-likaSirayeli akaxoki,
akazohlwayi; ngokuba akangumntu ukuba azohlwaye.

<span id="an_15:30">15:30</span> Wathi yena, Ndonile; wosewundizukisa
phambi kwamadoda amakhulu abantu bakowethu, naphambi kwamaSirayeli,
ubuye nam, ndimnqule uYehova, uThixo wakho.

<span id="an_15:31">15:31</span> Wabuya ke uSamuweli, walandela uSawule;
uSawule wamnqula uYehova.

<span id="an_15:32">15:32</span> Wathi uSamuweli, Mziseni apha kum
uAgagi, ukumkani wama-Amaleki. Waya uAgagi kuye echwayithile. Wathi
uAgagi, Inene, bugqithile ubukrakra bokufa.

<span id="an_15:33">15:33</span> Wathi uSamuweli, Njengokuba ikrele
lakho labahluthayo abafazi abantwana babo, uya kwenjiwa njalo unyoko
phakathi kwabafazi, ukuhluthwa abantwana. USamuweli wamxhaxha uAgagi
phambi koYehova eGiligali.

<span id="an_15:34">15:34</span> Waya uSamuweli eRama; uSawule wenyuka
waya endlwini yakhe eGibheha yakwaSawule.

<span id="an_15:35">15:35</span> USamuweli akabuyanga abonane noSawule,
kwada kwayimini yokufa kwakhe; kuba uSamuweli wamlilela uSawule.
Wazohlwaya uYehova ngenxa yokuba ebemenze uSawule ukumkani kwaSirayeli.

<span id="an_16:1">16:1</span> Wathi uYehova kuSamuweli, Uya kumlilela
kude kube nini na uSawule, ndimcekisile nje ukuba angabi kumkani
kumaSirayeli? Zalisa isigodlo sakho ngeoli, uhambe; ndiya kukuthumela
kuYese waseBhetelehem; ngokuba ndizibonele ukumkani koonyana bakhe.

<span id="an_16:2">16:2</span> Wathi uSamuweli, Ndothini na ukuya?
USawule uya kuva, andibulale. Wathi uYehova, Thabatha ithokazi lenkomo
uye nalo, uthi, Ndize kubingelela kuYehova.

<span id="an_16:3">16:3</span> Ummemele embingelelweni uYese; ndokwazisa
mna into owoyenza, undithambisele endiya kuthetha kuwe ngaye.

<span id="an_16:4">16:4</span> Wakwenza uSamuweli akuthethileyo, waya
eBhetelehem. Othuka ke amadoda amakhulu omzi, eza kumkhawulela, athi,
Uza uxolile na?

<span id="an_16:5">16:5</span> Wathi, Ndixolile; ndize kubingelela
kuYehova; zingcwaliseni, nize nam embingelelweni. Wamngcwalisa uYese
noonyana bakhe, wabamemela embingelelweni.

<span id="an_16:6">16:6</span> Kwathi, ekuzeni kwabo, wabona uEliyabhi,
wathi, Inene, uphambi koYehova umthanjiswa wakhe.

<span id="an_16:7">16:7</span> Wathi uYehova kuSamuweli, Musa
ukukhangela imbonakalo yakhe, nokuphakama kwesithomo sakhe, ngokuba
ndimcekisile. Andikhangeli njengokukhangela komntu; ngokuba umntu
ukhangela umphandle, uYehova ukhangela intliziyo.

<span id="an_16:8">16:8</span> UYese wabiza uAbhinadabhi, wamgqithisa
phambi koSamuweli. Wathi, Nalo uYehova akamnyulanga.

<span id="an_16:9">16:9</span> UYese wagqithisa uShama. Wathi, Nalo
uYehova akamnyulanga.

<span id="an_16:10">16:10</span> UYese wagqithisa ke oonyana bakhe
abasixhenxe phambi koSamuweli. Wathi uSamuweli kuYese, Aba uYehova
akabanyulanga.

<span id="an_16:11">16:11</span> Wathi uSamuweli kuYese, Awonke na
amakhwenkwe akho? Wathi, Kusasele encinane; nantso isalusa impahla
emfutshane. Wathi uSamuweli kuYese, Thumela iye kubizwa; ngokuba asiyi
kuhlala esidlweni, ide ifike apha.

<span id="an_16:12">16:12</span> Wathumela wayizisa. Yaye ingqombo,
emahle amehlo ayo, intle nembonakalo yayo. Wathi uYehova, Suka ume,
umthambise; ngokuba nguye lo.

<span id="an_16:13">16:13</span> USamuweli wathabatha isigodlo seoli,
wamthambisa esesazulwini sabakhuluwa bakhe. UMoya kaYehova wamfikela
ngamandla uDavide, ukususela kuloo mini. Wesuka ke uSamuweli, waya
eRama.

<span id="an_16:14">16:14</span> Ke uMoya kaYehova wemka kuSawule;
wadandathekiswa ngumoya ombi ophuma kuYehova.

<span id="an_16:15">16:15</span> Bathi abakhonzi bakaSawule kuye,
Yabona, udandathekiswa ngumoya ombi ophuma kuThixo.

<span id="an_16:16">16:16</span> Inkosi yethu mayithethe, abakhonzi
bakho abaphambi kwakho baye kufuna indoda ekwaziyo ukubetha uhadi;
kuthi, wakuba phezu kwakho umoya ombi ophuma kuThixo, ilubethe ngesandla
sayo, kulunge kuwe.

<span id="an_16:17">16:17</span> Wathi uSawule kubakhonzi bakhe,
Khanindikhangelele indoda ebetha kamnandi, niyizise kum.

<span id="an_16:18">16:18</span> Waphendula omnye umfana wathi, Yabona,
ndibone unyana kaYese waseBhetelehem okwaziyo ukubetha; ligorha
elinobukroti, indoda yokulwa, iciko lokuthetha, umfo omhle; uYehova
unaye.

<span id="an_16:19">16:19</span> USawule wathuma abathunywa kuYese,
wathi, Mthumele eze kum uDavide, unyana wakho, osempahleni emfutshane.

<span id="an_16:20">16:20</span> UYese wathabatha iesile, kubotshelelwe
izonka kulo, nentsuba yewayini, netakane lalinye lebhokhwe, wathumela
ngoDavide unyana wakhe kuSawule.

<span id="an_16:21">16:21</span> Weza uDavide kuSawule, wema phambi
kwakhe; wamthanda kakhulu, waba ngumphathi weentonga zakhe.

<span id="an_16:22">16:22</span> Wathumela uSawule kuYese, esithi,
Makeme phambi kwam uDavide; kuba ubabalwe ndim.

<span id="an_16:23">16:23</span> Kwathi, wakufika umoya ombi kaThixo
kuSawule, uDavide wathabatha uhadi, wabetha ngesandla sakhe; kwee qabu
kuSawule, kwalunga kuye, wemka kuye umoya ombi.

<span id="an_17:1">17:1</span> Ke kaloku amaFilisti ayihlanganisa
imikhosi yawo ukuba alwe, ayihlanganisela eSoko ekwaYuda, amisa phakathi
kweSoko neAzeka, e-Efesedamim.

<span id="an_17:2">17:2</span> USawule namadoda akwaSirayeli
ahlanganisana, amisa entilini kaEla, akha uluhlu lokulwa ukuba
awahlangabeze amaFilisti.

<span id="an_17:3">17:3</span> AmaFilisti ema ngasentabeni ngapha,
amaSirayeli ema ngasentabeni ngapha, umfula uphakathi kwawo.

<span id="an_17:4">17:4</span> Kwaphuma empini yamaFilisti indoda efuna
undikho, egama linguGoliyati waseGati, ebude buziikubhite ezintandathu
ezinomolulo weminwe;

<span id="an_17:5">17:5</span> enesigcina-ntloko sobhedu entloko,
yambethe ingubo yentsimbi; ubunzima bengubo yentsimbi buziishekele
zobhedu ezimawaka mahlanu;

<span id="an_17:6">17:6</span> eneentsekelezane zobhedu emilenzeni,
nomkhonto wobhedu phakathi kwamagxa ayo;

<span id="an_17:7">17:7</span> uluthi lwentshuntshe yayo belungangomthi
wabaluki; intsimbi yentshuntshe yayo ibiziishekele ezimakhulu
mathandathu esinyithi; kuhamba umphathi wekhaka phambi kwayo.

<span id="an_17:8">17:8</span> Yema, yamemeza kwizintlu zakwaSirayeli,
yathi kuzo, Yini na ukuba niphume nakhe uluhlu lokulwa? Andinguye na
umFilisti, naye nina ningabakhonzi bakaSawule? Zikhetheleni indoda, ihle
ize kum.

<span id="an_17:9">17:9</span> Ukuba ithe yanako ukulwa nam,
yandibulala, soba ngabakhonzi kuni; ukuba ndithe ndayeyisa mna,
ndayibulala, noba ngabakhonzi kuthi, nisikhonze.

<span id="an_17:10">17:10</span> Wathi umFilisti, Mna ndiyazingcikiva
namhla izintlu zakwaSirayeli; ndikhupheleni indoda silwe sobabini.

<span id="an_17:11">17:11</span> OoSawule namaSirayeli onke baweva
amazwi alo mFilisti, bathi qhiphu umbilini, boyika kunene.

<span id="an_17:12">17:12</span> Ke uDavide waye engunyana waloo mEfrata
waseBhetelehem yakwaYuda, ugama linguYese, unyana basibhozo; ubeyindoda
eyalupheleyo ngemihla kaSawule, emdala kakhulu phakathi kwamanye
amadoda.

<span id="an_17:13">17:13</span> Babeye ekulweni oonyana abathathu
bakaYese abakhulu, bemlandela uSawule. Amagama oonyana bakhe abathathu
ababeye kulwa nguEliyabhi owamazibulo, emva kwakhe nguAbhinadabhi,
owesithathu nguShama.

<span id="an_17:14">17:14</span> UDavide ubengomncinane; abakhulu
bobathathu babelandele uSawule.

<span id="an_17:15">17:15</span> UDavide ubesiya abuye kuSawule, ukuba
aluse impahla emfutshane kayise eBhetelehem.

<span id="an_17:16">17:16</span> UmFilisti lowo weza kusasa nangokuhlwa,
wema imihla emashumi mane.

<span id="an_17:17">17:17</span> Wathi uYese kuDavide unyana wakhe,
Khawuphathele abakhuluwa bakho iefa yamakhweba la, nezonka ezi
zilishumi, ugidime uye emkhosini kubakhuluwa bakho,

<span id="an_17:18">17:18</span> use nezonka zamasi ezi zilishumi
kumthetheli-waka, ubavelele abakhuluwa bakho, ubuze ukuphila kwabo,
uthabathe isibambiso kubo.

<span id="an_17:19">17:19</span> USawule ke, kwanabo, namadoda onke
akwaSirayeli, ayesentilini kaEla, esilwa namaFilisti.

<span id="an_17:20">17:20</span> Wavuka kusasa uDavide ngengomso,
wayishiya impahla emfutshane nomgcini, wathabatha, wahamba, njengoko
wamwiselayo uYese umthetho, wafika eluthangweni lweenqwelo zokulwa,
umkhosi uphuma usiya kuma eluhlwini, uhlaba umkhosi.

<span id="an_17:21">17:21</span> AmaSirayeli namaFilisti akha izintlu,
uluhlu lukhangelene noluhlu.

<span id="an_17:22">17:22</span> UDavide wayishiya impahla yakhe
esandleni somgcini wempahla, wabaleka waya eluhlwini; wafika, wababuza
abakhuluwa bakhe ukuphila kwabo.

<span id="an_17:23">17:23</span> Akubon’ ukuba uyathetha nabo, nantso
inyuka indoda efuna undikho, umFilisti waseGati, egama linguGoliyati,
ivela ezintlwini zamaFilisti, yathetha kwalaa mazwi; weva ke uDavide.

<span id="an_17:24">17:24</span> Onke amadoda akwaSirayeli, akuyibona
indoda leyo, asaba ebusweni bayo, oyika kunene.

<span id="an_17:25">17:25</span> Athi amaSirayeli, Niyibonile na le
ndoda inyukayo? Kuba inyuka isiza kungcikiva amaSirayeli; yothi indoda
ethe yayibulala, ityetyiswe ngukumkani ngobutyebi obukhulu, ayinike
intombi yakhe, ayenze indlu kayise ikhululeke kwaSirayeli.

<span id="an_17:26">17:26</span> Wathetha uDavide kumadoda abemi
ngakuye, wathi, Yothiwani na indoda embuleleyo lo mFilisti, yayisusa
ingcikivo kwaSirayeli? Ngokuba ungubani na umFilisti, le nto
ingalukileyo, ukuba ade angcikive izintlu zikaThixo ophilileyo?

<span id="an_17:27">17:27</span> Bathetha abantu kuye ngokwelaa lizwi,
bathi, Uya kwenjiwa nje umntu ombuleleyo.

<span id="an_17:28">17:28</span> Wayekuva uEliyabhi, umkhuluwa wakhe,
ukuthetha kwakhe namadoda. Wavutha umsindo kaEliyabhi kuDavide, wathi,
Uhleleni na? Uyishiye nabani na laa mpahla imfutshane imbalwa entlango?
Ndiyakwazi mna ukukhukhumala kwakho, nobubi bentliziyo yakho; ngokuba
uhle uze kubonela ukulwa.

<span id="an_17:29">17:29</span> Wathi uDavide, Ndenzeni ngoku?
Bendibuza nje kodwa.

<span id="an_17:30">17:30</span> Wee guququ, wabheka komnye obemi
ngakuye, wathetha kwaelaa lizwi. Abantu babuya bamphendula kwangelaa
lizwi lokuqala.

<span id="an_17:31">17:31</span> Aviwa amazwi awawathethayo uDavide,
axelwa phambi koSawule, wamthabatha.

<span id="an_17:32">17:32</span> Wathi uDavide kuSawule, Makungathambi
ntliziyo yamntu ngenxa yakhe; umkhonzi wakho lo uya kuya alwe nalo
mFilisti.

<span id="an_17:33">17:33</span> Wathi uSawule kuDavide, Akunakuya kulo
mFilisti ulwe naye; ngokuba usemncinane, abe yena eyindoda eqhele ukulwa
kwasebuncinaneni bakhe.

<span id="an_17:34">17:34</span> Wathi uDavide kuSawule, Umkhonzi wakho
lo ebesalusa impahla emfutshane kayise, kwafika ingonyama nebhere,
yathabatha ixhwane emhlambini;

<span id="an_17:35">17:35</span> ndaphuma, ndayilandela, ndayibetha,
ndalihlangula ixhwane emlonyeni wayo. Yesuka phezu kwam, ndayibamba
ngodevu lwayo, ndayibetha, ndayibulala.

<span id="an_17:36">17:36</span> Umkhonzi wakho wayibetha ingonyama
kwanebhere; lo mFilisti ungalukileyo uya kuba njengenye kuzo ke, ngokuba
ungcikive izintlu zikaThixo ophilileyo.

<span id="an_17:37">17:37</span> Wathi uDavide, UYehova owandihlangulayo
ethupheni lengonyama nasethupheni lebhere, nguye oya kundihlangula
esandleni salo mFilisti. Wathi uSawule kuDavide, Hamba ke, abe nawe
uYehova.

<span id="an_17:38">17:38</span> USawule wamambathisa uDavide ngezakhe
iingubo, wambeka isigcina-ntloko sobhedu entloko, wamfaka ingubo
yentsimbi.

<span id="an_17:39">17:39</span> UDavide walibhinqa ikrele ngaphezu
kweengubo zakhe, wazama ukuhamba ngazo; ngokuba ebengekazilingi. Wathi
uDavide kuSawule, Andinako ukuhamba nezi zinto, ngokuba andizilinganga.
UDavide wazihluba.

<span id="an_17:40">17:40</span> Wathabatha intonga yakhe esandleni
sakhe, wanyula amatye amahlanu abuthelezi emlanjaneni, wawafaka
empahleni yabalusi abenayo, eyingxowa, ephethe inkwitshi yakhe esandleni
sakhe, weza kumFilisti lowo.

<span id="an_17:41">17:41</span> UmFilisti wahamba, waya esondela
kuDavide, nendoda ephatha ikhaka lakhe ihamba phambi kwakhe.

<span id="an_17:42">17:42</span> UmFilisti wondela, wambona uDavide,
wamdela; ngokuba ebesengumfana oyingqombo, emhle imbonakalo.

<span id="an_17:43">17:43</span> Wathi umFilisti kuDavide, Ndiyinja na,
ukuba uze kum uneentonga? UmFilisti wamtshabhisa uDavide ngoothixo
bakhe.

<span id="an_17:44">17:44</span> Wathi umFilisti kuDavide, Yiza kum
apha, ndiyinike iintaka zezulu namarhamncwa asendle inyama yakho.

<span id="an_17:45">17:45</span> Wathi uDavide kumFilisti, Wena uza kum
unekrele, nentshuntshe, nomkhonto; ke mna ndiza kuwe egameni likaYehova
wemikhosi, uThixo wezintlu zakwaSirayeli omngcikivileyo.

<span id="an_17:46">17:46</span> Namhlanje uYehova uya kukunikela
esandleni sam, ndikubulale, ndikunqumle intloko, namhla ndizinike
iintaka zezulu namarhamncwa omhlaba izidumbu zomkhosi wamaFilisti, wazi
wonke umhlaba ukuba amaSirayeli anaye uThixo;

<span id="an_17:47">17:47</span> lazi lonke eli bandla, ukuba
akungakrele, akungantshuntshe ukusindisa kukaYehova; ngokuba imfazwe
yekaYehova; woninikela ke esandleni sethu.

<span id="an_17:48">17:48</span> Kwathi, xa asukayo umFilisti, ehamba
esondela, esiya kumhlangabeza uDavide, wakhawuleza uDavide, wabalekela
eluhlwini, esiya kumhlangabeza umFilisti.

<span id="an_17:49">17:49</span> UDavide wafaka isandla sakhe engxoweni,
warhola ilitye khona, wasawula, watsho kumFilisti ebunzi; latshona
ilitye ebunzini lakhe, wawa ngobuso bakhe emhlabeni.

<span id="an_17:50">17:50</span> UDavide wameyisa ke umFilisti
ngenkwitshi nangelitye, watsho kumFilisti, wambulala, kungekho krele
esandleni sikaDavide.

<span id="an_17:51">17:51</span> Wagidima uDavide, waya wema phezu
komFilisti, walithabatha ikrele lakhe, walirhola esingxobeni salo,
wambulala, wamnqumla intloko. Abona ke amaFilisti ukuba lifile igorha
lawo, asaba.

<span id="an_17:52">17:52</span> Asuka amadoda akwaSirayeli nawakwaYuda,
aduma, awasukela amaFilisti kwada kwayiwa emfuleni, kwesa emasangweni
ase-Ekron. Awa amaFilisti angxwelerhiweyo endleleni yaseShaharayim,
kwesa naseGati, kwesa nase-Ekron.

<span id="an_17:53">17:53</span> Babuya oonyana bakaSirayeli
ekuwasukeleni ngokushushu amaFilisti, baziphanga iintente zawo.

<span id="an_17:54">17:54</span> UDavide wayithabatha intloko
yomFilisti, wayisa eYerusalem; impahla yakhe wayibeka ententeni yakhe.

<span id="an_17:55">17:55</span> Xa uSawule ebembona uDavide, ephuma
esiya kumhlangabeza umFilisti, wathi kuAbhinere, umthetheli-mkhosi, Wa,
Abhinere, ngunyana kabani na lomfana? Wathi uAbhinere, Uhleli nje
umphefumlo wakho, kumkani, andazi.

<span id="an_17:56">17:56</span> Wathi ukumkani, Buza ukuba ingunyana
kabani na le ndodana.

<span id="an_17:57">17:57</span> Xa uDavide wabuyayo ekumbulaleni
umFilisti, uAbhinere wamthabatha, wamzisa phambi koSawule, ephethe
ngesandla intloko yomFilisti.

<span id="an_17:58">17:58</span> Wathi uSawule kuye, Ungunyana kabani
na, mfanandini? Wathi uDavide, Ndingunyana womkhonzi wakho, uYese
waseBhetelehem.

<span id="an_18:1">18:1</span> Kwathi, xa agqibileyo ukuthetha kuSawule,
umphefumlo kaYonatan wabophana nomphefumlo kaDavide; uYonatan wamthanda
njengomphefumlo wakhe.

<span id="an_18:2">18:2</span> USawule wamthabatha ngaloo mini,
akamvumela ukuba abuyele endlwini kayise.

<span id="an_18:3">18:3</span> Benza umnqophiso ooYonatan noDavide,
ngokumthanda kwakhe njengomphefumlo wakhe.

<span id="an_18:4">18:4</span> UYonatan wazihluba ingubo yokwaleka
abenayo, wayinika uDavide, neengubo zakhe zokulwa, kwesa nakwikrele
lakhe, nakwisaphetha sakhe, nakumbhinqo wakhe.

<span id="an_18:5">18:5</span> Waphuma uDavide, waya apho wathunywa
khona nguSawule, wenza ngengqiqo. USawule wammisa phezu kwamadoda
okulwa; walunga emehlweni abantu bonke, nasemehlweni abakhonzi
bakaSawule.

<span id="an_18:6">18:6</span> Kwathi ekufikeni kwabo, ekubuyeni
kukaDavide ekumbulaleni umFilisti, baphuma abafazi emizini yonke
yakwaSirayeli, bevuma ingoma, bengqungqa, besiza kumkhawulela uSawule
ukumkani ngeengqongqo, nangovuyo, nangeetriyangile.

<span id="an_18:7">18:7</span> Bavuma abafazi abaqambayo, bathi, USawule
ubulele amawaka akhe, UDavide ubulele amawaka akhe angamashumi.

<span id="an_18:8">18:8</span> USawule wavutha kunene ngumsindo, lalibi
emehlweni akhe elo lizwi; wathi, UDavide bamnike amawaka alishumi, mna
bandinike amawaka nje; sekusele ukuthi ubukumkani bube bobakhe.

<span id="an_18:9">18:9</span> USawule wahlala emgxeleshile uDavide,
kususela kuloo mini.

<span id="an_18:10">18:10</span> Kwathi ngengomso, umoya ombi kaThixo
wamfikela ngamandla uSawule, wageza endlwini; uDavide ebetha uhadi
ngesandla sakhe njengemihla; intshuntshe isesandleni sikaSawule.

<span id="an_18:11">18:11</span> USawule wabinza ngentshuntshe, wathi,
Ndiya kumqhama nodonga uDavide. UDavide waphepha izihlandlo zazibini
phambi kwakhe.

<span id="an_18:12">18:12</span> USawule wamoyika uDavide, ngokuba
uYehova ebenaye, emkile kuSawule.

<span id="an_18:13">18:13</span> USawule wamsusa kuye, wammisa
wangumthetheli wakhe wewaka; waphuma engena phambi kwabantu.

<span id="an_18:14">18:14</span> UDavide wenza ngengqiqo ezindleleni
zakhe zonke, uYehova waye enaye.

<span id="an_18:15">18:15</span> Wabona uSawule ukuba unengqiqo enkulu,
wanxunguphala bubuso bakhe;

<span id="an_18:16">18:16</span> ke onke amaSirayeli namaYuda ebemthanda
uDavide, ngokuba ebephuma engena phambi kwawo.

<span id="an_18:17">18:17</span> Wathi uSawule kuDavide, Nantso intombi
yam enkulu, uMerabhi; ndiya kunika ibe ngumkakho; kodwa yiba ngumfo
onobukroti kum, ulwe iimfazwe zikaYehova. USawule ebesithi, Makungafiki
esam isandla kuye, makufike esamaFilisti isandla kuye.

<span id="an_18:18">18:18</span> Wathi uDavide kuSawule, Ndingubani na,
ayintoni na amakowethu, iyini imizalwane kabawo kwaSirayeli, ukuba ndibe
ngumyeni kukumkani?

<span id="an_18:19">18:19</span> Kwathi ngexesha lokuba uMerabhi,
intombi kaSawule, anikwe uDavide, wasuka wanikwa uAdriyeli waseMehola,
ukuba abe ngumkakhe.

<span id="an_18:20">18:20</span> UMikali, intombi kaSawule, yamthanda
uDavide. Waxelelwa uSawule, yalunga loo nto emehlweni akhe.

<span id="an_18:21">18:21</span> Wathi uSawule, Ndiya kumnika yona ibe
ngumgibe kuye, sibe kuye isandla samaFilisti. Wathi uSawule kuDavide,
Uya kuba ngumyeni kum namhla ngandlela mbini.

<span id="an_18:22">18:22</span> USawule wabawisela abakhonzi bakhe
umthetho, wathi, Thethani ngasese kuDavide, nithi, Yabona, ukumkani
ukunanzile, bonke abakhonzi bakhe bayakuthanda; ke ngoko yiba ngumyeni
kukumkani.

<span id="an_18:23">18:23</span> Bawathetha abakhonzi bakaSawule loo
mazwi ezindlebeni zikaDavide. Wathi uDavide, Yinto elula na emehlweni
enu ukuba ngumyeni kukumkani, ndiyindoda elihlwempu nje, ndilula nje?

<span id="an_18:24">18:24</span> Abakhonzi bakaSawule bamxelela,
besithi, UDavide uthethe wenjenje.

<span id="an_18:25">18:25</span> Wathi uSawule, Yitshoni kuDavide
ukuthi, Ukumkani akananze khazi; lingaba likhulu leenyama zokwaluswa
zamaFilisti, ukuba aziphindezelele ezintshabeni zokumkani. Ke uSawule
ubecinga ukumwisa uDavide ngesandla samaFilisti.

<span id="an_18:26">18:26</span> Abakhonzi bakhe bamxelela uDavide loo
mazwi; yalunga loo nto emehlweni kaDavide, ukuba abe ngumyeni kukumkani.
Ke kaloku imihla ibingekazaliseki.

<span id="an_18:27">18:27</span> Wesuka uDavide, waya yena namadoda
akhe, wabulala kumaFilisti amadoda angamakhulu amabini. UDavide wazizisa
iinyama zokwaluswa zawo, wazinika ukumkani zingangoko zingako, ukuba abe
ngumyeni kukumkani. USawule wamnika ke uMikali intombi yakhe,
yangumkakhe.

<span id="an_18:28">18:28</span> Wakubona uSawule, wakwazi ukuba uYehova
ebenoDavide. UMikali intombi kaSawule ubemthanda.

<span id="an_18:29">18:29</span> USawule wamoyika okunye uDavide;
uSawule waba lutshaba kuDavide imihla yonke.

<span id="an_18:30">18:30</span> Baphuma abathetheli bamaFilisti;
kwathi, bakuphuma, uDavide wenza ngengqiqo ngaphezu kwabakhonzi bonke
bakaSawule. Lanconywa kunene igama lakhe.

<span id="an_19:1">19:1</span> Wathetha uSawule kuYonatan unyana wakhe,
nakubakhonzi bakhe bonke, ukuba bambulale uDavide.

<span id="an_19:2">19:2</span> Ke uYonatan, unyana kaSawule, ube
emthanda kunene uDavide. UYonatan wamxelela uDavide, esithi, USawule
ubawo ufuna ukukubulala; ngoko uze ukhe uzigcine kusasa, uhlale endaweni
esese, uzimele.

<span id="an_19:3">19:3</span> Mna ndiya kuphuma, ndime ngasecaleni
likabawo endle, apho ukhona, ndithethe kubawo ngawe, ndikubone oko aya
kukuthetha, ndikuxelele.

<span id="an_19:4">19:4</span> UYonatan wathetha okulungileyo ngoDavide
kuSawule uyise, wathi kuye, Makangoni ukumkani kumkhonzi wakhe uDavide;
ngokuba akonanga kuwe; kuba izenzo zakhe zithe zalunga kunene kuwe;

<span id="an_19:5">19:5</span> umphefumlo wakhe wawenza isichenge,
wambulala umFilisti, uYehova wawenzela amaSirayeli onke usindiso
olukhulu; wabona nawe wavuya. Yini na ke ukuba wone kwigazi elimsulwa,
umbulale uDavide kungekho sizathu?

<span id="an_19:6">19:6</span> Waliphulaphula uSawule izwi likaYonatan,
wafunga uSawule, wathi, Ehleli nje uYehova, akayi kubulawa.

<span id="an_19:7">19:7</span> UYonatan wambiza uDavide; uYonatan
wamxelela la mazwi onke. UYonatan wamzisa uDavide kuSawule; waba phambi
kwakhe, njengangaphambili.

<span id="an_19:8">19:8</span> Yabuya yabakho imfazwe; waphuma uDavide,
walwa namaFilisti, wawabulala kakhulu; asaba phambi kwakhe.

<span id="an_19:9">19:9</span> Umoya ombi kaYehova wamfikela uSawule,
ehleli endlwini yakhe, intshuntshe yakhe isesandleni sakhe, uDavide
ebetha uhadi ngesandla.

<span id="an_19:10">19:10</span> USawule wafuna ukumqhama nodonga
uDavide ngentshuntshe. Wathi nyebelele ebusweni bukaSawule; watsho
yangena intshuntshe eludongeni. Wasaba uDavide, wasinda ngobo busuku.

<span id="an_19:11">19:11</span> USawule wathumela abathunywa endlwini
kaDavide ukuba bamlinde, bambulale kusasa. UMikali, umkakhe, wamxelela
uDavide, esithi, Ukuba uthe akwawusindisa umphefumlo wakho kwangobu
busuku, wobulawa ngomso.

<span id="an_19:12">19:12</span> UMikali wamhlisa uDavide ngefestile.
Wahamba wabaleka, wasinda.

<span id="an_19:13">19:13</span> UMikali wayithabatha imilonde-khaya,
wayilalisa elukhukweni, wabeka nomluko woboya beebhokhwe entlokweni
yayo, wayigubungela ngengubo.

<span id="an_19:14">19:14</span> USawule wasusa abathunywa ukuba
bamthabathe uDavide. Wathi yena, Uyafa.

<span id="an_19:15">19:15</span> USawule wasusa abathunywa ukuba baye
kumkhangela uDavide, esithi, Nyukani, nize naye kum ngokhuko,
ndimbulale.

<span id="an_19:16">19:16</span> Bangena abathunywa, O! yimilonde-khaya
le iselukhukweni, nomluko woboya beebhokhwe entlokweni yayo.

<span id="an_19:17">19:17</span> Wathi uSawule kuMikali, Yini na ukuba
wenjenje ukundikhohlisa, ulundulule uthsaba lwam lusinde. Wathi uMikali
kuSawule, Wathi yena kum, Ndiyeke ndimke, yini na ukuba ndikubulale?

<span id="an_19:18">19:18</span> Ebalekile uDavide, wasinda, waya
kuSamuweli eRama, wamxelela konke abekwenzile uSawule kuye. Wahamba yena
noSamuweli, bahlala eNayoti.

<span id="an_19:19">19:19</span> Waxelelwa uSawule, kusithiwa, Nanko
uDavide eNayoti ngaseRama.

<span id="an_19:20">19:20</span> USawule wasusa abathunywa bokumbamba
uDavide. Babona ibandla labaprofeti beprofeta, noSamuweli emi
engumongameli wabo. UMoya kaThixo wabafikela abathunywa bakaSawule,
baprofeta kananjalo nabo.

<span id="an_19:21">19:21</span> Waxelelwa uSawule, wasusa abanye
abathunywa, baprofeta kananjalo nabo. Waphinda uSawule wasusa abathunywa
bengabesithathu, baprofeta kananjalo nabo.

<span id="an_19:22">19:22</span> Waya naye eRama, wafika kwiqula
elikhulu eliseSeku, wabuza, wathi, Baphi na ooSamuweli noDavide?
Kwathiwa, Nabaya eNayoti ngaseRama.

<span id="an_19:23">19:23</span> Waya khona eNayoti ngaseRama, uMoya
kaThixo wamfikela naye; wahamba ehamba eprofeta, wada wafika eNayoti
ngaseRama.

<span id="an_19:24">19:24</span> Wazihluba naye iingubo zakhe, waprofeta
naye phambi koSamuweli, wawa phantsi eze yonke loo mini, nobo busuku
bonke. Ngenxa yoko kwathiwa, Ukubaprofeti noSawule na?

<span id="an_20:1">20:1</span> Wabaleka uDavide eNayoti ngaseRama, weza,
wathi phambi koYonatan, Ndenze ntoni na? Buyini na ubugwenxa bam? Siyini
na isono sam phambi koyihlo, ukuba angxamele umphefumlo wam nje?

<span id="an_20:2">20:2</span> Wathi yena kuye, Makube lee oko; akuyi
kufa. Uyabona, ubawo akenzi nenkulu into, nencinane into, angayityhileli
indlebe yam; ubawo uyifihleleni na ke le nto kum? Akunjalo.

<span id="an_20:3">20:3</span> Wafunga phezu koko uDavide, wathi, Uyihlo
uyazi kakuhle ukuba undibabale; uthi, Makangakwazi oku uYonatan, hleze
abe buhlungu. Inene, ehleli nje uYehova, uhleli nje umphefumlo wakho,
ngathi sisithuba esinye sokunyathela esiphakathi kwam nokufa.

<span id="an_20:4">20:4</span> Wathi uYonatan kuDavide, Into oyithethayo
umphefumlo wakho, ndiya kuyenza.

<span id="an_20:5">20:5</span> Wathi uDavide kuYonatan, Uyabona, iya
kuthwasa inyanga ngomso; ndifanele ukuhlala nokumkani, ndidle;
ndindulule, ndiye kuzifihla endle, kude kuhlwe ngosuku lwesithathu.

<span id="an_20:6">20:6</span> Ukuba uyihlo uthe wandifuna, wothi wena,
Ucele kum wandibongoza uDavide, ukuba agidime aye eBhetelehem emzini
wakowabo; ngokuba kukho umbingelelo weminyaka ngeminyaka apho, owenzelwa
umzi wonke wakowabo.

<span id="an_20:7">20:7</span> Ukuba uyihlo uthe, Kulungile: koba
kuluxolo kumkhonzi wakho. Ke ukuba uthe wavutha kakhulu ngumsindo, yazi
ukuba ugqibe kwelobubi.

<span id="an_20:8">20:8</span> Ngoko ke uze umenzele inceba umkhonzi
wakho; ngokuba umngenise emnqophisweni kaYehova umkhozi wakho lo nawe.
Ke ukuba buthe bakho kum ubugwenxa, ndibulale wena ngokwakho; yini na
ukuba undise kuyihlo?

<span id="an_20:9">20:9</span> Wathi uYonatan, Makube lee kuwe; ukuba
ndithe ndazi kakuhle ukuba ubawo ugqibe kwelokuba ufikelwe bububi, ndibe
ndingekuxeleli na?

<span id="an_20:10">20:10</span> Wathi uDavide kuYonatan, Hi, ukuba
uyihlo ukuphendule kalukhuni, ndoxelelwa ngubani na?

<span id="an_20:11">20:11</span> Wathi uYonatan kuDavide, Hamba, siphume
siye ezindle. Baphuma bobabini baya ezindle.

<span id="an_20:12">20:12</span> Wathi uYonatan kuDavide, Yehova, Thixo
kaSirayeli! Xa ndithe ndamgocagoca ubawo malunga neli xesha ngomso
nangomsomnye, kwabonakala ukuba kulungile kuDavide, ndaza andathumela
kuwe, ndiyityhilele indlebe yakho:

<span id="an_20:13">20:13</span> makenjenje uYehova kuYonatan,
makaqokele ukwenjenje. Xa kuthe kwalunga kubawo ukuba akwenze ububi,
ndoyityhilela indlebe yakho, ndikundulule, uhambe unoxolo; uYehova
makabe nawe, njengokuba ebenobawo.

<span id="an_20:14">20:14</span> Wanga ungathi, ukuba ndisaphilile,
undenzele inceba kaYehova;

<span id="an_20:15">20:15</span> ungathi, ndakufa, uyinqumle inceba
yakho endlwini yam nanini, ungenjenjalo nasekuzinqamleni kukaYehova
iintshaba zikaDavide zonke ngazinye, ebusweni bomhlaba.

<span id="an_20:16">20:16</span> Wanqophisana ke uYonatan nendlu
kaDavide, esithi, UYehova makakubuze ke oku esandleni seentshaba
zikaDavide.

<span id="an_20:17">20:17</span> Waphinda uYonatan ukumfungisa uDavide
ngokumthanda kwakhe; ngokuba ebemthanda njengomphefumlo wakhe.

<span id="an_20:18">20:18</span> UYonatan wathi kuye, Ngomso iya
kuthwasa inyanga; uya kubuzwa, ngokuba isihlalo sakho siya kuba sodwa.

<span id="an_20:19">20:19</span> Ngomhla wesithathu uze uhle kamsinya,
uye kuloo ndawo wawuzifihle kuyo ngemini yomsebenzi lowa, uhlale ecaleni
lelitye le-Ezeli;

<span id="an_20:20">20:20</span> ndizitolele ecaleni lalo iintolo
zontathu, ndinge ndizixunela etekenini.

<span id="an_20:21">20:21</span> Yabona, ndiya kumthuma umfana, ndithi,
Yiya, uzithabathe iintolo. Ukuba ndithe kumfana, Nanzi iintolo,
zinganeno kwakho, zithabathe: woza wena; ngokuba koba kuluxolo kuwe,
akukho nto, ehleli nje uYehova.

<span id="an_20:22">20:22</span> Ke ukuba ndithe kwindodana leyo, Nanzo
iintolo zingaphaya kwakho: hamba, ngokuba uYehova woba ukundulule.

<span id="an_20:23">20:23</span> Ke ilizwi eliya silithethileyo mna
nawe, yabona, uYehova uphakathi kwam nawe kude kuse ephakadeni.

<span id="an_20:24">20:24</span> Wazimela ke uDavide ezindle. Yathwasa
inyanga; wahlala ukumkani esidlweni ukuba adle.

<span id="an_20:25">20:25</span> Wahlala ukumkani esihlalweni sakhe
njengezinye izihlandlo, esihlalweni saseludongeni. Wesuka wema uYonatan.
Wahlala uAbhinere ecaleni likaSawule, yayodwa, indawo kaDavide.

<span id="an_20:26">20:26</span> Akathetha nto uSawule ngaloo mini;
ngokuba ebesithi, Uhlelwe yinto; akahlambulukile, inene,
akahlambulukile.

<span id="an_20:27">20:27</span> Kwathi ngengomso, iselithwasile
nenyanga ngosuku lwesibini, ayaba namntu indawo kaDavide. Wathi uSawule
kuYonatan, unyana wakhe, Yini na ukuba angezi kudla unyana kaYese
nayizolo nanamhla?

<span id="an_20:28">20:28</span> UYonatan wamphendula uSawule, wathi,
UDavide ucele kum, wandibongoza ukuba aye eBhetelehem;

<span id="an_20:29">20:29</span> wathi, Khawundiyeke ndiye; ngokuba
kukho umbingelelo wemizalwane yakowethu ekhaya; ke yena umkhuluwa wam
undiwisele umthetho; kaloku ukuba undibabale, makhe ndigidime, ndibone
umkhuluwa wam. Kungenxa yoko angezanga etafileni yokumkani.

<span id="an_20:30">20:30</span> Wavutha ke umsindo kaSawule kuYonatan,
wathi kuye, Nyana wegwenxakazi eligwilikileyo, andazi yini na ukuba
unyana kaYese umnyulele ukuba abe lihlazo lakho, nehlazo lobuze bonyoko?

<span id="an_20:31">20:31</span> Kuba yonke imihla, unyana kaYese aya
kudla ubomi ngayo emhlabeni, akuyi kuqiniseka wena nobukumkani bakho.
Thumela ngoko, umzise kum, ngokuba engumntwana wokufa.

<span id="an_20:32">20:32</span> UYonatan wamphendula uSawule uyise,
wathi kuye, Yini na ukuba abulawe? ufa ngani na?

<span id="an_20:33">20:33</span> USawule wabinza ngentshuntshe ukuba
atsho kuye. Wazi uYonatan, ukuba uyise ugqibe kwelokuba ambulale
uDavide.

<span id="an_20:34">20:34</span> UYonatan wesuka ke etafileni evutha
ngumsindo; akadla kudla ngomhla wesibini wenyanga; ngokuba ubebuhlungu
ngoDavide, kuba uyise ubemhlazisile.

<span id="an_20:35">20:35</span> Kwathi ngengomso, waphuma uYonatan waya
ezindle, ukuba ahlangane noDavide, enomfana omncinane.

<span id="an_20:36">20:36</span> Wathi kumfana, Khawubaleke, uzithabathe
iintolo endizixunayo. Umfana wabaleka; ke yena wazixuna iintolo, ukuze
zigqithe kuye.

<span id="an_20:37">20:37</span> Wafika umfana kuloo ndawo belukuyo
utolo abeluxunile uYonatan. Wamemeza uYonatan kumfana, wathi, Nalo
ngaphaya kwakho utolo.

<span id="an_20:38">20:38</span> Wamemeza uYonatan kumfana, wathi,
Khawuleza, ngxama, musa ukuma. Umfana wakwaYonatan waluchola utolo,
waluzisa enkosini yakhe.

<span id="an_20:39">20:39</span> Umfana ubengazi nto. NguYonatan
noDavide ababeyazi loo nto.

<span id="an_20:40">20:40</span> UYonatan wayinikela impahla yakhe
umfana lo abenaye, wathi kuye, Hamba uyise ekhaya. Waya umfana lowo.

<span id="an_20:41">20:41</span> Wesuka uDavide, evela ecaleni
langasezantsi, wawa ngobuso emhlabeni, waqubuda izihlandlo zozithathu;
bangana, balilelana, wada uDavide watsho kakhulu.

<span id="an_20:42">20:42</span> Wathi uYonatan kuDavide, Hamba unoxolo;
makume esikufungele igama likaYehova thina sobabini, sisithi, UYehova
makabe phakathi kwam nawe, naphakathi kwembewu yam nembewu yakho, kude
kuse ephakadeni. Wesuka ke wahamba. Ke uYonatan waya ekhaya.

<span id="an_21:1">21:1</span> UDavide waya eNobhi kuAhimeleki,
umbingeleli. UAhimeleki wamkhawulela uDavide egubha, wathi kuye, Yini na
ukuba uze wedwa, kungekho ndoda ihamba nawe.

<span id="an_21:2">21:2</span> Wathi uDavide kuAhimeleki, umbingeleli,
Ukumkani undiwisele umthetho ngento, wathi kum, Makungabikho mntu wazi
ni yani ngale nto ndikuthumayo, ndikuwiseleyo umthetho ngayo; ke abafana
ndibayalele ekuthini nasekuthini.

<span id="an_21:3">21:3</span> Kaloku kukho ntoni na phantsi kwesandla
sakho? Ndinike esandleni izonka zibe zihlanu, nokuba yintoni
efumanekayo.

<span id="an_21:4">21:4</span> Umbingeleli wamphendula uDavide, wathi
kuye, Akukho sonka sisesabantu bonke phantsi kwesandla sam; sesingcwele
sodwa isonka esikhoyo; ukuba abafana bathe kodwa bazigcina kubafazi.

<span id="an_21:5">21:5</span> UDavide wamphendula umbingeleli, wathi
kuye, Inene abafazi bathintelekile ukuza kuthi ezi ntsuku zontathu;
ekuphumeni kwam ibingcwele impahla yabafana; nokuba ibiyindlela yabantu
bonke, yosuka ingcwaliswe yimpahla le namhla.

<span id="an_21:6">21:6</span> Umbingeleli wamnika ke esingcwele;
ngokuba bekungekho zonka khona ezingezizo zokubonisa, ezibe zisuswe
phambi koYehova, ukuba kumiswe izonka ezishushu ngemini yokuthatyathwa
kwazo.

<span id="an_21:7">21:7</span> Ke kaloku kwaye kuvalelwe khona indoda
yakubakhonzi bakaSawule ngaloo mini phambi koYehova, egama belinguDowegi
umEdom, inganga yabalusi bakaSawule.

<span id="an_21:8">21:8</span> Wathi uDavide kuAhimeleki, Akukho
ntshuntshe nakrele na apha phantsi kwesandla sakho? Kuba ikrele lam
kwaneentonga zam andiziphathanga; ngokuba umcimbi kakumkani
ungxamisekile.

<span id="an_21:9">21:9</span> Wathi umbingeleli, Ikrele likaGoliyati
umFilisti, owambulala entilini kaEla, nali lisongelwe engutyeni emva
kwe-efodi. Ukuba uyalithabatha, lithabathe; ngokuba akukho limbi. Wathi
uDavide, Akukho linjengalo, ndinike lona.

<span id="an_21:10">21:10</span> Wesuka uDavide, wabaleka ngaloo mini
ebusweni bukaSawule, waya kuAkishe ukumkani waseGati.

<span id="an_21:11">21:11</span> Bathi abakhonzi baka-Akishe kuye,
Asinguye na lo uDavide, ukumkani welizwe? Asinguye na lo babevuma ngaye
ekungqungqeni, besithi, USawule ubulele amawaka akhe, UDavide ubulele
amawaka akhe angamashumi?

<span id="an_21:12">21:12</span> UDavide wawagcina loo mazwi
entliziyweni yakhe, woyika kunene ebusweni buka-Akishe, ukumkani
waseGati.

<span id="an_21:13">21:13</span> Waziphambanisa ingqondo phambi kwabo,
wazigezisa esandleni sabo, wakrwela ezingcangweni zesango, wavuzisa
uluchwe ezindevini zakhe.

<span id="an_21:14">21:14</span> Wathi uAkishe kubakhonzi bakhe,
Khangelani, nantsi le ndoda isisihiba; yini na ukuba niyizise kum?

<span id="an_21:15">21:15</span> Ndiswele izihiba yini na ukuba nizise
lo, abhudele phezu kwam? Wongena yini na lo endlwini yam?

<span id="an_22:1">22:1</span> Wemka ke uDavide apho, wazisindisela
emqolombeni waseAdulam. Beva abakhuluwa bakhe nendlu kayise yonke, behla
baya kuye khona.

<span id="an_22:2">22:2</span> Abuthelana kuye onke amadoda axinekileyo,
namadoda onke anamatyala, namadoda onke anezikrokro; waba ngumthetheli
wawo. Aba kuye amadoda akumakhulu amane.

<span id="an_22:3">22:3</span> UDavide wemka khona, waya eMizpa
kwaMowabhi, wathi kukumkani wakwaMowabhi, Makhe baphume ubawo noma,
bahlale nani, ndide ndazi into aya kundenzela yona uThixo.

<span id="an_22:4">22:4</span> Wabazisa phambi kokumkani wakwaMowabhi;
bahlala naye yonke imihla abesemboniselweni uDavide.

<span id="an_22:5">22:5</span> Wathi uGadi, umprofeti, kuDavide, Uze
ungahlali emboniselweni; hamba uye ezweni lakwaYuda. Wahamba ke uDavide,
waya ehlathini leHerete.

<span id="an_22:6">22:6</span> Weva uSawule ukuba uyaziwa uDavide,
namadoda abenaye. USawule ebehleli eGibheha phantsi komtamariske
osemmangweni, intshuntshe yakhe isesandleni sakhe, abakhonzi bakhe bonke
bemi ngakuye.

<span id="an_22:7">22:7</span> Wathi uSawule kubakhonzi bakhe ababemi
ngakuye, Khanive, nyana bakaBhenjamin, unyana kaYese woninika amasimi
nezidiliya nonke niphela yini na; anenze abathetheli-mawaka
nabathetheli-makhulu nonke niphela yini na;

<span id="an_22:8">22:8</span> ukuba nje nonke niphela nindicebe,
kungabikho namnye uyityhilelayo indlebe yam ukunqophisana konyana wam
nonyana kaYese, kungabikho namnye kuni ubuhlungu ngenxa yam, ayityhilele
indlebe yam ukuba unyana wam umvusile umkhonzi wam, ukuba andilalele,
njengoko kunjalo namhla?

<span id="an_22:9">22:9</span> Waphendula uDowegi umEdom, obemiswe phezu
kwabakhonzi bakaSawule, wathi, Ndimbonile unyana kaYese efika eNobhi,
kuAhimeleki, unyana ka-Ahitubhi.

<span id="an_22:10">22:10</span> Waza yena wambuzela kuYehova, wamnika
umphako, wamnika nekrele likaGoliyati umFilisti.

<span id="an_22:11">22:11</span> Wathumela ukumkani, wambiza uAhimeleki
unyana ka-Ahitubhi, umbingeleli, nendlu yonke kayise. Ababingeleli
ababeseNobhi beza bonke kukumkani.

<span id="an_22:12">22:12</span> Wathi uSawule, Khawuve, nyana
ka-Ahitubhi. Wathi yena, Ndilapha, nkosi yam.

<span id="an_22:13">22:13</span> Wathi uSawule kuye, Yini na ukuba
nindicebe, wena nonyana kaYese, umnike isonka nekrele, umbuzele kuThixo,
ukuba asuke andilalele, njengoko kunjalo namhla.

<span id="an_22:14">22:14</span> UAhimeleki wamphendula ukumkani, wathi,
Ngubani ke kubakhonzi bakho bonke othembeke njengoDavide, umyeni
kukumkani, onokungena ephakathini lakho, ozukileyo endlwini yakho?

<span id="an_22:15">22:15</span> Ndiyaqala yini na namhla ukumbuzela
kuThixo? Makube lee oko kum; ukumkani makangamthwalisi lutho umkhonzi
wakhe lo, nendlu yonke kabawo ngokuba umkhonzi wakho lo akazi lutho kuyo
yonke le nto, nokuba loluncinane, nokuba lolukhulu.

<span id="an_22:16">22:16</span> Wathi ukumkani, Uya kufa ufe,
Ahimeleki, wena nendlu yonke kayihlo.

<span id="an_22:17">22:17</span> Wathi ukumkani kwizigidimi zakhe ezibe
zimi ngakuye, Jikani, nibabulale ababingeleli bakaYehova; kuba nesabo
isandla sinoDavide, nangokuba babesazi oko wabalekayo yena,
abayityhilela indlebe yam. Abavuma abakhonzi bokumkani ukusa isandla
sabo, baxabele kubabingeleli bakaYehova.

<span id="an_22:18">22:18</span> Wathi ukumkani kuDowegi, Jika wena,
uxabele kubabingeleli. Wajika ke uDowegi umEdom, waxabela yena
kubabingeleli, wabulala ngaloo mini amashumi asibhozo anamahlanu amadoda
enxibe iefodi yelinen emhlophe.

<span id="an_22:19">22:19</span> NeNobhi, umzi wababingeleli,
wayitshabalalisa ngohlangothi lwekrele, ethabathela kwindoda ase
kumfazi, ethabathela kwiintsapho ase kwiintsana, neenkomo, namaesile,
neegusha, ngohlangothi lwekrele.

<span id="an_22:20">22:20</span> Kwasinda unyana wamnye ka-Ahimeleki
unyana ka-Ahitubhi, ogama belinguAbhiyatare; owabaleka walandela
uDavide.

<span id="an_22:21">22:21</span> UAbhiyatare wamxelela uDavide, ukuba
uSawule ubabulele ababingeleli bakaYehova.

<span id="an_22:22">22:22</span> Wathi uDavide kuAbhiyatare, Bendisazi
kwangaloo mini, ukuba, ekho nje uDowegi umEdom, uya kumxelela kakade
uSawule. Ndim obulalise imiphefumlo yonke yendlu kayihlo.

<span id="an_22:23">22:23</span> Hlala nam, musa ukoyika; ngokuba ofuna
umphefumlo wam ufuna umphefumlo wakho; ngokuba ugcinakele, unam nje.

<span id="an_23:1">23:1</span> Kwaxelwa kuDavide, kwathiwa, Nanga
amaFilisti esilwa neKehila; ayazidywida izanda.

<span id="an_23:2">23:2</span> UDavide wabuza kuYehova, wathi, Ndiye na
ndiwachithe la maFilisti? Wathi uYehova kuDavide, Yiya uwachithe
amaFilisti, uyisindise iKehila.

<span id="an_23:3">23:3</span> Athi amadoda akwaDavide kuye, Nanku thina
sisoyika, sikwaYuda apha. Sobeka phi na, xa sithe saya eKehila,
ezintlwini zamaFilisti?

<span id="an_23:4">23:4</span> Waphinda uDavide, wabuza kuYehova
kanjalo. Wamphendula uYehova, wathi, Suka uhle, uye eKehila; ngokuba
ndiya kuwanikela amaFilisti esandleni sakho.

<span id="an_23:5">23:5</span> Waya ke uDavide namadoda akwakhe eKehila,
walwa namaFilisti, wayiqhuba imfuyo yawo, wawabulala kakhulu.
Wabasindisa ke uDavide abemi beKehila.

<span id="an_23:6">23:6</span> Kwathi, ekubalekeni kuka-Abhiyatare,
unyana ka-Ahimeleki, kuDavide eKehila, wehla ene-efodi esandleni sakhe.

<span id="an_23:7">23:7</span> Kwaxelwa kuSawule, ukuba uDavide ufikile
eKehila. Wathi uSawule, UThixo umlahlele esandleni sam; ngokuba
uzivalele ngokungena emzini oneengcango nemivalo.

<span id="an_23:8">23:8</span> USawule wababizela ndawonye emfazweni
bonke abantu, ukuba behle baye eKehila, bangqinge uDavide namadoda akhe.

<span id="an_23:9">23:9</span> Wazi uDavide ukuba uSawule umenzela
ububi, wathi kuAbhiyatare umbingeleli, Zisa iefodi leyo.

<span id="an_23:10">23:10</span> Wathi uDavide, Yehova, Thixo
kaSirayeli, uvile ngenene umkhonzi wakho, ukuba uSawule ufuna ukuza
eKehila, ukuba awonakalise lo mzi ngenxa yam.

<span id="an_23:11">23:11</span> Abemi beKehila bondinikela na esandleni
sakhe? Wohla na uSawule, njengoko avileyo umkhonzi wakho? Yehova, Thixo
kaSirayeli, khawumxelele umkhonzi wakho. Wathi uYehova, Uya kuhla.

<span id="an_23:12">23:12</span> Wathi uDavide, Abemi beKehila
bondinikela na mna namadoda am esandleni sikaSawule? Wathi uYehova,
Bokunikela.

<span id="an_23:13">23:13</span> Wesuka uDavide namadoda akhe,
bekumakhulu amathandathu amadoda, baphuma eKehila, bahamba apho
bangahamba khona. Waxelelwa uSawule ukuba uDavide usabile eKehila;
wayeka, akaphuma.

<span id="an_23:14">23:14</span> Wahlala ke uDavide entlango
ezimboniselweni, wahlala ezintabeni entlango yeZifi. USawule wamfuna
imihla yonke; uThixo akamnikela esandleni sakhe.

<span id="an_23:15">23:15</span> Wabona uDavide ukuba uSawule uphume eza
kufuna umphefumlo wakhe. UDavide ebesentlango yeZifi entshinyeleni
yehlathi.

<span id="an_23:16">23:16</span> Wesuka uYonatan unyana kaSawule, waya
kuDavide entshinyeleni yehlathi. Wasomeleza isandla sakhe kuThixo, wathi
kuye,

<span id="an_23:17">23:17</span> Musa ukoyika, ngokuba isandla
sikaSawule ubawo asiyi kukufumana. Wena uya kuba ngukumkani
kumaSirayeli, mna ndibe nganeno kwakho; kananjalo uSawule ubawo uyakwazi
kakuhle oku.

<span id="an_23:18">23:18</span> Benza umnqophiso bobabini phambi
koYehova. UDavide wahlala entshinyeleni yehlathi apho, uYonatan waya
endlwini yakhe.

<span id="an_23:19">23:19</span> Benyuka abaseZifi, baya kuSawule
eGibheha, besithi, UDavide akazizimeze kuthi yini na ezimboniselweni,
entshinyeleni yehlathi, endulini yeHakila esekunene kwenkangala?

<span id="an_23:20">23:20</span> Kaloku yihla, kumkani, ngokomnqweno
wonke womphefumlo wakho ukuhla; kunathi ukumnikela esandleni sokumkani.

<span id="an_23:21">23:21</span> Wathi uSawule, Nisikelelwe nguYehova;
ngokuba ninofefe kum.

<span id="an_23:22">23:22</span> Khaniye nigqale okunye, nazi, nibone
indawo yakhe, apho unyawo lwakhe lukhona, nokuba ngubani na ombone
khona; ngokuba kuthiwa kum, Asikuko nokuba unobuqhophololo;

<span id="an_23:23">23:23</span> nibone nazi iindawo zonke zokuzimela,
aya kuzimela kuzo, nibuyele kum niqiqile; ndohamba nani. Kothi, ukuba
ukho kweli lizwe, ndimfune ndimfumane phakathi kwamawaka onke akwaYuda.

<span id="an_23:24">23:24</span> Besuka ke baya eZifi phambi koSawule.
UDavide namadoda akhe wayesentlango yeMahon, eArabha, ngasekunene
kwenkangala.

<span id="an_23:25">23:25</span> Wahamba uSawule namadoda akhe ukuya
kumfuna. Bamxelela uDavide. Wehla ke waya engxondorheni, wahlala
entlango yeMahon. Weva uSawule, wamsukela uDavide entlango yeMahon.

<span id="an_23:26">23:26</span> Wahamba uSawule ngeli cala lentaba;
wahamba uDavide namadoda akhe ngelaa cala lentaba. UDavide wemka
buphuthuphuthu, ngokoyika uSawule; ke uSawule namadoda akhe babemrhawula
uDavide namadoda akhe, ukuba bababambe.

<span id="an_23:27">23:27</span> Ke kaloku kwafika umthunywa kuSawule,
esithi, Khawuleza uze, ngokuba amaFilisti alingenele ilizwe.

<span id="an_23:28">23:28</span> Wabuya ke uSawule ekumsukeleni uDavide,
waya kuwahlangabeza amaFilisti. Ngenxa yokokwathiwa loo ndawo
yiSelahamalekoti.

<span id="an_23:29">23:29</span> Wenyuka apho uDavide, wahlala
ezimboniselweni zase-Engedi.

<span id="an_24:1">24:1</span> Kwathi, xa uSawule wabuyayo ekuwasukeleni
amaFilisti, bamxelela besithi, Nanku uDavide entlango yase-Engedi.

<span id="an_24:2">24:2</span> USawule wawathabatha amadoda angamawaka
amathathu ahleliweyo kumaSirayeli onke; wayakufuna uDavide namadoda akhe
emaweni amagogo.

<span id="an_24:3">24:3</span> Wafika ezibayeni zempahla emfutshane,
ngasendleleni, kukho umqolomba apho. Wangena uSawule, ukuba agubungele
iinyawo zakhe. Ke uDavide namadoda akhe babehleli entla emqolombeni.

<span id="an_24:4">24:4</span> Athi amadoda kaDavide kuye, Nantsi imini,
athe uYehova kuwe, Yabona, ndiya kulunikela utshaba lwakho esandleni
sakho, wenze kulo njengoko kulungileyo emehlweni akho. Wesuka uDavide,
wanqamla ngasese isondo lengubo yokwaleka abenayo uSawule.

<span id="an_24:5">24:5</span> Kwathi emveni koko, intliziyo kaDavide
yakhathazeka ngenxa yokuba ebelinqamle isondo lengubo kaSawule.

<span id="an_24:6">24:6</span> Wathi kumadoda akhe, Makube lee kum,
ngenxa kaYehova, ukuthi ndiyenze loo nto enkosini yam, umthanjiswa
kaYehova, ndisise isandla sam kuye; ngokuba ungumthanjiswa kaYehova.

<span id="an_24:7">24:7</span> UDavide wawadubula ngamazwi amadoda akhe;
akawavumela ukuba amwele uSawule. Wesuka uSawule emqolombeni, wahamba
indlela yakhe.

<span id="an_24:8">24:8</span> Wesuka uDavide emveni koko, waphuma
emqolombeni, wamemeza kuSawule, wathi, Nkosi yam, kumkani. Wabheka emva
uSawule. Wathoba uDavide ngobuso emhlabeni, waqubuda.

<span id="an_24:9">24:9</span> Wathi uDavide kuSawule, Yini na ukuba uve
amazwi abathe, Nanku uDavide efuna ukuba uhlelwe bububi?

<span id="an_24:10">24:10</span> Yabona, namhla abonile amehlo akho,
ukuba uYehova ebekunikele esandleni sam namhla emqolombeni; kwathiwa
mawubulawe. Laba nenceba kuwe iliso lam, ndathi, Andiyi kusa sandla
enkosini yam; ngokuba ingumthanjiswa kaYehova.

<span id="an_24:11">24:11</span> Khangela ke, bawo, nali isondo lengubo
yakho yokwaleka, lisesandleni sam; ngokuba, ndingakubulalanga nje
ekulinqumleni isondo lengubo yakho yokwaleka, yazi, ubone ukuba
esandleni sam akukho bubi nalukreqo. Andonanga kuwe, uwuzingela nje
umphefumlo wam, ukuba uwuthabathe.

<span id="an_24:12">24:12</span> UYehova uya kugweba phakathi kwam nawe,
andiphindezelele uYehova kuwe; ke isandla sam asiyi kukuphatha.

<span id="an_24:13">24:13</span> Njengoko litshoyo iqhalo lamanyange
ukuthi, Okungendawo kuphuma kwabangendawo; ke isandla sam asiyi
kufikelela kuwe.

<span id="an_24:14">24:14</span> Uphumelene nabani na kodwa ukumkani
wamaSirayeli? Usukela bani na? Usukela inja efileyo, usukela intakumba
embala.

<span id="an_24:15">24:15</span> UYehova makabe ngumgwebi, agwebe
phakathi kwam nawe, abone, abambane ngobambano lwam, andigwebele,
ndisinde esandleni sakho.

<span id="an_24:16">24:16</span> Kwathi, akugqiba uDavide ukuwathetha la
mazwi kuSawule, wathi uSawule, Lilizwi lakho na elo, nyana wam Davide?
USawule waliphakamisa izwi lakhe, walila.

<span id="an_24:17">24:17</span> Wathi kuDavide, Ilungisa nguwe kunam;
ngokuba undenze okulungileyo wena, ndakwenza okubi mna.

<span id="an_24:18">24:18</span> Wena uxelile namhla ukuba undenze
okulungileyo; kuba uYehova ebendinikele esandleni sakho, akwandibulala.

<span id="an_24:19">24:19</span> Xa umntu alufumanayo utshaba lwakhe,
wolundulula ngendlela elungileyo yini na? UYehova makabuyekeze kuwe
okulungileyo ngenxa yoko undenze ngako namhla.

<span id="an_24:20">24:20</span> Kaloku yabona, ndiyazi ukuba uya kuba
ngukumkani okunene, bume esandleni sakho ubukumkani bakwaSirayeli.

<span id="an_24:21">24:21</span> Ndifungele uYehova ngoko, ukuba akuyi
kuyinqamla imbewu yam emveni kwam, nokuba akuyi kulitshabalalisa igama
lam endlwini kabawo.

<span id="an_24:22">24:22</span> UDavide wamfungela ke uSawule. Wemka
uSawule, waya endlwini yakhe. Ke uDavide namadoda akhe benyuka baya
emboniselweni.

<span id="an_25:1">25:1</span> Wafa uSamuweli. Abuthelana onke
amaSirayeli, ammbambazelela, amngcwabela endlwini yakhe eRama. Wesuka
uDavide, wehla waya entlango yeParan.

<span id="an_25:2">25:2</span> Ke kaloku bekukho indoda eMahon,
emsebenzi ubuseKarmele. Loo ndoda ke ibisisityebi kakhulu; yayineegusha
ezingamawaka amathathu, neebhokhwe eziliwaka. Yayisekuchetyweni
kweegusha zayo eKarmele.

<span id="an_25:3">25:3</span> Igama laloo ndoda lalinguNabhali, igama
lomkayo linguAbhigali. Umfazi lowo wayenengqondo entle, eyinzwakazi; ke
indoda leyo yayiyingcuka, zimbi iintlondi zayo, ingumKalebhi.

<span id="an_25:4">25:4</span> Weva uDavide entlango ukuba uNabhali
ucheba iigusha zakhe.

<span id="an_25:5">25:5</span> UDavide wesusa ishumi lamadodana; wathi
uDavide kumadodana lawo, Nyukani eKarmele niye kuNabhali, nibuze
ukuphila kwakhe egameni lam;

<span id="an_25:6">25:6</span> nitsho ukuthi, Hlala kakuhle uphile wena,
iphile nendlu yakho, kuphile konke onakho.

<span id="an_25:7">25:7</span> Ndivile kaloku ukuba unabachebi. Ke
kaloku abalusi bakho babenathi; asibenzanga nto, abalahlekelwanga nto
yonke imihla ababeseKarmele.

<span id="an_25:8">25:8</span> Buza kumadodana akho, okuxelela.
Makababalwe nguwe la madodana akowethu, ngokuba sifike ngemini
elungileyo. Khawubanike abakhonzi bakho, nonyana wakho uDavide, into
esithe sayifumana isandla sakho.

<span id="an_25:9">25:9</span> Aya ke amadodana kaDavide, athetha
kuNabhali ngokwaloo mazwi onke egameni likaDavide, ahlala phantsi.

<span id="an_25:10">25:10</span> UNabhali wabaphendula abakhonzi
bakaDavide, wathi, Ngubani na yena uDavide? Ngubani na unyana kaYese?
Azi namhla baninzi abakhonzi abakreqayo, elowo enkosini yakhe.

<span id="an_25:11">25:11</span> Ndingathini na ukuthabatha isonka sam,
namanzi am, nento yam exheliweyo, endiyixhelele abachebi bam, ndiyinike
amadoda endingawaziyo nokuba avela phi na?

<span id="an_25:12">25:12</span> Ajika ke amadodana akwaDavide, ahamba
ngendlela yawo, abuya eza amxelela ngokwaloo mazwi onke.

<span id="an_25:13">25:13</span> Wathi uDavide kumadoda akhe, Nxibani
elowo ikrele lakhe. Banxiba ke elowo ikrele lakhe. Walinxiba noDavide
ikrele lakhe. Kwenyuka uDavide, elandelwa ngamadoda akumakhulu amane;
kwahlala amakhulu amabini nempahla.

<span id="an_25:14">25:14</span> Ke kaloku uAbhigali, umkaNabhali,
waxelelwa yindodana ethile kumadodana akhe, isithi, Yabona, uDavide
ususe abathunywa entlango, ukuba beze kusikelela inkosi yethu; yesuka
yabadlakavula.

<span id="an_25:15">25:15</span> Kanti amadoda lawo ebelungile kunene
kuthi; akasonanga, asilahlekelwanga nto ngemihla yonke esibe sihamba
nawo, oko besisezindle;

<span id="an_25:16">25:16</span> aba ludonga kuthi nasebusuku nasemini,
yonke imihla ebe sinawo, sisalusa impahla emfutshane.

<span id="an_25:17">25:17</span> Yazi ngoko, uyibone into oyenzayo;
ngokuba kugqitywe kwelobubi ngakwinkosi yethu, nangakwindlu yayo yonke;
ilitshijolo, akusenakuthethwa nayo.

<span id="an_25:18">25:18</span> Wakhawuleza ke uAbhigali, wathabatha
amakhulu amabini ezonka, neentsuba zambini zewayini, neegusha zantlanu
sezihlinziwe, neeseha zantlanu zamakhweba, zalikhulu izicumba
zeerasintyisi, zamakhulu mabini izicumba zamakhiwane, wazibeka
emaesileni.

<span id="an_25:19">25:19</span> Wathi kumadodana akwakhe, Gqithelani
phambi kwam; niyabona, ndiyanilandela. Akayixelela indoda yakhe
uNabhali.

<span id="an_25:20">25:20</span> Kwathi, ekhwele e-esileni, esihla
esitheni lentaba, nabo ooDavide namadoda akhe besihla, bemkhawulela,
waqubisana nabo.

<span id="an_25:21">25:21</span> Ke kaloku uDavide ebethe, Ndifumane
ndazixokisa ngokwam, ndazigcina zonke izinto zalo entlango, akwalahleka
nto entweni yonke eyeyakhe; wandibuyisela ububi esikhundleni
sokulungileyo.

<span id="an_25:22">25:22</span> UThixo makenjenje kwiintshaba
zikaDavide, aqokele ukwenjenje, ukuba kude kwasa ngomso ndisalise, kubo
bonke anabo, into eyindoda.

<span id="an_25:23">25:23</span> UAbhigali wambona uDavide, wangxama,
wehla e-esileni, wawa ngobuso phambi koDavide, waqubuda emhlabeni.

<span id="an_25:24">25:24</span> Wawa ke ezinyaweni zakhe, wathi, Mabube
kum, kum lo, nkosi yam, ubugwenxa obu. Makhe athethe umkhonzazana wakho
ezindlebeni zakho, uwaphulaphule amazwi omkhonzazana wakho.

<span id="an_25:25">25:25</span> Inkosi yam mayingakhe ikhathale ngulo
mntu ulitshijolo, uNabhali ngokuba njengoko linjalo igama lakhe, unjalo
yena; nguNabhali igama lakhe, unobudenge; ke mna, mkhonzazana wakho,
andiwabonanga amadodana enkosi yam, owawathumayo.

<span id="an_25:26">25:26</span> Ngoko, nkosi yam, ehleli nje uYehova,
uhleli nje umphefumlo wakho, inene, uYehova ukunqandile ukuba
ungaphalazi gazi, ungazisindisi ngesandla sakho; ngoko mazibe
njengoNabhali iintshaba zakho, nabayifunela ububi inkosi yam.

<span id="an_25:27">25:27</span> Ngoko le ntsikelelo, ayizisileyo
umkhonzazana wakho enkosini yam, mayinikwe amadodana alandela inkosi
yam.

<span id="an_25:28">25:28</span> Khawumxolele umkhonzazana wakho ukreqo
lwakhe; ngokuba, inene, uYehova uya kuyenzela inkosi yam indlu
eqinileyo; ngokuba inkosi yam ilwa iimfazwe zikaYehova; ububi abuyi
kufunyanwa kuwe imihla yakho yonke.

<span id="an_25:29">25:29</span> Xa kuthe kwesuka umntu, wakusukela,
wawufuna umphefumlo wakho, wobotshwa umphefumlo wenkosi yam esiqhumeni
sabaphilileyo kuYehova uThixo wakho; ke wona umphefumlo weentshaba zakho
wowusawula entendeni yenkwitshi.

<span id="an_25:30">25:30</span> Kuthi, xa uYehova athe wenza kwinkosi
yam njengako konke okulungileyo akuthethileyo ngawe; wakumisa wayinganga
yamaSirayeli:

<span id="an_25:31">25:31</span> oko kungabi sisiwiso kuwe,
nesikhubekiso sentliziyo yenkosi yam, nokuphalaza igazi elimsulwa,
nokuzisindisa kwenkosi yam; ukuba uthe uYehova wenza okulungileyo
enkosini yam, womkhumbula umkhonzazana wakho.

<span id="an_25:32">25:32</span> Wathi ke uDavide kuAbhigali, Makabongwe
uYehova, uThixo kaSirayeli, okuthumileyo namhla, wandikhawulela.

<span id="an_25:33">25:33</span> Mayibongwe imvo yakho, ubongwe wena,
ondaleleyo namhla ukuba ndiphalaze igazi, ndizisindise ngesandla sam.

<span id="an_25:34">25:34</span> Noko ke ehleli nje uYehova, uThixo
kaSirayeli, ondithinteleyo andenza nto imbi, ukuba ubungangxamanga uze
kundikhawulela, inene, ngekungadanga kuse ngomso kusasele kwaNabhali
into eyindoda.

<span id="an_25:35">25:35</span> UDavide wakwamkela esandleni sakhe oko
akuzisileyo kuye; wathi kuye, Nyuka unoxolo, uye endlwini yakho;
uyabona, ndiliphulaphule izwi lakho, ndakunonelela.

<span id="an_25:36">25:36</span> Waya ke uAbhigali kuNabhali, nanko
enesidlo endlwini yakhe njengesidlo sokumkani; intliziyo kaNabhali
imnandi, enxila kunene. Akamxelela nto, nokuba yencinane nokuba yenkulu,
kwada kwasa ngengomso.

<span id="an_25:37">25:37</span> Kwathi ngengomso, ukuphuma kwewayini
kuNabhali, umkakhe wamxelela loo mazwi; yafa intliziyo yakhe phakathi
kwakhe, yaba lilitye.

<span id="an_25:38">25:38</span> Kwathi, zakuba seshumini iintsuku,
uYehova wambetha uNabhali, wafa.

<span id="an_25:39">25:39</span> Weva uDavide ukuba uNabhali ufile,
wathi, Makabongwe uYehova okuthetheleleyo ukungcikivwa kwam,
wandikhulula esandleni sikaNabhali, wamnqanda umkhonzi wakhe ebubini,
uYehova wabubuyisela ububi bukaNabhali entlokweni yakhe. Wathumela
uDavide, wathetha kuAbhigali ukuba amzeke, abe ngumkakhe.

<span id="an_25:40">25:40</span> Baya abakhonzi bakaDavide kuAbhigali
eKarmele, bathetha kuye, besithi, UDavide usithume kuwe ukuba akuzeke,
ube ngumkakhe.

<span id="an_25:41">25:41</span> Wesuka, waqubuda ngobuso emhlabeni,
wathi, Nanku umkhonzazana wakho wokuba likhobokazana lokuhlamba iinyawo
zabakhonzi benkosi yam.

<span id="an_25:42">25:42</span> Wangxama ke uAbhigali, wesuka, wakhwela
e-esileni, elandelwa sisihlanu somthinjana, wabalandela abathunywa
bakaDavide, waba ngumkakhe.

<span id="an_25:43">25:43</span> UDavide wabezeke noAhinowam
waseYizereli; baba ngabafazi bakhe bobabini nabo.

<span id="an_25:44">25:44</span> Ke uSawule wayethe uMikali, intombi
yakhe, umkaDavide, wamnika uFaliti, unyana kaLayishe waseGalim.

<span id="an_26:1">26:1</span> Beza abaseZifi kuSawule eGibhela, bathi,
UDavide akazifihle endulini yeHakila, ekhangelene nenkangala, yini na?

<span id="an_26:2">26:2</span> Wesuka uSawule, wehla waya entlango
yeZifi, enamadoda angamawaka amathathu ahleliweyo akwaSirayeli, eya
kufuna uDavide entlango yaseZifi.

<span id="an_26:3">26:3</span> USawule wamisa endulini yeHakila,
ekhangelene nenkangala, ngasendleleni. Ke uDavide wayehleli entlango;
wabona ukuba uSawule uyamlandela entlango.

<span id="an_26:4">26:4</span> UDavide wasusa iintlola, wazi ngazo ukuba
uSawule uzile okunene.

<span id="an_26:5">26:5</span> Wesuka uDavide, waya kuloo ndawo ebemise
kuyo uSawule. Wayibona uDavide indawo alele kuyo uSawule, noAbhinere
unyana kaNere, umthetheli womkhosi wakhe; uSawule elele ngaphakathi
kothango lweenqwelo zokulwa, abantu bemise iintente ngeenxa zonke kuye.

<span id="an_26:6">26:6</span> Waphendula uDavide, wathi kuAhimeleki
umHeti, nakuAbhishayi, unyana kaTseruya, umzalwana kaYowabhi, Ngubani na
oya kuhla nam aye kuSawule empini? Wathi uAbhishayi, Mna ndohla nawe.

<span id="an_26:7">26:7</span> Waya uDavide noAbhishayi ebantwini
ebusuku. Nanko uSawule elele ubuthongo ngaphakathi kothango lweenqwelo
zokulwa, igxunyekiwe intshuntshe yakhe emhlabeni ngasentlokweni yakhe;
ke uAbhinere nabantu bakhe belele ngeenxa zonke kuye.

<span id="an_26:8">26:8</span> Wathi uAbhishayi kuDavide, UThixo
ulunikele namhla utshaba lwakho esandleni sakho; kaloku makhe ndimqhame
nomhlaba ngentshuntshe ngasihlandlo sinye, ndingenzi zibe zibini kuye.

<span id="an_26:9">26:9</span> Wathi uDavide kuAbhishayi, Musa
ukumbulala; ngokuba ngubani na ongasa isandla kumthanjiswa kaYehova, aze
abe msulwa?

<span id="an_26:10">26:10</span> Wathi uDavide, Ehleli nje uYehova,
ukuba akathanga uYehova ambulale, mhlawumbi kwafika imini yakhe wafa,
mhlawumbi wehla waya emfazweni wabulawa:

<span id="an_26:11">26:11</span> makube lee kum ngenxa kaYehova ukukha
ndise isandla sam kumthanjiswa kaYehova. Khawuthabathe kaloku
intshuntshe engasentlokweni yakhe, neselwa lamanzi, sihambe.

<span id="an_26:12">26:12</span> Wayithabatha ke uDavide intshuntshe,
neselwa lamanzi, engasentlokweni kaSawule; bemka, kungaboni mntu,
kungazi mntu, kungavukanga mntu; ngokuba bonke babelele: kuba babewelwe
bubuthongo obukhulu bukaYehova.

<span id="an_26:13">26:13</span> Wawela uDavide, waya phesheya, wema
encotsheni yentaba kude, lilikhulu ithuba phakathi kwabo.

<span id="an_26:14">26:14</span> Wamemeza uDavide ebantwini nakuAbhinere
unyana kaNere, esithi, Akuphenduli na, Abhinere? Waphendula uAbhinere,
wathi, Ungubani na wena umemezayo kukumkani?

<span id="an_26:15">26:15</span> Wathi uDavide kuAbhinere, Akuyiyo ndoda
yini na? Ngubani na onjengawe kwaSirayeli? Yini na ke ukuba ungayigcini
inkosi yakho ukumkani? Ngokuba kufike ubani wasebantwini, eza konakalisa
ukumkani inkosi yakho.

<span id="an_26:16">26:16</span> Asinto ilungileyo le uyenzileyo. Ehleli
nje uYehova, ningoonyana bokufa, ningayigcinanga nje inkosi yenu,
umthanjiswa kaYehova. Khangela kaloku, iphi na intshuntshe yokumkani,
neselwa lamanzi elibe lingasentlokweni yakhe?

<span id="an_26:17">26:17</span> Walazi uSawule ilizwi likaDavide,
wathi, Lilizwi lakho na elo, nyana wam Davide? Wathi uDavide, Lilizwi
lam, nkosi yam kumkani.

<span id="an_26:18">26:18</span> Wathi, Yini na le nto inkosi yam
imsukelayo umkhonzi wayo? Kuba ndeze ntoni na? Bubi buni na
obusesandleni sam?

<span id="an_26:19">26:19</span> Ngoko inkosi yam ukumkani mayikhe
iwaphulaphule amazwi omkhonzi wayo. Ukuba nguYehova okuxhokonxileyo
ngakum, makasezele umnikelo wokudla; ukuba ngoonyana babantu,
mabaqalekiswe phambi koYehova. Ngokuba bandigxothile namhla, ukuba
ndingahlangani nelifa likaYehova, bathi, Hamba ukhonze thixo bambi.

<span id="an_26:20">26:20</span> Ngoko malingaphalali igazi lam
emhlabeni, ndikude nobuso bukaYehova; ngokuba kuphume ukumkani
wamaSirayeli, weza kufuna intakumba embala, njengosukela isikhwatsha
ezintabeni.

<span id="an_26:21">26:21</span> Wathi uSawule, Ndonile; buya, nyana wam
Davide; ngokuba andisayi kuba sakwenza nto imbi, ngendawo yokuba
umphefumlo wam ubunqabile emehlweni akho namhla. Uyabona, ndenze
ngobudenge, ndalahleka ngokukhulukazi.

<span id="an_26:22">26:22</span> Waphendula uDavide, wathi, Nantsi
intshuntshe yokumkani. Makuwele enye indodana iyithabathe.

<span id="an_26:23">26:23</span> UYehova uya kuyibuyisela ubulungisa
bayo, nokuthembeka kwayo, indoda abekunikele esandleni sayo uYehova
namhla; andivumanga ukusa isandla sam kumthanjiswa kaYehova.

<span id="an_26:24">26:24</span> Yabona, njengoko waba mkhulu umphefumlo
wakho emehlweni am namhla, ngokunjalo umphefumlo wam uya kuba mkhulu
emehlweni kaYehova, andihlangule ekubandezelweni kwam konke.

<span id="an_26:25">26:25</span> Wathi uSawule kuDavide, Usikelelwe,
nyana wam Davide; uya kwenza weyise; kananjalo uya kufeza kufezeke.
Wahamba ke uDavide indlela yakhe; uSawule wabuyela endaweni yakhe.

<span id="an_27:1">27:1</span> UDavide wathi entliziyweni yakhe, Kaloku
ndoza ndibulawe ngenye imini sisandla sikaSawule; akukho nto
indilungeleyo; ke mandizisindise, ndizisindisele ezweni lamaFilisti,
andincame uSawule, angabi sandifuna emideni yonke yamaSirayeli, ndisinde
ke esandleni sakhe.

<span id="an_27:2">27:2</span> Wesuka ke uDavide, wawela yena namadoda
angamakhulu amathandathu abenawo, waya kuAkishe, unyana kaMahoki,
ukumkani waseGati.

<span id="an_27:3">27:3</span> UDavide wahlala noAkishe eGati, yena
namadoda akhe, yayileyo yanendlu yayo; uDavide enabafazi bakhe bobabini,
uAhinowam waseYizereli, noAbhigali waseKarmele, umkaNabhali.

<span id="an_27:4">27:4</span> Waxelelwa uSawule ukuba uDavide ubalekele
eGati, akaba saphinda amfune.

<span id="an_27:5">27:5</span> Wathi uDavide kuAkishe, Ukuba ke ngoku
undibabale, ndinike indawo komnye umzi wasezweni, ndihlale khona; yini
na ukuba umkhonzi wakho ahlale ndawonye nawe emzini wakomkhulu?

<span id="an_27:6">27:6</span> UAkishe wamnika ngaloo mini iTsikelage.
Ngako oko iTsikelage yaba yeyokumkani wakwaYuda unanamhla.

<span id="an_27:7">27:7</span> Inani lemihla, awahlala ngayo uDavide
ezweni lamaFilisti, laba ngumnyaka oneenyanga ezine.

<span id="an_27:8">27:8</span> Ke kaloku wenyuka uDavide namadoda akhe,
bawangenela amaGeshure, namaGezere, nama-Amaleki; ngokuba abo
bebengabemi belizwe elo, bekuhanjwa kulo ukuyiwa eShure, kuyiwe
nasezweni laseYiputa, kususela kwakudala.

<span id="an_27:9">27:9</span> UDavide walitshabalalisa elo zwe;
akasindisa ndoda namfazi. Wathabatha impahla emfutshane, neenkomo,
namaesile, neenkamela, neengubo, wabuya weza kuAkishe.

<span id="an_27:10">27:10</span> Wathi uAkishe, Khe nahlasela phi na
namhlanje? Wathi uDavide, Sibe singenele elasezantsi lakwaYuda,
nelasezantsi lamaYerameli, nelasezantsi lamaKeni.

<span id="an_27:11">27:11</span> UDavide akasindisanga ndoda namfazi,
ungamsayo eGati, ngokuthi, Hleze basixele, bathi, Wenjenje uDavide.
Lalinjalo ke isiko lakhe yonke imihla abehleli ezweni lamaFilisti.

<span id="an_27:12">27:12</span> UAkishe wakholwa nguDavide, wathi,
Ugqibile ukuzinukisa ebantwini bakowabo kwaSirayeli; woba ngumkhonzi wam
ke ngonaphakade.

<span id="an_28:1">28:1</span> Kwathi ngaloo mihla, amaFilisti
ayihlanganisa yonke imikhosi yawo, ukuze aphume umkhosi aye kulwa
namaSirayeli. Wathi uAkishe kuDavide, Yazi ngokuqinisekileyo ukuba uya
kuphuma nomkhosi wam, wena namadoda akho.

<span id="an_28:2">28:2</span> Wathi uDavide kuAkishe, Kaloku uya kuyazi
into eya kwenziwa ngumkhonzi wakho. Wathi uAkishe kuDavide, Ngoko ke
ndokumisa ube ngumgcini wentloko yam imihla yonke.

<span id="an_28:3">28:3</span> Ke kaloku uSamuweli ubeselefile;
abemmbambazelele onke amaSirayeli; abemngcwabele eRama, emzini wakhe.
USawule ebebagxothile ezweni abaneshologu noosiyazi.

<span id="an_28:4">28:4</span> Ahlanganisana ke amaFilisti, aya amisa
eShunem. Wawahlanganisa uSawule amaSirayeli onke, amisa eGilibhowa.

<span id="an_28:5">28:5</span> Wayibona uSawule impi yamaFilisti,
woyika; yagubha intliziyo yakhe kunene.

<span id="an_28:6">28:6</span> Wabuza uSawule kuYehova; uYehova
akamphendula nangamaphupha, nangeeUrim, nangabaprofeti.

<span id="an_28:7">28:7</span> Wathi uSawule kubakhonzi bakhe,
Ndifuneleni inkazana eneshologu, ndiye kuyo, ndibuze kuyo. Bathi kuye
abakhonzi bakhe, Nantsiya inkazana eneshologu e-Endore.

<span id="an_28:8">28:8</span> USawule wazenza mntu wumbi, wambatha
ngubo zimbi, waya enamadoda amabini. Baya bafika kwinkazana leyo
ebusuku. Wathi, Khawundivumisele ngeshologu lakho, undinyusele lowo
ndiya kuthetha yena kuwe.

<span id="an_28:9">28:9</span> Yathi inkazana leyo kuye, Yabona uyakwazi
nawe akwenzileyo uSawule, ukuba ubanqamle ezweni abaneshologu noosiyazi;
yini na ukuba uwuthiyele umphefumlo wam, ukuze ndibulawe.

<span id="an_28:10">28:10</span> USawule wayifungela uYehova, esithi,
Ehleli nje uYehova, inene, akuyi kuba natyala ngale ndawo.

<span id="an_28:11">28:11</span> Yathi inkazana, Ndikunyusele bani na?
Wathi, Ndinyusele uSamuweli.

<span id="an_28:12">28:12</span> Yambona inkazana uSamuweli, yakhala
ngezwi elikhulu. Yatsho inkazana leyo kuSawule, ukuthi, Yini na ukuba
undikhohlise? UnguSawule wena.

<span id="an_28:13">28:13</span> Wathi ukumkani kuyo, Musa ukoyika.
Ubone ntoni na? Yathi inkazana kuSawule, Ndibona umnyanya unyuka uphuma
emhlabeni.

<span id="an_28:14">28:14</span> Wathi kuye, Unjani na ukumila kwawo?
Yathi inkazana, Kunyuke indoda enkulu, ithe wambu ingubo yokwaleka. Wazi
ke uSawule ukuba nguSamuweli lowo. Wathoba ngobuso emhlabeni, waqubuda.

<span id="an_28:15">28:15</span> Wathi uSamuweli kuSawule, Yini na ukuba
undigungqise, undinyuse? Wathi uSawule, Ndibandezelekile kakhulu;
amaFilisti alwa nam, uThixo umkile kum, akasandiphenduli nangabaprofeti
nangamaphupha; ndikubizele ukuba undazise into endingayenzayo.

<span id="an_28:16">28:16</span> Wathi uSamuweli, Yini na ukuba
undibuze, uYehova emkile nje kuwe, waba lutshaba lwakho?

<span id="an_28:17">28:17</span> UYehova uzenzele njengoko wakuthethayo
ngam: uYehova ubukrazule esandleni sakho ubukumkani, wabunika ummelwane
wakho uDavide.

<span id="an_28:18">28:18</span> Ngokuba ungaliphulaphulanga izwi
likaYehova, ungenzanga njengokuvutha komsindo wakhe kuma-Amaleki, ngenxa
yoko uYehova uyenzile le nto kuwe namhla.

<span id="an_28:19">28:19</span> Uwanikele uYehova namaSirayeli kunye
nawe esandleni samaFilisti. Ngomso wena noonyana bakho niya kuba nam;
nomkhosi wamaSirayeli uYehova uya kuwunikela esandleni samaFilisti.

<span id="an_28:20">28:20</span> Wawa kwaoko uSawule emhlabeni,
waqungquluza, woyika kunene ngamazwi kaSamuweli; akwabakho namandla
kuye; ngokuba ubengadlanga kudla imini yonke nobusuku bonke.

<span id="an_28:21">28:21</span> Yeza inkazana leyokuSawule, yabona
ukuba ukhwankqe kunene. Yathi kuye, Yabona, umkhonzazana wakho
uliphulaphule izwi lakho, ndawenza isichenge umphefumlo wam, ndaweva
amazwi akho owathethayo kum.

<span id="an_28:22">28:22</span> Khawuliphulaphule nawe ngoko izwi
lomkhonzazana wakho; makhe ndibeke iqhekeza lesonka phambi kwakho, udle,
ube namandla xa uhamba indlela.

<span id="an_28:23">28:23</span> Akavuma ke; wathi, Andiyi kudla.
Bamzama abakhonzi bakhe kwanenkazana leyo. Waliphulaphula izwi labo,
wavuka ke emhlabeni, wahlala elukhukweni.

<span id="an_28:24">28:24</span> Ke kaloku inkazana leyo yayinethole
elityetyisiweyo endlwini; yangxama, yalixhela; yathabatha umgubo
ocoliweyo, yawuxovula, yosa izonka ezingenagwele ngawo.

<span id="an_28:25">28:25</span> Yabeka phambi koSawule naphambi
kwabakhonzi bakhe. Badla, besuka ke, bahamba ngobo busuku.

<span id="an_29:1">29:1</span> Ayihlanganisa ke amaFilisti yonke
imikhosi yawo eAfeki. AmaSirayeli amisa ngasemthonjeni oseYizereli.

<span id="an_29:2">29:2</span> Izikhulu zamaFilisti zadlula zinamakhulu,
zinamawaka; uDavide namadoda akhe bedlula ngasemva noAkishe.

<span id="an_29:3">29:3</span> Bathi abathetheli bamaFilisti, Ayini na
la maHebhere apha? Wathi uAkishe kubathetheli bamaFilisti, Lo asinguyena
uDavide umkhonzi kaSawule, ukumkani wamaSirayeli, oseleneemini neminyaka
enam? Andifumananga mposiso kuye, kuthabathela kumhla awaphamba ngawo,
kwezisa kule mini.

<span id="an_29:4">29:4</span> Abathetheli bamaFilisti baba
noburhalarhume ngakuye, bathi kuye abathetheli bamaFilisti, Yibuyise loo
ndoda, ibuyele endaweni yayo, apho wayiyalela khona, ingehli nathi iye
ekulweni, hleze isichase ekulweni. Angazikholisisa ngantoni na lo
enkosini yakhe? Akungeentloko zala madoda yini na?

<span id="an_29:5">29:5</span> Lo asinguye na uDavide, ababevuma ngaye
ekungqungqeni, besithi, USawule ubulele amawaka akhe, UDavide ubulele
amawaka akhe angamashumi?

<span id="an_29:6">29:6</span> UAkishe wambiza uDavide, wathi kuye,
Ehleli nje uYehova, uthe tye wena; kuhle emehlweni am ukuphuma kwakho
nokungena kwakho nam emkhosini; ngokuba andifumananga bubi kuwe,
kuthabathela kumhla wokuza kwakho kum, kuzise kule mini; ke emehlweni
ezikhulu akumhle.

<span id="an_29:7">29:7</span> Ke ngoko buya, uhambe unoxolo, ungenzi
bubi emehlweni ezikhulu zamaFilisti.

<span id="an_29:8">29:8</span> Wathi uDavide kuAkishe, Ndenze ntoni na?
Ufumene ntoni na kumkhonzi wakho, kuthabathela kumhla wokubakho kwam
phambi kwakho, kuzise kule mini, ukuba ndingayi nje, ndilwe neentshaba
zenkosi yam ukumkani?

<span id="an_29:9">29:9</span> Waphendula uAkishe wathi kuDavide,
Ndiyazi ukuba ulungile emehlweni am njengesithunywa sikaThixo; kodwa
abathetheli bamaFilisti bathe, Makangenyuki nathi, aye ekulweni.

<span id="an_29:10">29:10</span> Ngoko vuka kusasa ngomso, nabakhonzi
benkosi yakho abaze nawe; nivuke kusasa ke ngomso, kwakusathi nwe,
nihambe.

<span id="an_29:11">29:11</span> Bavuka ke kusasa uDavide, yena namadoda
akhe, bahamba kwakusasa, babuyela ezweni lamaFilisti. AmaFilisti enyuka
ke, aya eYizereli.

<span id="an_30:1">30:1</span> Kwathi, akufika uDavide namadoda akhe
eTsikelage ngomhla wesithathu, afika ama-Amaleki elingenele elasezantsi
neTsikelage, ayibetha iTsikelage, ayitshisa ngomlilo.

<span id="an_30:2">30:2</span> Abathimba abafazi ababekhona, kodwa
akabulala mntu, ukuthabathela komncinane ase komkhulu; aqhuba ahamba
ngendlela yawo.

<span id="an_30:3">30:3</span> Akufika ke uDavide namadoda akhe ekhaya,
nalo litshisiwe ngomlilo, bethinjiwe abafazi babo, noonyana babo,
neentombi zabo.

<span id="an_30:4">30:4</span> Baliphakamisa ooDavide nabantu ababenaye
ilizwi labo, balila, kwada akwabakho mandla kubo okulila.

<span id="an_30:5">30:5</span> Nabafazi bakaDavide bobabini
babethinjiwe, uAhinowam waseYizereli, noAbhigali, umkaNabhali,
waseKarmele.

<span id="an_30:6">30:6</span> Wabandezeleka kunene uDavide; ngokuba
abantu babethetha ngokumxuluba ngamatye; kuba umphefumlo wabantu bonke
ubukrakra, elowo ngenxa yoonyana bakhe nangenxa yeentombi zakhe. Ke
uDavide wazomelezela kuYehova uThixo wakhe.

<span id="an_30:7">30:7</span> Wathi uDavide kuAbhiyatare umbingeleli,
unyana ka-Ahimeleki, Khawuzise iefodi kum. UAbhiyatare wayizisa iefodi
kuDavide.

<span id="an_30:8">30:8</span> Wabuza uDavide kuYehova, esithi,
Ndiwasukele na la matutu? Ndowafumana na? Wathi kuye, Sukela; ngokuba
uya kuwafumana okunene; uya kuhlangula konke.

<span id="an_30:9">30:9</span> Wahamba ke uDavide, yena namadoda
angamakhulu amathandathu anawo. Bafika emlanjaneni oyiBhesore, amanye
asala khona.

<span id="an_30:10">30:10</span> Wasukela uDavide, yena namakhulu amane
amadoda; asala ke amakhulu amabini amadoda aphelelweyo, angenakuwela
emlanjaneni oyiBhesore.

<span id="an_30:11">30:11</span> Ke kaloku bafumana indoda engumYiputa
isendle. Bayizisa kuDavide, bayinika isonka; yadla; bayiseza amanzi;

<span id="an_30:12">30:12</span> bayinika ke icandelo lesicumba
samakhiwane namacandelo amabini esicumba seerasintyisi, yadla. Wabuyela
kuyo umoya wayo; kuba ibingadlanga kudla, ingaselanga manzi, iimini
ezintathu nobusuku obuthathu.

<span id="an_30:13">30:13</span> Wathi uDavide kuyo, Ungumni na? Uvela
phi na? Yathi, Ndingumfana ongumYiputa, isicaka sendoda engumAmaleki;
indishiyile inkosi yam; kuba ndintsuku ntathu namhla ndisifa.

<span id="an_30:14">30:14</span> Sibe sithe sangenela elasezantsi
lamaKreti nelakwaYuda, nelasezantsi lakwaKalebhi, sayitshisa iTsikelage
ngomlilo.

<span id="an_30:15">30:15</span> Wathi uDavide kuyo, Ungandisa na kuloo
matutu? Yathi, Ndifungele uThixo, ukuba akuyi kundibulala, akuyi
kundinikela esandleni senkosi yam; ndokusa kuloo matutu.

<span id="an_30:16">30:16</span> Yamsa ke. Nango ezithe dwe phezu
kwelizwe lonke, esidla, esela, eduda ngenxa yalo lonke ixhoba elikhulu,
abelithimbile ezweni lamaFilisti, nasezweni lakwaYuda.

<span id="an_30:17">30:17</span> UDavide wawabulala, eqale ngocolothi
kwada kwahlwa ngomhla olandelayo; akwasinda namnye kubo, yaba ngamakhulu
amane amadodana odwa abekhwele ezinkameleni, asaba.

<span id="an_30:18">30:18</span> Wayihlangula uDavide yonke into
abeyithimbile ama-Amaleki. Nabafazi bakhe bobabini wabahlangula uDavide;

<span id="an_30:19">30:19</span> akwasala nanye into kuzo, kuthabathela
kwencinane kwesa kwenkulu, kwesa koonyana neentombi; kwathabathela
kwixhoba kwesa kwinto yonke abeyithimbile kubo. Yonke into wayibuyisa
uDavide.

<span id="an_30:20">30:20</span> Wayithimba yonke impahla emfutshane
neenkomo; baqhuba phambi kwaloo mfuyo yakhe, bathi, Lixhoba likaDavide
eli.

<span id="an_30:21">30:21</span> Wafika ke uDavide kulaa madoda
angamakhulu mabini abephelelwe, abengenakumlandela uDavide, awayewashiye
emlanjaneni oyiBhesore. Aphuma aya kumkhawulela uDavide aya
kubakhawulela abantu ababenaye. UDavide wafika ebantwini, wababuza
ukuphila kwabo.

<span id="an_30:22">30:22</span> Aphendula onke amadoda obubi
namatshijolo akumadoda abehambe noDavide, athi, Ngenxa enokuba
bengahambanga nathi, asiyi kubanika nto emaxhobeni esiwahlanguleyo;
elowo makaqhube umkakhe, nabantwana bakhe, ahambe.

<span id="an_30:23">30:23</span> Wathi uDavide, Ningenjenjalo, bazalwana
bam, ngento asinikileyo uYehova, wasigcina, wayinikela esandleni sethu
impi leyo ibisifikele.

<span id="an_30:24">30:24</span> Ngubani na oya kuniva kweli lizwi?
Njengoko sinjalo isabelo sohla aye ekulweni, sinjalo isabelo sosele
nempahla; baya kwabelana ngakunye.

<span id="an_30:25">30:25</span> Kwaba njalo, kuthabathela kuloo mini
kunyuse, wakumisa kwaba ngummiselo nesiko kwaSirayeli unanamhla.

<span id="an_30:26">30:26</span> Weza uDavide eTsikelage, wathumela
inxenye yamaxhoba kumadoda amakhulu akwaYuda, kumakowabo, esithi, Nantso
intsikelelo yenu emaxhobeni eentshaba zikaYehova;

<span id="an_30:27">30:27</span> kwawaseBheteli, nakwawaseRamoti
esezantsi, nakwawaseYatire,

<span id="an_30:28">30:28</span> nakwawaseArohere, nakwawaseSifimoti,
nakwawase-Eshtemowa,

<span id="an_30:29">30:29</span> nakwawaseRakali, nakwawasemizini
yamaYerameli, nakwawasemizini yamaKeni,

<span id="an_30:30">30:30</span> nakwawaseHorma, nakwawaseKorashan,
nakwawaseAtaki,

<span id="an_30:31">30:31</span> nakwawaseHebron, nasezindaweni zonke
apho uDavide abehambahamba khona, yena namadoda akhe.

<span id="an_31:1">31:1</span> AmaFilisti ke ayesilwa namaSirayeli;
asaba amadoda akwaSirayeli phambi kwamaFilisti, awa angxwelerhiweyo
ezintabeni zeGilibhowa.

<span id="an_31:2">31:2</span> AmaFilisti athana mbende noSawule
noonyana bakhe; amaFilisti ambulala uYonatan, noAbhinadabhi,
noMalekishuwa, oonyana bakaSawule.

<span id="an_31:3">31:3</span> Kwaba nzima ukulwa kuSawule; bamfumana
abatoli, amadoda anesaphetha, wathuthumela kakhulu ngenxa yabatoli.

<span id="an_31:4">31:4</span> Wathi uSawule kumphathi weentonga zakhe,
Rhola ikrele lakho, undihlabe ngalo, hleze aba bangalukileyo beze
bandihlabe amahlanza, bafekethe ngam. Ke umphathi weentonga zakhe
akavumanga; ngokuba ebesoyika kunene. Walithabatha ke uSawule ikrele,
wawa phezu kwalo.

<span id="an_31:5">31:5</span> Wabona umphathi weentonga zakhe ukuba
ufile uSawule, wawa naye phezu kwekrele lakhe, wafa kunye naye.

<span id="an_31:6">31:6</span> Wafa ke uSawule, noonyana bakhe
bobathathu, nomphathi weentonga zakhe, namadoda akhe onke ngaloo mini,
ndaweni-nye.

<span id="an_31:7">31:7</span> Abona amadoda akwaSirayeli,
abengaphesheya kwentili, nabengaphesheya kweYordan, ukuba asabile
amadoda akwaSirayeli, ufile uSawule noonyana bakhe. Ayishiya imizi leyo,
asaba; eza amaFilisti, ahlala kuyo.

<span id="an_31:8">31:8</span> Kwathi ngengomso amaFilisti eza
kubhunyula ababebulewe. Amfumana uSawule noonyana bakhe bobathathu,
bewile ezintabeni zeGilibhowa.

<span id="an_31:9">31:9</span> Amnqumla intloko, aziphanga iintonga
zakhe, athumela elizweni lamaFilisti ngeenxa zonke, ukuba kushunyayelwe
iindaba ezilungileyo ezindlwini zezithixo zawo nasebantwini.

<span id="an_31:10">31:10</span> Azibeka iintonga zakhe ezindlwini
zooAshtaroti; awubuthelela umzimba wakhe eludongeni lwaseBhete-shan.

<span id="an_31:11">31:11</span> Beva abemi baseYabheshe yaseGiliyadi
akwenzileyo amaFilisti kuSawule;

<span id="an_31:12">31:12</span> esuka onke amadoda anobukroti, ahamba
ubusuku bonke, awuthabatha umzimba kaSawule, nemizimba yoonyana bakhe,
eludongeni lwaseBhete-shan; eza eYabheshe, ayitshisa khona.

<span id="an_31:13">31:13</span> Awathabatha amathambo abo, awangcwabela
phantsi komtamariske eYabheshe; azila ukudla iintsuku zasixhenxe.

------------------------------------------------------------------------

[Next: 2 Samuel](sa2)
