[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](ecc)  [Next](isa.md) 

------------------------------------------------------------------------

### Xhosa Bible: Song of Solomon

<span id="an_1:1">1:1</span> Ingoma yazo iingoma, eyekaSolomon.

<span id="an_1:2">1:2</span> Makandange ngokwanga komlomo wakhe; Ngokuba
izincokoliso zakho zimnandi ngaphezu kwewayini.

<span id="an_1:3">1:3</span> Amafutha akho anevumba elimnandi; Liyioli
ethululwayo igama lakho; Ngenxa yoko iintombi ziyakuthanda.

<span id="an_1:4">1:4</span> Nditsale, sogidima emva kwakho; Ukuba
ukumkani undingenise ezingontsini zakhe, Sogcoba, sivuye ngawe.
Sozikhankanya izincokoliso zakho ngaphezu kwewayini; Zikuthanda
zinyanisile.

<span id="an_1:5">1:5</span> Ndimnyama, ndinomkhitha noko, Zintombi
zaseYerusalem, Njengeentente zakwaKedare, Njengamalengalenga kaSolomon.

<span id="an_1:6">1:6</span> Musani ukundikhangela ngakuba ndife mnyama,
Ngakuba nditshe lilanga. Oonyana bakama bandivuthela ngomsindo, Bandenza
umlindi wezidiliya; Ke esisesam isidiliya andisilindanga.

<span id="an_1:7">1:7</span> Khawundixilele, wena uthandwa ngumphefumlo
wam, Walusela phi na? Uyibuthisa phi na imihlambi emini enkulu? Ngokuba
kungani na ukuba ndibe njengogqubutheleyo Ngasemihlambini yamakholwane
akho?

<span id="an_1:8">1:8</span> Ukuba akwazi, nzwakazindini phakathi
kweentokazi, Phuma, uhambe ngemikhondo yomhlambi, Uwaluse amatakane akho
ngaseminqubeni yabalusi.

<span id="an_1:9">1:9</span> Ndikufanekise, wethu, Nehashe kwaweenqwelo
zikaFaro!

<span id="an_1:10">1:10</span> Zinomkhitha izidlele zakho ziingcaca,
Umqala wakho zizidanga.

<span id="an_1:11">1:11</span> Sokwenzela iingcaca zegolide Ezinamaqhula
esilivere.

<span id="an_1:12">1:12</span> Xa ukumkani asesetafileni yakhe, Inadusi
yam isuka ilikhuphe ivumba layo.

<span id="an_1:13">1:13</span> Sisiqhuma semore intanda yam kum,
Esihleli phakathi kwamabele am.

<span id="an_1:14">1:14</span> Sisihloko sekofere intanda yam kum
Ezidiliyeni zase-Engedi.

<span id="an_1:15">1:15</span> Yabona, uyinzwakazi, wethu! Yabona,
uyinzwakazi! Amehlo akho anjengawamavukuthu.

<span id="an_1:16">1:16</span> Yabona, uyinzwakazi, ntanda yam; ewe,
umnandi; Umandlalo wethu uluhlaza.

<span id="an_1:17">1:17</span> Imiqadi yendlu yethu yimisedare, Iipanele
zethu yimisipres.

<span id="an_2:1">2:1</span> Ndingumfiyo waseSharon, Ndiyinyibiba
yasezintlangeni.

<span id="an_2:2">2:2</span> Njengenyibiba phakathi kweminga, Unjalo
uwethu phakathi kweentombi.

<span id="an_2:3">2:3</span> Njengomapile phakathi kwemithi yehlathi,
Injalo intanda yam phakathi koonyana. Ndanqwena, ndahlala phantsi
emthunzini wawo, Nesiqhamo sawo sanencasa ekhuhlangubeni lam.

<span id="an_2:4">2:4</span> Indingenise endlwini yewayini, Nebhanile
yayo phezu kwam luthando.

<span id="an_2:5">2:5</span> Ndixhaseni ngezicumba zeerasintyisi,
Ndisekeleni ngeeapile; ngokuba ndisifa luthando.

<span id="an_2:6">2:6</span> Isandla sayo sokhohlo siphantsi kwentloko
yam; Esokunene siyandiwola.

<span id="an_2:7">2:7</span> Zintombi zaseYerusalem, ndinifungisa
Amabhadikazi namaxhamakazi asendle, Ukuba ningaluvusi, ukuba
ningaluvuseleli uthando, Lude luthande.

<span id="an_2:8">2:8</span> Phulaphulani! Intanda yam, nantso isiza,
Itsiba ezintabeni, isuka imitsi ezindulini.

<span id="an_2:9">2:9</span> Intanda yam ifana nebhadi, nenkonyana
yexhama. Nantso imi emva kodonga lwakokwethu, Ithe nzo ngeefestile,
Inyondla ngekroba.

<span id="an_2:10">2:10</span> Intanda yam yasusela, yathi kum, Suk’
ume, wethu, nzwakazi yam, uze;

<span id="an_2:11">2:11</span> Ngokuba uyabona, ubusika budlule, Imvula
igqithile yemka;

<span id="an_2:12">2:12</span> Iintyantyambo zibonakele ezweni; Ixesha
lokuntyiloza kweentaka lifikile; Izwi lehobe ivakele ezweni lethu;

<span id="an_2:13">2:13</span> Umkhiwane ukrwala amakhiwane awo,
Imidiliya ityatyambile, Itsho ngevumba elimnandi. Suk’ ume, wethu,
nzwakazi yam, uze.

<span id="an_2:14">2:14</span> Vukuthu lam elisemxawukeni wengxondorha,
entsithelweni yemiba, Ndibonise ubuso bakho, ndivise ilizwi lakho;
Ngokuba izwi lakho limnandi, ubuso bakho bunomkhitha.

<span id="an_2:15">2:15</span> Sibambeleni iimpungutye, iimpungutye
ezincinane ezonakalisa izidiliya; Izidiliya zethu zityatyambile.

<span id="an_2:16">2:16</span> Intanda yam yeyam, mna ke ndingowayo
Yalusela ezinyibibeni.

<span id="an_2:17">2:17</span> Ide iphole imini, oluke amathunzi, Jika,
ntanda yam, uxelise ibhadi, uxelise inkonyana yexhama, Ezintabeni
ezibugqagala.

<span id="an_3:1">3:1</span> Esililini sam ebusuku ndamfuna lowo
uthandwa ngumphefumlo wam; Ndamfuna andamfumana.

<span id="an_3:2">3:2</span> Ndathi, Ndokha ndivuke, ndijikajike
phakathi komzi, Ezindaweni zembutho nasezitratweni; Ndiya kumfuna lowo
uthandwa ngumphefumlo wam. Ndamfuna andamfumana.

<span id="an_3:3">3:3</span> Abalindi abajikajika phakathi komzi
bandifumana; Ndathi kubo, Khe nambona na lowo uthandwa ngumphefumlo wam?

<span id="an_3:4">3:4</span> Ndithe ndisandula ukudlula kancinane kubo,
Ndamlumana lowo uthandwayo ngumphefumlo wam; Ndambamba, andamyeka, Ndada
ndamzisa endlwini kama, Engontsini yowandikhawulayo.

<span id="an_3:5">3:5</span> Zintombi zaseYerusalem, ndinifungisa
Amabhadikazi namaxhamakazi asendle, Ukuba ningaluvusi, ukuba
ningaluvuseleli uthando, Lude luthande.

<span id="an_3:6">3:6</span> Ngubani na lo, unyuka evela entlango
njengemiqulu yomsi, Eqhunyiselwa ngemore nentlaka emhlophe, Ithatyathwe
emigutyeni yonke yomrhwebi?

<span id="an_3:7">3:7</span> Yabona, sisingqengqelo sikaSolomon,
Siphahlwe ngamagorha angamashumi amathandathu Kumagorha akwaSirayeli.

<span id="an_3:8">3:8</span> Onke aphethe amakrele, afundiswe ukulwa,
Lilelo linekrele ethangeni lalo Ngenxa yokoyika ebusuku.

<span id="an_3:9">3:9</span> Ukumkani uSolomon uzenzele ithala Ngemithi
yaseLebhanon.

<span id="an_3:10">3:10</span> Iintsika zalo uzenze ngesilivere, Isayamo
salo ngegolide, umqamelo walo ngento emfusa, Umphakathi walo ubekelelwe
ngothando, Luvela ezintombini zaseYerusalem.

<span id="an_3:11">3:11</span> Phumani, zintombi zaseZiyon, nimkhangele
ukumkani uSolomon, Enesithsaba, awasinxitywa ngunina ngemini yokuzeka
kwakhe, Nangemini yokuvuya kwentliziyo yakhe.

<span id="an_4:1">4:1</span> Yabona, uyinzwakazi, wethu; yabona,
uyinzwakazi. Amehlo akho anjengawamavukuthu ngaphaya kwesigqubuthelo
sakho; Iinwele zakho zinjengomhlambi weebhokhwe Osemathambekeni eentaba
zaseGiliyadi.

<span id="an_4:2">4:2</span> Amazinyo akho anjengomhlambi weegusha
ezichetyiweyo, Ezinyukayo zivela ekuhlanjweni, Zinamawele zonke,
Kungekho ifelweyo kuzo.

<span id="an_4:3">4:3</span> Unjengosinga olubomvu umlomo wakho;
Ukuthetha kwakho kumnandi. Zinjengothanda lwerharnate iintlafuno zakho
Ngaphaya kwesigqubuthelo sakho.

<span id="an_4:4">4:4</span> Intamo yakho injengenqaba kaDavide,
eyakhiwe ngokweendidi, Ekuxhonywe kuyo iwaka leengweletshetshe, Onke
amakhaka amagorha.

<span id="an_4:5">4:5</span> Amabele akho omabini anjengamankonyana
amabini angamawele ebhadi, Esidla phakathi kweenyibiba.

<span id="an_4:6">4:6</span> Ide iphole imini, oluke amathunzi, Ndiya
kuhamba ndiye entabeni yemore, Nasendulini yentlaka emhlophe.

<span id="an_4:7">4:7</span> Uyinzwakazi kwaphela, wethu; Akukho siphako
kuwe.

<span id="an_4:8">4:8</span> Yiza sihle eLebhanon, mtshakazi, Yiza sihle
eLebhanon; Ufike ubonisele encotsheni yeAmana, Encotsheni yeSenire
neHermon, Ezikhundleni zeengonyama, ezintabeni zezingwe.

<span id="an_4:9">4:9</span> Uyingxwelerhile intliziyo yam, dade wethu,
mtshakazi; Uyingxwelerhile intliziyo yam ngomjezulo omnye, Ngamrhukane
mnye wesambalo sakho.

<span id="an_4:10">4:10</span> Azi kuhle ukuncokolisa kwakho, dade wethu
mtshakazi! Azi kumnandi ukuncokolisa kwakho ngaphezu kwewayini, Nevumba
lamafutha akho ngaphezu kobulawu buphelele!

<span id="an_4:11">4:11</span> Umlomo wakho uvuza incindi, mtshakazi;
Bubusi namasi ngaphantsi kolwimi lwakho. Ivumba leengubo zakho
linjengevumba leLebhanon.

<span id="an_4:12">4:12</span> Ngumyezo obiyelweyo udade wethu,
umtshakazi; Ngumgogogo ovaliweyo, liliso lomthombo elitywiniweyo.

<span id="an_4:13">4:13</span> Amahlumelo akho ngumyezo wemirharnate,
kunye neziqhamo ezimnandi kakhulu, Ikofere kunye nenadusi;

<span id="an_4:14">4:14</span> Inadusi nesafron, Ikalamo nesinamon,
kunye nemithi yonke yentlaka emhlophe, Imore nehaloti, kunye nobulawu
bonke obuyintloko.

<span id="an_4:15">4:15</span> Uliliso lomthombo lasemiyezweni, Iqula
lamanzi aphilileyo, Nemiqukuqela yamanzi yaseLebhanon.

<span id="an_4:16">4:16</span> Vuka, moya wasentla, uze nawe wasezantsi:
Phephezela emyezweni wam, buqukuqele ubulawu bawo. Mayingene intanda yam
emyezweni wayo, Idle isiqhamo esimnandi kakhulu.

<span id="an_5:1">5:1</span> Ndingenile emyezweni wam, dade wethu,
mtshakazi wam; Ndiyikhile imore yam kunye netyeleba lam; Ndiyidlile
intlango yam kunye nencindi yam; Ndiyisele iwayini yam kunye namasi am.
Yidlani bethu, Selani nibe mnandi, zintanda.

<span id="an_5:2">5:2</span> Ndilele, yona intliziyo yam iphaphamile.
Yiva, nantso intanda yam inkqonkqoza, isithi, Ndivulele, dade wethu,
vukuthu lam, ngqibeleli yam, Ngokuba intloko yam izele ngumbethe,
Isihlwitha sam sizele ngamathontsi obusuku.

<span id="an_5:3">5:3</span> Ndathi, Sendikhulule nengubo yam
yangaphantsi; ndothini na ukubuya ndinxibe? Sendizihlambile iinyawo zam,
ndothini na ukubuya ndizidyobhe?

<span id="an_5:4">5:4</span> Intanda yam yasolula isandla sayo ngekroba;
Kwasika esiswini ngenxa yayo.

<span id="an_5:5">5:5</span> Ndavuka ndaya kuyivulela intanda yam,
Nezandla zam zavuza imore; Neminwe yam, imore eyivuzelayo Esiphathweni
sesitshixo.

<span id="an_5:6">5:6</span> Ndayivulela mna intanda yam; Ke yona
intanda yam ibijike yemka. Ndemkelwa ngumbilini yakuthetha; Ndayifuna,
andayifumana; Ndayibiza, ayasabela.

<span id="an_5:7">5:7</span> Bandifumana abalindi abajikajika phakathi
komzi, Bandibetha, bandilimaza; Abalindi beendonga bandilulutha ingubo
yam yokwaleka ekrelekrele.

<span id="an_5:8">5:8</span> Ndiyanifungisa, zintombi zaseYerusalem,
ukuba nithe nayifumana intanda yam, Into enoyixelela yona, nothi,
ndiyafa luthando.

<span id="an_5:9">5:9</span> Iyintoni na intanda yakho kunezinye
iintanda, Wena nzwakazindini phakathi kweentokazi? Iyintoni na intanda
yakho kunezinye, Ukuba wenjenje ukusifungisa?

<span id="an_5:10">5:10</span> Intanda yam iqaqambile, iyingqombela,
Iyeyongamileyo ngaphezu kwamawaka alishumi.

<span id="an_5:11">5:11</span> Intloko yayo iyigolide engcwengiweyo,
ecikizekileyo; Isihlwitha sayo siziinduli ngeenduli, simnyama
njengehlungulu.

<span id="an_5:12">5:12</span> Amehlo ayo anjengawamavukuthu,
engasemifuleni yamanzi, Ezihlamba ngamasi, ehleli njengamatye afakwe
kakuhle.

<span id="an_5:13">5:13</span> Izidlele zayo zinjengemityino yetyeleba,
njengeziganga zezityalo zokuqhola; Umlomo wayo unjengeenyibiba, uvuza
imore ezivuzelayo.

<span id="an_5:14">5:14</span> Izandla zayo ziintonga zegolide, zifakwe
amatye aseTarshishe, Isibili sayo siluphondo lwendlovu, lukrwilwe
ngesafire.

<span id="an_5:15">5:15</span> Imilenze yayo ziintsika zemarmore
emhlophe, zifakwe ezisekweni zegolide engcwengiweyo. Isithomo sayo
sinjengeLebhanon, sisihle njengemisedare.

<span id="an_5:16">5:16</span> Ikhuhlangubo layo linobumnandi;
inqwenelekile yona iphela. Yiyo leyo intanda yam; nguye lowo uwethu,
Zintombi zaseYerusalem.

<span id="an_6:1">6:1</span> Iye phi na intanda yakho, Wena
nzwakazindini phakathi kweentokazi? Ibheke ngaphi na intanda yakho,
Ukuze sikufunise?

<span id="an_6:2">6:2</span> Intanda yam ihle yaya emyezweni wayo,
emityinweni yetyeleba, Ukuba yalusele emyezweni, ukuba ikhe iinyibiba.

<span id="an_6:3">6:3</span> Mna ndingowentanda yam, nentanda yam yeyam
yona; Yalusela ezinyibibeni.

<span id="an_6:4">6:4</span> Uyinzwakazi, wethu, njengeTirtsa,
Unomkhitha njengeYerusalem; Woyikeka njengemikhosi eneebhanile.

<span id="an_6:5">6:5</span> Wasuse amehlo akho kum, Ngokuba
andiqwelile. Iinwele zakho zinjengomhlambi weebhokhwe Ezisemathambekeni
aseGiliyadi.

<span id="an_6:6">6:6</span> Amazinyo akho anjengomhlambi weemazi
zeegusha Ezinyukayo, zivela ekuhlanjweni, Zonke zizele amawele, Kungekho
ifelweyo kuzo.

<span id="an_6:7">6:7</span> Zinjengothanda lwerharnate iintlafuno
zakho, Ngaphaya kwesigqubuthelo sakho.

<span id="an_6:8">6:8</span> Bangamashumi amathandathu ookumkanikazi,
angamashumi asibhozo amashweshwe, Neentombi ezingenakubalwa.

<span id="an_6:9">6:9</span> Mnye yena olivukuthu lam oyingqibeleli yam;
Mnye yena kunina, Umnyulwa walowo wamzalayo. Zambona iintombi, zathi
unoyolo, Bamdumisa ookumkanikazi namashweshwe.

<span id="an_6:10">6:10</span> Ngubani na lo uthi gqi njengesifingo,
Mhle njengenyanga, Unyulu njengelanga, Woyikeka njengemikhosi
eneebhanile?

<span id="an_6:11">6:11</span> Bendihle ndaya emyezweni weminoti, Ukuba
ndikhangele uhlaza lwesihlambo, Ndikhangele ukuba umdiliya unamathupha
na, Imirharnate ityatyambile na.

<span id="an_6:12">6:12</span> Bendingazi ukuba umphefumlo wam undibeke
Ezinqwelweni zabantu bam, zamanene.

<span id="an_6:13">6:13</span> Buya, buya, mShulamikazi; Buya, buya,
sikubone. Nibona ntoni na kumShulamikazi, Njengokungathi kukuqamba
kwabaMahanayim?

<span id="an_7:1">7:1</span> Azi kuhle ukunyathela kwakho ngeembadada,
ntombi yenene! Izimbo zamanqe akho zinjengezidanga, Umsebenzi wezandla
zengcibi.

<span id="an_7:2">7:2</span> Inkaba yakho sisidendeleko esiyinqila;
Masingasweli iwayini ephithikeziweyo; Isisu sakho sisidimbilili
sengqolowa, Sibiyelwe ngeenyibiba.

<span id="an_7:3">7:3</span> Amabele akho omabini anjengamankonyana
ebhadi, Amankonyana amabini ebhadi, angamawele.

<span id="an_7:4">7:4</span> Intamo yakho injengenqaba yophondo
lwendlovu; Amehlo akho ngamachibi aseHeshbhon, Ngasesangweni layo,
inabantu abaninzi; Impumlo yakho injengenqaba yaseLebhanon Ebheke
eDamasko.

<span id="an_7:5">7:5</span> Intloko yakho phezu kwakho injengeKarmele,
Ubuyakayaka bentloko yakho bunjengosinga olumfusa; Ukumkani ukhonkxwe
ngeenjiko zabo.

<span id="an_7:6">7:6</span> Azi umhle, azi umnandi, Luthando,
eziyolweni!

<span id="an_7:7">7:7</span> Iwonga lakho eli lifana nomthi wesundu;
Amabele akho afana nezihloko zomdiliya.

<span id="an_7:8">7:8</span> Ndathi, Ndiya kuminya emthini wesundu;
Ndiya kubambelela emagqabini awo; Amabele akho makabe njengezihloko
zomdiliya, Nevumba lempumlo yakho libe njengeeapile;

<span id="an_7:9">7:9</span> Nekhuhlangubo lakho libe njengewayini le
ilungileyo, Ihla kamnandi kwintanda yam, Ibanga ukuba uthethe umlomo
wabaleleyo.

<span id="an_7:10">7:10</span> Mna ndingowentanda yam, Kukum ukungxamela
kwayo.

<span id="an_7:11">7:11</span> Hamba, ntanda yam, siphume siye
emaphandleni, Silale emizaneni.

<span id="an_7:12">7:12</span> Masivuke kusasa, siye ezidiliyeni, Sibone
ukuba umdiliya unamathupha na, iintyantyambo zawo zibhenqekile na,
Imirharnate ityatyambile na. Ndokunika apho izincokoliso zam.

<span id="an_7:13">7:13</span> Amathuma apha anevumba; Phezu kweminyango
yethu ziziqhamo ngeziqhamo ezimnandi kakhulu, ezitsha kwanezidala,
Endiziqwebele wena, ntanda yam.

<span id="an_8:1">8:1</span> Akwaba ubunjengomnakwethu Obesanya amabele
kama! Bendingathi, ndikufumene phandle, ndikwange, Bangandideli noko.

<span id="an_8:2">8:2</span> Bendiya kukuqhuba, bendiya kukusa endlwini
kama; Ubuya kundifundisa. Bendiya kukuseza iwayini eqholiweyo, Nencindi
yomrharnate wam.

<span id="an_8:3">8:3</span> Isandla sayo sokhohlo besiya kuba phantsi
kwentloko yam, Esokunene sayo sindiwole.

<span id="an_8:4">8:4</span> Zintombi zaseYerusalem, ndiyanifungisa,
Ningathini na ukuluvusa, ningathini na ukuluvuselela uthando, Lude
luthande?

<span id="an_8:5">8:5</span> Ngubani na lo unyuka evela entlango,
Esayama intanda yakhe? Ngaphantsi komapile lo ndakuvusa wena. Khona apha
waba nenimba ngawe unyoko, Khona apha waba nenimba owakuzalayo.

<span id="an_8:6">8:6</span> Ndibeke njengomsesane wokutywina
entliziyweni yakho, njengomsesane wokutywina engalweni yakho. Ngokuba
uthando lunjengokufa, ukuba nengcwangu, Ubukhwele bunjengelabafileyo,
ukuba lukhuni: Amalangatye abo ngamalangatye omlilo, Ngamadangatye
kaYehova.

<span id="an_8:7">8:7</span> Amanzi amaninzi akanakulucima uthando;
Imilambo ayinakuluntywilisela. Ingafanelana indoda irhole bonke
ubuncwane bendlu yayo ngenxa yothando, Ingadelwa ideliwe.

<span id="an_8:8">8:8</span> Sinomsakwethu omncinane, Akakabi namabele.
Siya kuthini na ngomsakwethu, Mini aganelweyo?

<span id="an_8:9">8:9</span> Ukuba uludonga yena, Siya kwakha phezu
kwalo uqoqo lwesilivere; Ukuba ungumnyango, Somrhaqa ngamaceba omsedare.

<span id="an_8:10">8:10</span> Ndaba ludonga mna, namabele am
anjengenqaba; Ndaza emehlweni ayo ndaba njengo fumene uxolo.

<span id="an_8:11">8:11</span> USolomon ubenesidiliya eBhahali-amon,
Isidiliya wasinikela kubagcini, Ukuze elowo azise iwaka lesilivere
ngesiqhamo saso.

<span id="an_8:12">8:12</span> Isidiliya sam, esisesam, sona
siselulawulweni lwam; Iwaka elo lelakho, Solomon; Amakhulu amabini
ngawabagcini besiqhamo saso.

<span id="an_8:13">8:13</span> Wena uhleliyo emiyezweni, Amakholwane
alibazela indlebe izwi lakho, Ndivise.

<span id="an_8:14">8:14</span> Dloba, ntanda yam, Uxelise ibhadi
namankonyana amaxhama Ezintabeni zobulawu.

------------------------------------------------------------------------

[Next: Isaiah](isa.md)
