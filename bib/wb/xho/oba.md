[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](amo)  [Next](jon) 

------------------------------------------------------------------------

### Xhosa Bible: Obadiah

<span id="an_1:1">1:1</span> Umbono kaObhadiya. Itshilo iNkosi uYehova
ngokusingisele kwelakwaEdom, ukuthi, Sive udaba oluvela kuYehova,
kuthunywe isigidimi ezintlangeni sokuthi, Suka nime, sisukele phezulu
kulo, silwe nalo.

<span id="an_1:2">1:2</span> Yabonani, ndikwenze wamncinane
ezintlangeni, udelekile kakhulu.

<span id="an_1:3">1:3</span> Ukukhukhumala kwentliziyo yakho
kukulukuhlile, wena uhleliyo emfanteni wengxondorha, okhaya liphezulu,
othi entliziyweni yakhe, Ngubani na oya kundihlisela ehlabathini?

<span id="an_1:4">1:4</span> Ukuba uthe wakhela phezulu njengexhalanga,
nokuba ithe indlu yakho yabekwa phakathi kweenkwenkwezi, ndokuhlisa
nalapho; utsho uYehova.

<span id="an_1:5">1:5</span> Ukuba amasela ebethe eza kuwe, ukuba
amanyangaza ebethe eza ebusuku (hayi, ukunqunyulwa kwakho!), ebengayi
kuba anele na? Ukuba babethe beza kuwe abavuni beediliya, babengayi
kushiya okungabhikicwayo na?

<span id="an_1:6">1:6</span> Hayi, ukuphengululeka kwezinto zakwaEsawu!
Hayi ukukhanukwa kwezinto zakhe eziqhushekiweyo!

<span id="an_1:7">1:7</span> Onke amadoda abenqophisene nawe
akukhaphile, ada esa emdeni; akulukuhlile, akweyisile amadoda
abexolelene nawe. Isonka sakho asenze inxeba okulalwa ngalo, phantsi
kwakho. Akukho kuqonda kuye.

<span id="an_1:8">1:8</span> Andiyi kuthi na ngaloo mini, utsho uYehova,
ndizitshabalalise izilumko kwaEdom, neengqondi ezintabeni zakwaEsawu?

<span id="an_1:9">1:9</span> Aya kuqhiphuka umbilini amagorha akho,
Teman, ukuze banqanyulwe bonke ezintabeni zakwaEsawu ngokubulawa.

<span id="an_1:10">1:10</span> Ngenxa yokumgonyamela kwakho umninawa
wakho uYakobi, kuya kukugubungela ukudana, unqanyulwe ngonaphakade.

<span id="an_1:11">1:11</span> Ngemini owabumi malunga naye, mini
abasemzini bathimba ubutyebi bakhe, abolunye uhlanga beza emasangweni
akhe, bayenzela amaqashiso iYerusalem: nawe wawunjengomnye wabo.

<span id="an_1:12">1:12</span> Musa ukukhangela kwimini yomninawa wakho
ngemini yeshwangusha lakhe, ungabavuyeleli oonyana bakaYuda ngemini
yenkxwaleko yabo; ungasineki ngemini yembandezelo.

<span id="an_1:13">1:13</span> Musa ukungena esangweni labantu bam
ngemini yeshwangusha labo, ungakhangeli nawe ebubini babo ngemini
yeshwangusha labo, ungasi sandla ebutyebini babo ngemini yeshwangusha
labo.

<span id="an_1:14">1:14</span> Musa ukuma ekwahlukaneni kweendlela,
ukuze unqumle abasabayo bakubo; ungabanikeli abaseleyo bakubo ngemini
yembandezelo.

<span id="an_1:15">1:15</span> Ngokuba isondele imini kaYehova kuzo
zonke iintlanga. Njengoko wenze ngako, kuya kwenjiwa njalo kuwe;
okwenzileyo kuya kubuyela entlokweni yakho.

<span id="an_1:16">1:16</span> Ngokuba njengoko nisele ngako entabeni
yam engcwele, ziya kuhlala zisela ngokunjalo zonke iintlanga, zisele
zibizele, zibe njengabangabangakho.

<span id="an_1:17">1:17</span> Ke, entabeni yeZiyon kuya kubakho
okusindileyo, kube yingcwele; indlu kaYakobi izihluthe iindawo
eyazihluthwayo.

<span id="an_1:18">1:18</span> Indlu kaYakobi iya kuba ngumlilo, nendlu
kaYosefu ibe lilangatye; indlu kaEsawu ibe ziindiza, batshise phakathi
kwabo, babadle, kungabikho usalayo wasendlwini kaEsawu; ngokuba uYehova
uthethile.

<span id="an_1:19">1:19</span> Abakwelasezantsi bozithimba iintaba
zakwaEsawu; nabasezithabazini bahluthe amaFilisti; bahluthe isisimi
sakwaEfrayim, nesisimi sakwaSamari; uBhenjamin ahluthe elaseGiliyadi.

<span id="an_1:20">1:20</span> Abathinjwa bakule mpi yonyana
bakaSirayeli baya kubahlutha abangamaKanan, bade base eTsarefa,
abathinjwa baseYerusalem abaseSefaradi bahluthe imizi yelasezantsi.

<span id="an_1:21">1:21</span> Konyuka abasindisi entabeni yeZiyon,
ukuze bazigwebe iintaba zakwaEsawu, ubukumkani bube bobu kaYehova.

------------------------------------------------------------------------

[Next: Jonah](jon)
