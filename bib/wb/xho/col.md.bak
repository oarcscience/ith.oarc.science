[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](phi)  [Next](th1.md) 

------------------------------------------------------------------------

### Xhosa Bible: Colossians

<span id="an_1:1">1:1</span> UPawulos, umpostile kaYesu Kristu
ngokuthanda kukaThixo, noTimoti umzalwana,

<span id="an_1:2">1:2</span> ubhalela abaseKolose, abazalwana abangcwele
abakholwayo kuKristu; uthi, Makube lubabalo kuni, noxolo oluvela kuThixo
uBawo wethu, neNkosi yethu uYesu Kristu.

<span id="an_1:3">1:3</span> Sihlala sibulela kuye uThixo, uYise weNkosi
yethu uYesu Kristu, xa sinithandazelayo,

<span id="an_1:4">1:4</span> sivile nje ngokukholwa kwenu kuKristu Yesu,
nokubathanda kwenu bonke abangcwele,

<span id="an_1:5">1:5</span> ngenxa yethemba eli nalibekelwayo
emazulwini; nalivayo ngenxa engaphambili ngalo ilizwi lenyaniso leendaba
ezi zilungileyo;

<span id="an_1:6">1:6</span> zikhoyo kuni, njengoko zikhoyo nakulo lonke
ihlabathi, zixakatha neziqhamo, kwanjengoko zixakathayo ngaphakathi
kwenu, kususela kwimini enaluvayo, nalwazi, ubabalo lukaThixo ngenya,
niso.

<span id="an_1:7">1:7</span> njengoko nafundayo nokufunda kuEpafra,
ongumkhonzi oyintanda kunye nathi, engumlungiseleli othembekileyo
kaKristu ngenxa yenu;

<span id="an_1:8">1:8</span> owasazisayo nokusazisa uthando lwenu
lwaseMoyeni.

<span id="an_1:9">1:9</span> Ngenxa yoku, kususela kwimini esevayo,
nathi asiphezi ukunithandazela nokunicelela, ukuze nizaliswe kukukwazi
kakuhle ukuthanda kwakhe, ninokulumka nokuqonda konke okukokomoya;

<span id="an_1:10">1:10</span> ukuze nihambe ngokuyifaneleyo iNkosi,
nise kuko konke ukukholisa, nixakathe isiqhamo kuwo wonke umsebenzi
olungileyo, nikhulela ekumazini uThixo;

<span id="an_1:11">1:11</span> nisomelezwa ngokomelela konke,
ngokokuqina kozuko lwakhe, nide nise kuko konke ukunyamezela, nokuzeka
kade umsindo, kunye novuyo;

<span id="an_1:12">1:12</span> nibulela kuye uYise, owasenza sakulingana
ukwahlulelwa ilifa labangcwele ekukhanyeni;

<span id="an_1:13">1:13</span> owasihlangulayo egunyeni lobumnyama,
wasifudusela ebukumkanini boNyana wothando lwakhe,

<span id="an_1:14">1:14</span> esinayo kuye inkululeko ngokuhlawulelwa
ngegazi lakhe, ukuxolelwa kwezono ke oko.

<span id="an_1:15">1:15</span> Ungumfanekiselo kaThixo ongenakubonwa,
owamazibulo kwindalo yonke.

<span id="an_1:16">1:16</span> Ngokuba zadalelwa kuye zonke izinto,
ezisemazulwini nezisemhlabeni, ezinokubonwa nezingenakubonwa, nokuba
ziitrone, nokuba zibubukhosi, nokuba zizilawuli, nokuba ngamagunya;
zonke izinto zidalwe nguye, zidalelwe yena.

<span id="an_1:17">1:17</span> Yena ke ungaphambi kweento zonke, nazo
zonke izinto zima zimi kuye.

<span id="an_1:18">1:18</span> Yena ke uyintloko yomzimba, yebandla;
oyingqalo, owamazibulo ukuvuka kwabafileyo, ukuze yena abe ngomkhulu
ezintweni zonke.

<span id="an_1:19">1:19</span> Ngokuba kwakholeka ukuthi ukuzaliseka
konke kuhlale kuye,

<span id="an_1:20">1:20</span> nokuthi ngaye azixolelanise naye zonke
izinto, elwenzile uxolo ngalo igazi lomnqamlezo wakhe; ewe, ngaye,
nokuba zizinto ezisemhlabeni, nokuba zezisemazulwini.

<span id="an_1:21">1:21</span> Nani, enibe nifudula ningazani noThixo,
niziintshaba ngengqondo yenu emisebenzini yenu engendawo, kukalokunje
unixolelanisile ngako ukufa emzimbeni wenyama yakhe,

<span id="an_1:22">1:22</span> ukuze animise ningcwele, ningenakubekwa
bala, ningenakumangalelwa phambi kwakhe;

<span id="an_1:23">1:23</span> ukuba kaloku nihlala nihleli elukholweni,
nisekelwe niqinile, ningashukunyiswa nimke ethembeni leendaba
ezilungileyo ezi nazivayo, zona zashunyayelwayo kwindalo yonke ephantsi
kwezulu; endaba ngumlungiseleli wazo, mna Pawulos.

<span id="an_1:24">1:24</span> Ngoku ndiyavuya ezintlungwini zam ngenxa
yenu, ndikuzalisa kanye okusileleyo kwiimbandezelo zikaKristu, enyameni
yam, ngenxa yomzimba wakhe olilo ibandla;

<span id="an_1:25">1:25</span> endaba ngumlungiseleli walo mna
ngokokugosisa kukaThixo, awandigosisa ngako kuni, ukuba ndilizalise
ilizwi likaThixo,

<span id="an_1:26">1:26</span> kwaimfihlelo, leyo ke ibifihliwe
kwasemaphakadeni nasezizukulwaneni; kukalokunje ibonakalalisiweyo kubo
abangcwele bakhe,

<span id="an_1:27">1:27</span> awathandayo uThixo ukubazisa bona into
obuyiyo ubutyebi bozuko lwaloo mfihlelo phakathi kwazo iintlanga,
obunguKristu phakathi kwenu, ithemba lozuko.

<span id="an_1:28">1:28</span> Sazisa yena ke thina, siluleka wonke
umntu, sifundisa wonke umntu ngabo bonke ubulumko, ukuze simise wonke
umntu egqibelele ekuKristu Yesu;

<span id="an_1:29">1:29</span> endibulalekela kona oko, ndizama
ngokokusebenza kwakhe okusebenzayo kum ngamandla.

<span id="an_2:1">2:1</span> Kuba ndithanda ukuba nikwazi ukuba kukhulu
kwako ukuzama endikuzamayo ngenxa yenu, nabo baseLawodike, nabo bonke
abangabubonanga ubuso bam ngokwenyama;

<span id="an_2:2">2:2</span> ukuze zithuthuzelwe iintliziyo zabo,
bebandakanyiwe ngothando, kusingise kuyo yonke indyebo yokuqonda
okuqinisekileyo, kusingise ekwazini imfihlelo kaThixo uYise, nekaKristu,

<span id="an_2:3">2:3</span> ekufihlwe kuye bonke ubutyebi bobulumko
nobokwazi.

<span id="an_2:4">2:4</span> Nditsho ke, ukuze kungabikho bani
unilukuhlayo ngentetho egudileyo.

<span id="an_2:5">2:5</span> Kuba nangona ndingekhoyo ngenyama, khona
ngomoya ndinani, ndivuya, ndibona ulungelelwano lwenu, nokuzimaseka
kokukholwa kwenu kuKristu.

<span id="an_2:6">2:6</span> Njengokuba ngoko namamkelayo uKristu Yesu
iNkosi, hambani kuye, nendele nakhelwe kuye,

<span id="an_2:7">2:7</span> naqiniswa ngokholo, njengoko nafundiswayo
nafezeka kulo, ninombulelo.

<span id="an_2:8">2:8</span> Lumkani, kungabikho bani unithimbayo ngayo
intanda-bulumko, nangokulukuhla okungento yanto, ngokwesithethe sabantu,
ngokweziqalelo zehlabathi, kungengokukaKristu.

<span id="an_2:9">2:9</span> Ngokuba kuhleli kuye konke ukuzaliseka
kobuThixo ngokomzimba;

<span id="an_2:10">2:10</span> kanjalo nigqibelele kuye, oyintloko yabo
bonke ubulawuli negunya;

<span id="an_2:11">2:11</span> enathi kuye naluswa nokwaluswa ngolwaluko
olungenakwenziwa ngazandla, ngako ukuhluba umzimba wenyama, ngalo
ulwaluko lukaKristu;

<span id="an_2:12">2:12</span> ningcwatywe naye elubhaptizweni; enathi
nikuye, navuswa nokuvuswa naye, ngokukholwa kwenu kukusebenza kukaThixo,
owamvusa kubo abafileyo.

<span id="an_2:13">2:13</span> Nani, nifile nje ziziphoso nakukungaluki
kwenyama yenu, unidlise ubomi ndawonye naye, enixolele zonke iziphoso.

<span id="an_2:14">2:14</span> Ewucimile umbhalo wesandla owalana nathi,
owawumelene nathi ngayo imimiselo, uwususile ke kanye, ngokuwubethelela
emnqamlezweni;

<span id="an_2:15">2:15</span> ebabhunyule obalawuli nomagunya, wabenza
isibonelo ekuhleni, ememelela ngabo ekuwo umnqamlezo.

<span id="an_2:16">2:16</span> Makungabikho mntu ngoko unigwebayo ngento
edliwayo, nangento eselwayo, nangendawo yomthendeleko, nangenyanga
ethwasileyo, nangeesabatha;

<span id="an_2:17">2:17</span> ezisisithunzi sezinto eziza kuza; ke sona
isiqu sesikaKristu.

<span id="an_2:18">2:18</span> Makungabikho namnye unilahlekanisa
nomvuzo wenu, ethanda ukwenjenjalo ngokuthobeka kwentliziyo,
nangokunqula izithunywa zezulu, engena ezintweni angazibonanga, efumana
wakhukhumaliswa yiyo ingqiqo yenyama yakhe,

<span id="an_2:19">2:19</span> engabambe yona iNtloko, ekuphuma kuyo
ukuthi umzimba wonke ukhule ngokukhulisa kukaThixo, uncedwa,
ubandakanywa ngako konke ukuxhomekelelana kwamalungu nemisipha.

<span id="an_2:20">2:20</span> Ukuba ngoko nafa noKristu, nakhululeka
kuzo iziqalelo zehlabathi, yini na ukuba ninge nisadla ubomi
ngokwabehlabathi, nimiselwe imimiselo

<span id="an_2:21">2:21</span> (eyokuthi, Musa ukuphatha, musa
ukungcamla, musa ukuchukumisa,

<span id="an_2:22">2:22</span> kanti zonke ezi zinto zezonakaliswa
kukudliwa), nenze ngokwemithetho neemfundiso zabantu?

<span id="an_2:23">2:23</span> Okunene zizinto ezo ezidunyelwe bubulumko
ngokunqula okuzithandelayo, nangokuthobeka kwentliziyo, nangokubandezela
umzimba, kodwa kungengambeko yanelisa inyama.

<span id="an_3:1">3:1</span> Ukuba ngoko navuswa kunye noKristu, funani
izinto zaphezulu, apho akhona uKristu, ehleli ngasekunene kukaThixo.

<span id="an_3:2">3:2</span> Nyamekelani izinto zaphezulu, zingabi
zezasemhlabeni.

<span id="an_3:3">3:3</span> Kuba nafayo, baye ubomi benu bufihlakele
ndawonye noKristu kuye uThixo.

<span id="an_3:4">3:4</span> Xa athe wabonakalaliswa uKristu, obubomi
bethu, ngelo xesha niya kubonakalaliswa nani, ninaye ebuqaqawulini.

<span id="an_3:5">3:5</span> Bhubhisani ngoko amalungu enu asemhlabeni:
umbulo, ukungcola, ukuthabatheka okuhlazisayo, inkanuko embi, nokubawa,
okuyinkonzo yezithixo kona oko;

<span id="an_3:6">3:6</span> eza ngenxa yezo zinto ingqumbo kaThixo
phezu kwabangevayo;

<span id="an_3:7">3:7</span> enanifudula nihamba phakathi kwazo nani,
okuya nibe nisidla ubomi nikuzo.

<span id="an_3:8">3:8</span> Ke ngoku, nani aba, kulahleni oku konke:
ingqumbo, umsindo, ulunya, ukunyelisa; ukuthetha amanyala kungabikho
emlonyeni wenu.

<span id="an_3:9">3:9</span> Musani ukuxokisana, nizihlubile nje umntu
omdala, kunye nezenzo zakhe,

<span id="an_3:10">3:10</span> nambatha lowo umtsha, uhlaziyelwa
ekwazini okuhle, ngokomfanekiselo walowo wamdalayo;

<span id="an_3:11">3:11</span> apho kungekho mGrike namYuda, kwaluka
nokungaluki, mbharbhari namSkitiya, khoboka namkhululeki; usuke uKristu
waba zizinto zonke, waba kubo bonke.

<span id="an_3:12">3:12</span> Yambathani ngoko, njengabanyulwa
bakaThixo, abangcwele, abathandiweyo, iimfesane zeemfefe, ububele,
ukuthobeka kwentliziyo, ubulali, ukuzeka kade umsindo,

<span id="an_3:13">3:13</span> ninyamezelana, nixolelana, ukuba ubani
uthi abe nokusola ngakubani; njengokuba naye uKristu wanixolelayo,
yenjani njalo nani.

<span id="an_3:14">3:14</span> Ke, phezu kwazo zonke ezo zinto, yalekani
uthando, oluyintambo yogqibelelo.

<span id="an_3:15">3:15</span> Uxolo lukaThixo, enabizelwa kwakulo
mzimbeni mnye, malulawule ezintliziyweni zenu, nibe nokubulela.

<span id="an_3:16">3:16</span> Ilizwi likaKristu malihlale ngaphakathi
kwenu ngokobutyebi; nifundisana, nilulekana ngabo bonke ubulumko; nithi,
ngeendumiso neengoma nezango ezizezomoya, nivume kamnandi entliziyweni
yenu kuyo iNkosi.

<span id="an_3:17">3:17</span> Nako konke enisukuba nikwenza ngelizwi,
nokuba kungomsebenzi, yenzani izinto zonke egameni leNkosi uYesu,
nibulela ngayo kuye uThixo uYise.

<span id="an_3:18">3:18</span> Nina bafazi, walulameleni awenu amadoda,
njengoko kufanele abaseNkosini.

<span id="an_3:19">3:19</span> Nina madoda, bathandeni abafazi benu,
ningabi bukhali kubo.

<span id="an_3:20">3:20</span> Nina bantwana, balulameleni abazali benu
ezintweni zonke; kuba oko kukholekile kuyo iNkosi.

<span id="an_3:21">3:21</span> Nina boyise, musani ukubacaphukisa
abantwana benu, ukuze bangafi iintliziyo.

<span id="an_3:22">3:22</span> Nina bakhonzi, balulameleni ezintweni
zonke abaziinkosi zenu ngokwenyama; kungabi ngankonzo yamehlo, ngathi
ningabakholisi-bantu; makube ngokwentliziyo engenakumbi, nisoyika
uThixo.

<span id="an_3:23">3:23</span> Nako konke enisukuba nikwenza,
kusebenzeni ngokwasemphefumlweni, kunge kukwiNkosi, akukhona kubantu;

<span id="an_3:24">3:24</span> nisazi nje ukuba niya kuyamkela eNkosini
imbuyekezo yelifa; kuba nikhonza iNkosi uKristu.

<span id="an_3:25">3:25</span> Lowo umonayo omnye uya kukuthwala oko
kona one ngako; kanjalo akukho kukhetha buso bamntu.

<span id="an_4:1">4:1</span> Nina baziinkosi, baphatheni
ngokufanelekileyo nangokulungeleleneyo abanikhonzayo; nisazi nje ukuba
nani ngokwenu nineNkosi emazulwini.

<span id="an_4:2">4:2</span> Zingisani ukuthandaza, niphaphamile kuko,
ninombulelo;

<span id="an_4:3">4:3</span> kunye noko nisithandazela, ukuze uThixo
asivulele umnyango welizwi, ukuba siyithethe imfihlelo kaKristu,
endikhonkxwe ngenxa yayo;

<span id="an_4:4">4:4</span> ukuze ndiyibonakalalise, njengoko ndimelwe
kukuthetha ngako.

<span id="an_4:5">4:5</span> Hambani ngobulumko ngakwabo bangaphandle,
nilonga ixesha eli.

<span id="an_4:6">4:6</span> Ukuthetha kwenu makuhlale kumnandi,
kuvakalisiwe ngetyuwa, ukuze nazi ukuba nimelwe kukuthini na ukuphendula
bonke ngabanye.

<span id="an_4:7">4:7</span> Izinto zonke ezilunge nam wonazisa uTikiko,
umzalwana oyintanda, umlungiseleli othembekileyo, ongumkhonzi kunye nam
eNkosini;

<span id="an_4:8">4:8</span> endimthumele khona oku kuni, ukuze azazi
iindawo ezingani, azithuthuzele iintliziyo zenu;

<span id="an_4:9">4:9</span> kunye no-Onesimo, umzalwana othembekileyo,
oyintanda, ongomnye wenu. Bonazisa izinto zonke zalapha.

<span id="an_4:10">4:10</span> Uyanibulisa uAristarko, ongumbanjwa
ndawonye nam, noMarko umtshana kaBharnabhas, enamkela imithetho ngaye;
ukuba uthe weza kuni, mamkeleni;

<span id="an_4:11">4:11</span> noYesu, ekuthiwa nguYusto, kwabolwaluko;
ngabo bodwa abasebenzisana nam ngenxa yobukumkani bukaThixo, abathe bona
baba sisonwabiso kum.

<span id="an_4:12">4:12</span> Uyanibulisa uEpafra ongomnye wenu,
umkhonzi kaKristu, ehlala ezama ngenxa yenu emithandazweni, ukuze nime
nigqibelele, nizalisekile kuko konke ukuthanda kukaThixo.

<span id="an_4:13">4:13</span> Kuba ndiyamngqinela ukuba unenzondelelo
enkulu ngenxa yenu, nabo baseLawodike, nabo baseHirapoli.

<span id="an_4:14">4:14</span> Uyanibulisa uLuka, igqirha eliyintanda,
noDemas.

<span id="an_4:15">4:15</span> Bulisani kubazalwana abaseLawodike,
nakuNimfa, nakulo ibandla elisendlwini yakhe.

<span id="an_4:16">4:16</span> Xa ke le ncwadi ithe yaleswa kuni, ize
nenze ukuba ileswe nasebandleni eliseLawodike; nani niyilese leyo iphuma
eLawodike.

<span id="an_4:17">4:17</span> Yithini kuArkipo, Lukhangele ulungiselelo
owalwamkelayo lwaseNkosini, ukuze uluzalise.

<span id="an_4:18">4:18</span> Umbuliso lo ungesam isandla, mna Pawulos.
Yikhumbuleni imixokelelwane yam. Ubabalo malube nani. Amen.

------------------------------------------------------------------------

[Next: 1 Thessalonians](th1.md)
