[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](hab)  [Next](hag.md) 

------------------------------------------------------------------------

### Xhosa Bible: Zephaniah

<span id="an_1:1">1:1</span> Ilizwi likaYehova elafika kuZefaniya unyana
kaKushi, unyana kaGedaliya, unyana ka-Amariya, unyana kaHezekiya,
ngemihla kaYosiya unyana ka-Amon, ukumkani wakwaYuda.

<span id="an_1:2">1:2</span> Ndiya kususa ndiyisuse into yonke
ehlabathini; utsho uYehova.

<span id="an_1:3">1:3</span> Ndiya kususa abantu neenkomo; ndiya kususa
iintaka zezulu, neentlanzi zolwandle; nezikhubekiso kunye nabangendawo;
ndibanqamle abantu emhlabeni; utsho uYehova.

<span id="an_1:4">1:4</span> Ndiya kusolula isandla sam phezu koYuda,
naphezu kwabemi bonke baseYerusalem, ndinqamle kuyo le ndawo amasalela
akwaBhahali, negama lababingeleli abangengabo, kunye nababingeleli;

<span id="an_1:5">1:5</span> nabaqubuda kumkhosi wezulu phezu kwezindlu,
nabaqubudi abazinikela kuYehova ngesifungo, bafunge ukumkani wabo;

<span id="an_1:6">1:6</span> nababuya umva kuYehova, nabangamfunanga
uYehova, abangamquqelanga.

<span id="an_1:7">1:7</span> Yithini tu ebusweni beNkosi uYehova;
ngokuba isondele imini kaYehova; kuba uYehova ulungise umbingelelo,
ungcwalise abamenywa bakhe.

<span id="an_1:8">1:8</span> Kuya kuthi ngemini yombingelelo kaYehova,
ndibavelele abathetheli, noonyana bokumkani, nabo bonke abambatha
izambatho zolunye uhlanga.

<span id="an_1:9">1:9</span> Ndobavelela ngaloo mini bonke abatsiba
embundwini womnyango, abazalisa indlu yenkosi yabo ngogonyamelo
nenkohliso.

<span id="an_1:10">1:10</span> Kothi ngaloo mini, utsho uYehova, kuvele
izwi lokukhala esangweni leentlanzi, kuvele nokubhomboloza kwesesibini
isahlulo somzi, kuvele ukuqhekeka okukhulu ezindulini.

<span id="an_1:11">1:11</span> Bhombolozani, bemi basemgongxweni, kuba
badakile bonke abantu bakwaKanan, banqunyulwe bonke abathwali
besilivere.

<span id="an_1:12">1:12</span> Kuya kuthi ngelo xesha, ndiyigqutha
gquthe iYerusalem ndinezibane, ndiwavelele amadoda agovalele
ezintliziyweni zawo; atshoyo ukuthi ezintliziyweni zawo, UYehova akenzi
kulungileyo, akenzi nakubi.

<span id="an_1:13">1:13</span> Ubutyebi bawo buya kudywidwa, nezindlu
zawo zibe ngamanxuwa; akhe izindlu, angazihlali; atyale izidiliya,
angayiseli iwayini yazo.

<span id="an_1:14">1:14</span> Isondele imini enkulu kaYehova, isondele,
ikhawulezile kakhulu. Yivani, imini kaYehova! Liyakhala ngokukrakra
khona igorha.

<span id="an_1:15">1:15</span> Loo mini yimini yokuphuphuma komsindo,
yimini yembandezelo nocutheko, yimini yentshabalala yakwantshabalala,
yimini yobumnyama nesithokothoko, yimini yamafu, namafu amnyama;

<span id="an_1:16">1:16</span> yimini yesigodlo nokuhlaba umkhosi
emizini enqatyisiweyo, naseluqoqweni olude.

<span id="an_1:17">1:17</span> Ndiya kubabandezela abantu, bahambe
ngokweemfama, kuba bonile kuYehova; liphalazwe igazi labo njengothuli,
nenyama yabo njengobulongo.

<span id="an_1:18">1:18</span> Nesilivere yabo negolide yabo ayisayi
kuba nako ukubahlangula ngemini yokuphuphuma komsindo kaYehova;
lotshiswa lonke ihlabathi ngumlilo wekhwele lakhe. Ngokuba uya
kubaphelisa, inene, abenze into ekhwankqisayo bonke abemi behlabathi.

<span id="an_2:1">2:1</span> Zihlanganiseni nizihlanganise,
luhlangandini lungadaniyo,

<span id="an_2:2">2:2</span> ungekazali ummiselo (kuba imini le idlula
njengomququ), kungekanifikeli ukuvutha komsindo kaYehova, ingekanifikeli
imini yomsindo kaYehova.

<span id="an_2:3">2:3</span> Funani uYehova, nonke balulamileyo belizwe,
bakwenzileyo okusesikweni kwakhe; funani ubulungisa, funani ululamo,
mhlawumbi nositheliswa ngemini yomsindo kaYehova.

<span id="an_2:4">2:4</span> Ngokuba iGaza iya kuba sisishiywa,
neAshkelon ibe linxuwa; iAshdode iya kugxothwa emini emaqanda,
inyothulwe iEkron.

<span id="an_2:5">2:5</span> Uha, abemi becandelo laselwandle, uhlanga
lwamaKreti! Ilizwi likaYehova lichasene nani, Kanan, lizwe lamaFilisti.
Ndokutshabalalisa ke, kungabikho ukumayo.

<span id="an_2:6">2:6</span> Icandelo laselwandle liya kuba ngamakriwa,
nemiqolomba yabalusi, libe zizibaya zempahla emfutshane.

<span id="an_2:7">2:7</span> Loba licandelo lamasalela endlu yakwaYuda;
aya kwalusela kulo, abuthe ezindlwini zaseAshkelon ngokuhlwa; kuba uya
kuwavelela uYehova uThixo wawo, akubuyise ukuthinjwa kwawo.

<span id="an_2:8">2:8</span> Ndikuvile ukungcikiva kukaMowabhi,
nokunyelisa koonyana baka-Amon, ababangcikive ngako abantu bam,
bazikhulisa emdeni wabo.

<span id="an_2:9">2:9</span> Ngako oko, ndihleli nje, utsho uYehova
wemikhosi, uThixo kaSirayeli, inene, elakwaMowabhi liya kuba
njengeSodom, neloonyana baka-Amon libe njengeGomora, libe lilifa
lamarhawu, libe sisigingqi setyuwa, kube senkangala kulo, kude kuse
ephakadeni. Amasalela abantu bam aya kubaphanga, amaqongqolo ohlanga
lwam abadle ilifa.

<span id="an_2:10">2:10</span> Kuya kuba njalo kubo ngenxa yekratshi
labo, ngokuba bengcikivile, bazikhulisa kubantu bakaYehova wemikhosi.

<span id="an_2:11">2:11</span> Uyoyikeka uYehova kubo; kuba
uyabangcungcuthekisa bonke oothixo behlabathi, ziqubude kuye zonke
iziqithi zeentlanga, elowo esendaweni yakhe.

<span id="an_2:12">2:12</span> Nani maKushi, ningababuleweyo ngekrele
lam.

<span id="an_2:13">2:13</span> Uya kusolula isandla sakhe
ngakwelisentla, ayitshabalalise iAsiriya, ayenze ibe linxuwa iNineve,
ayenze umqwebedu onjengentlango.

<span id="an_2:14">2:14</span> Iya kubutha phakathi kwayo imihlambi,
izinto eziphilileyo nokuba ziziphi, ziziimfidi; ingcwangube
nokhwalimanzi balale emanqanamini; kobakho lizwi leemvumi ezifestileni,
amazala emibundwini yeminyango; ngokuba ewuhlubile umsebenzi wabo
wemisedare.

<span id="an_2:15">2:15</span> Nguwo lowo umzi obudlamkile, obuhleli
ukholosile, obusithi entliziyweni yawo, Ndim kwaphela, akukho wumbi.
Utheni na ukuba ube linxuwa, ube sisikhundla samarhamncwa! Bonke
abadlulayo kuwo benza umsondlo, baphekuze ngesandla sabo.

<span id="an_3:1">3:1</span> Yeha, umzi oneenkani, ongcolileyo,
oxinzelela phantsi!

<span id="an_3:2">3:2</span> Awuphulaphulanga lizwi; awamkelanga
ngqeqesho; awukholosanga ngoYehova, awusondelanga kuThixo wawo.

<span id="an_3:3">3:3</span> Abathetheli bawo phakathi kwawo
baziingonyama ezibharhulayo; abagwebi bawo baziingcuka zangokuhlwa,
ezingabeki nto ukuze ziyigunuze kwakusa.

<span id="an_3:4">3:4</span> Abaprofeti bawo bayaxhaphazela, ngamadoda
anginizayo: ababingeleli bawo bayayihlambela ingcwele, bagonyamela
umyalelo.

<span id="an_3:5">3:5</span> UYehova ulilungisa esazulwini sawo; akenzi
ngabugqwetha; imiso ngemiso ukumisa emhlotsheni okusesikweni kwakhe,
angasileli; ke yena onobugqwetha akakwazi ukudana.

<span id="an_3:6">3:6</span> Ndizinqamle iintlanga, zichithakele
iingqoqo zezindlu zazo. Ndizonakalisile izitrato zazo, ukuba kungabikho
udlula ngazo; idilikile imizi yazo, ukuba kungabikho mntu, kungabikho
umiyo kuyo.

<span id="an_3:7">3:7</span> Ndathi kodwa, Mawundoyike, uyamkele
ingqeqesho, linganqanyulwa ikhaya lakho, njengako konke endakumisela
khona; ke bavuka kusasa, bonakalise ngeentlondi zabo zonke.

<span id="an_3:8">3:8</span> Ngako oko yilindeleni kum, utsho uYehova,
ide ibe yimini yokuvuka kwam, ndithimbe. Ngokuba kulunge kum
ukuhlanganisa iintlanga, ndibuthe izikumkani, ukuze ndiyiphalaze
ingqumbo yam phezu kwazo, konke ukuvutha komsindo wam; kuba liya
kutshiswa ngumlilo wekhwele lam lonke ihlabathi.

<span id="an_3:9">3:9</span> Kuba ngelo xesha ndiya kuziguqulela izizwe
intetho enyulu, ukuze zinqule igama likaYehova zonke ziphela, zimkhonze
ngaxhatha linye.

<span id="an_3:10">3:10</span> Ziya kuthabathela phesheya kwemilambo
yakwaKushi, zibazise abandithandayo, intombi yeentsali zam, bengumnikelo
wam wokudla.

<span id="an_3:11">3:11</span> Ngaloo mini akuyi kudana ngenxa
yeentlondi zakho zonke, owakreqa ngazo kum; ngokuba ngelo xesha ndiya
kubasusa phakathi kwakho abadlamkileyo bakho, benekratshi, ungaphindi
uzidle ngokwakho entabeni yam engcwele.

<span id="an_3:12">3:12</span> Kanjalo ndiya kusalisa phakathi kwakho
abantu abaziintsizana, abazizisweli, abaya kuzimela egameni likaYehova.

<span id="an_3:13">3:13</span> Amasalela akwaSirayeli akayi kwenza
ngobugqwetha, akayi kuthetha amanga, aluyi kufumaneka emlonyeni wawo
ulwimi lwenkohliso; ngokuba wona aya kudla, abuthe, kungabikho
uwothusayo.

<span id="an_3:14">3:14</span> Memelela, ntombi inguZiyon: duma,
Sirayeli; vuya, udlamke ngentliziyo yonke, ntombi inguYerusalem.

<span id="an_3:15">3:15</span> UYehova ukususile ukugwetywa kwakho,
uzidedisile iintshaba zakho; ukumkani wakwaSirayeli, uYehova, uphakathi
kwakho; akusayi kuba sabona bubi.

<span id="an_3:16">3:16</span> Ngaloo mini baya kuthi kwiYerusalem, Musa
ukoyika; Ziyon, mazingawi izandla zakho.

<span id="an_3:17">3:17</span> UYehova uThixo wakho uphakathi kwakho,
ligorha elisindisayo; unemihlali ngawe, enovuyo; uthe cwaka eluthandweni
lwakhe, ugcoba ngawe ememelela.

<span id="an_3:18">3:18</span> Ndiya kubahlanganisa abalilela
umthendeleko, bengabakuni; ingcikivo ibaphethe.

<span id="an_3:19">3:19</span> Yabona, ndiya kubenza ngendawo bonke
abacinezeli bakho ngelo xesha; ndiyisindise into eqhwalelayo,
ndiyihlanganise into egxothiweyo; ndibenze indumiso negama emazweni onke
abahlaziswa kuwo.

<span id="an_3:20">3:20</span> Ngelo xesha ndiya kunizisa, ndinibuthe
ngexesha elililo; ngokuba ndiya kunenza nibe negama, nidunyiswe phakathi
kwezizwe zonke zehlabathi, ekukubuyiseni kwam ukuthinjwa kwenu phambi
kwamehlo enu; utsho uYehova.

------------------------------------------------------------------------

[Next: Haggai](hag.md)
