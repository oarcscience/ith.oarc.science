[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](co2)  [Next](eph) 

------------------------------------------------------------------------

### Xhosa Bible: Galatians

<span id="an_1:1">1:1</span> UPawulos, umpostile (ongavele bantwini,
kanjalo kungengamntu; kungaye uYesu Kristu, noThixo uYise, owamvusayo
kwabafileyo),

<span id="an_1:2">1:2</span> kwanabazalwana aba bonke banam, uthi kuwo
amabandla kaThixo akwelaseGalati:

<span id="an_1:3">1:3</span> Makube lubabalo kuni, noxolo oluvela
kuThixo uYise, neNkosi yethu uYesu Kristu;

<span id="an_1:4">1:4</span> owazinikelayo ngenxa yezono zethu, ukuze
asinyothule kwiphakade eli langoku lingendawo, ngokokuthanda kukaThixo
uBawo wethu.

<span id="an_1:5">1:5</span> Kuye makubekho uzuko, kude kuse
emaphakadeni asemaphakadeni. Amen.

<span id="an_1:6">1:6</span> Ndimangalisiwe kukuba niphambuke kamsinya
kangaka kulowo wanibizayo ngobabalo lukaKristu, niye kwiindaba
ezilungileyo ezizimbi;

<span id="an_1:7">1:7</span> ezingezizo nokuba zizo ezinye; koko kukho
bathile banikhathazayo, bathandayo ukuzigqwetha iindaba ezilungileyo
zikaKristu.

<span id="an_1:8">1:8</span> Ke, nokokuba sisuke thina aba, nokokuba
sisuke isithunywa sasezulwini sanishumayeza iindaba ezilungileyo
ezinxamnye nezo sanishumayezayo, masisingelwe phantsi.

<span id="an_1:9">1:9</span> Njengokuba besesitshilo, ndiyaphinda,
ndithi nangoku, Ukuba ubani unishumayeza iindaba ezilungileyo ezinxamnye
nezo nazamkelayo, makasingelwe phantsi.

<span id="an_1:10">1:10</span> Kuba ngoku ndithomalalisa abantu,
ndithomalalisa uThixo, kusini na? Ndifuna ukukholisa abantu na? Ukuba
ndingaba ndisakholisa abantu, ndingaba andingumkhonzi kaKristu.

<span id="an_1:11">1:11</span> Ke kaloku, ndiyanazisa, bazalwana, ukuba
azingokomntu iindaba ezilungileyo ezi, zashunyayelwayo ndim;

<span id="an_1:12">1:12</span> kuba nam lo andizamkelanga mntwini,
andizifundiswanga nokuzifundiswa; ndazamkela ngokutyhilelwa nguYesu
Kristu.

<span id="an_1:13">1:13</span> Kuba nayiva eyam ihambo eyayifudula
isebuYudeni, ukuba ndaye ndilitshutshisa ndilibhuqa ibandla likaThixo
ngokuncamisileyo;

<span id="an_1:14">1:14</span> ndaye ndihambela phambili ebuYudeni,
ngaphezu kwabaninzi ababeziintanga zam eluhlangeni lwakowethu,
ndizizondelele ngokugqithiseleyo izithethe zoomawokhulu.

<span id="an_1:15">1:15</span> Ke, xenikweni kwakholekayo kuThixo,
owandahlulayo kwasesizalweni sikama, wandibiza ngalo ubabalo lwakhe,

<span id="an_1:16">1:16</span> ukuba amtyhile uNyana wakhe ngaphakathi
kwam, ukuze ndimshumayele ngeendaba ezilungileyo phakathi kweentlanga:
kwaoko andibhekisanga nto kwinyama negazi.

<span id="an_1:17">1:17</span> Andinyukanga nokunyuka ndiye eYerusalem,
kubo ababengabapostile ngaphambi kwam; ndesuka ndaya kwelaseArabhi,
ndaza ndabuyela eDamasko.

<span id="an_1:18">1:18</span> Ndandula ndathi, emva kweminyaka
emithathu, ndenyuka ndaya eYerusalem, ukuba ndazane noPetros; ndahlala
naye iintsuku ezilishumi elinantlanu.

<span id="an_1:19">1:19</span> Andibonanga wumbi ke kubapostile, yaba
nguYakobi, umzalwana weNkosi, yedwa.

<span id="an_1:20">1:20</span> Izinto ke endinibhalela zona, yabonani,
ndithetha emehlweni kaThixo, andixoki.

<span id="an_1:21">1:21</span> Emva koko ndeza kwimimandla yelaseSiriya
nelaseKilikiya;

<span id="an_1:22">1:22</span> ndaye ke ndingaziwa ngesiqu ngawo
amabandla akwelamaYuda, akuKristu;

<span id="an_1:23">1:23</span> banela ukuva kwakuphela ukuba, Lowo
wayefudula esitshutshisa, ngoku ushumayela iindaba ezilungileyo zokholo
abefudula elubhuqa.

<span id="an_1:24">1:24</span> Bamzukisa uThixo ngam.

<span id="an_2:1">2:1</span> Ndaza emva kweminyaka elishumi elinamine,
ndabuya ndenyuka ndaya eYerusalem ndinoBharnabhas, ndathabatha noTito.

<span id="an_2:2">2:2</span> Ndenyuka ke ngokwesityhilelo, ndazandlala
phambi kwabo iindaba ezilungileyo endizivakalisayo phakathi kweentlanga;
ndazandlala ke phambi kwabo badumileyo bebodwa, hleze ndibe ndifumana
ndibaleka, mhlawumbi ndibe ndafumana ndabaleka.

<span id="an_2:3">2:3</span> NoTito lo, ubenam, nangona ebengumGrike,
akanyanzelwanga ukuba aluke:

<span id="an_2:4">2:4</span> ngenxa ke yabazalwana ababuxoki,
abangeniswayo bucala, bona bangena ngokunyebeleza, besiza kuhlola
inkululeko yethu esinayo kuKristu Yesu, ukuze basithobele ebukhobokeni.

<span id="an_2:5">2:5</span> Esathi abo asabavumela ngolulamo nokwexa
elinye, ukuze inyaniso yeendaba ezilungileyo ihlale ihleli kuni.

<span id="an_2:6">2:6</span> Ke aba badumele ukuba bayinto, nokuba
babefudula benjani, akunto oko kum; uThixo akakhethi buso bamntu. Kuba
aba babedume ngobunto ababhekisanga nto kum.

<span id="an_2:7">2:7</span> Basuka bathi kanye, bakubona ukuba
ndiziphathisiwe iindaba ezilungileyo kwabangalukileyo, njengokuba
uPetros ebeziphathisiwe kwabolwaluko

<span id="an_2:8">2:8</span> (kuba kwalowo wamsebenzelayo uPetros
ngokusingisele kubo ubupostile babolwaluko, wandisebenzela nam
ngokusingisele kwiintlanga);

<span id="an_2:9">2:9</span> kananjalo bakulwazi ubabalo endababalwa
ngalo: bathi ooYakobi noKefas noYohane, abo ke babedume ukuba
baziintsika, basinika thina noBharnabhas izandla zokunene zobudlelane,
ukuze siye thina kwiintlanga; bona ke baye kwabolwaluko;

<span id="an_2:10">2:10</span> bathi, maze siwakhumbule amahlwempu; into
ke leyo endandiyikhuthalela ukuyenza.

<span id="an_2:11">2:11</span> Ke kaloku, xenikweni uPetros wafikayo
kwa-Antiyokwe, ndamelana naye ngokusekuhleni, ngokuba ube
engogwetyiweyo.

<span id="an_2:12">2:12</span> Kuba phambi kokuba kufike abathile bevela
kuYakobi, wadla ndawonye nabeentlanga; ke wathi bakufika, wesuka
wanqwanqwa, wazahlula kubo, esoyika abo bolwaluko.

<span id="an_2:13">2:13</span> Ke ahanahanisa njengaye namanye amaYuda;
wada noBharnabhas wakhukuliswa luhanahaniso lwawo.

<span id="an_2:14">2:14</span> Xenikweni ke ndabonayo ukuba abathe ngqo
ukuhamba enyanisweni yeendaba ezilungileyo, ndathi kuPetros phambi kwabo
bonke, Ukuba wena, ungumYuda nje, uhleli ngokwabeentlanga, ungahlali
ngokobuYuda, yini na ukuba ubanyanzele abeentlanga ukuba bahlale
ngokobuYuda?

<span id="an_2:15">2:15</span> Thina, singamaYuda ngemvelo, asingaboni
abavela kwiintlanga,

<span id="an_2:16">2:16</span> sisazi nje ukuba akagwetyelwa umntu
ngokwasemisebenzini yomthetho, kuphela kungokukholwa kuYesu Kristu:
sithe ke nathi aba sakholwa kuKristu Yesu, ukuze sigwetyelwe
ngokwasekukholweni kuKristu, kungabi ngokwasemisebenzini yomthetho;
ngokokuba akuyi kugwetyelwa mntu ngokwasemisebenzini yomthetho.

<span id="an_2:17">2:17</span> Ke ukuba, sifuna nje ukugwetyelwa
ngoKristu, sifunyanwa singaboni nathi ngokwethu, ndiyabuza ndithi,
uKristu ungumlungiseleli wesono na ke ngoko? Nakanye!

<span id="an_2:18">2:18</span> Kuba, ukuba izinto endazichithayo,
ndibuya ndakhe zona, ndiyaziqondakalisa ngokwam ukuba ndingumgqithi.

<span id="an_2:19">2:19</span> Kuba mna ngomthetho ndafa kumthetho,
ukuze ubomi ndibudlele kuThixo.

<span id="an_2:20">2:20</span> Ndibethelelwe emnqamlezweni noKristu;
ayisendim ke odla ubomi, nguKristu ke oselesidla ubomi kum. Ubomi ke
endibudlayo ngoku, ndisenyameni, ndibudlela ekukholweni kuNyana kaThixo,
owandithandayo, wazinikela ngenxa yam.

<span id="an_2:21">2:21</span> Andilutshitshisi ubabalo lukaThixo; kuba,
ukuba bungomthetho ubulungisa, oko uKristu angaba wafumana wafa.

<span id="an_3:1">3:1</span> Ehlani, maGalati aswele ukuqonda! Ngubani
na oninyangileyo, ukuba ningayithambeli nje inyaniso, ebethe nje phambi
kwamehlo enu uYesu Kristu wabhalwa, wabhegezwa phakathi kwenu,
ebethelelwe emnqamlezweni?

<span id="an_3:2">3:2</span> Ndithanda ukukha ndiqonde kuni le ndawo
yodwa: Namamkela uMoya emisebenzini yomthetho, namamkela ezindabeni
zokholo, kusini na?

<span id="an_3:3">3:3</span> Ninje na ukuswela ukuqonda? Nakuba niqale
kuMoya, ngoku nigqibela kwinyama na?

<span id="an_3:4">3:4</span> Izinto ezinzima kangaka nafumana naziva na?
ukuba kanti benifumana nisenza.

<span id="an_3:5">3:5</span> Lowo ngoko uniphayo uMoya, usebenza
imisebenzi yamandla kuni, ukwenza oko ngokwasemisebenzini yomthetho,
ukwenza ngokwasezindabeni zokholo, kusini na?

<span id="an_3:6">3:6</span> njengokuba uAbraham wakholwayo nguThixo,
kwaza oko kwabalelwa ebulungiseni kuye.

<span id="an_3:7">3:7</span> Yazini ngoko ukuba abaselukholweni, ngabo
abo abangoonyana baka-Abraham.

<span id="an_3:8">3:8</span> Isibhalo, sibona ke ngenxa engaphambili
ukuba uThixo uyazigwebela iintlanga ngokwaselukholweni, sazishumayela
ngenxa engaphambili iindaba ezilungileyo kuAbraham, sisithi, Ziya
kusikelelelwa kuwe zonke iintlanga.

<span id="an_3:9">3:9</span> Ngoko ke abaselukholweni bayasikelelwa
ndawonye noAbraham okholwayo.

<span id="an_3:10">3:10</span> Kuba bonke abangabasemisebenzini
yomthetho, baphantsi kwesiqalekiso; kuba kubhaliwe kwathiwa,
Baqalekisiwe bonke abangahlaliyo ezintweni zonke ezibhaliweyo encwadini
yomthetho, ukuba bazenze.

<span id="an_3:11">3:11</span> Okokuba ke akukho namnye ugwetyelwayo
ngomthetho kuye uThixo, kuyabonakala; ngokuba lowo ulilungisa, uya kudla
ubomi obuphuma elukholweni.

<span id="an_3:12">3:12</span> Wona ke umthetho asingowaselukholweni;
uthi, umntu owazenzayo ezo zinto uya kudla ubomi ngazo.

<span id="an_3:13">3:13</span> UKristu wasithenga, wasikhulula
esiqalekisweni somthetho, ngokwenziwa isiqalekiso ngenxa yethu (kuba
kubhaliwe kwathiwa, Uqalekisiwe wonke umntu oxhonywe emthini);

<span id="an_3:14">3:14</span> ukuze intsikelelo ka-Abraham ibe
sezintlangeni ngoKristu Yesu, ukuze idinga loMoya silamkele ngalo
ukholo.

<span id="an_3:15">3:15</span> Bazalwana, ndithetha ngokwabantu:
kwanowomntu umnqophiso ozinzisiweyo, akukho namnye uwutshitshisayo, athi
mhlawumbi ongeze kuwo.

<span id="an_3:16">3:16</span> Enziwa ke kuye uAbraham amadinga, nakuyo
imbewu yakhe. Akathi, nakuzo iimbewu, ngathi uthetha ezininzi; usuka
ngathi uthetha nye, athi, Nakuyo imbewu yakho: nguKristu ke lowo.

<span id="an_3:17">3:17</span> Ukutsho ke ndithi, Umnqophiso
ozinzisiweyo ngenxa engaphambili nguThixo, usingisele kuKristu,
awunakuphangwa igunya ngumthetho, owabakhoyo emva kweminyaka engamakhulu
omane anamanci mathathu, ukuze ulibhangise idinga elo.

<span id="an_3:18">3:18</span> Kuba ilifa elo, ukuba liphuma
emthethweni, loba alisaphumi edingeni; ke yena uThixo umbabale uAbraham
ngedinga.

<span id="an_3:19">3:19</span> Uyintoni na ngoko umthetho? Walekelwa
ngenxa yezigqitho, ukude ifike imbewu leyo yayibekwe ngedinga; wamiswa
ngezithunywa zezulu, sisandla somlamleli.

<span id="an_3:20">3:20</span> Ke umlamleli akamnye; uThixo ke yena
mnye.

<span id="an_3:21">3:21</span> Umthetho ngoko uchasene na namadinga
kaThixo? Nakanye! Kuba, ukuba bekuwiswe umthetho onako ukudlisa ubomi,
kuhleliwe nje, ngebuphume emthethweni lowo ubulungisa.

<span id="an_3:22">3:22</span> Ke sona isibhalo sisuke sazivalela
ndawonye izinto zonke phantsi kwesono, ukuze idinga eliphuma ekukholweni
kuYesu Kristu linikwe abakholwayo.

<span id="an_3:23">3:23</span> Ngaphambi ke kokufika kokholo,
sasilindwa, siphantsi komthetho, sivalelwe ndawonye kude kufike ukholo
olu, lube luza kutyhilwa.

<span id="an_3:24">3:24</span> Ngoko ke umthetho waba ngosikhaphela
kuKristu, ukuze sigwetyelwe ngokwaselukholweni.

<span id="an_3:25">3:25</span> Lwakuba lufikile ke ukholo, asibi saba
phantsi kwamkhapheli.

<span id="an_3:26">3:26</span> Kuba nina nonke ningoonyana bakaThixo
ngako ukukholwa, nikuKristu Yesu;

<span id="an_3:27">3:27</span> kuba nina nonke, nabhaptizelwayo
kuKristu, namambatha uKristu.

<span id="an_3:28">3:28</span> Akusekho mYuda namGrike; akusekho khoboka
nakhululekileyo; akusekho ndoda nankazana; kuba nina nonke nimntu mnye,
nikuKristu Yesu.

<span id="an_3:29">3:29</span> Ukuba ke nina ningabakaKristu, niyimbewu
ka-Abraham ngoko, neendlalifa ngokwedinga.

<span id="an_4:1">4:1</span> Ndithi ke, indlalifa, ngexesha lonke
engumntwana, ayahluke nganto kumkhonzi, nakuba iyinkosi yeento zonke;

<span id="an_4:2">4:2</span> iphantsi kwabagcini namagosa, kude kufike
ixesha elimiswe ngaphambili nguyise.

<span id="an_4:3">4:3</span> Ngokunjalo nathi, xenikweni
besingabantwana, besingamakhoboka aphantsi kweziqalelo zehlabathi.

<span id="an_4:4">4:4</span> Lithe ke lakuzaliseka ixesha, uThixo
wamkhupha weza uNyana wakhe, othe wazalwa ngumntu oyinkazana; ethe
wazalelwa phantsi komthetho,

<span id="an_4:5">4:5</span> ukuze abakhulule ngokubathenga abaphantsi
komthetho, ukuze sikuzuze ukwenziwa oonyana.

<span id="an_4:6">4:6</span> Ngokuba ke ningoonyana, uThixo wamkhupha
uMoya woNyana wakhe, weza ezintliziyweni zenu, edanduluka esithi, Abha,
Bawo.

<span id="an_4:7">4:7</span> Ngoko ke akusengumkhonzi, ungunyana; ukuba
ke ungunyana, ukwayindlalifa kaThixo ngoKristu.

<span id="an_4:8">4:8</span> Kanti okunene, oko naningamazi uThixo,
nanikhonza kwabo ngemvelo bangethixo;

<span id="an_4:9">4:9</span> ngoku ke, nakuba nimazile uThixo, hayi
kanye mandithi, nakuba naziwe nguThixo, nenza ntoni na ukubuya
niguqukele kwiziqalelo ezingenamandla, ezingenaluncedo, enithanda
ukubuya nikhonze zona ngokutsha?

<span id="an_4:10">4:10</span> Nimana nigcina imihla, neenyanga,
namaxesha, neminyaka.

<span id="an_4:11">4:11</span> Ndiyanoyikela, hleze ndibe ndifumane
ndabulaleka ngenxa yenu.

<span id="an_4:12">4:12</span> Ndiyanikhunga, bazalwana, yibani njengam,
ngokuba nam ndaba njengani; anindonanga nganto.

<span id="an_4:13">4:13</span> Niyazi ke ukuba bekungenxa yokuswela
amandla kwenyama yam, ukunishumayeza kwam iindaba ezilungileyo
ngokokuqala.

<span id="an_4:14">4:14</span> Ukulingwa kwam okwakusenyameni yam,
anikwenzanga into engento, anikucekisanga nina nokukucekisa; nesuka
nandamkela njengesithunywa sikaThixo, njengoKristu Yesu ngokwakhe.

<span id="an_4:15">4:15</span> Kwabe kuyintoni na ngoko ukuziyolisa
kwenu? Kuba ndiyaningqinela, ukuba bekunokwenzeka, ninge nawakrukrayo
amehlo enu, nandinika.

<span id="an_4:16">4:16</span> Ndisuke ndaba lutshaba lwenu na ke,
ngokuthetha inyaniso kuni?

<span id="an_4:17">4:17</span> Bayanincekelela ngokungekuhle; basuka
bathande ukunivalela phandle, ukuze nibancekelele nani.

<span id="an_4:18">4:18</span> Kuhle ke ukuba kuncekelelwe ngamaxesha
onke entweni entle, kunganeli ukuba njalo ndakuba ndikho kuni.

<span id="an_4:19">4:19</span> Bantwana bam, endibuye ndanenimba ngabo,
ade uKristu amiliswe ngaphakathi kwenu,

<span id="an_4:20">4:20</span> bendithanda ke ukubakho kuni ngoku,
ndilenze libe lilimbi ilizwi lam; ngokuba ndiyathingaza ngani.

<span id="an_4:21">4:21</span> Ndixeleleni, nina nithandayo ukuba
phantsi komthetho, aniwuva na umthetho?

<span id="an_4:22">4:22</span> Kuba kubhaliwe kwathiwa, uAbraham
wayenoonyana ababini: omnye engowekhobokazana, omnye engowomfazi
okhululekileyo.

<span id="an_4:23">4:23</span> Waye okunene lowo wekhobokazana ezelwe
ngokwenyama; kodwa lowo womfazi okhululekileyo wayezelwe ngalo idinga.

<span id="an_4:24">4:24</span> Eziyintsonkotha zona ezo zinto; kuba aba
bayiyo iminqophiso emibini. Omnye uvela entabeni yeSinayi, uzalela
ebukhobokeni, onguHagare ke wona lowo;

<span id="an_4:25">4:25</span> kuba loo nto inguHagare yiSinayi, intaba
ekwelama-Arabhi, elungelelene neYerusalem yakalokunje, esebukhobokeni ke
nabantwana bayo.

<span id="an_4:26">4:26</span> Ke yona ephezulu iYerusalem ikhululekile,
enguma wethu leyo.

<span id="an_4:27">4:27</span> Kuba kubhaliwe kwathiwa, Yiba nemihlali,
ludlolo lungazaliyo; Gqabhuka umemelele, wena ungenanimba; Ngokuba
baninzi abantwana besishiywa, ngaphezu kwabonendoda.

<span id="an_4:28">4:28</span> Thina ke, bazalwana, ngokokukaIsake,
singabantwana bedinga.

<span id="an_4:29">4:29</span> Kusuke, kwanjengokuba wayesithi oko
owazalwa ngokwenyama amtshutshise owazalwa ngokoMoya, kwaba njalo
nakaloku.

<span id="an_4:30">4:30</span> Sithini na ke sona isibhalo? Sithi,
Likhuphele phandle ikhobokazana nonyana walo; kuba unyana wekhobokazana
akasayi kuba ndlalifa kunye nonyana wokhululekileyo.

<span id="an_4:31">4:31</span> Ngoko, bazalwana, asingabantwana
bekhobokazana thina; singabowokhululekileyo.

<span id="an_5:1">5:1</span> Yimani ngoko enkululekweni, athe uKristu
wasikhululela kuyo; nize ningabuyi nibanjwe yidyokhwe yobukhoboka.

<span id="an_5:2">5:2</span> Niyabona, mna, Pawulos, ndithi kuni, ukuba
nithe naluka, uKristu akasayi kuninceda lutho.

<span id="an_5:3">5:3</span> Ndiphinda ndingqina ke kumntu wonke
owalukileyo, ukuba ungonetyala lokuwenza umthetho uphela.

<span id="an_5:4">5:4</span> Nibhangile, nahlukana noKristu, nina aba
nigwetyelwayo emthethweni, naphalala elubabalweni.

<span id="an_5:5">5:5</span> Kuba thina ngoMoya silinde kakhulu ithemba
lobulungisa ngokwaselukholweni.

<span id="an_5:6">5:6</span> Kuba kwabakuKristu Yesu akunamandla anto
ukwaluka, kwanokungaluki; into enamandla lukholo olusebenza ngothando.

<span id="an_5:7">5:7</span> Nibe nibaleka kakuhle; ngubani na osuke
wanithintela ukuba ningayithambeli inyaniso?

<span id="an_5:8">5:8</span> Olo loyiseko lwenu aluphumi konibizayo.

<span id="an_5:9">5:9</span> Igwele elincinane liyayibilisa intlama
iphela.

<span id="an_5:10">5:10</span> Mna ndikholosekile malunga nani eNkosini,
ukuba aniyi kucinga nto yimbi; ke onikhathazayo uya kuluthwala ugwebo,
nokuba ngongubani.

<span id="an_5:11">5:11</span> Mna ke, bazalwana, ukuba ndingaba
ndisavakalisa ulwaluko, ndisatshutshiselwani na? —singaba sibhangisiwe
njengoko isikhubekiso eso somnqamlezo.

<span id="an_5:12">5:12</span> Akwaba bangazinqumla nokuzinqumla
abaniqungaqungayo.

<span id="an_5:13">5:13</span> Kuba nina nabizelwa enkululekweni,
bazalwana; kodwa ke musani ukuthi, ukuyiphatha inkululeko leyo, nivulele
inyama ithuba; manisuke ngalo uthando nikhonzane.

<span id="an_5:14">5:14</span> Kuba wonke umthetho uzaliswe ngazwi
linye, ngeli lithi, Uze umthande ummelwane wakho ngoko uzithanda ngako.

<span id="an_5:15">5:15</span> Ukuba ke niyagrenyana, nidlane, lumkani
ukuba ningagqitywa omnye ngomnye.

<span id="an_5:16">5:16</span> Ke kaloku ndithi, Hambani ngokoMoya,
naningasayi kuthi ke niyizalise inkanuko yenyama.

<span id="an_5:17">5:17</span> Kuba inyama ikhanuka ngokuchasene noMoya,
uMoya ke ukhanuka ngokuchasene nenyama; ezo zinto ke ziphambene, ukuze
ningazenzi izinto enisukuba nizithanda.

<span id="an_5:18">5:18</span> Ukuba ke nikhokelwa nguMoya,
aningaphantsi komthetho.

<span id="an_5:19">5:19</span> Iyabonakala ke yona imisebenzi yenyama,
eyile: ukrexezo, umbulo, ukungcola, uburheletyo,

<span id="an_5:20">5:20</span> ukubusa kwizithixo, ukukhafula, intiyo,
iinkani, amakhwele, imisindo, amayelenqe, iimbambaniso, izahlukano,

<span id="an_5:21">5:21</span> oomona, ookubulala, ookunxila, iindywala,
nezinto ezinjengezo; endinixelelayo ngenxa engaphambili, njengokuba
besendinixelele kade, ukuba abazenzayo izinto ezinjalo abayi kubudla
ilifa ubukumkani bukaThixo.

<span id="an_5:22">5:22</span> Ke sona esoMoya isiqhamo luthando, uvuyo,
uxolo, ukuzeka kade umsindo, ububele, ukulunga, intembeko, ubulali,
ukuzeyisa;

<span id="an_5:23">5:23</span> akukho mthetho uchasene nezinto ezinjalo.

<span id="an_5:24">5:24</span> Ke kaloku abo ke bakaKristu, inyama
bayibethelele emnqamlezweni, kunye neminqweno neenkanuko zayo.

<span id="an_5:25">5:25</span> Ukuba sidla ubomi ngokoMoya, masihambe
nokuhamba kwangokoMoya.

<span id="an_5:26">5:26</span> Masingabi ngabozuko olulambathayo,
sithelekisana, simonelana.

<span id="an_6:1">6:1</span> Bazalwana, ukuba umntu uthe waqutyulwa
nokuqutyulwa sisiphoso esithile, nina bangaboMoya, mlulekeni onjalo
ninomoya wobulali; uzilumkela ukuba ungahendwa nawe.

<span id="an_6:2">6:2</span> Thwalisanani ubunzima, ize ngokunjalo
niwuzalise umthetho kaKristu;

<span id="an_6:3">6:3</span> kuba umntu, ukuba uba uyinto, engento,
uyazikhohlisa.

<span id="an_6:4">6:4</span> Elowo ke makawucikide owakhe umsebenzi,
wayeya kwandula ukuba neqhayiya ngokwakhe yedwa, angabi nalo ngomnye;

<span id="an_6:5">6:5</span> kuba elowo uya kuwuthwala owakhe umthwalo.

<span id="an_6:6">6:6</span> Makathi ke lowo ufundiswayo ilizwi, abelane
nalowo ufundisayo ngeento zonke ezilungileyo.

<span id="an_6:7">6:7</span> Musani ukulahlekiswa; uThixo yena
asingowokuhlekisa. Kuba into athe wahlwayela yona umntu, wovuna kwayona;

<span id="an_6:8">6:8</span> ngokuba lowo uhlwayelela eyakhe inyama,
wovuna ukonakala ngokwasenyameni; lowo uhlwayelela uMoya ke, wovuna
ubomi obungunaphakade ngokwaseMoyeni.

<span id="an_6:9">6:9</span> Ke ekwenzeni okulungileyo masingethi
amandla; kuba sovuna ngexesha elililo, ukuba asityhafi.

<span id="an_6:10">6:10</span> Njengoko singathi sibe nethuba,
masisebenze okulungileyo kubo bonke, ngokukodwa ke kwabendlu yokholo.

<span id="an_6:11">6:11</span> Bonani ukuba kukhulu kokubhala
endinibhalele ngako ngesam isandla.

<span id="an_6:12">6:12</span> Bonke abathanda ukuba babe nesimilo
esihle ngokwangaphandle, abo ke baninyanzela ukuba naluswe; benzela nje
kodwa ukuze bangatshutshiswa ngawo umnqamlezo kaKristu.

<span id="an_6:13">6:13</span> Kuba kwanabo balukayo, bengawubambi
umthetho, bathanda ukuba naluswe, ukuze baqhayise ngeyiyeyenu inyama.

<span id="an_6:14">6:14</span> Mna ke mandingakhe ndiqhayise nganto,
ingenguwo umnqamlezo weNkosi yethu uYesu Kristu, ekuthe ngaye ihlabathi
kum labethelelwa emnqamlezweni, ndathi nam kwihlabathi ndabethelelwa
emnqamlezweni.

<span id="an_6:15">6:15</span> Kuba kwabakuKristu Yesu, akunamandla anto
ukwaluka nokungaluki; into enamandla sisidalwa esitsha.

<span id="an_6:16">6:16</span> Bonke ke abahamba ngalo mgca, makube
luxolo nenceba kubo ke, nakwabangamaSirayeli kaThixo.

<span id="an_6:17">6:17</span> Elokugqiba ndithi, Makungabikho namnye
undixhamlayo; kuba mna, iimpawu zeNkosi uYesu ndiziphethe ngomzimba wam.

<span id="an_6:18">6:18</span> Ubabalo lweNkosi yethu uYesu Kristu
malube nomoya wenu, bazalwana. Amen.

------------------------------------------------------------------------

[Next: Ephesians](eph)
