[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](ti2)  [Next](plm.md) 

------------------------------------------------------------------------

### Xhosa Bible: Titus

<span id="an_1:1">1:1</span> UPawulos, umkhonzi kathixo, umpostile ke
kaYesu Kristu, ngokokholo lwabanyulwa bakaThixo, nokuyazi inyaniso
engokokuhlonela uThixo;

<span id="an_1:2">1:2</span> ngethemba lobomi obungunaphakade, awathi
uThixo, ongenakuxoka, wabubeka idinga ngaphambi kwamaxesha
angunaphakade,

<span id="an_1:3">1:3</span> walibonakalisa ke ilizwi lakhe ngamaxesha
angawalo, ngokuvakalisa endakuphathiswayo mna, ngokommiselo woMsindisi
wethu uThixo:

<span id="an_1:4">1:4</span> kuTito, umntwana wam wenene
ngokwaselukholweni, esinobudlelane ngalo: Makube lubabalo, noxolo
oluvela kuThixo uYise, nakuYesu Kristu, uMsindisi wethu.

<span id="an_1:5">1:5</span> Ndakushiya eKrete ngenxa yoku, ukuze
uhambise ukuzilungisa izinto eziseleyo, umise amadoda amakhulu kwimizi
ngemizi, njengoko ndakumisela ngako mna:

<span id="an_1:6">1:6</span> ukuba umntu ungongenakumangaleleka,
eyindoda yamfazi mnye enabantwana abakholiweyo, abangamiselwa tyala
lakuzibhubhisa, abangaswele kuthobela mntu.

<span id="an_1:7">1:7</span> Kuba umveleli umelwe kukuba
ngongenakumangaleleka, njengegosa likaThixo; angabi ngowenza
ukuzithandela kwakhe; angabi ngoqumba msinya; angabi ngogeziswa
yiwayini; angabi ngumbethi; angabi ngongxamela nzuzo imbi.

<span id="an_1:8">1:8</span> Umelwe kukuthi abe ngobuka iindwendwe,
umthandi wokulungileyo, onesidima, olilungisa, ongcwele, onokuzeyisa;

<span id="an_1:9">1:9</span> ebambelele ezwini elithembekileyo
ngokwemfundiso, ukuze abe nako ukuvuselela ngayo imfundiso ephilileyo,
nokubohlwaya badane abaphikayo.

<span id="an_1:10">1:10</span> Kuba baninzi abathethi bezinto ezingento
nabakhohlisi, abaswele intobeko, ngokukodwa abo bolwaluko,

<span id="an_1:11">1:11</span> abamelwe kukuvingcwa imilomo; abathi
izindlu ziphela bazibhukuqe, befundisa izinto ezingafanelekileyo ngenxa
yenzuzo embi.

<span id="an_1:12">1:12</span> Wathi omnye wabo, kwaumprofeti wakowabo,
AmaKrete ahlala engamaxoki, amarhamncwa amabi, amadla-kudla
angasebenziyo.

<span id="an_1:13">1:13</span> Obo bungqina buyinene. Ngenxa yeli thuba
bohlwaye kabukhali, badane, ukuze baphile elukholweni;

<span id="an_1:14">1:14</span> banganyamekeli zintsomi zabuYuda,
namithetho yabantu abayinikela umva inyaniso.

<span id="an_1:15">1:15</span> Izinto zonke zihlambulukile
kwabahlambulukileyo; kwabadyobhekileyo nabangakholwayo, akukho nto
ihlambulukileyo; kusuke kwadyobheka nengqiqo nesazela sabo.

<span id="an_1:16">1:16</span> Bayavuma ukuba bayamazi uThixo; kanti
ngayo imisebenzi bayamkhanyela, bengamasikizi, bengabangevayo,
nakumsebenzi wonke olungileyo bengenakucikideka.

<span id="an_2:1">2:1</span> Ke wena, thetha izinto eziyifaneleyo
imfundiso ephilileyo;

<span id="an_2:2">2:2</span> ukuba amadoda amakhulu abe ziingcathu,
andileke, abe nesidima, aphile elukholweni, eluthandweni,
elunyamezelweni;

<span id="an_2:3">2:3</span> ukuba abafazi abakhulu kwangokunjalo babe
nesimilo esibafaneleyo, bangabi ngabatyholi; bangazilahleli kwiwayini
eninzi; bafundise okuhle;

<span id="an_2:4">2:4</span> ukuze bayale abafazana ukuba babe nesidima,
bawathande amadoda abo, babathande abantwana babo,

<span id="an_2:5">2:5</span> babe nesidima, babe nyulu, basebenze
ezindlwini zabo, babe nokulunga, bawathobele awabo amadoda, ukuze ilizwi
likaThixo linganyeliswa.

<span id="an_2:6">2:6</span> Kwangokunjalo amadoda amatsha wayale ukuba
abe nesidima.

<span id="an_2:7">2:7</span> Ezintweni zonke zenze umzekelo wemisebenzi
emihle;

<span id="an_2:8">2:8</span> emfundisweni ube ngomsulwa, ngondilekileyo,
ngolizwi liphilileyo, lingenakugwetywa; ukuze ochasayo abe neentloni,
engenanto imbi yakuthetha ngani.

<span id="an_2:9">2:9</span> Amakhoboka wathethele ukuba azithobele
iinkosi zawo, abe ngakholekileyo kakuhle ezintweni zonke, engaphiki;
angashinti;

<span id="an_2:10">2:10</span> asuke abonakalalise konke ukuthembeka
okulungileyo, ukuze ayivathise imfundiso yoMsindisi wethu uThixo
ezintweni zonke.

<span id="an_2:11">2:11</span> Kuba lubonakele kubantu bonke ubabalo
lukaThixo, lulolusindisayo;

<span id="an_2:12">2:12</span> lusiqeqesha ukuze sithi, sikuncama
ukungahloneli Thixo nokukhanuka okukokwehlabathi, sihlale ngokunesidima,
nangokubulungisa, nangokuhlonela uThixo, kweli phakade langoku;

<span id="an_2:13">2:13</span> silinde ithemba elinoyolo, nembonakalo
yobuqaqawuli boThixo omkhulu, uMsindisi wethu uYesu Kristu,

<span id="an_2:14">2:14</span> owazinikela ngenxa yethu, ukuze
asikhulule ngokusihlawulela kuko konke ukuchasa umthetho,
azihlambululele abantu abangabakhe, abazondelela imisebenzi emihle.

<span id="an_2:15">2:15</span> Ezi zinto zithethe, uvuselele, wohlwaye
ngawo wonke ummiselo. Makungabikho namnye ukudelayo.

<span id="an_3:1">3:1</span> Bakhumbuze ukuba bathobele oozilawuli
noomagunya, baphulaphule abaphathi, bawulungele wonke umsebenzi
olungileyo.

<span id="an_3:2">3:2</span> Mabanganyelisi namnye umntu, bangabi
nakulwa, babe nokuthantamisa, bebonakala benobulali bonke kubantu bonke.

<span id="an_3:3">3:3</span> Kuba nathi sibe sifudula
singabasweli-kuqonda, singeva, silahleka, sikhonza iinkanuko neziyolo
ngeziyolo, sihleli ngolunya nomona, sinezothe, sithiyana.

<span id="an_3:4">3:4</span> Kodwa kuthe kwakubonakala ububele
bukaThixo, uMsindisi wethu, nokuthanda kwakhe abantu,

<span id="an_3:5">3:5</span> kungengamisebenzi esebulungiseni esayenzayo
thina, kungokwenceba yakhe, wasisindisa ngentlambululo yokuzalwa
ngokutsha, nangokuhlaziya koMoya oyiNgcwele;

<span id="an_3:6">3:6</span> awamthululayo phezu kwethu ngokobutyebi,
ngoYesu Kristu uMsindisi wethu;

<span id="an_3:7">3:7</span> ukuze sithi, sigwetyelwe ngobabalo lwalowo,
sibe ziindlalifa zobomi obungunaphakade ngokwethemba.

<span id="an_3:8">3:8</span> Lithembekile ilizwi elo; nezo zinto ndinga
ungaziqinisela, ukuze banyameke, benze imisebenzi emihle, abo
bakholiweyo kuThixo. Ezo zinto zintle, zinokubanceda abantu.

<span id="an_3:9">3:9</span> Ke yona imibuzo yobudenge, nemilibo
yokuzalwa, neenkani, nokulwa ngawo umthetho, zinxweme, kuba azincedi
lutho, asinto zanto.

<span id="an_3:10">3:10</span> Umntu ongumahlukanisi, akuba elulekwe
kanye nokuba kukabini, mmangale;

<span id="an_3:11">3:11</span> usazi ukuba onjalo ugwenxeke kwaphela;
uyona, ezigwebile ngokwakhe.

<span id="an_3:12">3:12</span> Xenikweni ndithe ndathuma kuwe uArtemas,
nokuba nguTikiko, khawuleza uze kum eNikopolis; kuba ndigqibe kwelokuba
ndobudlulisa ubusika khona apho.

<span id="an_3:13">3:13</span> UZenas, umqondisi-mthetho, noApolos,
baxhobisele indlela ngokunyameka, ukuze bangasweli nto.

<span id="an_3:14">3:14</span> Abethu mabafunde ke ukwenza imisebenzi
emihle yokunceda abaswele kanzima, ukuze bangabi ngabangenasiqhamo.

<span id="an_3:15">3:15</span> Bayakubulisa bonke abanam. Babulise abo
basithandayo ngokwaselukholweni. Ubabalo malube nani nonke. Amen.

------------------------------------------------------------------------

[Next: Philemon](plm.md)
