[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](mic)  [Next](hab) 

------------------------------------------------------------------------

### Xhosa Bible: Nahum

<span id="an_1:1">1:1</span> Isihlabo esisingisele kwiNineve. Incwadi
yombono kaNahum wase-Elekoshe.

<span id="an_1:2">1:2</span> UYehova nguThixo onobukhwele,
ophindezelayo; uYehova ngumphindezeli obushushu bukhulu; uYehova
ngumphindezeli kubachasi bakhe, ezigcinela iintshaba zakhe umsindo
wakhe.

<span id="an_1:3">1:3</span> UYehova uzeka kade umsindo, mkhulu ke
ngamandla, ongakhe amenze msulwa onetyala; uYehova, indlela yakhe
isesivunguvaneni naseluqhwitheleni, namafu aluthuli lweenyawo zakhe.

<span id="an_1:4">1:4</span> Ukhalimela ulwandle, alutshise, ayomise
nemilambo yonke; intshwenyile iKarmele neBhashan, intshwenyile
intyantyambo yaseLebhanon.

<span id="an_1:5">1:5</span> Iintaba ziyanyikima phambi kwakhe, neenduli
ziyanyibilika; liyafukuka ihlabathi ebusweni bakhe, elimiweyo nabemi
bonke abakulo.

<span id="an_1:6">1:6</span> Ngubani na ongemayo phambi kobhavumo
lwakhe? Ngubani na ongaziphakamisayo ekuvutheni komsindo wakhe?
Ubushushu bakhe buphalazeka njengomlilo, namawa ayadilizwa nguye.

<span id="an_1:7">1:7</span> UYehova ulungile, uligwiba ngemini
yembandezelo; uyabazi abazimela ngaye.

<span id="an_1:8">1:8</span> Ke uyayiphelisa indawo yayo ngomkhukula
ehamba phandle, azisukele iintshaba zakhe emnyameni

<span id="an_1:9">1:9</span> Nicinga ntoni na ngoYehova? Uyaphelisa
yena; imbandezelo ayisayi kuphakama izihlandlo ezibini.

<span id="an_1:10">1:10</span> Kuba bofanelana bephinyelene
ngokweziphingo, benxila yiwayini yabo emnandi: baya kudliwa kuphele,
njengeendiza ezomileyo.

<span id="an_1:11">1:11</span> Kuphume kuwe ocinga okubi ngoYehova,
oceba ubutshijolo.

<span id="an_1:12">1:12</span> Utsho uYehova ukuthi, Noko bapheleleyo,
bebaninzi nokuba baninzi, baya kusikwa noko benjalo, badlule.
Ndikucinezele nje, andiyi kuphinda ndikucinezele.

<span id="an_1:13">1:13</span> Ngoku ke ndiya kuyaphula idyokhwe yakhe,
ingabikho kuwe; ndiziqhawule izitropu zakho.

<span id="an_1:14">1:14</span> Ke uYehova uwise umthetho ngawe, wokuba
akusayi kuba sahlwayelwa nto inegama lakho; endlwini yothixo wakho
ndowunqumla umfanekiso oqingqiweyo notyhidiweyo; ndiya kulenza ingcwaba
akho; kuba wafunyanwa ulula.

<span id="an_1:15">1:15</span> Yabonani, zisezintabeni iinyawo
zabashumayela iindaba ezilungileyo, abavakalisa usindiso. Yenza
imithendeleko yakho, Yuda, zalisa izibhambathiso zakho; ngokuba akasayi
kubuya acande kuwe olitshijolo; unqunyulwe kwaphela.

<span id="an_2:1">2:1</span> Kunyuke umhlekezi, weza phambi kwakho,
Nineve; londoloza inqaba yakho, bonisela endleleni, qinisa izinqe,
khupha amandla kunene.

<span id="an_2:2">2:2</span> Ngokuba uYehova ulibuyele iqhayiya
lakwaYakobi ngokweqhayiya lakwaSirayeli; ngokuba abathi qongqololo bathe
qongqololo; bawonakalisile amasebe abo emidiliya.

<span id="an_2:3">2:3</span> Ingweletshetshe yamagorha akhe yenziwe
ingqombela, amadoda anobu kroti athiwe wambu ngezibomvu; iinqwelo
zokulwa zinomlilo ophuma ezintsimbini ngemini yokuxhoba kwakhe, izinto
zemisipres ziyatyityimba.

<span id="an_2:4">2:4</span> Iinqwelo zokulwa ziyadlongozela
ezitratweni, ziyagilana emabaleni; ukubonakala kwazo kunjengezikhuni
ezitshangaziswayo, zibaleka njengemibane.

<span id="an_2:5">2:5</span> Ukhumbule iingangamsha zakhe; ziya
kukhubeka ekuhambeni kwazo; zingxamela eludongeni lwayo, selimisiwe
ikhuselo.

<span id="an_2:6">2:6</span> Amasango asemilanjeni avuliwe,
linyibilikile ibhotwe.

<span id="an_2:7">2:7</span> Kugqityiwe kwelokuba iya kuhlutywa,
imkiswe, nabakhonzazana bayo badumzele ngokwelizwi lamavukuthu, bebetha
ezifubeni zabo.

<span id="an_2:8">2:8</span> INineve injengechibi lamanzi, kususela koko
yabakhoyo; bayabaleka noko; kuba angathiwa, Yimani, yimani! hayi,
akubikho uphethulayo.

<span id="an_2:9">2:9</span> Phangani isilivere, phangani igolide;
akunakuphela ukuxhotyiswa ngobuninzi beempahla zonke ezinqwenelekayo.

<span id="an_2:10">2:10</span> Kuthe qongqololo, kwathi qongqololo,
kwaba selubala; intliziyo inyibilikile, amadolo ayagevezela; yinimba
emanqeni onke, ubuso bonke buphela buba luthuthu.

<span id="an_2:11">2:11</span> Siphi na isikhundla seengonyama, nedlelo
elo leengonyama ezintsha, ebilihamba ingonyama induna nengonyamakazi,
ithole lengonyama, kungekho wothusayo?

<span id="an_2:12">2:12</span> Ingonyama le iqwenga okwanele amathole
ayo, ikrwitshele iingonyamakazi zayo, izalise imingxuma yayo ngexhoba,
nezikhundla zayo ngento eqwengiweyo.

<span id="an_2:13">2:13</span> Uthi uYehova wemikhosi, Yabona,
ndikuchasile; ndozitshisa iinqwelo zakho zokulwa zibe ngumsi, ikrele
lizidle iingonyama zakho ezintsha; ndilinqumle ehlabathini ixhoba lakho,
lingabi savakala izwi labathunywa bakho.

<span id="an_3:1">3:1</span> Yeha, umzi wamagazi! Uzele kwaphela
luhanahaniso nakukudlavula; akumki kuwo ukuqwenga.

<span id="an_3:2">3:2</span> Isithonga seziniya, nesithonga sokugoqoza
kweevili, nokuphala kwamahashe, nokuxhuma kweenqwelo zokulwa;

<span id="an_3:3">3:3</span> abamahashe besenza amagqasi, ukubengezela
kwamakrele, nokumenyezela kwezikhali; ukuba baninzi ababuleweyo,
izigigaba zabafileyo; ewe, azinakuphela izidumbu; bayakhubeka ezidumbini
zabo;

<span id="an_3:4">3:4</span> ngenxa yobuninzi bezihenyuzo zehenyukazi
elihle, elinesoya, umnikazi-kukhafula, othengisa iintlanga ngezihenyuzo
zakhe, nemizalwane ngokukhafula kwakhe.

<span id="an_3:5">3:5</span> Uthi uYehova wemikhosi, Yabona,
ndikuchasile; ndozityhila iingubo zakho, ndiziphose phezu kobuso bakho,
ndizibonise iintlanga ubuze bakho; ndizibonise izikumkani ukucukucezwa
kwakho.

<span id="an_3:6">3:6</span> Ndiya kukugalela ngezinto ezinezothe,
ndikwenze inqambi, ndikwenze ube njengento ebonelwayo.

<span id="an_3:7">3:7</span> Kuya kuthi, bonke abakubonayo bakubaleke,
bathi, INineve ibhuqekile; ngubani na oya kuyikhuza? ndokufunela phi na
abathuthuzeli?

<span id="an_3:8">3:8</span> Uyidlule ngokulunga yini na iNo ka-Amon,
eyamisa emijelweni yoMnayile, amanzi engeenxa zonke kuyo; elungqameko
lwayo ibilulwandle, udonga lwayo lululwandle?

<span id="an_3:9">3:9</span> Ayengamandla ayo amaKushi kwanamaYiputa,
engenakuphela ndawo ke; amaPuti namaLubhi avengabancedisi bayo.

<span id="an_3:10">3:10</span> Nayo ke leyo yafuduswa, yathinjwa,
neentsana zayo zacunyuzwa ezimbonjeni zezitrato zonke; amadoda azukileyo
kuyo bawenzela amaqashiso; bonke abakhulu kuyo babakhonkxa
ngemixokelelwane.

<span id="an_3:11">3:11</span> Nawe lo uya kunxila, uya kufihlakala;
nawe lo uya kufuna igwiba ngenxa yotshaba.

<span id="an_3:12">3:12</span> Zonke iinqaba zakho ziyimikhiwane
enamakhiwane aqalelayo; ukuba avuthululwe, owa emlonyeni wowadlayo.

<span id="an_3:13">3:13</span> Yabona, abantu bakho bangamankazana
phakathi kwakho apho; avulekile amasango elizwe lakho, avulekela
iintshaba zakho; umlilo utshisa imivalo yakho.

<span id="an_3:14">3:14</span> Zikhelele amanzi angqingo, qinisa iinqaba
zakho; ngena eludakeni, uxovule udongwe; lungisa iziko lokutshisa
izitena.

<span id="an_3:15">3:15</span> Khona apho umlilo uya kukutshisa; ikrele
liya kukunqumla, liya kukudla njengenkumbi ekhothululayo. Zandise
njengenkumbi ekhothululayo, zandise njengenkumbi eyandayo.

<span id="an_3:16">3:16</span> Ubandisile ke abarhwebi bakho ngaphezu
kweenkwenkwezi zezulu; inkumbi ekhothululayo igalelekile, yabhunyula,
yabaleka yemka.

<span id="an_3:17">3:17</span> Abaluluhle bakho banjengeenkumbi
ezandayo, abathetheli bakho banjengemiqikela, ngemiqikela yeenkumbi,
ezilalisa ezintangweni mhla ngengqele; lithi lingaphuma ilanga, zibaleke
zimke, ingazeki indawo yazo, ukuba ziphi na.

<span id="an_3:18">3:18</span> Balele abalusi bakho, kumkani Asiriya;
zilele phantsi iingangamsha zakho; bathe phangalala abantu bakho
ezintabeni, akukho ubabuthayo.

<span id="an_3:19">3:19</span> Akuhlangani ukwaphuka kwakho; inxeba
lakho lelibulalayo. Bonke abazivayo iindaba zakho babetha izandla ngawe;
ngokuba ngubani na ezingadlulanga phezu kwakhe izinto zakho ezimbi
ngamaxesha onke?

------------------------------------------------------------------------

[Next: Habakkuk](hab)
