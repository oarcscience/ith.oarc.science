[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](num)  [Next](jos.md) 

------------------------------------------------------------------------

### Xhosa Bible: Deuteronomy

<span id="an_1:1">1:1</span> Ngawo la ke amazwi, awawathethayo uMoses
kumaSirayeli onke phesheya kweYordan entlango, eArabha, malungana
noLwandle oluBomvu, phakathi kweParan, neTofele, neLabhan, neHatseroti,
neDizahabhi.

<span id="an_1:2">1:2</span> Ziintsuku ezilishumi elinalunye ukusuka
eHorebhe ngendlela yentaba yakwaSehire, ukuya eKadeshe-bharneha.

<span id="an_1:3">1:3</span> Ngomnyaka wamashumi omane, ngenyanga
yeshumi elinanye, ngolokuqala enyangeni leyo, wathetha uMoses koonyana
bakaSirayeli ngako konke uYehova abemwisele umthetho ngako kubo.

<span id="an_1:4">1:4</span> Emveni kokumbulala kwakhe uSihon ukumkani
wama-Amori, obemi eHeshbhon, no-Ogi ukumkani waseBhashan, obemi
eAshtaroti nase-Edreyi,

<span id="an_1:5">1:5</span> phesheya kweYordan ezweni lakwaMowabhi,
waqala uMoses ukubaqononondisa lo myalelo, esithi:

<span id="an_1:6">1:6</span> UYehova uThixo wethu wathetha kuthi
eHorebhe, wathi, Kukade nihleli kule ntaba.

<span id="an_1:7">1:7</span> Jikani ninduluke, niye entabeni yama-Amori,
nakubo bonke abamelene nayo, eArabha, ezintabeni, nasesihlanjeni,
nakwelasezantsi, nangaselwandle, ezweni lamaKanan, naseLebhanon, nide
nise kuwo umlambo omkhulu, umlambo ongumEfrati.

<span id="an_1:8">1:8</span> Khangelani, ndinisikele ilizwe. Ngenani,
nakhe kwelo zwe wafungayo uYehova kooyihlo, ooAbraham noIsake noYakobi,
ukuba wolinika bona, nembewu yabo emva kwabo.

<span id="an_1:9">1:9</span> Ndathi kuni ngelo xesha, Andinakunithwala
ndedwa.

<span id="an_1:10">1:10</span> UYehova uThixo wenu unandisile; nanku
namhla ningangeenkwenkwezi zezulu ukuba baninzi kwenu.

<span id="an_1:11">1:11</span> UYehova uThixo wooyihlo makalongeze inani
lenu kaliwaka kunoko lingako, anisikelele njengoko wathethayo kuni.

<span id="an_1:12">1:12</span> Ndingathini na ukubuthwala ndedwa
ubunzima benu, nomthwalo wenu, nembambano yenu?

<span id="an_1:13">1:13</span> Zikhangeleleni amadoda alumkileyo,
aziingqondi, aziwayo, ngokwezizwe zakomawenu, ndiwamise abe ziintloko
zenu.

<span id="an_1:14">1:14</span> Nandiphendula nathi, Ilizwi olithethileyo
lilungile ukuba silenze.

<span id="an_1:15">1:15</span> Ndabathabatha ke abaziintloko zezizwe
zakowenu, amadoda alumkileyo, aziwayo, ndawamisa aba ziintloko phezu
kwenu: abathetheli-waka, nabathetheli-makhulu, nabathetheli-mashumi
ngamahlanu, nabathetheli-mashumi ngamanye, nabaphathi, ngokwezizwe
zakomawenu.

<span id="an_1:16">1:16</span> Ndabawisela umthetho abaphathi benu ngelo
xesha, ndathi, Noyilamla into ephakathi kwabazalwana benu, nigwebe
ngobulungisa phakathi komntu nomzalwana wakhe, nowasemzini okuye.

<span id="an_1:17">1:17</span> Ize ningakhethi buso ekugwebeni kwenu;
ize nimphulaphule omncinane njengomkhulu, ninganxunguphaliswa bubuso
bomntu; ngokuba ukugweba oku kokukaYehova. Indawo eninqabeleyo noyizisa
kum, ndiyive.

<span id="an_1:18">1:18</span> Ndaniwisela umthetho ngelo xesha ngezinto
zonke enozenza.

<span id="an_1:19">1:19</span> Sanduluka eHorebhe, sayihamba yonke laa
ntlango inkulu, yoyikekayo nayibonayo, sihamba ngendlela yentaba
yama-Amori, njengoko uYehova uThixo wethu wasiyalelayo, sada seza
eKadeshe-bharneha.

<span id="an_1:20">1:20</span> Ndathi ke kuni, Nifikile entabeni
yama-Amori, awasinikayo uYehova, uThixo wethu.

<span id="an_1:21">1:21</span> Khangela, uYehova uThixo wakho ulinikele
kuwe ilizwe elo: nyuka wakhe kulo, njengoko wathethayo uYehova uThixo
wooyihlo kuwe. Musa ukoyika, ungakwantyi nokunkwantya.

<span id="an_1:22">1:22</span> Nasondela ke kum nina aba nonke, nathi,
Masisuse amadoda, asandulele, asihlolele ilizwe elo, asizisele ilizwi
lendlela esonyuka ngayo, nemizi esofika kuyo.

<span id="an_1:23">1:23</span> Lalunga ke elo zwi emehlweni am,
ndathabatha kuni amadoda alishumi elinamabini, indoda yanye esizweni.

<span id="an_1:24">1:24</span> Ajika ke, enyuka aya entabeni, ada afika
esihlanjeni sakwaEshkoli, asihlola.

<span id="an_1:25">1:25</span> Athabatha isiqhamo selo zwe ngesandla
sawo, asiphathela, asizisela ilizwi, athi, Lilizwe elihle asinikayo
uYehova uThixo wethu.

<span id="an_1:26">1:26</span> Kanti noko anivumanga kunyuka,
nawuphikisa umlomo kaYehova uThixo wenu.

<span id="an_1:27">1:27</span> Nakrokra ezintenteni zenu, nathi,
Wasikhupha kuba esithiyile uYehova ezweni laseYiputa, ukuze asinikele
esandleni sama-Amori, asitshabalalise.

<span id="an_1:28">1:28</span> Siya kunyukela phi na? Abazalwana bethu
bazinyibilikisile iintliziyo zethu, besithi, Abantu bakhulu, bade
kunathi; imizi mikhulu, inqatyisiwe yada yesa ezulwini; kananjalo
noonyana baka-Anaki sibabone khona.

<span id="an_1:29">1:29</span> Ndathi ke kuni, Ize ningangcangcazeli,
ningaboyiki.

<span id="an_1:30">1:30</span> NguYehova uThixo wenu, ohamba phambi
kwenu. Yena wonilwela, njengako konke awanenzelayo eYiputa emehlweni
enu;

<span id="an_1:31">1:31</span> nasentlango, apho wakubonayo ukukuthwala
kukaYehova uThixo wakho, njengomntu ethwele unyana wakhe, ngendlela
yonke enahamba ngayo, nada naza kufika kule ndawo.

<span id="an_1:32">1:32</span> Kanti ke nakwelo zwi anikholwanga
nguYehova uThixo wenu,

<span id="an_1:33">1:33</span> ohamba phambi kwenu endleleni, ukuba
anihlolele indawo yokumisa iintente zenu, ngomlilo ebusuku; anibonise
indlela enohamba ngayo, ngelifu emini.

<span id="an_1:34">1:34</span> Waliva uYehova ilizwi lokuthetha kwenu,
wanoburhalarhume, wafunga, esithi,

<span id="an_1:35">1:35</span> Akukho ndoda, kula madoda esi sizukulwana
singendawo, iya kukha ilibone ilizwe elihle, elo ndafungayo ukuba
ndolinika ooyihlo,

<span id="an_1:36">1:36</span> ingenguKalebhi unyana kaYefune; wolibona
yena. Ndiya kumnika ilizwe awanyathela phezu kwalo, yena noonyana bakhe,
ngenxa enokuba emlandele kwaphela uYehova.

<span id="an_1:37">1:37</span> Kanjalo uYehova wandifuthela nam ngenxa
yenu, wathi, Nawe lo akuyi kungena khona.

<span id="an_1:38">1:38</span> UYoshuwa unyana kaNun, oma phambi kwakho,
nguye owongena khona; momeleze, ngokuba yena wowadlisa ilifa elo
amaSirayeli.

<span id="an_1:39">1:39</span> Ke iintsatshana zenu, enibe nisithi zoba
lixhoba, nabantwana benu abangakwaziyo namhla okulungileyo nokubi, bona
bongena khona; ndolinika bona beme kulo.

<span id="an_1:40">1:40</span> Ke nina jikani, ninduluke niye entlango
ngendlela eya eLwandle oluBomvu.

<span id="an_1:41">1:41</span> Naphendula, nathi kum, Sonile kuYehova;
sonyuka thina, silwe njengako konke asiyalele ngako uYehova uThixo
wethu. Naxhoba ke elowo impahla yakhe yokulwa, nenza buphuthuphuthu
ukunyuka intaba.

<span id="an_1:42">1:42</span> Wathi uYehova kum, Yithi kubo, Ize
ningenyuki, ize ningalwi; kuba andikhona phakathi kwenu; hleze nigxothwe
ziintshaba zenu.

<span id="an_1:43">1:43</span> Ndathetha kuni, anaphulaphula;
nawuphikisa umlomo kaYehova, nagxalathelana ukunyuka intaba.

<span id="an_1:44">1:44</span> Aphuma ke ama-Amori ami kuloo ntaba,
anihlangabeza, anichitha, axelisa iinyosi, anibetha kwaSehire, ada esa
eHorma.

<span id="an_1:45">1:45</span> Nabuya ke nalila phambi koYehova;
akaliphulaphula uYehova izwi lenu, akanibekela ndlebe.

<span id="an_1:46">1:46</span> Ngoko ke nahlala eKadeshe imihla
emininzi, njengaloo mihla nayihlalayo apho.

<span id="an_2:1">2:1</span> Sanduluka, sabheka entlango ngendlela eya
eLwandle oluBomvu, njengoko uYehova wathetha kum, sayijikeleza intaba
yakwaSehire imihla emininzi.

<span id="an_2:2">2:2</span> Wathetha uYehova kum, wathi,

<span id="an_2:3">2:3</span> Kukade niyijikeleza le ntaba; bhekani
ngasentla,

<span id="an_2:4">2:4</span> ubawisele abantu umthetho uthi, Niya
kugqitha nje emdeni wabazalwana benu, oonyana bakaEsawu, abemi
kwaSehire. Baya kunoyika, ize nizilumkele ke kunene.

<span id="an_2:5">2:5</span> Ize ningabambani nabo; kuba ezweni labo
andiyi kuninika nendawo engangokunyathela kwentende yonyawo; ngokuba
ndimnikile uEsawu intaba yakwaSehire ukuba ayime.

<span id="an_2:6">2:6</span> Ukudla nokuthenga kubo ngemali, nidle;
namanzi nowemba kubo ngemali, nisele.

<span id="an_2:7">2:7</span> Kuba uYehova, uThixo wakho, ukusikelele
emsebenzini wonke wesandla sakho. Uyakwazi ukuyihamba kwakho le ntlango
inkulu; le minyaka imashumi mane uYehova uThixo wakho unawe, akuswelanga
nto.

<span id="an_2:8">2:8</span> Segqitha ke kubazalwana bethu, oonyana
bakaEsawu, abemiyo kwaSehire, saphambuka endleleni yeArabha, e-Elati
nase-Etsiyon-gebhere. Sajika ke, sadlula ngendlela yentlango
yakwaMowabhi.

<span id="an_2:9">2:9</span> Wathi uYehova kum, Uze ungawabandezeli
amaMowabhi, uze ungabambani nawo ulwe nawo; kuba andiyi kukunika nto
yelizwe lawo uyihluthe; kuba iAre ndiyinike oonyana bakaLote, ukuba
bayime.

<span id="an_2:10">2:10</span> AmaEma ayemi kulo kudala, engabantu
abakhulu, abaninzi, abade njengama-Anaki.

<span id="an_2:11">2:11</span> Bekusithiwa ngamaRafa nawo,
njengama-Anaki; ke amaMowabhi athi ngamaEma.

<span id="an_2:12">2:12</span> NakwaSehire bekumi amaHori kudala; koko
oonyana bakaEsawu bawagqogqa, bawatshabalalisa ebusweni babo, bahlala
esikhundleni sawo, njengoko akwenzayo amaSirayeli ezweni lelifa lawo,
abelinikwe nguYehova.

<span id="an_2:13">2:13</span> Ndathi ke, Ndulukani ngoku, niwele
umlanjana weZerede; sawuwela ke umlanjana weZerede.

<span id="an_2:14">2:14</span> Imihla yokuhamba kwethu, sisuka
eKadeshe-bharneha side siwele umlanjana weZerede, yaba yiminyaka
emashumi mathathu anesibhozo; sada saphela sonke eso sizukulwana
samadoda okulwa phakathi komkhosi, njengoko uYehova wawafungelayo.

<span id="an_2:15">2:15</span> Saye kananjalo isandla sikaYehova siphezu
kwawo, ukuba adutywadutywe phakathi komkhosi ade agqitywe.

<span id="an_2:16">2:16</span> Kwathi, xenikweni onke amadoda okulwa
ayegqityiwe, afa phakathi kwabantu,

<span id="an_2:17">2:17</span> wathetha uYehova kum, esithi,

<span id="an_2:18">2:18</span> Namhla uya kugqitha emdeni wakwaMowabhi
oyiAre,

<span id="an_2:19">2:19</span> usondele malungana noonyana baka-Amon.
Uze ungababandezeli, uze ungabambani nabo; kuba ezweni loonyana
baka-Amon andiyi kukunika ndawo yakuma; ngokuba ndilinike oonyana
bakaLote ukuba limiwe ngabo.

<span id="an_2:20">2:20</span> Bekusithiwa lilizwe lamaRafa nalo. Bekumi
amaRafa khona kudala; ama-Amon athi ngamaZamzum;

<span id="an_2:21">2:21</span> engabantu abakhulu, abaninzi, abade
njengama-Anaki. UYehova wabatshabalalisa ebusweni babo; babagqogqa, bema
esikhundleni sabo;

<span id="an_2:22">2:22</span> njengoko wabenzelayo oonyana bakaEsawu
abemiyo kwaSehire, wawatshabalalisa amaHori ebusweni babo, bawagqogqa,
bema esikhundleni sawo unanamhla.

<span id="an_2:23">2:23</span> Nama-Avi ayemi emizaneni, ada esa eGaza;
amaKafetori, awaphumayo kwelamaKafetori, awatshabalalisa, ema
esikhundleni sawo.

<span id="an_2:24">2:24</span> Sukani ninduluke, niwele umlanjana
oyiArnon. Yabona, ndimnikele esandleni sakho uSihon ukumkani
waseHeshbhon, umAmori, nelizwe lakhe. Qala ukulihlutha, ubambane naye,
ulwe naye.

<span id="an_2:25">2:25</span> Ngale mini ndiya kuqala ukubeka
ukunkwantya ngawe nokoyikeka kwakho phezu kwabantu abaphantsi kwezulu
lonke, abaya kuluva udaba lwakho bagungqe, bazibhijabhije ngenxa enawe.

<span id="an_2:26">2:26</span> Ndasusa abathunywa entlango yeKedemoti,
baya kuSihon ukumkani waseHeshbhon, benamazwi oxolo okuthi, Ndiyeke
ndicande ezweni lakho.

<span id="an_2:27">2:27</span> Ndohamba ngendlela le yodwa; andiyi kuthi
gu bucala ndiye ekunene nasekhohlo.

<span id="an_2:28">2:28</span> Ukudla wondithengela ngemali ndidle,
namanzi wondinika ngemali ndisele, ndihambe nje kodwa ngeenyawo;

<span id="an_2:29">2:29</span> njengoko benza ngako kum oonyana
bakaEsawu abemiyo kwaSehire, namaMowabhi abemiyo eAre; ndide ndiwele
iYordan, ndiye ezweni asinikayo uYehova uThixo wethu.

<span id="an_2:30">2:30</span> Akavuma uSihon ukumkani weHeshbhon, ukuba
sicande kuye, ngokuba uYehova uThixo wakho wamqinisa isibindi, wayenza
ingqoshomba intliziyo yakhe, ukuze amnikele esandleni sakho, njengokuba
kunjalo namhla.

<span id="an_2:31">2:31</span> Wathi uYehova kum, Yabona, ndiqalile
ukumnikela kuwe uSihon nelizwe lakhe; qala ukulihlutha, ulidle ilifa
ilizwe lakhe.

<span id="an_2:32">2:32</span> Waphuma ke uSihon wasihlangabeza, yena
nabantu bakhe bonke, eza kulwa eYatsa.

<span id="an_2:33">2:33</span> UYehova uThixo wethu wamnikela kuthi;
sambulala, yena noonyana bakhe, nabantu bakhe bonke.

<span id="an_2:34">2:34</span> Sayithimba yonke imizi yakhe ngelo xesha,
sawasingela phantsi amadoda emizi yonke, nabafazi, nabantwana; asasalisa
namnye usindayo.

<span id="an_2:35">2:35</span> Ziinkomo zodwa esazithimbelayo, namaxhoba
emizi esayithimbayo.

<span id="an_2:36">2:36</span> Sathabathela eArohere, eseludinini
lomlanjana oyiArnon, emzini osesihlanjeni, sada sesa eGiliyadi,
akwabakho mzi usinqabelayo; konke wakunikela kuthi uYehova uThixo wethu.

<span id="an_2:37">2:37</span> Lilizwe loonyana baka-Amon lodwa,
eningasondelanga kulo: lonke icala lomlanjana oyiYabhoki, nemizi
yasezintabeni, nento yonke awawisa umthetho ngayo uYehova uThixo wethu.

<span id="an_3:1">3:1</span> Sajika, senyuka ngendlela yaseBhashan;
waphuma uOgi ukumkani waseBhashan, wasihlangabeza yena nabantu bakhe
bonke, ukuba kuliwe e-Edreyi.

<span id="an_3:2">3:2</span> Wathi uYehova kum, Musa ukumoyika; ngokuba
ndimnikele esandleni sakho, nabantu bakhe bonke, nelizwe lakhe; uya
kwenza kuye njengoko wenza ngako kuSihon ukumkani wama-Amori, obemi
eHeshbhon.

<span id="an_3:3">3:3</span> UYehova uThixo wethu wamnikela ke ezandleni
zethu uOgi ukumkani waseBhashan, nabantu bakhe bonke; sambulala, kwada
akwabakho namnye usindayo.

<span id="an_3:4">3:4</span> Sayithimba yonke imizi yakhe ngelo xesha,
akwabakho mzi singawuthabathanga kubo; imizi yaba mashumi mathandathu,
wonke ummandla waseArgobhi, ubukumkani bukaOgi eBhashan.

<span id="an_3:5">3:5</span> Yonke loo mizi ibinqatyiswe ngodonga
oluphakamileyo, namasango, nemivalo; iyodwa imizi yabasemaphandleni,
eyabe imininzi kunene.

<span id="an_3:6">3:6</span> Sayisingela phantsi, njengoko senzayo
kuSihon ukumkani waseHeshbhon; sasingela phantsi amadoda emizi yonke,
nabafazi, nabantwana.

<span id="an_3:7">3:7</span> Ke zona iinkomo zonke namaxhoba aloo mizi
sazithimbela.

<span id="an_3:8">3:8</span> Salithabatha ke ngelo xesha ilizwe
esandleni sookumkani bobabini bama-Amori, elingaphonoshono kweYordan,
lisusela kumlanjana oyiArnon, lada lesa entabeni yeHermon

<span id="an_3:9">3:9</span> (amaTsidon athi iHermon leyo yiSiriyon, ke
ama-Amori athi yiSenire),

<span id="an_3:10">3:10</span> yonke imizi yehewu, neyelaseGiliyadi
lonke, neBhashan yonke, kwada kwesa eSaleka ne-Edreyi, imizi yobukumkani
bukaOgi eBhashan.

<span id="an_3:11">3:11</span> Ngokuba nguOgi yedwa, ukumkani
waseBhashan, impunde eyayisele kumaRafa. Nantso ikoyi yakhe, ikoyi
yentsimbi; asiyiyo na leya iseRabha yakoonyana baka-Amon? Iziikubhite
ezisithoba ubude bayo, iziikubhite ezine ububanzi bayo, ngokwekubhite
yabantu.

<span id="an_3:12">3:12</span> Elo lizwe salihlutha ngelo xesha,
sithabathela eArohere ekumlanjana oyiArnon; nesiqingatha sentaba
yeGiliyadi, nemizi yayo ndayinika amaRubhen namaGadi.

<span id="an_3:13">3:13</span> Amasalela aseGiliyadi naweBhashan yonke,
ubukumkani bukaOgi, ndawanika isiqingatha sesizwe sikaManase; wonke
ummandla weArgobhi neBhashan yonke, leyo bekusithiwa lilizwe lamaRafa.

<span id="an_3:14">3:14</span> UYahire, unyana kaManase, wathabatha
wonke ummandla weArgobhi, wada wesa emdeni wamaGeshuri namaMahakati,
wawubiza ngegama lakhe, wathi iBhashan yiHavoti-yahire, unanamhla.

<span id="an_3:15">3:15</span> UMakire ndamnika elaseGiliyadi.

<span id="an_3:16">3:16</span> AmaRubhen namaGadi ndawanika,
ndithabathela kwelaseGiliyadi, ndada ke ndesa kumlanjana oyiArnon,
empholokhohlweni wesihlambo, naloo mmandla waso, ndada ndesa naseYabhoki
emlanjaneni, emdeni woonyana baka-Amon;

<span id="an_3:17">3:17</span> neArabha, neYordan nommandla wayo,
ndithabathela eKinerete, ndada ndesa elwandle lweArabha, uLwandle
lweTyuwa, phantsi kwamaxandeka ePisga ngasempumalanga.

<span id="an_3:18">3:18</span> Ndaniwisela umthetho ngelo xesha,
ndisithi, UYehova uThixo wenu uninike eli lizwe ukuba nilihluthe. Welani
nixhobile phambi kwabazalwana benu, oonyana bakaSirayeli, nonke nina
bafo banobukroti.

<span id="an_3:19">3:19</span> Kodwa abafazi benu, nabantwana benu,
nemfuyo yenu (ndiyazi ukuba ninemfuyo eninzi), mabahlale emizini yenu
endininike yona;

<span id="an_3:20">3:20</span> ade uYehova abaphumze abazalwana benu
njengani, balime nabo ilizwe elo abanika lona uYehova uThixo wenu
phesheya kweYordan; nibuyele ke elowo elifeni lakhe endininike lona.

<span id="an_3:21">3:21</span> UYoshuwa ndamwisela umthetho ngelo xesha,
ndisithi, Amehlo akho akubonile konke oku akwenzileyo uYehova uThixo
wenu kwaba kumkani bobabini; uya kwenjenjalo ke uYehova kwizikumkani
zonke owelela kuzo.

<span id="an_3:22">3:22</span> Ize ningaboyiki; ngokuba uYehova uThixo
wenu nguye onilwelayo.

<span id="an_3:23">3:23</span> Ndatarhuzisa kuYehova ngelo xesha,
ndisithi,

<span id="an_3:24">3:24</span> Nkosi yam, Yehova, uqalile ukumbonisa
umkhonzi wakho ubukhulu bakho, nesandla sakho esithe nkqi; ngokuba
nguwuphi na uthixo emazulwini nasehlabathini, ongenza ngokwezenzo zakho,
nangokwemisebenzi yakho yobugorha?

<span id="an_3:25">3:25</span> Makhe ndiwele kaloku, ndilibone ilizwe
elo lihle, liphesheya kweYordan, loo ntaba intle, neLebhanon.

<span id="an_3:26">3:26</span> Wandiphuphumela uYehova ngomsindo ngenxa
yenu, akandiphulaphula; wathi uYehova kum, Yanela, musa ukuba saphinda
uthethe kum ngale ndawo.

<span id="an_3:27">3:27</span> Nyuka uye encotsheni yePisga, uphose
amehlo akho entshonalanga, nasentla, nasezantsi, nasempumalanga,
ulikhangele ngamehlo; ngokuba akuyi kuyiwela le Yordan.

<span id="an_3:28">3:28</span> UYoshuwa mwisele umthetho, umomeleze,
umkhaliphise; ngokuba yena uya kuwela yena phambi kwaba bantu; yena uya
kubadlisa ilifa, elilelo lizwe uya kulibona.

<span id="an_3:29">3:29</span> Sahlala ke esihlanjeni malungana
neBhete-pehore.

<span id="an_4:1">4:1</span> Kaloku ke, Sirayeli, yiphulaphule imimiselo
namasiko endinifundisa wona, ukuba niwenze; ukuze niphile, ningene,
nilime ilizwe aninikayo uYehova uThixo wooyihlo.

<span id="an_4:2">4:2</span> Ize ningongezi ezwini endiniwisela umthetho
ngalo, ize ninganciphisi nto kulo, ukuze niyigcine imithetho kaYehova
uThixo wenu, endiniwisela yona.

<span id="an_4:3">4:3</span> Amehlo enu akubonile oko wakwenzayo uYehova
kuBhahali-pehore; ngokuba bonke abo babemlandela uBhahali-pehore,
uYehova uThixo wakho ubatshabalalisile phakathi kwakho.

<span id="an_4:4">4:4</span> Ke nina nanamathelayo kuYehova uThixo wenu,
niphilile nonke namhla.

<span id="an_4:5">4:5</span> Yabonani, ndinifundise imimiselo namasiko,
njengoko ndawiselwa umthetho nguYehova uThixo wam, ukuze nenze
ngokunjalo phakathi kwelizwe eningena kulo, ukuba nilime.

<span id="an_4:6">4:6</span> Yigcineni ke niyenze; ngokuba oku bubulumko
benu, nengqondo yenu, emehlweni abantu abaya kuyiva yonke le mimiselo;
bathi, Olu hlanga lukhulu ngabantu abalumkileyo, abanengqondo bodwa.

<span id="an_4:7">4:7</span> Ngokuba luluphi na uhlanga olukhulu,
oluthixo usondeleyo kulo, njengoYehova uThixo wethu, ekumbizeni kwethu
konke?

<span id="an_4:8">4:8</span> Luluphi na uhlanga olukhulu olunemimiselo
namasiko anobulungisa, njengalo myalelo wonke ndiwubekayo phambi kwenu
namhla?

<span id="an_4:9">4:9</span> Kodwa zigcine, uwugcine umphefumlo wakho
kunene, hleze uzilibale izinto azibonileyo amehlo akho; hleze zimke
entliziyweni yakho yonke imihla yokuphila kwakho. Uze uzazise oonyana
bakho, noonyana boonyana bakho;

<span id="an_4:10">4:10</span> ngokukodwa umhla owema ngawo phambi
koYehova uThixo wakho eHorebhe, akuthi uYehova kum, babizele ndawonye
kum abantu, ndibavise amazwi am, ukuze bafunde ukundoyika yonke imihla
abaphila ngayo emhlabeni, bafundise noonyana babo.

<span id="an_4:11">4:11</span> Nasondela, nema phantsi kwentaba, intaba
isitsha ngumlilo wada wesa esazulwini sezulu, ibubumnyama bamafu
nesithokothoko.

<span id="an_4:12">4:12</span> Wathetha uYehova kuni ephakathi komlilo;
nasiva isandisa mazwi, anabona mbonakalo, yaba sisandi sodwa.

<span id="an_4:13">4:13</span> Wanixelela umnqophiso wakhe, awaniwisela
umthetho ngawo ukuba niwenze, amazwi alishumi; wawabhala emacwecweni
amabini amatye.

<span id="an_4:14">4:14</span> Wandiwisela umthetho uYehova ngelo xesha,
ukuba ndinifundise imimiselo namasiko, ukuba niwenze elizweni eniwelela
kulo ukuba nilime.

<span id="an_4:15">4:15</span> Zigcineni kunene ngenxa yemiphefumlo
yenu, ngokuba anibonanga mbonakalo yanto, mini wathetha uYehova kuni
eHorebhe phakathi komlilo;

<span id="an_4:16">4:16</span> hleze nizonakalise, nizenzele umfanekiso
oqingqiweyo, imbonakalo yento efana nokuba yiyiphi: into emilise
okwendoda nokwenkazana,

<span id="an_4:17">4:17</span> into emilise okwento yonke ezitho zine
esemhlabeni, into emilise okwentaka yonke enamaphiko, ephaphazela
esibhakabhakeni,

<span id="an_4:18">4:18</span> into emilise okwesinambuzane sonke
esisemhlabeni, into emilise okweentlanzi zonke ezisemanzini phantsi
komhlaba;

<span id="an_4:19">4:19</span> hleze uwaphakamisele ezulwini amehlo
akho, ubone ilanga nenyanga neenkwenkwezi, wonke umkhosi wasezulwini,
uwexulwe, uzinqule, uzikhonze, ezo uYehova uThixo wakho azabele izizwe
zonke phantsi kwezulu lonke.

<span id="an_4:20">4:20</span> Ke nina unithabathile uYehova, wanikhupha
kwiziko lesinyithi eYiputa, ukuba nibe ngabantu abalilifa kuye, njengoko
ninjalo namhla.

<span id="an_4:21">4:21</span> Phezu koko uYehova wandifuthela ngenxa
yamazwi enu, wafunga ukuba andiyi kuyiwela iYordan, andiyi kungena
ezweni elihle akunikayo uYehova uThixo wakho, ukuba libe lilifa;

<span id="an_4:22">4:22</span> kuba ndiya kufela kweli lizwe, andiyiweli
iYordan. Ke nina niya kuwela, nilime elo lizwe lihle.

<span id="an_4:23">4:23</span> Zigcineni, hleze niwulibale umnqophiso
kaYehova uThixo wenu, awawenzayo nani, nizenzele umfanekiso oqingqiweyo,
imbonakalo yezinto zonke awakuwisela umthetho ngazo uYehova uThixo
wakho.

<span id="an_4:24">4:24</span> Ngokuba uYehova uThixo wakho ungumlilo
odlayo, unguThixo onekhwele.

<span id="an_4:25">4:25</span> Xa uthe wazala abantwana nabantwana
babantwana, kwada kwaba kudala nihleli kwelo zwe, nazonakalisa, nenza
umfanekiso oqingqiweyo, imbonakalo yento nokuba yiyiphi, nenza okubi
emehlweni kaYehova uThixo wenu, namqumbisa:

<span id="an_4:26">4:26</span> ndingqinisisa amazulu nehlabathi namhla
ngani, ukuba nodaka mpela kamsinya, ningabikho kwelo zwe, niwela iYordan
nisiya kulo ukuba nilime; anisayi kuyolula imihla yenu kulo,
notshabalala kube kanye.

<span id="an_4:27">4:27</span> Woniphangalalisa uYehova phakathi
kwezizwe, nisale nibantu bambalwa ezintlangeni, apho uYehova aya kuni
qhubela khona;

<span id="an_4:28">4:28</span> nikhonze khona oothixo abangumsebenzi
wezandla zomntu, imithi namatye, abangaboniyo, abangeviyo, abangadliyo,
abangajojiyo;

<span id="an_4:29">4:29</span> eningathi nimfune khona uYehova uThixo
wenu, nimfumane, xa nithe naquqela kuye ngentliziyo yenu yonke,
nangomphefumlo wenu wonke.

<span id="an_4:30">4:30</span> Ekubandezelekeni kwenu, zakunifumana
zonke ezi zinto, ekupheleleni kwemihla, nobuyela kuYehova uThixo wenu,
niliphulaphule ilizwi lakhe.

<span id="an_4:31">4:31</span> Ngokuba nguThixo onemfesane uYehova
uThixo wakho; akayi kukuyekela, akayi kukonakalisa, akayi kuwulibala
umnqophiso wooyihlo awabafungelayo.

<span id="an_4:32">4:32</span> Kuba khawubuze emihleni yamandulo,
eyayikho ngaphambi kwakho, kususela kumhla uThixo awadala ngawo umntu
ehlabathini, uthabathele esiphelweni sezulu, ude use esiphelweni sezulu,
ukuba khe kwakho na into enjengale nto ukuba nkulu, ukuba khe kwaviwa
into enjengale na?

<span id="an_4:33">4:33</span> Bakha baliva na abantu izwi loThixo
ethetha phakathi komlilo, njengoko walivayo wena, baphila noko?

<span id="an_4:34">4:34</span> Okanye kukho thixo wakha walinga na ukuya
kuzithabathela uhlanga phakathi kohlanga ngezilingo, nangemiqondiso,
nangezimanga, nangemfazwe, nangesandla esithe nkqi, nangengalo
eyolukileyo, nangokoyikeka okukhulu, njengako konke akwenzileyo kuni
uYehova uThixo wenu eYiputa, emehlweni akho?

<span id="an_4:35">4:35</span> Waboniswa wena, ukuze wazi ukuba uYehova
nguye uThixo; akukho wumbi, nguye yedwa.

<span id="an_4:36">4:36</span> Wakuvisa izwi lakhe liphuma emazulwini,
ukuba akuqeqeshe, nasemhlabeni wakubonisa umlilo wakhe omkhulu, waweva
namazwi akhe phakathi komlilo.

<span id="an_4:37">4:37</span> Wabathandayo nje ooyihlo, wayinyula
nembewu yabo emva kwabo, wakukhupha eYiputa ngobukho bakhe, ngamandla
akhe amakhulu;

<span id="an_4:38">4:38</span> ukuba agqogqe iintlanga ezinkulu
ezomeleleyo kunawe, zingabikho ebusweni bakho; ukuba akungenise, akunike
ilizwe lazo libe lilifa, njengoko kunjalo namhla.

<span id="an_4:39">4:39</span> Yazi ke namhla, ukunyamekele ngentliziyo
yakho, ukuba uYehova nguye uThixo emazulwini phezulu, nasehlabathini
phantsi; akukho wumbi;

<span id="an_4:40">4:40</span> uyigcine imimiselo yakhe, nemithetho
yakhe, endikumisela yona namhla, ukuba kulunge kuwe, nakoonyana bakho
emva kwakho, ukuze uyolule imihla yakho emhlabeni, lowo akunika wona
uYehova uThixo wakho imihla yonke.

<span id="an_4:41">4:41</span> Waza uMoses wahlula imizi yamithathu
ngaphonoshono kweYordan ngasempumalanga, ukuba asabele khona umbulali

<span id="an_4:42">4:42</span> obulele ummelwane wakhe ngengozi,
ebengamthiyile ngaphambili; asabele ke komnye waloo mizi, aphile:

<span id="an_4:43">4:43</span> iBhetsere, entlango ezweni lehewu
kumaRubhen; iRamoti, kwelaseGiliyadi kumaGadi; iGolan, eBhashan
kumaManase.

<span id="an_4:44">4:44</span> Nguwo lo umyalelo awawubekayo uMoses
phambi koonyana bakaSirayeli.

<span id="an_4:45">4:45</span> Zizo ezi izingqino nemimiselo namasiko
awawathethayo uMoses koonyana bakaSirayeli, ekuphumeni kwabo eYiputa,

<span id="an_4:46">4:46</span> ngaphonoshono kweYordan, emfuleni
omalunga neBhete-pehore, ezweni lakwaSihon, ukumkani wama-Amori, obemi
eHeshbhon, abambulalayo ooMoses noonyana bakaSirayeli ekuphumeni kwabo
eYiputa;

<span id="an_4:47">4:47</span> balihlutha ilizwe lakhe, nelizwe likaOgi
ukumkani waseBhashan, ookumkani ababini bama-Amori ababengaphonoshono
kweYordan ngasempumalanga;

<span id="an_4:48">4:48</span> bathabathela eArohere, engaseludinini
lomlanjana oyiArnon, bada besa entabeni yeSiyon eyiHermon,

<span id="an_4:49">4:49</span> neArabha yonke ngaphonoshono kweYordan
ngasempumalanga, bada besa elwandle lwaseArabha, ngapha ntsi
kwamaxandeka asePisga.

<span id="an_5:1">5:1</span> Wawabiza uMoses amaSirayeli onke, wathi
kuwo, Yivani, maSirayeli, imimiselo namasiko endiwathethayo ezindlebeni
zenu namhla, ukuze niwafunde, nigcine ukuwenza.

<span id="an_5:2">5:2</span> UYehova uThixo wethu wenza umnqophiso nathi
eHorebhe.

<span id="an_5:3">5:3</span> UYehova akawenzanga noobawo bethu
lomnqophiso; wawenza nathi aba sikhoyo sonke siphela, siphilile
namhlanje.

<span id="an_5:4">5:4</span> UYehova wathetha kuni, ekhangelene nani
entabeni phakathi komlilo.

<span id="an_5:5">5:5</span> Ndema phakathi koYehova nani ngelo xesha,
ukuze ndinixelele ilizwi likaYehova; ngokuba nibe nisoyika umlilo,
ananyuka niye entabeni. Wathi:

<span id="an_5:6">5:6</span> NdinguYehova uThixo wakho, owakukhuphayo
ezweni laseYiputa, endlwini yobukhoboka.

<span id="an_5:7">5:7</span> Uze ungabi nathixo bambi ngaphandle kwam.

<span id="an_5:8">5:8</span> Uze ungazenzeli umfanekiso oqingqiweyo,
nokuba ngowayiphi na into emilise esezulwini phezulu, nesemhlabeni
phantsi, nesemanzini aphantsi komhlaba.

<span id="an_5:9">5:9</span> Uze ungazinquli ezo nto, uze ungazikhonzi;
kuba mna Yehova, Thixo wakho, ndinguThixo onekhwele, ndibuvelela
ubugwenxa booyise koonyana nakwesesithathu nakwesesine isizukulwana
sabandithiyileyo;

<span id="an_5:10">5:10</span> ndiwenzela inceba amawaka abandithandayo,
abayigcinayo imithetho yam.

<span id="an_5:11">5:11</span> Uze ungafumane ulibize igama likaYehova
uThixo wakho, kuba uYehova akayikumenza omsulwa, ofumana alibize igama
lakhe.

<span id="an_5:12">5:12</span> Gcina umhla wesabatha, ukuba wungcwalise,
njengoko wakuwisela umthetho uYehova uThixo wakho.

<span id="an_5:13">5:13</span> Wosebenza imihla emithandathu, uwenze
wonke umsebenzi wakho;

<span id="an_5:14">5:14</span> ke wona umhla wesixhenxe uyisabatha
kaYehova uThixo wakho. Uze ungenzi namnye umsebenzi, wena, nonyana
wakho, nentombi yakho, nesicaka sakho, nesicakakazi sakho, nenkomo
yakho, ne-esile lakho, neento zakho zonke ezizitho zine, nowasemzini
osemasangweni akho, ukuze siphumle isicaka sakho nesicakakazi sakho,
njengawe;

<span id="an_5:15">5:15</span> ukhumbule ukuba ube ulikhoboka ezweni
laseYiputa, wakukhupha khona uYehova uThixo wakho ngesandla esithe nkqi,
nangengalo eyolukileyo; ngenxa yoko ukuwisele umthetho uYehova uThixo
wakho, ukuba uwugcine umhla wesabatha.

<span id="an_5:16">5:16</span> Beka uyihlo nonyoko, njengoko akuwisele
umthetho uYehova uThixo wakho, ukuze yolulwe imihla yakho, nokuze
kulunge kuwe emhlabeni akunika wona uYehova uThixo wakho.

<span id="an_5:17">5:17</span> Uze ungabulali.

<span id="an_5:18">5:18</span> Uze ungakrexezi.

<span id="an_5:19">5:19</span> Uze ungebi.

<span id="an_5:20">5:20</span> Uze ungangqini ubungqina obubuxoki
ngommelwane wakho.

<span id="an_5:21">5:21</span> Uze unganqweneli umfazi wommelwane wakho;
uze unganqweneli indlu yommelwane wakho, nentsimi yakhe, nesicaka sakhe,
nesicakakazi sakhe, nenkomo yakhe, ne-esile lakhe, nanye into
eyeyommelwane wakho.

<span id="an_5:22">5:22</span> Loo mazwi wawathetha uYehova ebandleni
lenu lonke entabeni leyo, phakathi komlilo, efini asesithokothokweni,
ngezwi elikhulu, akongeza; wawabhala emacwecweni amatye amabini,
wawanika mna.

<span id="an_5:23">5:23</span> Kwathi, nakuliva ilizwi phakathi
kobumnyama, intaba isitsha ngumlilo, nasondela kum, zonke iintloko
zezizwe zakowenu, namadoda amakhulu akowenu;

<span id="an_5:24">5:24</span> nathi, Yabona, uYehova uThixo wethu
usibonisile ubuqaqawuli bakhe nobukhulu bakhe, nelizwi lakhe silivile
phakathi komlilo. Namhla sibonile ukuba uYehova nomntu, aphile noko.

<span id="an_5:25">5:25</span> Ngoko yini na ukuba sife? Ngokuba lo
mlilomkulu uya kusidla; ukuba sithe saphinda saliva ilizwi likaYehova
uThixo wethu, sofa.

<span id="an_5:26">5:26</span> Kuba ngubani na enyameni yonke, owakha
waliva ilizwi likaThixo ohleliyo, ethetha phakathi komlilo, njengathi,
waphila noko?

<span id="an_5:27">5:27</span> Sondela wena, uve konke okuthethwa
nguYehova uThixo wethu, ukuthethe wena kuthi; konke aya kukuthetha
uYehova uThixo wethu kuwe, sokuva sikwenze.

<span id="an_5:28">5:28</span> Waliva ke uYehova izwi lokuthetha kwenu
ekuthetheni kwenu kum; wathi uYehova kum, Ndilivile izwi lokuthetha
kwaba bantu abakuthethileyo kuwe; bakulungisile konke abakuthethileyo.

<span id="an_5:29">5:29</span> Akwaba bebenale ntliziyo yokundoyika,
nokuyigcina imithetho yam yonke, imihla yonke, ukuze kulunge kubo
noonyana babo ngonaphakade!

<span id="an_5:30">5:30</span> Yiya, uthi kubo, Buyelani ezintenteni
zenu.

<span id="an_5:31">5:31</span> Ke wena, yima apha ngakum, ndiyithethe
kuwe yonke imithetho nemimiselo namasiko, owobafundisa wona, bawenze
ezweni elo ndibanika lona, ukuba balime.

<span id="an_5:32">5:32</span> Nize nizigcine ukuba nenze njengoko
uYehova uThixo wenu waniwisela umthetho, ningatyekeli ekunene
nasekhohlo.

<span id="an_5:33">5:33</span> Hambani ngeendlela zonke awaniwisela
umthetho ngazo uYehova uThixo wenu, ukuze niphile; kulunge kuni,
niyolule imihla ezweni eloniya kulima.

<span id="an_6:1">6:1</span> Nguwo lo umthetho, imimiselo ke
kwanamasiko, awaniwiselayo uYehova uThixo wenu, ukuba niwufundiswe,
niwenze ezweni elo niwelela kulo ukuba nilime;

<span id="an_6:2">6:2</span> ukuze umoyike uYehova uThixo wakho,
uyigcine yonke imimiselo yakhe nemithetho yakhe endikuwiselayo, wena
nonyana wakho, nonyana wonyana wakho, yonke imihla yobomi bakho, ukuze
yolulwe imihla yakho.

<span id="an_6:3">6:3</span> Yiva ke, Sirayeli, ugcine ukwenza, ukuze
kulunge kuwe, ukuze nande kunene ezweni elibaleka amasi nobusi,
njengokuba uYehova, uThixo wooyihlo, akuthethileyo kuwe.

<span id="an_6:4">6:4</span> Yiva, Sirayeli: uYehova uThixo wethu
nguYehova mnye.

<span id="an_6:5">6:5</span> Uze umthande uYehova uThixo wakho
ngentliziyo yakho yonke, nangomphefumlo wakho wonke, nangamandla akho
onke.

<span id="an_6:6">6:6</span> La mazwi ndikuwisela umthetho ngawo
namhlanje, aze abe sentliziyweni yakho.

<span id="an_6:7">6:7</span> Uze uwatsolise koonyana bakho, uthethe
ngawo ekuhlaleni kwakho endlwini yakho, nasekuhambeni kwakho ngendlela,
nasekulaleni kwakho, nasekuvukeni kwakho;

<span id="an_6:8">6:8</span> uwabophe esandleni sakho abe ngumqondiso,
abe zizikhumbuzo phakathi kwamehlo akho;

<span id="an_6:9">6:9</span> uwabhale emigubasini yendlu yakho,
nasemasangweni akho.

<span id="an_6:10">6:10</span> Kothi, xa athe wakungenisa uYehova uThixo
wakho kulo ilizwe abelifungele ooyihlo, ooAbraham noIsake noYakobi,
ukuba akunike: imizi emikhulu, emihle, ongayakhanga;

<span id="an_6:11">6:11</span> nezindlu ezizele zizinto zonke ezintle,
ongazizalisanga; namaqula ambiweyo, ongawambanga; nezidiliya nezinquma,
ongazityalanga; wadla wahlutha:

<span id="an_6:12">6:12</span> uzigcine, hleze umlibale uYehova
okukhuphileyo ezweni laseYiputa, endlwini yobukhoboka.

<span id="an_6:13">6:13</span> UYehova uThixo wakho uze umoyike,
umkhonze, ufunge igama lakhe.

<span id="an_6:14">6:14</span> Nize ningalandeli thixo bambi koothixo
bezizwe eziningqongileyo;

<span id="an_6:15">6:15</span> ngokuba nguThixo onekhwele, uYehova
uThixo wakho phakathi kwakho; hleze umsindo kaYehova uThixo wakho uvuthe
ngakuwe, ukutshabalalise, ungabikho ehlabathini.

<span id="an_6:16">6:16</span> Nize ningamlingi uYehova uThixo wenu,
njengoko namlingayo eMasa.

<span id="an_6:17">6:17</span> Nize niyigcine niyigcinile imithetho
kaYehova uThixo wenu, nezingqino zakhe, nemimiselo yakhe, awakuwiselayo;
wenze okuthe tye,

<span id="an_6:18">6:18</span> okulungileyo emehlweni kaYehova; ukuze
kulunge kuwe, ungene ulime ilizwe elihle, awalifungela ooyihlo uYehova,

<span id="an_6:19">6:19</span> ukuba azigxothe iintshaba zakho zonke
ebusweni bakho, njengoko wathethayo uYehova.

<span id="an_6:20">6:20</span> Xa athe unyana wakho wakubuza ngomso,
esithi, Zezani na ezi zingqino nemimiselo namasiko, aniwiseleyo uYehova
uThixo wethu?

<span id="an_6:21">6:21</span> wothi kunyana wakho, Sibe singamakhoboka
kaFaro eYiputa; wasikhupha uYehova eYiputa ngesandla esithe nkqi;

<span id="an_6:22">6:22</span> uYehova wenza eYiputa imiqondiso
nezimanga ezikhulu, ezibi, kuFaro, nasendlwini yakhe yonke, emehlweni
ethu;

<span id="an_6:23">6:23</span> wasikhupha khona, ukuze asingenise, ukuba
asinike ilizwe elo abelifungele oobawo.

<span id="an_6:24">6:24</span> Wasiwisela umthetho uYehova, ukuba
siyenze le mimiselo yonke, ukuba simoyike uYehova uThixo wethu, kulunge
kuthi yonke imihla, silondolozelwe ebomini, njengoko kunjalo namhla.

<span id="an_6:25">6:25</span> Koba bubulungisa kuthi, xa sithe sagcina
ukuwenza wonke lo mthetho phambi koYehova uThixo wethu, njengoko
wasiwiselayo umthetho.

<span id="an_7:1">7:1</span> Xa athe uYehova uThixo wakho wakungenisa
kulo ilizwe, oya kulo ukuba ulime, wanyothula iintlanga ezininzi
ebusweni bakho, amaHeti, namaGirgashi, nama-Amori, namaKanan,
namaPerizi, namaHivi, namaYebhusi, iintlanga ezisixhenxe, zizininzi,
zinamandla kunawe,

<span id="an_7:2">7:2</span> wazinikela kuwe uYehova uThixo wakho: uze
uzixabele, uzisingele phantsi kuphele; ungenzi mnqophiso nazo,
ungazisizeli.

<span id="an_7:3">7:3</span> Uze ungendiselani nazo, intombi yakho
ungayiniki unyana wakhe, intombi yakhe ungayizekeli unyana wakho;

<span id="an_7:4">7:4</span> kuba yomtyekisa unyana wakho
angandilandeli, bakhonze thixo bambi, uvuthe umsindo kaYehova kuni,
akutshabalalise kamsinya.

<span id="an_7:5">7:5</span> Ke yenjani nje kuzo: zidilizeni
izibingelelo zazo, nizichithe izimiso zazo, nibaxakaxe ooAshera bazo,
niyitshise ngomlilo imifanekiso yazo eqingqiweyo.

<span id="an_7:6">7:6</span> Ngokuba ningabantu abangcwele kuYehova
uThixo wakho; uninyule uYehova uThixo wakho, ukuba nibe ngabantu
abayinqobo kuye, kunabantu bonke abaphezu komhlaba.

<span id="an_7:7">7:7</span> Akungabuninzi benu kunezinye izizwe zonke,
le nto athene nca nani uYehova, waninyula; kuba nimbalwa kunezinye
izizwe zonke.

<span id="an_7:8">7:8</span> Kungokunithanda kukaYehova, kungokusigcina
kwakhe isifungo abesifungele ooyihlo, le nto anikhuphe ngesandla esithe
nkqi uYehova, wanikhulula ngentlawulelo endlwini yobukhoboka, esandleni
sikaFaro, ukumkani waseYiputa.

<span id="an_7:9">7:9</span> Yazi ke, ukuba uYehova uThixo wakho nguye
uThixo, uThixo wenyaniso, obagcinela umnqophiso nenceba abamthandayo,
abayigcinayo imithetho yakhe, ase ewakeni lesizukulwana;

<span id="an_7:10">7:10</span> obabuyekezayo abamthiyayo ebusweni babo,
ukuba abashabalalise. Akalibali ukumbuyekeza omthiyayo; uya kumbuyekeza
ebusweni bakhe.

<span id="an_7:11">7:11</span> Wugcine ke umthetho, nemimiselo,
namasiko, endikuwisela wona namhla, ukuba uwenze.

<span id="an_7:12">7:12</span> Kothi ke ngenxa enokuba nithe naweva la
mabango, nawagcina, nawenza, akugcinele umnqophiso nenceba uYehova
uThixo wakho, awawufunga kooyihlo;

<span id="an_7:13">7:13</span> akuthande, akusikelele, akwandise,
asikelele nesiqhamo sesizalo sakho, neziqhamo zomhlaba wakho, ingqolowa
yakho, newayini yakho entsha, neoli yakho, nenkonyana yenkomo yakho,
netakane lempahla yakho emfutshane, emhlabeni lowo wawufungela ooyihlo
ukuba wokunika.

<span id="an_7:14">7:14</span> Wosikeleleka ngaphezu kwezizwe zonke;
akusayi kubakho nto ingazaliyo, nokuba yindoda nokuba ngumfazi kuwe;
nasezinkomeni zakho ayisayi kubakho.

<span id="an_7:15">7:15</span> UYehova wosusa zonke izifo kuwe;
nobulwelwe bonke obubi baseYiputa, obo ubaziyo, akayi kububeka kuwe; uya
kububeka kubo bonke abakuthiyayo.

<span id="an_7:16">7:16</span> Uze uzidle zonke izizwe ezo akunikayo
uYehova uThixo wakho; iliso lakho lingabi nanceba kuzo, ungabakhonzi
oothixo bazo; ngokuba ngumgibe lowo kuwe.

<span id="an_7:17">7:17</span> Xa uthe entliziyweni yakho, Ezi ntlanga
zininzi kunam, ndinokuthini na ukuzigqogqa?

<span id="an_7:18">7:18</span> uze ungazoyiki. Khumbula kakuhle
awakwenzayo uYehova uThixo wakho kuFaro nakumaYiputa onke;

<span id="an_7:19">7:19</span> izilingo ezikhulu azibonileyo amehlo
akho, nemiqondiso, nezimanga, nesandla esithe nkqi, nengalo eyolukileyo,
awakukhupha ngazo uYehova uThixo wakho. Uya kwenjenjalo uYehova uThixo
wakho kuzo zonke izizwe ozoyikayo.

<span id="an_7:20">7:20</span> Ngaphezu koko, uYehova uThixo wakho uya
kuthuma oonomeva kuzo, zide ezo ziselayo, zizisithelisayo ebusweni
bakho, zibhubhe.

<span id="an_7:21">7:21</span> Uze ungangcangcazeli ebusweni bazo;
ngokuba uYehova uThixo wakho phakathi kwakho nguThixo omkhulu,
owoyikekayo.

<span id="an_7:22">7:22</span> UYehova uThixo wakho uya kuzinyothula ezi
ntlanga ebusweni bakho, kancinane, kancinane. Akuyi kuba nako
ukuziphelisa kamsinya, hleze ande akongamele amarhamncwa asendle.

<span id="an_7:23">7:23</span> UYehova uThixo wakho wozinikela kuwe.
azidungadunge ngodungadungo olukhulu, zide zitshatyalaliswe;

<span id="an_7:24">7:24</span> abanikele ookumkani bazo esandleni sakho,
ulicime igama labo phantsi kwezulu. Akuyi kuma mntu ebusweni bakho, ude
uzitshabalalise zona.

<span id="an_7:25">7:25</span> Imifanekiso eqingqiweyo yoothixo bazo
woyitshisa ngomlilo; uze ungayinqweneli isilivere negolide ekuzo,
ungayithabatheli kuwe, ibe ngumgibe; ngokuba lisikizi kuYehova uThixo
wakho.

<span id="an_7:26">7:26</span> Uze ungalingenisi isikizi endlwini yakho,
ukuze ungabi yinto yokusingelwa phantsi njengalo. Ize ibe nezothe, ibe
linyala kuwe, ibe lisikizi kuwe, ngokuba yinto yokusingelwa phantsi.

<span id="an_8:1">8:1</span> Wonke umthetho endikuwiselayo namhla, ize
nizigcine ngokwenu ukuba niwenze, ukuze niphile, nande, ningene nilime
ilizwe elo walifungela ooyihlo uYehova.

<span id="an_8:2">8:2</span> Uze uyikhumbule yonke indlela akuhambise
ngayo uYehova uThixo wakho, le minyaka imashumi mane entlango, ukuze
akuthobe, akulinge, akwazi okusentliziyweni yakho, ukuba woyigcina
imithetho yakhe, akuyi kuyigcina, kusini na.

<span id="an_8:3">8:3</span> Wakuthoba, wakulambisa, wakudlisa imana,
into obungayazi, ababengayazi nooyihlo; ukuze akwazise ukuba akaphili
ngasonka sodwa umntu; umntu lo yena uphila ngento yonke ephuma emlonyeni
kaYehova.

<span id="an_8:4">8:4</span> Ingubo yakho ayonakalanga bubudala
ikushiye, nonyawo lwakho aludumbanga, le minyaka imashumi mane.

<span id="an_8:5">8:5</span> Uze wazi ngentliziyo yakho, ukuba njengoko
umntu amqeqeshayo unyana wakhe, uYehova uThixo wakho uyakuqeqesha wena;

<span id="an_8:6">8:6</span> uyigcine ke imithetho kaYehova uThixo
wakho, ukuba uhambe ngeendlela zakhe, umoyike.

<span id="an_8:7">8:7</span> Kuba uYehova uThixo wakho ukungenisa ezweni
elihle; ezweni lemilanjana yamanzi, lemithombo namanzi enzonzobila,
aphuma ezihlanjeni nasezintabeni;

<span id="an_8:8">8:8</span> ezweni lengqolowa, nerhasi, neediliya,
nemikhiwane, neerharnate; ezweni leminquma yeoli, nobusi;

<span id="an_8:9">8:9</span> ezweni ongayi kudla sonka kulo
uyimbedlenge, ongayi kuswela nanye into kulo; ezweni elimatye asinyithi,
elintaba womba ubhedu kuzo;

<span id="an_8:10">8:10</span> udle, uhluthe, umbonge uYehova uThixo
wakho ngenxa yelizwe elihle akunike lona.

<span id="an_8:11">8:11</span> Zigcine, hleze umlibale uYehova uThixo
wakho ngokungayigcini imithetho yakhe, namasiko akhe, nemimiselo yakhe,
endikumiselayo namhla;

<span id="an_8:12">8:12</span> hleze uthi, wakudla uhluthe, wakhe
izindlu ezintle, uhlale kuzo;

<span id="an_8:13">8:13</span> zande iinkomo zakho, nempahla yakho
emfutshane, yande kuwe isilivere negolide, yande yonke into onayo:

<span id="an_8:14">8:14</span> isuke iphakame intliziyo yakho, umlibale
uYehova uThixo wakho, owakukhuphayo ezweni laseYiputa, endlwini
yobukhoboka;

<span id="an_8:15">8:15</span> owakuhambisayo entlango enkulu
eyoyikekayo, eneenyoka ezinobuhlungu, noonomadudwane, nebalelelwe
lilanga, engenamanzi; owakuvelisela amanzi eweni leqhwitha;

<span id="an_8:16">8:16</span> owakudlisa imana entlango, into
ababengayazi ooyihlo, ukuze akuthobe, akulinge, ukuba akwenzele
okulungileyo ekupheleni kwakho;

<span id="an_8:17">8:17</span> uze uthi ke entliziyweni yakho, Ngamandla
am nokuqina kwesandla sam okundizuzise obu butyebi.

<span id="an_8:18">8:18</span> Uze umkhumbule uYehova uThixo wakho,
ngokuba nguye okunika amandla okuzuza ubutyebi; ukuze awumise umnqophiso
wakhe abewufungele ooyihlo, njengoko kunjalo namhla.

<span id="an_8:19">8:19</span> Kothi, ukuba uthe wamlibala uYehova
uThixo wakho, walandela thixo bambi, wabakhonza, wabanqula,
ndiyaningqinela namhla, ukuba nobhubha kanye.

<span id="an_8:20">8:20</span> Njengeentlanga uYehova azenze zadaka
ebusweni benu, nodaka ngokunjalo, ngenxa enokuba ningaliphulaphulanga
izwi likaYehova uThixo wenu.

<span id="an_9:1">9:1</span> Yiva, Sirayeli! Uyayiwela namhla iYordan,
usiya kuzihlutha iintlanga ezinkulu, ezinamandla kunawe, imizi emikhulu,
enqatyiswe yesa ezulwini;

<span id="an_9:2">9:2</span> abantu abakhulu, abade, oonyana baka-Anaki,
obaziyo wena, obavileyo wena kusithiwa ngabo, Ngubani na onokuma phambi
koonyana baka-Anaki?

<span id="an_9:3">9:3</span> Yazi ke namhla, ukuba uYehova uThixo wakho
nguye owela phambi kwakho, engumlilo odlayo. Wobatshabalalisa, wobathoba
phambi kwakho; ubagqogqe, ubacime kamsinya, njengoko wathethayo kuwe
uYehova.

<span id="an_9:4">9:4</span> Uze ungatsho entliziyweni yakho
ekubagxotheni kukaYehova uThixo wakho ebusweni bakho, ukuthi,
Kungobulungisa bam andingenisileyo uYehova, ukuba ndilime eli lizwe.
Kungokungabi ndawo kwezo ntlanga, le nto uYehova azigqogqayo zingabikho
ebusweni bakho.

<span id="an_9:5">9:5</span> Akungabulungisa bakho, nokuthi tye
kwentliziyo yakho, le nto ungenayo ulime ilizwe lazo: kuba kungokungabi
ndawo kwezo ntlanga, le nto uYehova, uThixo wakho, azigqogqayo
zingabikho ebusweni bakho, ukuze alimise ilizwi elo uYehova abelifungele
ooyihlo, ooAbraham noIsake noYakobi.

<span id="an_9:6">9:6</span> Yazi ke, ukuba akungabulungisa bakho, le
nto uYehova, uThixo wakho, akunikayo eli lizwe lihle ukuba ulime;
ngokuba ningabantu abantamo ilukhuni.

<span id="an_9:7">9:7</span> Khumbula, musa ukulibala ukumqumbisa kwakho
uYehova, uThixo wakho, entlango; kususela kwimini owaphumayo ezweni
laseYiputa, wada wangena kule ndawo, naba neenkani kuYehova.

<span id="an_9:8">9:8</span> NaseHorebhe namqumbisa uYehova, wanifuthela
uYehova ukuba anitshabalalise.

<span id="an_9:9">9:9</span> Oko ndandinyuke ndaya entabeni ukuya
kuthabatha amacwecwe amatye, amacwecwe omnqophiso abewenza uYehova nani,
ndahlala iimini ezimashumi mane nobusuku obumashumi mane entabeni,
ndingadli sonka, ndingaseli manzi.

<span id="an_9:10">9:10</span> Wandinika uYehova amacwecwe amabini
amatye, ebhalwe ngomnwe kaThixo, kubhalwe kuwo ngokwamazwi onke
abewathethile uYehova nani entabeni, phakathi komlilo ngomhla
wesikhungu.

<span id="an_9:11">9:11</span> Kwathi, ekupheleni kweemini ezimashumi
mane nobusuku obumashumi mane, uYehova wandinika amacwecwe amabini
amatye, amacwecwe omnqophiso.

<span id="an_9:12">9:12</span> Wathi uYehova kum, Suka uhle apha
kamsinya; ngokuba bonakalisile abantu bakho obakhuphileyo eYiputa;
batyeka kamsinya endleleni leyo ndibawisele umthetho ngayo, bazenzela
umfanekiso otyhidiweyo.

<span id="an_9:13">9:13</span> Wathi uYehova kum, Ndibabonile aba bantu;
yabona, ngabantu abantamo ilukhuni;

<span id="an_9:14">9:14</span> ndiyeke, ndibatshabalalise, ndilicime
igama labo phantsi kwamazulu, ndikwenze wena uhlanga olunamandla,
oluninzi kunabo.

<span id="an_9:15">9:15</span> Ndajika ke ndehla entabeni, intaba
isitsha ngumlilo, amacwecwe omabini omnqophiso esezandleni zam zozibini.

<span id="an_9:16">9:16</span> Ndakhangela, ndabona ukuba nonile
kuYehova uThixo wenu, nazenzela ithole elingumtyhido, natyeka kamsinya
endleleni leyo waniwisela umthetho ngayo uYehova.

<span id="an_9:17">9:17</span> Ndawathabatha amacwecwe omabini,
ndawalahla ezandleni zam zozibini, ndawaqhekeza emehlweni enu.

<span id="an_9:18">9:18</span> Ndawa phantsi phambi koYehova,
njengokokuqala, iimini ezimashumi mane nobusuku obumashumi mane;
ndingadli sonka, ndingaseli manzi, ngenxa yezono zenu zonke, enone ngazo
ukwenza okubi emehlweni kaYehova, ukuba nimqumbise;

<span id="an_9:19">9:19</span> kuba bendinxunguphele ngumsindo
nobushushu abenoburhalarhume ngabo uYehova kuni, ukuba anitshabalalise.
Ke uYehova wandiva nangeso silulandlo.

<span id="an_9:20">9:20</span> UYehova wamfuthela kunene uAron, ukuba
amtshabalalise; ndamthandazela noAron lowo ngelo xesha.

<span id="an_9:21">9:21</span> Isono senu enisenzileyo, ithole elo,
ndalithabatha ndalitshisa ngomlilo, ndaliqoba, ndalisila
ngokucokisekileyo, lada lacoleka laluthuli, ndaluphosa uthuli lwalo
emlanjaneni obusihla entabeni.

<span id="an_9:22">9:22</span> NaseTabhera, naseMasa,
naseKibroti-hatahava, nibe nimqumbisa uYehova.

<span id="an_9:23">9:23</span> Nasekunisuseni kukaYehova
eKadeshe-bharneha, esithi, Nyukani, nilime ilizwe elo ndininikileyo,
nawuphikisa umlomo kaYehova uThixo wenu, anakholwa nguye,
analiphulaphula izwi lakhe.

<span id="an_9:24">9:24</span> Naba neenkani kuYehova, kususela kwimini
endanazi ngayo.

<span id="an_9:25">9:25</span> Ndawa ke phantsi phambi koYehova, ezo
mini zimashumi mane nobusuku obumashumi mane, endawayo phantsi; kuba
uYehova wathi uya kunitshabalalisa.

<span id="an_9:26">9:26</span> Ndathandaza ke kuYehova, ndathi, Nkosi
yam, Yehova, musa ukubatshabalalisa abantu bakho, ilifa lakho,
obakhululeyo ngobukhulu bakho, obakhuphileyo eYiputa ngesandla esithe
nkqi.

<span id="an_9:27">9:27</span> Khumbula abakhonzi bakho, ooAbraham
noIsake noYakobi. Musa ukukhangela ekugogotyeni kwaba bantu,
nakokungendawo kwabo, nasesonweni sabo; hleze lithi ilizwe osikhuphe
kulo,

<span id="an_9:28">9:28</span> Kungokuba ebengenako uYehova ukubangenisa
kulo ilizwe abethethe ngalo kubo; kungokuba ebebathiya, le nto
wakhuphayo, ukuze ababulalele entlango.

<span id="an_9:29">9:29</span> Ke ngabantu bakho nelifa lakho,
obakhuphileyo ngamandla akho amakhulu, nangengalo yakho eyolukileyo.

<span id="an_10:1">10:1</span> Ngelo xesha wathi uYehova kum, Ziqingqele
amacwecwe amatye abe mabini, njengawokuqala, unyuke uze kum entabeni,
uzenzele ityeya yomthi;

<span id="an_10:2">10:2</span> ndiwabhale emacwecweni lawo amazwi
abekwawokuqala amacwecwe, lawo wawaqhekezayo; uwabeke etyeyeni.

<span id="an_10:3">10:3</span> Ndenza ke ityeya ngomngampunzi, ndaqingqa
amacwecwe amatye amabini, njengawokuqala; ndenyuka ndaya entabeni,
ndinawo amacwecwe amabini esandleni sam.

<span id="an_10:4">10:4</span> Wawabhala ke emacwecweni ngokombhalo
wokuqala amazwi alishumi, abewathethile uYehova kuni entabeni, phakathi
komlilo, ngomhla wesikhungu; uYehova wandinika wona.

<span id="an_10:5">10:5</span> Ndajika ke, ndehla entabeni, ndawabeka
amacwecwe etyeyeni endayenzayo. Akhona, njengoko uYehova wandiwisela
umthetho ngako.

<span id="an_10:6">10:6</span> Banduluka oonyana bakaSirayeli
eBheroti-bhene-yahakan, baya eMosera. Wafa apho uAron, wangcwatyelwa
khona; uElazare unyana wakhe waba ngumbingeleli esikhundleni sakhe.

<span id="an_10:7">10:7</span> Banduluka khona, baya eGudegoda;
banduluka eGudegoda, baya eYotebhata, ilizwe elinemilanjana yamanzi.

<span id="an_10:8">10:8</span> Ngelo xesha uYehova wasahlula isizwe
sakwaLevi, ukuba sithwale ityeya yomnqophiso kaYehova, nokuba sime
phambi koYehova silungiselele, sisikelele egameni lakhe unanamhla.

<span id="an_10:9">10:9</span> Ngenxa yoko uLevi akanasabelo nalifa
ndawonye nabazalwana bakhe; nguYehova ilifa lakhe, njengoko wathethayo
uYehova uThixo wakho kuye.

<span id="an_10:10">10:10</span> Ndema ke mna entabeni, njengemihla
yokuqala, iimini ezimashumi mane nobusuku obumashumi mane; wandiva
uYehova nangeso sihlandlo; uYehova akathanda ukukonakalisa.

<span id="an_10:11">10:11</span> Wathi uYehova kum, Suka ume, uhambe
phambi kwabantu, bangene balime ilizwe elo, ndafungayo kooyise ukuba
ndobanika.

<span id="an_10:12">10:12</span> Kaloku ke, Sirayeli, uYehova uThixo
wakho ubiza ntoni na kuwe, kungekuko ukumoyika uYehova uThixo wakho,
uhambe ngeendlela zakhe zonke, umthande, umkhonze uYehova uThixo wakho
ngentliziyo yakho yonke, nangomphefumlo wakho wonke;

<span id="an_10:13">10:13</span> ugcine imithetho kaYehova, nemimiselo
yakhe, endikumiselayo namhla ukuba kulunge kuwe?

<span id="an_10:14">10:14</span> Yabona lelikaYehova uThixo wakho izulu,
nezulu lamazulu, nehlabathi, neento zonke ezikhona.

<span id="an_10:15">10:15</span> UYehova wathana nca nooyihlo bodwa,
ukuba abathande; wanyula imbewu yabo emva kwabo, nina ke, ngaphezu
kwezizwe zonke, njengoko kunjalo namhla.

<span id="an_10:16">10:16</span> Yalusani ke inyama yentliziyo yenu,
ningabi saba ngabantamo ilukhuni.

<span id="an_10:17">10:17</span> Kuba uYehova uThixo wenu nguThixo
woothixo yena, nguNkosi kankosi, nguThixo omkhulu, oligorha,
owoyikekayo, ongakhethi buso, ongamkeli sicengo;

<span id="an_10:18">10:18</span> ogwebela inkedama nomhlolokazi, othanda
owasemzini, amnike ukudla, amnike nengubo.

<span id="an_10:19">10:19</span> Mthandeni owasemzini; kuba nibe
ningabasemzini ezweni laseYiputa.

<span id="an_10:20">10:20</span> Uze umoyike uYehova uThixo wakho,
umkhonze, unamathele kuye, ufunge igama lakhe.

<span id="an_10:21">10:21</span> Yindumiso yakho, nguThixo wakho,
okwenzele ezi zinto zinkulu zoyikekayo, azibonileyo amehlo akho.

<span id="an_10:22">10:22</span> Behla beyimiphefumlo emashumi asixhenxe
ooyihlo ukuya eYiputa; ke ngoku uYehova, uThixo wakho, unenze
nanjengeenkwenkwezi zezulu, ukuba baninzi kwenu.

<span id="an_11:1">11:1</span> Ngoko ke uze umthande uYehova uThixo
wakho, ugcine isigxina sakhe, nemimiselo yakhe, namasiko akhe,
nemithetho yakhe, imihla yonke.

<span id="an_11:2">11:2</span> Yazini ke namhla; ngokuba andithethi
noonyana benu abangakwazanga, abangakubonanga ukuqeqesha kukaYehova
uThixo wenu, ubukhulu bakhe, nesandla sakhe esithe nkqi, nengalo yakhe
eyolukileyo,

<span id="an_11:3">11:3</span> nemiqondiso yakhe, nezenzo zakhe
abezenzile phakathi kweYiputa kuFaro ukumkani waseYiputa, nakwilizwe
lakhe lonke;

<span id="an_11:4">11:4</span> noko wakwenzayo empini yamaYiputa,
emahasheni ayo, nasezingqwelweni zayo zokulwa; oko wahambisa amanzi
oLwandle oluBomvu phezu kwayo, ekunisukeleni kwayo, wayicima uYehova
unanamhla;

<span id="an_11:5">11:5</span> noko wakwenzayo kuni entlango, nada
nafika kulendawo;

<span id="an_11:6">11:6</span> noko wakwenzayo kooDatan noAbhiram,
oonyana bakaEliyabhi unyana kaRubhen; ukuba umhlaba wakhamisa umlomo
wawo, wabaginya, nezindlu zabo, neentente zabo, nento yonke ephilileyo
eyabalandelayo, ababakho phakathi kwamaSirayeli onke.

<span id="an_11:7">11:7</span> Ngokuba amehlo enu azibonile zonke izenzo
zikaYehova ezikhulu awazenzayo.

<span id="an_11:8">11:8</span> Ize niwugcine wonke umthetho
endiniwiselayo namhla, ukuze nomelele, ningene nilime ilizwe elo
niwelela kulo, ukuba nilihluthe;

<span id="an_11:9">11:9</span> ukuze niyolule imihla yenu emhlabeni lowo
abewufungele ooyihlo uYehova, ukuba wowunika bona nembewu yabo, ilizwe
elibaleka amasi nobusi.

<span id="an_11:10">11:10</span> Kuba ilizwe elo uya kulo, usiya
kulihlutha, alinjengelizwe laseYiputa, elo naphuma kulo, apho
wayihlwayelayo imbewu yakho, waza wayinkcenkcesha ngonyawo lwakho,
njengomyezo wemifuno.

<span id="an_11:11">11:11</span> Ke lona ilizwe eniwelela kulo, nisiya
kulihlutha, lilizwe leentaba nezihlambo, elisela amanzi emvula yezulu;

<span id="an_11:12">11:12</span> lilizwe alikhathaleleyo uYehova uThixo
wakho, ahlala ekulo amehlo kaYehova uThixo wakho, ethabathela ekuqaleni
komnyaka, ade ase ekupheleni komnyaka.

<span id="an_11:13">11:13</span> Kothi, ukuba nithe nayiphulaphula
ngenyameko imithetho yam endiniwise layo namhla, yokuba nimthande
uYehova uThixo wenu, nimkhonze ngentliziyo yenu yonke, nangomphefumlo
wenu wonke:

<span id="an_11:14">11:14</span> ndininike imvula yelizwe lenu ngexesha
layo, ethambisayo nevuthisayo, uhlanganise ingqolowa yakho, newayini
yakho entsha, neoli yakho;

<span id="an_11:15">11:15</span> ndizinike utyani iinkomo zakho,
emadlelweni akho, udle uhluthe.

<span id="an_11:16">11:16</span> Zigcineni, hleze ikhohliseke intliziyo
yenu, nityeke, nikhonze thixo bambi, nibanqule,

<span id="an_11:17">11:17</span> uvuthe umsindo kaYehova kuni, alivingce
izulu kungabikho mvula, umhlaba ungayivelisi indyebo yawo, nibhubhe
kamsinya, ningabikho ezweni elihle, aninika lona uYehova.

<span id="an_11:18">11:18</span> La mazwi am nize niwabekele intliziyo
yenu nomphefumlo wenu niwabophe esandleni senu, abe ngumqondiso, abe
zizikhumbuzo phakathi kwamehlo enu;

<span id="an_11:19">11:19</span> niwafundise oonyana benu, uthethe ngawo
ekuhlaleni kwakho endlwini yakho, nasekuhambeni kwakho ngendlela,
nasekulaleni kwakho, nasekuvukeni kwakho;

<span id="an_11:20">11:20</span> uwabhale emigubasini yendlu yakho,
nasemasangweni akho:

<span id="an_11:21">11:21</span> ukuze yande imihla yenu, nemihla
yoonyana benu, emhlabeni lowo abewufungele ooyihlo uYehova, ukuba
wobanika njengemihla yamazulu phezu kwehlabathi.

<span id="an_11:22">11:22</span> Kuba, ukuba nithe nawugcina ngenyameko
lo mthetho wonke ndiniwiselayo ukuba niwenze, nimthande uYehova uThixo
wenu, nihambe ngeendlela zakhe zonke, ninamathele kuye;

<span id="an_11:23">11:23</span> wozigqogqa uYehova ezo ntlanga zonke
phambi kwenu, nigqogqe iintlanga ezinkulu, ezinamandla kunani.

<span id="an_11:24">11:24</span> Indawo yonke, enyathelwa yintende
yonyawo lwenu, yoba yeyenu; kuthabathela entlango, naseLebhanon,
nasemlanjeni, emlanjeni ongumEfrati, kuse elwandle lwasentshonalanga,
ingumda wenu.

<span id="an_11:25">11:25</span> Akukho mntu uya kuma phambi kwenu;
ukunkwantya nini, nokoyika nina, wokubeka uYehova uThixo wenu ezweni
lonke enilinyatheleyo, njengoko wathethayo kuni.

<span id="an_11:26">11:26</span> Yabonani, ndibeka phambi kwenu namhla
intsikelelo nesiqalekiso:

<span id="an_11:27">11:27</span> intsikelelo, ukuba nithe nayiphulaphula
imithetho kaYehova uThixo wenu, endiniwiselayo namhla;

<span id="an_11:28">11:28</span> isiqalekiso, ukuba nithe
anayiphulaphula imithetho kaYehova uThixo wenu, nesuka natyeka endleleni
leyo ndiniwisele umthetho ngayo namhla, nalandela thixo bambi
eningabazanga.

<span id="an_11:29">11:29</span> Kothi, xa athe uYehova, uThixo wakho,
wakungenisa kulo ilizwe oya kulo, usiya kulima, uyikhuphele intsikelelo
phezu kwentaba yeGerizim, nesiqalekiso phezu kwentaba ye-Ebhali.

<span id="an_11:30">11:30</span> Ezo ntaba aziphesheya kweYordan na,
ngaphaya kwendlela eya entshonalanga, ezweni lamaKanan, amiyo eArabha,
malungana neGilgali, ecaleni leMioki kaMore?

<span id="an_11:31">11:31</span> Kuba niya kuwela iYordan, nisiya
kulihlutha ilizwe elo aninikayo uYehova uThixo wenu, nilihluthe ke nime
kulo.

<span id="an_11:32">11:32</span> Gcinani, niyenze yonke imimiselo
namasiko endiwabekayo phambi kwenu namhla.

<span id="an_12:1">12:1</span> Yiyo le imimiselo namasiko, enowagcina
ukuba niwenze ezweni elo, akunika lona uYehova uThixo wooyihlo, ukuba
ulime yonke imihla enidla ngayo ubomi emhlabeni.

<span id="an_12:2">12:2</span> Zichitheni kuphele zonke iindawo, apho
iintlanga enizigqogqayo zabakhonzela khona oothixo bazo, ezintabeni
eziphakamileyo, nasezindulini, naphantsi kwemithi yonke eluhlaza;

<span id="an_12:3">12:3</span> nizidilize izibingelelo zazo, niziqhekeze
izimiso zazo zamatye, nibatshise ngomlilo ooAshera bazo, niyixakaxe
imifanekiso eqingqiweyo yoothixo bazo, nilicime igama lazo kule ndawo.

<span id="an_12:4">12:4</span> Ize ke ningenjenjalo kuYehova uThixo
wenu.

<span id="an_12:5">12:5</span> Endaweni leyo aya kuyinyula uYehova
uThixo wenu ezizweni zenu zonke, ukuba alimise khona igama lakhe, ukuba
ahlale khona, ize niquqele khona, niye khona.

<span id="an_12:6">12:6</span> Nowasa khona amadini enu anyukayo,
nemibingelelo yenu, nezishumi zenu, nomrhumo wesandla senu,
nezibhambathiso zenu, nemibinge yenu emfutshane;

<span id="an_12:7">12:7</span> nidle khona phambi koYehova uThixo wenu,
nivuye entweni yonke enisa isandla senu kuyo, nina nezindlu zenu,
akusikeleleyo kuyo uYehova uThixo wakho.

<span id="an_12:8">12:8</span> Ize ningenzi ngokwezinto zonke esizenzayo
apha namhla, elowo esenza okuthe tye emehlweni akhe;

<span id="an_12:9">12:9</span> kuba okwangoku anikangeni ekuphumleni
oko, naselifeni elo, aninikayo uYehova uThixo wenu.

<span id="an_12:10">12:10</span> Ke noyiwela iYordan, nihlale ezweni
elo, uYehova uThixo wenu aya kunidlisa ilifa kulo, aniphumze
ezintshabeni zenu zonke ngeenxa zonke, nihlale nikholosile.

<span id="an_12:11">12:11</span> Kothi ke kubekho indawo aya kuyinyula
uYehova uThixo wenu, alihlalise khona igama lakhe, nizizise khona izinto
zonke endiniwisela umthetho ngazo; amadini enu anyukayo, nemibingelelo
yenu, nezishumi zenu, nomrhumo wesandla senu, nezibhambathiso zenu zonke
ezinyuliweyo, enibhambathisa ngazo kuYehova;

<span id="an_12:12">12:12</span> nivuye phambi koYehova uThixo wenu,
nina noonyana benu, neentombi zenu, nezicaka zenu, nezicakakazi zenu,
nomLevi osemasangweni enu, ngokuba akanasabelo nalifa nani.

<span id="an_12:13">12:13</span> Zigcine, amadini akho anyukayo
ungawanyusi ezindaweni zonke ozibonayo.

<span id="an_12:14">12:14</span> Ke endaweni leyo aya kuyinyula uYehova,
kwesinye sezizwe sakowenu, wowanyusa khona amadini akho anyukayo,
ukwenze khona konke endikuwisela umthetho ngako.

<span id="an_12:15">12:15</span> Noko ke, ngokunqwena konke komphefumlo
wakho, ungaxhela uyidle inyama, ngokwentsikelelo kaYehova uThixo wakho
akunikileyo, emasangweni akho onke; oyinqambi nohlambulukileyo
bangayidla into enjengebhadi nenjengexhama.

<span id="an_12:16">12:16</span> Ligazi lodwa eningasayi kulidla
woliphalazela emhlabeni njengamanzi.

<span id="an_12:17">12:17</span> Akunakusidlela emasangweni akho
isishumi sengqolowa yakho, nesewayini yakho entsha, neseoli yakho,
namazibulo eenkomo zakho nawempahla yakho emfutshane, nezibhambathiso
zakho zonke obhambathisa ngazo, nemibingelelo yakho yokuqhutywa
yintliziyo, nomrhumo wesandla sakho.

<span id="an_12:18">12:18</span> Zona uze uzidlele phambi koYehova
uThixo wakho, endaweni leyo aya kuyinyula uYehova uThixo wakho, wena ke,
nonyana wakho, nentombi yakho, nesicaka sakho, nesicakakazi sakho,
nomLevi osemasangweni akho; uvuye phambi koYehova uThixo wakho ezintweni
zonke osa isandla sakho kuzo.

<span id="an_12:19">12:19</span> Zigcine, ungamlibali umLevi, yonke
imihla yokuphila kwakho emhlabeni wakho.

<span id="an_12:20">12:20</span> Xa athe uYehova uThixo wakho wawenza
banzi umda wakho, njengoko abethethe ngako kuwe, uthi, Ndiya kudla
inyama, ngokuba umphefumlo wakho unqwenela ukuyidla inyama: ungayidla
inyama ngokungqwena konke komphefumlo wakho.

<span id="an_12:21">12:21</span> Xa ithe yamgama kuwe indawo leyo, aya
kuyinyula uYehova uThixo wakho, ukuba alimise kuyo igama lakhe: woxhela
ezinkomeni zakho, nasempahleni yakho emfutshane, akunikileyo uYehova,
njengoko ndakuwisela umthetho ngako, udle emasangweni akho ngokunqwena
konke komphefumlo wakho.

<span id="an_12:22">12:22</span> Kanye njengokuba lidliwa ibhadi
nexhama, uya kwenjenjalo ukuyidla; oyinqambi nohlambulukileyo bofana
ukuyidla.

<span id="an_12:23">12:23</span> Kodwa qina ungalidli igazi, kuba igazi
ngumphefumlo; uze ungawudli ke umphefumlo kunye nenyama.

<span id="an_12:24">12:24</span> Uze ungalidli; woliphalazela emhlabeni
njengamanzi.

<span id="an_12:25">12:25</span> Uze ungalidli; ukuze kulunge kuwe,
nakoonyana bakho emva kwakho, xa uthe wakwenza okuthe tye emehlweni
kaYehova.

<span id="an_12:26">12:26</span> Zizinto zakho ezingcwele zodwa ezilunge
kuwe, nezibhambathiso zakho, owozithabatha uzise endaweni leyo aya
kuyinyula uYehova;

<span id="an_12:27">12:27</span> wenze amadini akho anyukayo, inyama
negazi, esibingelelweni sikaYehova uThixo wakho; igazi lemibingelelo
yakho uligalele esibingelelweni sikaYehova uThixo wakho, uyidle inyama
yona.

<span id="an_12:28">12:28</span> Gcina uwaphulaphule la mazwi onke,
ndikuwisela umthetho ngawo, ukuze kulunge kuwe nakoonyana bakho emva
kwakho, kude kuse ephakadeni, xa uthe wenza okulungileyo nokuthe tye
emehlweni kaYehova uThixo wakho.

<span id="an_12:29">12:29</span> Xa athe uYehova uThixo wakho wazinqumla
phambi kwakho iintlanga, apho uya kuzigqogqa khona, wazigqogqa ke,
wahlala ezweni lazo:

<span id="an_12:30">12:30</span> zigcine, hleze uthiyelwe uzilandele,
emveni kokutshatyalaliswa kwazo phambi kwakho; hleze uquqele koothixo
bazo, uthi, Zibe zisithini na ezi ntlanga ukubakhonza oothixo bazo?
Ndiya kwenjenjalo nam.

<span id="an_12:31">12:31</span> Uze ungenjenjalo kuYehova uThixo wakho;
kuba yonke into elisikizi kuYehova, ayithiyileyo, ziyenzile koothixo
bazo; ngokuba kwanoonyana bazo neentombi zazo zizitshise emlilweni
koothixo bazo.

<span id="an_12:32">12:32</span> Into yonke endisukuba ndiniwisele
umthetho ngayo, ize nigcine ukuyenza; uze ungongezi kuyo unganciphisi
nto.

<span id="an_13:1">13:1</span> Xa kuthe kwavela phakathi kwakho
umprofeti nomphuphi wamaphupha, wakunika imiqondiso nezimanga,

<span id="an_13:2">13:2</span> yabakho ke imiqondiso nezimanga
azithethileyo kuwe, esithi, Masilandele thixo bambi ongabaziyo,
sibakhonze:

<span id="an_13:3">13:3</span> uze ungawaphulaphuli amazwi aloo mprofeti
naloo mphuphi wamaphupha; ngokuba kusukuba enilinga uYehova uThixo wenu,
ukuze azi ukuba niyamthanda na uYehova uThixo wenu ngentliziyo yenu
yonke, nangomphefumlo wenu wonke.

<span id="an_13:4">13:4</span> Nize nilandele uYehova uThixo wenu,
noyike yena, nigcine imithetho yakhe, niphulaphule ilizwi lakhe,
nikhonze yena, ninamathele kuye.

<span id="an_13:5">13:5</span> Ke loo mprofeti naloo mphuphi wamaphupha
makabulawe; kuba ethethe elokutyeka kuYehova uThixo wenu, owanikhuphayo
ezweni laseYiputa, wanikhulula ngentlawulelo endlwini yobukhoboka; ukuba
akuwexule endleleni, akuwisele umthetho ngayo uYehova uThixo wakho ukuba
uhambe ngayo. Uze ubutshayele ke ububi, bungabikho phakathi kwakho.

<span id="an_13:6">13:6</span> Xa athe umzalwana wakho, umntakanyoko,
nonyana wakho, nentombi yakho, nomfazi wesifuba sakho, nommelwane wakho
onjengomphefumlo wakho kuwe, wakuhenda ngasese, esithi, Masiye kukhonza
thixo bambi ongabazanga, wena nooyihlo;

<span id="an_13:7">13:7</span> koothixo bezizwe eziningqongileyo,
ezikufuphi kuwe, nokuba zezikude nawe, ezithabathele esiphelweni
sehlabathi, zada zesa esiphelweni sehlabathi:

<span id="an_13:8">13:8</span> uze ungavumelani naye, ungamphulaphuli;
lingabi nanceba iliso lakho kuye, ungamcongi, ungamfihli; uze umbulale
afe.

<span id="an_13:9">13:9</span> Kofika esakho isandla kuye kuqala ukuba
simbulale, kwandule ukufika esabantu bonke isandla emva koko,

<span id="an_13:10">13:10</span> umxulube ngamatye afe; ngokuba efune
ukukuwexula kuYehova uThixo wakho, owakukhuphayo ezweni laseYiputa,
endlwini yobukhoboka;

<span id="an_13:11">13:11</span> eve onke amaSirayeli, oyike, angaphindi
enze ububi obunjengobo phakathi kwakho.

<span id="an_13:12">13:12</span> Xa uthe weva komnye umzi wemizi
yakowenu, akunikayo uYehova uThixo wakho ukuba uhlale kuwo, kusithiwa,

<span id="an_13:13">13:13</span> Kuphume amadoda angamatshijolo phakathi
kwakho, awexula abemi bomzi wawo, esithi, Hambani, siyekukhonza thixo
bambi, eningabaziyo:

<span id="an_13:14">13:14</span> wophengulula, ugocagoce, ubuzise,
ucokise; O! iyinyaniso, iqinisekile le nto, lenzekile eli sikizi
phakathi kwakho:

<span id="an_13:15">13:15</span> uze ubabulale kuthi tu abemi baloo mzi
ngohlangothi lwekrele, uwusingele phantsi, nento yonke ekuwo, kwanenkomo
yawo, ngohlangothi lwekrele.

<span id="an_13:16">13:16</span> Wowabuthela onke amaxhoba awo
esazulwini sendawo yawo yembutho, uwutshise ngomlilo loo mzi namaxhoba
awo onke, ube lidini elipheleleyo kuYehova uThixo wakho, ube ngumwewe
ongunaphakade, ungabi sakhiwa.

<span id="an_13:17">13:17</span> Esandleni sakho makunganamatheli nento
le kwezi zinto zisingelwe phantsi; ukuze abuye uYehova ekuvutheni
komsindo wakhe, abe nemfesane kuwe, asikwe yimfesane ngawe, akwandise,
njengoko wabafungelayo ooyihlo;

<span id="an_13:18">13:18</span> xa uthe waliphulaphula izwi likaYehova
uThixo wakho, ukuba uyigcine yonke imithetho yakhe endikuwiselayo
namhla. ukuba ukwenze okuthe tye emehlweni kaYehova uThixo wakho.

<span id="an_14:1">14:1</span> Ningoonyana kuYehova uThixo wenu; ize
ningazicenti, ningenzi mpandla phezu kwamehlo enu ngenxa yomfi;

<span id="an_14:2">14:2</span> ngokuba ningabantu abangcwele kuYehova
uThixo wenu; uYehova uninyulele ukuba nibe ngabantu abayinqobo kuye,
ezizweni zonke eziphezu komhlaba.

<span id="an_14:3">14:3</span> Uze ungadli nanye into elisikizi.

<span id="an_14:4">14:4</span> Zizo ezi izinto ezizitho zine enozidla:

<span id="an_14:5">14:5</span> inkomo, imvu, imbuzi, ixhama, nebhadi,
nelinqa, netshabangqa, nenqu, neula, negogo.

<span id="an_14:6">14:6</span> Yonke into ezitho zine ethiwe gqiphu
uphuphu, ezimpuphu zicandwe zacandwa kubini, etyisa umtyiso, ezintweni
ezizitho zine, noyidla yona.

<span id="an_14:7">14:7</span> Zezi zodwa eningayi kuzidla kwezetyisa
umtyiso, nakwezithiwe gqiphu uphuphu: inkamela, nembila, nomvundla;
ngokuba zetyisa umtyiso, ke aziluthe gqiphu uphuphu, ziziinqambi ke
kuni;

<span id="an_14:8">14:8</span> nehagu, ngokuba iluthe gqiphu uphuphu,
phofu ingetyisi, iyinqambi kuni. Inyama yazo ize ningayidli, nesidumbu
sazo ningasichukumisi.

<span id="an_14:9">14:9</span> Ezintweni zonke ezisemanzini nozidla:
zonke izinto ezinamaphiko namaxolo nozidla.

<span id="an_14:10">14:10</span> Ke zonke izinto ezingenamaphiko
namaxolo ize ningazidli; ziziinqambi kuni.

<span id="an_14:11">14:11</span> Zonke iintaka ezihlambulukileyo
nozidla.

<span id="an_14:12">14:12</span> Eningayi kuzidla zezi: ixhalanga,
nosilwangangubo, nonomakhwezana,

<span id="an_14:13">14:13</span> nesangxa, noontloyiya ngohlobo lwabo;

<span id="an_14:14">14:14</span> nehlungulu lonke ngohlobo lwalo;

<span id="an_14:15">14:15</span> nenciniba, nesihuluhulu, nengabangaba,
nentambane ngohlobo lwayo;

<span id="an_14:16">14:16</span> nesikhova, nefubesi, nenkuku yamanzi;

<span id="an_14:17">14:17</span> nengcwangube, nenkqo, nogwidi;

<span id="an_14:18">14:18</span> nengwamza, nokhwalimanzi ngohlobo
lwakhe, nobhobhoyi, nelulwane.

<span id="an_14:19">14:19</span> Yonke inyakanyaka enamphiko iyinqambi
kuni; ize ningayidli.

<span id="an_14:20">14:20</span> Zonke iintaka ezihlambulukileyo
ningazidla.

<span id="an_14:21">14:21</span> Ize ningayidli yonke into ezifeleyo;
ungamnika owasemzini osemasangweni akho, adle; ungathengisa ngayo
kowolunye uhlanga; ngokuba ningabantu abangcwele kuYehova uThixo wenu.
Uze ungalipheki itakane ngobisi lonina.

<span id="an_14:22">14:22</span> Uze unikele isishumi songeniselo lonke
lwembewu yakho ephuma entsimini, iminyaka ngeminyaka;

<span id="an_14:23">14:23</span> udle phambi koYehova uThixo wakho
endaweni leyo aya kuyinyulela ukuhlalisa igama lakhe kuyo, esishumini
sengqolowa yakho, nesewayini yakho entsha, neseoli yakho, namazibulo
eenkomo zakho, nawempahla yakho emfutshane; ukuze ufunde ukumoyika
uYehova uThixo wakho yonke imihla.

<span id="an_14:24">14:24</span> Xa indlela ithe yande kuwe, naxa uthe
wakhohlwa ukusisa sona, ngokuba ikude kuwe indawo leyo uYehova uThixo
wakho aya kuyinyulela ukulimisa kuyo igama lakhe, naxa athe wakusikelela
uYehova uThixo wakho:

<span id="an_14:25">14:25</span> wosanana ngemali, uyibophe imali
esandleni sakho, uye endaweni leyo aya kuyinyula uYehova uThixo wakho,

<span id="an_14:26">14:26</span> uyanane imali ngeento zonke osukuba
uzinqwenela umphefumlo wakho, ngeenkomo, nangempahla emfutshane,
nangewayini, nangesiselo esinamandla, nangeento zonke ozibizayo
umphefumlo wakho; udle khona phambi koYehova uThixo wakho, uvuye wena
nendlu yakho.

<span id="an_14:27">14:27</span> NomLevi osemasangweni akho uze
ungamlibali, ngokuba akanasabelo nalifa ndawonye nawe.

<span id="an_14:28">14:28</span> Ekupheleni kweminyaka emithathu,
wokhupha sonke isishumi songeniselo lwakho lwaloo mnyaka, ulufumbe
emasangweni akho;

<span id="an_14:29">14:29</span> eze umLevi, ngokuba engenasabelo nalifa
ndawonye nawe, nowasemzini, nenkedama, nomhlolokazi osemasangweni akho,
badle bahluthe; ukuze akusikelele uYehova uThixo wakho emsebenzini wonke
wesandla sakho owusebenzayo.

<span id="an_15:1">15:1</span> Ekupheleni kweminyaka esixhenxe, uze
wenze uyekelelo.

<span id="an_15:2">15:2</span> Nali ke isiko loyekelelo: Bonke ababoleki
ababoleke ngesandla sabo, mabayiyekelele into abayiboleke ummelwane
wabo, bangammemi ummelwane wabo ongumzalwana wabo; ngokuba kumenyezwe
uyekelelo lukaYehova.

<span id="an_15:3">15:3</span> Ungammema owolunye uhlanga; ke into
eyiyeyakho ekumzalwana wakho soyiyekelela isandla sakho.

<span id="an_15:4">15:4</span> Kodwa ke ze kungabikho hlwempu kuwe;
ngokuba uYehova wokusikelela kakhulu ezweni elo, akunikayo uYehova
uThixo wakho ukuba libe lilifa, ulime;

<span id="an_15:5">15:5</span> ukuba uthe kodwa waliphulaphula
ngenyameko izwi likaYehova uThixo wakho, wagcina ukuwenza wonke lo
mthetho ndikuwiselayo namhla.

<span id="an_15:6">15:6</span> Ngokuba uYehova uThixo wakho ukusikelele,
njengoko wathethayo kuwe; woboleka iintlanga ezininzi ngezibambiso, ke
wena akuyi kuboleka kuzo ngazibambiso. Wolawula iintlanga ezininzi, ke
zona aziyi kukulawula.

<span id="an_15:7">15:7</span> Xa kuthe kwakho ihlwempu kuwe
ebazalwaneni bakho, nokuba kukuliphi kumasango akho, ezweni lakho
akunikayo uYehova, uThixo wakho, uze ungayenzi ingqoshomba intliziyo
yakho, usivale isandla sakho kumzalwana wakho olihlwempu.

<span id="an_15:8">15:8</span> Uze usivule kakhulu isandla sakho kuye,
umboleke into elingene ukuswela kwakhe aswele ngako.

<span id="an_15:9">15:9</span> Uze uzigcine kungabikho butshijolo
entliziyweni yakho, uthi, Usondele umnyaka wesixhenxe, umnyaka
woyekelelo; libe libi iliso lakho ngakumzalwana wakho olihlwempu,
ungamniki nto; aze akhale ngawe kuYehova, ube nesono.

<span id="an_15:10">15:10</span> Uze umnike, ingabi mbi intliziyo yakho
ekumnikeni kwakho; ngokuba ngenxa yale ndawo wokusikelela uYehova uThixo
wakho emsebenzini wakho wonke, nasezintweni zonke osa isandla sakho
kuzo.

<span id="an_15:11">15:11</span> Kuba alisayi kuza lingabikho ihlwempu
phakathi kwelizwe elo; ngenxa yoko ndikuwisela umthetho, ndisithi,
Sivule kakhulu isandla sakho kumzalwana wakho olusizana, olihlwempu
lakho ezweni lakho.

<span id="an_15:12">15:12</span> Xa athe wazithengisa kuwe umzalwana
wakho, umHebhere nokuba ngumHebherekazi, wakukhonza iminyaka
emithandathu, womndulula ngomnyaka wesixhenxe ekhululekile kuwe.

<span id="an_15:13">15:13</span> Xa uthe wamndulula ekhululekile kuwe,
uze ungamndululi elambatha.

<span id="an_15:14">15:14</span> Wompha umphe empahleni yakho
emfutshane, nasesandeni sakho, nasesixovulelweni sakho; umnike into
akusikelele ngayo uYehova uThixo wakho;

<span id="an_15:15">15:15</span> ukhumbule ukuba ube ulikhoboka ezweni
laseYiputa, wakukhulula uYehova uThixo wakho; ngenxa yoko ndikuwisela
umthetho ngale nto namhla.

<span id="an_15:16">15:16</span> Kothi, xa athe kuwe, Andimki kuwe;
ngokuba ekuthanda wena nendlu yakho, ngokuba kulungile kuye ekuwe nje:

<span id="an_15:17">15:17</span> uthabathe ke inyatyhowa, umhlabe ngayo
endlebeni iye kuma elucangweni, abe sisicaka kuwe ngonaphakade.
Nakwisicakakazi sakho uze wenjenjalo.

<span id="an_15:18">15:18</span> Makunganqabi emehlweni akho ukumndulula
kwakho ekhululekile kuwe; ngokuba kuwe unjengomqeshwa okuqeshwa kubini,
ekukhonze iminyaka emithandathu nje: wokusikelela uYehova uThixo wakho
ezintweni zonke ozenzayo.

<span id="an_15:19">15:19</span> Onke amazibulo athe azalwa ziinkomo
zakho nayimpahla yakho emfutshane angamaduna, wowangcwalisa kuYehova
uThixo wakho. Uze ungawasebenzisi amazibulo eenkomo zakho, ungawachebi
amazibulo empahla yakho emfutshane.

<span id="an_15:20">15:20</span> Wowadlela phambi koYehova uThixo wakho
iminyaka ngeminyaka, kuloo ndawo aya kuyinyula uYehova, wena nendlu
yakho.

<span id="an_15:21">15:21</span> Xa athe aba nesiphako, aziziqhwala,
aziimfama, onke anesiphako esibi, uze ungawabingeleli kuYehova uThixo
wakho.

<span id="an_15:22">15:22</span> Wowadlela emasangweni akho; oyinqambi
nohlambulukileyo bofana ukuyidla into enjengebhadi nenjengexhama.

<span id="an_15:23">15:23</span> Ligazi lawo lodwa eningayi kulidla;
woliphalazela emhlabeni njengamanzi.

<span id="an_16:1">16:1</span> Yigcine inyanga enguAbhibhi, wenze
ipasika kuYehova uThixo wakho; ngokuba wakukhupha ngenyanga enguAbhibhi
uYehova uThixo wakho eYiputa ebusuku.

<span id="an_16:2">16:2</span> Uze ubingelele ipasika kuYehova uThixo
wakho, impahla emfutshane neenkomo, kuloo ndawo uYehova aya kuyinyulela
ukuba alibeke kuyo igama lakhe.

<span id="an_16:3">16:3</span> Uze ungadli nto inegwele kunye nayo;
imihla yoba sixhenxe usidla izonka ezingenagwele kunye nayo, isonka
seentsizi, ngokuba waphuma buphuthuphuthu ezweni laseYiputa; ukuze
uwukhumbule umhla wokuphuma kwakho ezweni laseYiputa yonke imihla
yokudla kwakho ubomi.

<span id="an_16:4">16:4</span> Kuze kungabonwa gwele emideni yakho yonke
imihla esixhenxe; ze kungabikho ntwana yanyama, oyibingelelayo ngokuhlwa
ngosuku lokuqala, eba ngumbeko kude kuse.

<span id="an_16:5">16:5</span> Akunako ukuyibingelela ipasika kulimbi
isango, emasangweni akho akunikayo uYehova uThixo wakho;

<span id="an_16:6">16:6</span> ke kuloo ndawo uYehova uThixo wakho aya
kuyinyulela ukulibeka kuyo igama lakhe, woyibingelela apho ipasika,
ngokuhlwa, ukutshona kwelanga, ngexesha owaphuma ngalo eYiputa;

<span id="an_16:7">16:7</span> uyose, uyidle, kuloo ndawo aya kuyinyula
uYehova uThixo wakho; ubuye kusasa, uye ezintenteni zakho.

<span id="an_16:8">16:8</span> Wodla izonka ezingenagwele imihla
emithandathu; ke ngomhla wesixhenxe yingqungquthela kaYehova uThixo
wakho; uze ungenzi namnye umsebenzi.

<span id="an_16:9">16:9</span> Uze uzibalele iiveki ezisixhenxe. Woqala
ukuzibalela iiveki ezisixhenxe uthabathela ekulifakeni irhengqa
engqoloweni ingekavunwa;

<span id="an_16:10">16:10</span> wenze umthendeleko weeveki kuYehova
uThixo wakho ngokomlinganiso wombingelelo wokuqhutywa yintliziyo
wesandla sakho, uwunike njengokusikelelwa kwakho nguYehova uThixo wakho;

<span id="an_16:11">16:11</span> uvuye phambi koYehova uThixo wakho,
wena, nonyana wakho, nentombi yakho, nesicaka sakho, nesicakakazi sakho,
nomLevi ose. masangweni akho, nomphambukeli, nenkedama, nomhlolokazi
ophakathi kwenu, kuloo ndawo aya kuyinyulela ukulibeka kuyo igama lakhe
uYehova, uThixo wakho.

<span id="an_16:12">16:12</span> Uze ukhumbule ukuba ube ulikhoboka
eYiputa, uyigcine uyenze le mimiselo.

<span id="an_16:13">16:13</span> Uze uzenzele umthendeleko weminquba
imihla esixhenxe, wakukhova ukubutha okusesandeni sakho,
nasesixovulelweni sakho;

<span id="an_16:14">16:14</span> uvuye emthendelekweni wakho, wena,
nonyana wakho, nentombi yakho, nesicaka sakho, nesicakakazi sakho,
nomLevi, nomphambukeli, nenkedama, nomhlolokazi osemasangweni akho.

<span id="an_16:15">16:15</span> Imihla yoba sixhenxe usenza
umthendeleko kuYehova uThixo wakho, kuloo ndawo aya kuyinyula uYehova;
ngokuba uYehova uThixo wakho uya kukusikela elungeniselweni lwakho
lonke, nasemisebenzini yonke yezandla zakho, ube nokuvuya kuphele.

<span id="an_16:16">16:16</span> Izihlandlo ezithathu ngomnyaka
mayibonakale into yonke eyindoda ebusweni bukaYehova uThixo wakho, kuloo
ndawo aya kuyinyula; ngomthendeleko wezonka ezingenagwele,
nangomthendeleko weeveki, nangomthendeleko weminquba. Makangabonakali ke
engaphethe lutho ebusweni bukaYehova;

<span id="an_16:17">16:17</span> elowo abonakale ngokupha kwesandla
sakhe, ngokwentsikelelo kaYehova uThixo wakho akunikileyo.

<span id="an_16:18">16:18</span> Wozimisela abagwebi nababhali
emasangweni akho onke akunikayo uYehova uThixo wakho, ngokwezizwe zakho,
bagwebe abantu ngogwebo olulungileyo.

<span id="an_16:19">16:19</span> Uze ungasijiki isigwebo, ungakhethi
buso, ungamkeli sicengo; kuba isicengo esi simfamekisa amehlo ezilumko,
siphenule iindawo zamalungisa.

<span id="an_16:20">16:20</span> Ubulungisa, ubulungisa obu, uze
ubuphuthume, ukuze uphile, ulihluthe ilizwe elo akunikayo uYehova uThixo
wakho.

<span id="an_16:21">16:21</span> Uze ungazigxumekeli Ashera wemithi,
nokuba yiyiphi, ecaleni lesibingelelo sikaYehova uThixo wakho, ozenzela
sona;

<span id="an_16:22">16:22</span> ungazimiseli simiso selitye, into
ayithiyileyo uYehova uThixo wakho.

<span id="an_17:1">17:1</span> Uze ungabingeleli kuYehova uThixo wakho
nkomo nagusha inasiphako, nandawo imbi nokuba yiyiphi; ngokuba oko
kulisikizi kuYehova uThixo wakho.

<span id="an_17:2">17:2</span> Xa kuthe kwafunyanwa phakathi kwenu,
nakuliphi isango emasangweni akho akunikayo uYehova uThixo wakho, indoda
nokuba yinkazana eyenze okubi emehlweni kaYehova uThixo wakho
ngokugqitha umnqophiso wakhe;

<span id="an_17:3">17:3</span> yaya, yakhonza thixo bambi, yazinqula,
ilanga, nenyanga, nomkhosi wonke wasezulwini, into endingawisanga
mthetho ngayo;

<span id="an_17:4">17:4</span> waxelelwa ke, weva, wabuza wacokisa,
wafumana iyinyaniso, iqinisekile le nto, lenzekile eli sikizi
kwaSirayeli:

<span id="an_17:5">17:5</span> woyikhupha loo ndoda, nokuba yiloo
nkazana, iyenzileyo loo nto imbi, emasangweni akho, loo ndoda nokuba
yiloo nkazana uyixulube ngamatye, ife.

<span id="an_17:6">17:6</span> Ofanele ukufa wobulawa ngomlomo
wamangqina amabini, nokuba ngamangqina amathathu; makangabulawa ngomlomo
wangqina linye.

<span id="an_17:7">17:7</span> Kofika kuqala kuye isandla samangqina
ukumbulala, kufike isandla sabantu bonke emveni koko; ubutshayele ke
ububi, bungabikho phakathi kwakho.

<span id="an_17:8">17:8</span> Xa ithe yakunqabela indawo ekugwebeni
phakathi kwegazi negazi, phakathi kwetyala netyala, phakathi kobetho
nobetho, iziindawo ekubanjwene ngazo emasangweni akho: wosuka unyuke uye
kuloo ndawo aya kuyinyula uYehova uThixo wakho;

<span id="an_17:9">17:9</span> uye kubabingeleli abaLevi, nakumgwebi oya
kubakho ngaloo mihla, ubuze, bakuxelele ilizwi lokugweba.

<span id="an_17:10">17:10</span> Uze wenze ngokwentetho yelizwi
abokuxelela lona, bekuloo ndawo aya kuyinyula uYehova; ugcine ukwenza
ngako konke abaya kukuyala ngako.

<span id="an_17:11">17:11</span> Ngokwentetho yomyalelo abaya kukuyala
ngayo, nangokwesigwebo abaya kusithetha kuwe, uze wenze, ungatyeki kulo
ilizwi abaya kukuxelela, uye ekunene nasekhohlo.

<span id="an_17:12">17:12</span> Indoda leyo ethe yenza ngokukhukhumala,
ingamphulaphuli umbingeleli omiyo, olungiselela khona kuYehova uThixo
wakho, nomgwebi lowo: mayife loo ndoda; ubutshayele ke ububi, bungabikho
kwaSirayeli;

<span id="an_17:13">17:13</span> bova ke bonke abantu, boyike, bangabi
sakhukhumala.

<span id="an_17:14">17:14</span> Xa uthe wafika kulo ilizwe akunika lona
uYehova uThixo wakho, walihlutha, wema kulo, wathi, Ndiyakuzimisela
ukumkani njengeentlanga zonke ezindijikelezileyo:

<span id="an_17:15">17:15</span> wozimisela ukumkani aya kumnyula
uYehova uThixo wakho, uzimisele ukumkani wakubazalwana bakho. Akungekhe
uzimisele ndoda yolunye uhlanga, engengumzalwana wakho.

<span id="an_17:16">17:16</span> Kodwa makangazandiseli mahashe,
angababuyiseli abantu eYiputa ukuze andise amahashe; ngokuba uYehova
wathi kuni, Ize ningabi saphinda nibuye ngaloo ndlela.

<span id="an_17:17">17:17</span> Makangazandiseli bafazi, ize ityeke
intliziyo yakhe; angazandiseli kakhulu silivere nagolide.

<span id="an_17:18">17:18</span> Wothi, xenikweni athe wahlala etroneni
yobukumkani bakhe, azibhalele impinda yombhalo yalo myalelo encwadini,
ethabatha kwephambi kwababingeleli abaLevi.

<span id="an_17:19">17:19</span> Yoba ngakuye alese kuyo imihla yonke
yobomi bakhe, ukuze afunde ukumoyika uYehova uThixo wakho, nokuwagcina
onke amazwi alo myalelo nale mimiselo, ukuba awenze;

<span id="an_17:20">17:20</span> ukuba ingaphakami intliziyo yakhe phezu
kwabazalwana bakhe, angatyeki emthethweni, aye ekunene nasekhohlo; ukuze
ayolule imihla ebukumkanini bakhe, yena noonyana bakhe phakathi
kwamaSirayeli.

<span id="an_18:1">18:1</span> Ababingeleli, abaLevi, sonke isizwe
sabaLevi, mabangabi nasabelo nalifa kunye namaSirayeli; bodla ukudla
kwasemlilweni ke kukaYehova, nelifa lakhe.

<span id="an_18:2">18:2</span> Mabangabi nalifa phakathi kwabazalwana
babo; nguYehova ilifa labo, njengoko wathethayo kubo.

<span id="an_18:3">18:3</span> Soba sesi ke isilunga sababingeleli,
esiphuma ebantwini, esiphuma kwababingelela imibingelelo, nokuba
yinkomo, nokuba yigusha: bomnika umbingeleli umkhono, nemihlathi,
neswili.

<span id="an_18:4">18:4</span> Womnika ulibo lwengqolowa yakho,
nolwewayini yakho entsha, nolweoli yakho; noboya bokuqala bomchebo
wempahla yakho emfutshane.

<span id="an_18:5">18:5</span> Ngokuba uYehova uThixo wakho wamnyula
ezizweni zakho zonke, ukuba eme alungiselele egameni likaYehova, yena
noonyana bakhe, yonke imihla.

<span id="an_18:6">18:6</span> Xa athe weza umLevi ephuma nakuliphi
isango emasangweni akho, kuwo onke amaSirayeli, apho aphambukele khona,
weza ngokunqwena konke komphefumlo wakhe kuloo ndawo aya kuyinyula
uYehova,

<span id="an_18:7">18:7</span> walungiselela egameni likaYehova uThixo
wakhe, njengabazalwana bakhe bonke abaLevi, abamiyo khona phambi
koYehova:

<span id="an_18:8">18:8</span> wodla isabelo njengabanye; ibe yodwa yona
intengiso yakhe ngezinto zezindlu zooyise.

<span id="an_18:9">18:9</span> Xa uthe wafika kulo ilizwe akunikayo
uYehova uThixo wakho, uze ungafundi ukwenza amasikizi ezo ntlanga.

<span id="an_18:10">18:10</span> Maze kungafunyanwa namnye kuwe ucandisa
unyana wakhe nentombi yakhe emlilweni, novumisayo, nolitola, nohlaba
izihlabo, nokhafulayo,

<span id="an_18:11">18:11</span> nobopha ngomabophe, nobuza koneshologu,
nosiyazi, noquqela kwabafileyo.

<span id="an_18:12">18:12</span> Kuba balisikizi kuYehova bonke abenza
ezo zinto; kungenxa yaloo masikizi, le nto uYehova uThixo wakho
azigqogqayo zingabikho ebusweni bakho.

<span id="an_18:13">18:13</span> Uze ugqibelele ukuba noYehova uThixo
wakho.

<span id="an_18:14">18:14</span> Kuba ezintlanga uzigqogqayo
zaphulaphula amatola nabavumisi; ke wena akakunikanga okunjalo uYehova
uThixo wakho.

<span id="an_18:15">18:15</span> UYehova uThixo wakho uya kunivelisela
umprofeti ophuma phakathi kwenu, kubazalwana benu, onjengam: ize
niphulaphule yena;

<span id="an_18:16">18:16</span> njengako konke owakucelayo kuYehova
uThixo wakho, eHorebhe ngomhla wesikhungu, usithi, Mandingaphindi
ndilive ilizwi likaYehova uThixo wam, nalo mlilo mkhulu mandingabi
sawubona, ukuze ndingafi.

<span id="an_18:17">18:17</span> Wathi ke uYehova kum, balungisile
ukutsho;

<span id="an_18:18">18:18</span> ndiya kubavelisela umprofeti ephuma
phakathi kwabazalwana babo, onjengawe; ndiwabeke amazwi am emlonyeni
wakhe, athethe kubo konke endiya kubawisela umthetho ngako.

<span id="an_18:19">18:19</span> Kothi ke, kulowo uthe akaliphulaphula
ilizwi lam, aya kulithetha egameni lam, mna ndiyibuze loo nto kuloo
mntu.

<span id="an_18:20">18:20</span> Kodwa umprofeti yena othe wakhukhumala,
wathetha ilizwi egameni lam, endingamwiselanga mthetho ukuba alithethe,
nothe wathetha egameni lathixo bambi: loo mprofeti makafe.

<span id="an_18:21">18:21</span> Xa ke uthe entliziyweni yakho, Sothini
na ukulazi ilizwi angalithethanga uYehova?

<span id="an_18:22">18:22</span> ilizwi, athe walithetha umprofeti
egameni likaYehova, alabakho, alehla: lelo ilizwi angalithethanga
uYehova. Uthethe ngokukhukhumala umprofeti lowo; uze unganxunguphaliswa
nguye.

<span id="an_19:1">19:1</span> Xa athe uYehova uThixo wakho wazinqumla
iintlanga ezo akunika ilizwe lazo uYehova uThixo wakho, wazigqogqa wena,
wahlala emizini yazo nasezindlwini zazo:

<span id="an_19:2">19:2</span> wozahlulela imizi emithathu phakathi
kwelizwe lakho, akunikayo uYehova uThixo wakho ukuba ulime;

<span id="an_19:3">19:3</span> uzilungisele indlela, uwahlule ube
zahlulo zithathu umda welizwe lakho, aya kukudlisa ilifa lalo uYehova
uThixo wakho, ukuze bonke ababulali basabele khona.

<span id="an_19:4">19:4</span> Lilo eli isiko awophathwa ngalo umbulali,
othe wasabela khona ukuba asinde: Othe wambulala ummelwane wakhe
ngengozi, ebengamthiyile ngaphambili;

<span id="an_19:5">19:5</span> waya nommelwane wakhe ehlathini, esiya
kugawula imithi, isandla sakhe sajiwula izembe, enqumla imithi,
yaphunyuka intsimbi emphinini, yabetha kummelwane wakhe, wafa: lowo
wosabela komnye umzi kuloo mizi, asinde;

<span id="an_19:6">19:6</span> hleze umphindezeli wegazi amsukele
umbulali lowo, kuba ishushu intliziyo yakhe, amfumane ngokuba nde
kwendlela, ambulale afe; engafanele kufa, kuba ebengamthiyile
ngaphambili.

<span id="an_19:7">19:7</span> Ngenxa yoko ndikuwisela umthetho,
ndisithi, Wozahlulela imizi emithathu.

<span id="an_19:8">19:8</span> Ke ukuba uYehova uThixo wakho uthe
wawenza banzi umda wakho, njengoko wafungayo kooyihlo, wakunika lonke
elo zwe, awathi wobanika lona ooyihlo;

<span id="an_19:9">19:9</span> xa uthe wawugcina ukuba uwenze, lo
mthetho wonke ndikuwisela wona namhla, ukuba umthande uYehova uThixo
wakho, uhambe ngeendlela zakhe imihla yonke; usaya kuyongeza imizi ibe
mithathu kule mithathu;

<span id="an_19:10">19:10</span> ukuze kungaphalazwa gazi lingenatyala
phakathi kwelizwe lakho, akunikayo uYehova uThixo wakho ukuba libe
lilifa, amagazi abe phezu kwakho.

<span id="an_19:11">19:11</span> Xa athe umntu wamthiya ummelwane wakhe,
wamlalela, wamvunukela, wambulala, wafa; wasabela komnye umzi kuloo
mizi;

<span id="an_19:12">19:12</span> amadoda amakhulu omzi wakhe othumela,
amthabathe khona, amnikele esandleni somphindezeli wegazi, ambulale,
afe.

<span id="an_19:13">19:13</span> Ze lingabi nanceba iliso lakho kuye;
wolitshayela ke igazi elingenatyala, lingabikho kwaSirayeli, kulunge
kuwe.

<span id="an_19:14">19:14</span> Uze ungawushenxisi umlimandlela
wommelwane wakho, abawumisayo abamandulo elifeni lakho, oya kulidla
ezweni elo akunikayo uYehova uThixo wakho ukuba ulime.

<span id="an_19:15">19:15</span> Ze kungesuki kume ngqina linye ngomntu
ngenxa yobugwenxa, nokuba bubuphi na, nangenxa yesono nokuba sisiphi,
esonweni nokuba sisiphi one ngaso; lize limiswe ilizwi ngomlomo
wamangqina amabini, nokuba kungomlomo wamangqina amathathu.

<span id="an_19:16">19:16</span> Xa kuthe kwema ingqina elifumana
limbopha umntu, ukuba lingqine okutyekileyo ngaye,

<span id="an_19:17">19:17</span> loo madoda mabini abambeneyo oma phambi
koYehova, phambi kwababingeleli nabagwebi abaya kubakho ngaloo mihla
bancine abagwebi.

<span id="an_19:18">19:18</span> Ukuba ke ingqina lilingqina lobuxoki,
lingqine ubuxoki ngomzalwana walo,

<span id="an_19:19">19:19</span> ize nenze kulo, njengoko belicinga
ukwenza ngako kumzalwana walo; nibutshayele ke ububi, bungabikho
phakathi kwenu.

<span id="an_19:20">19:20</span> Bova abanye, boyike, kungabi saphindwa
kwenziwe ngokwale ndawo imbi phakathi kwenu.

<span id="an_19:21">19:21</span> Ze lingabi nanceba iliso lakho:
umphefumlo wobuyiselwa ngomphefumlo, iliso ngeliso, izinyo ngezinyo,
isandla ngesandla, unyawo ngonyawo.

<span id="an_20:1">20:1</span> Xa uthe waphuma waya kulwa neentshaba
zakho, waza wabona amahashe neenqwelo zokulwa, abantu abaninzi kunawe,
uze ungaboyiki; ngokuba unawe uYehova uThixo wakho, owakunyusayo ezweni
laseYiputa.

<span id="an_20:2">20:2</span> Kothi ke, xenikweni nithe nasondela
ekulweni, afike umbingeleli, athethe ebantwini, athi kubo, Yiva,
Sirayeli!

<span id="an_20:3">20:3</span> Nisondele namhla ekulweni neentshaba
zenu; mayingathambi intliziyo yenu, musani ukoyika, musani ukuphakuzela,
musani ukungcangcazela ebusweni bazo;

<span id="an_20:4">20:4</span> ngokuba uYehova uThixo wenu uhamba nani,
ukuba anilwele kwiintshaba zenu, anisindise.

<span id="an_20:5">20:5</span> Ababhali bothetha ebantwini, bathi,
Ngubani na umntu owakhe indlu entsha, akayisungula? Makahambe abuyele
endlwini yakhe, hleze afe emfazweni, isungulwe mntu wumbi.

<span id="an_20:6">20:6</span> Ngubani na umntu otyele isidiliya, akadla
kuso? Makahambe abuyele endlwini yakhe, hleze afe emfazweni, sidliwe
mntu wumbi.

<span id="an_20:7">20:7</span> Ngubani na umntu ogane umfazi, akamzeka?
Makahambe abuyele endlwini yakhe, hleze afe emfazweni, azekwe mntu
wumbi.

<span id="an_20:8">20:8</span> Boqokela ababhali bathethe ebantwini,
bathi, Ngubani na umntu owoyikayo, ontliziyo ithambileyo? Makahambe
abuyele endlwini yakhe, inganyibiliki intliziyo yabazalwana bakhe,
njengentliziyo yakhe.

<span id="an_20:9">20:9</span> Kothi bakugqiba ababhali ukuthetha
ebantwini, bamise abathetheli bemikhosi bokukhokela abantu.

<span id="an_20:10">20:10</span> Xa uthe wasondela emzini, usiya kulwa
nawo, womemeza uxolo kuwo;

<span id="an_20:11">20:11</span> kuthi, ukuba uthe wakuphendula ngoxolo
wakuvulela, bonke abantu abafunyenwe kuwo babe ngabafakwa uviko,
bakukhonze.

<span id="an_20:12">20:12</span> Ke ukuba uthe awaxola nawe, wesuka
wenza imfazwe nawe, wowungqinga wena.

<span id="an_20:13">20:13</span> Ukuba uthe uYehova uThixo wakho
wawunikela esandleni sakho, woyibulala yonke into eyindoda kuwo
ngohlangothi lwekrele;

<span id="an_20:14">20:14</span> kodwa abafazi, nabantwana, neenkomo,
neento zonke ezithe zabakho kuloo mzi, amaxhoba awo onke, wowathimbela
kuwe, uwadle amaxhoba eentshaba zakho akunikileyo uYehova uThixo wakho.

<span id="an_20:15">20:15</span> Uya kwenjenjalo kuyo yonke imizi ekude
kakhulu kuwe, engeyiyo yona imizi yezi ntlanga.

<span id="an_20:16">20:16</span> Kodwa emizini yezi zizwe akunikayo
uYehova uThixo wakho ukuba ibe lilifa, uze ungasindisi nanye into
ephefumlayo.

<span id="an_20:17">20:17</span> Wowasingela phantsi kanye amaHeti,
nama-Amori, namaKanan, namaPerizi, namaHivi, namaYebhusi, njengoko
wakuwiselayo umthetho uYehova uThixo wakho;

<span id="an_20:18">20:18</span> ukuze banganifundisi ukwenza amasikizi
abo onke abawenze koothixo babo; none kuYehova uThixo wenu.

<span id="an_20:19">20:19</span> Xa nithe ke nenza iintsuku
niwungqingile umzi, nisilwa nawo ukuba niwuhluthe, uze ungayonakalisi
imithi yawo ngokuyixabela ngezembe; kuba uya kudla kuyo. Uze
ungayigawuli; kuba umthi wasendle ungumntu na, ukuba ungqingwe nguwe?

<span id="an_20:20">20:20</span> Ngumthi owaziyo ukuba asimthi udliwayo
wodwa owowonakalisa, uwugawule, wakhe izinto zokungqinga umzi olwa nawo,
ude uwe.

<span id="an_21:1">21:1</span> Xa kuthe kwafunyanwa obuleweyo kuwo
umhlaba akunikayo uYehova uThixo wakho ukuba uwume, equngquluzile endle,
akwaziwa ukuba ubulewe ngubani na:

<span id="an_21:2">21:2</span> ophuma amadoda amakhulu akowenu,
nabagwebi bakowenu, alinganise, asingise emizini emjikelezileyo lowo
ubuleweyo.

<span id="an_21:3">21:3</span> Kothi ke, umzi osondeleyo kobuleweyo,
amadoda amakhulu aloo mzi athabathe ithokazi lenkomo,
elingasetyenziswanga, elingatsalanga ngadyokhwe;

<span id="an_21:4">21:4</span> ahle amadoda amakhulu nethokazi, aye
emfuleni ohlala unamanzi, ongalinywanga, ongahlwayelwanga, alaphule
intamo ithokazi emfuleni apho.

<span id="an_21:5">21:5</span> Bofika ababingeleli, oonyana bakaLevi;
ngokuba unyule bona uYehova uThixo wakho, ukuba balungiselele kuye,
basikelele egameni likaYehova; kume ngokomlomo wabo ukubambana konke,
nokubetha konke.

<span id="an_21:6">21:6</span> Onke amadoda amakhulu aloo mzi usondeleyo
kobuleweyo ozihlamba izandla zawo phezu kwethokazi, elaphulwe intamo
emfuleni apho;

<span id="an_21:7">21:7</span> aphendule, athi, Izandla zethu
aziliphalazanga eli gazi, namehlo ethu akabonanga;

<span id="an_21:8">21:8</span> camagu, Yehova, kubantu bakho amaSirayeli
owawakhululayo; musa ukubeka igazi elingenatyala phakathi kwabantu bakho
amaSirayeli. Bolicanyagushelwa ke igazi.

<span id="an_21:9">21:9</span> Wolitshayela ke wena igazi elingenatyala,
lingabikho phakathi kwakho, xa uthe wenza okuthe tye emehlweni kaYehova.

<span id="an_21:10">21:10</span> Xa uthe waphuma, waya kulwa neentshaba
zakho, wazinikela uYehova uThixo wakho esandleni sakho, wathimba
abathinjwa kuzo,

<span id="an_21:11">21:11</span> wabona phakathi kwabathinjwa intokazi
emzimba mhle, wathana nca nayo, wayizeka yaba ngumkakho:

<span id="an_21:12">21:12</span> woyingenisa phakathi endlwini yakho,
ichebe intloko yayo, inqumle iinzipho zayo,

<span id="an_21:13">21:13</span> iyisuse kuyo ingubo yokuthinjwa kwayo,
ihlale endlwini yakho, imlilele uyise nonina inyanga iphela. Emveni koko
woyingena, ube yindoda yayo, yona ibe ngumkakho.

<span id="an_21:14">21:14</span> Kothi ukuba uthe akwayinanza,
uyindulule iye ekuthandeni kwayo; ungakhe uthengise ngayo ngemali,
ungayiphathi kakubi, uyonile nje.

<span id="an_21:15">21:15</span> Xa ithe indoda yanabafazi ababini,
omnye ethandwa, omnye ethiyiwe, bayizalela oonyana, lowo uthandwayo
nalowo uthiyiweyo; ke unyana wamazibulo waba ngowothiyiweyo:

<span id="an_21:16">21:16</span> kothi mini ibabela ilifa lento enayo
oonyana bayo, ingabi nako ukumenza owamazibulo unyana wothandwayo,
phambi konyana wothiyiweyo ongowamazibulo;

<span id="an_21:17">21:17</span> kuba owamazibulo, unyana lo
wothiyiweyo, yomazalelela, imnike izahlulo ezibini zento yonke eya
kufunyanwa inayo; ngokuba eyingqalo yokuqina kwayo, bulunge nayo
ubuzibulo.

<span id="an_21:18">21:18</span> Xa indoda ithe yanonyana oyinjubaqa,
oneenkani, ongaliphulaphuliyo ilizwi likayise nelizwi lonina, bambetha,
akabaphulaphula noko:

<span id="an_21:19">21:19</span> uyise nonina bombamba baphume naye,
baye kumadoda amakhulu omzi wakowabo, nasesangweni laloo ndawo yakowabo;

<span id="an_21:20">21:20</span> bathi kumadoda amakhulu omzi wakowabo,
Lo nyana wethu yinjubaqa, uneenkani, akaliphulaphuli ilizwi lethu,
ulidla-kudla, ulinxila.

<span id="an_21:21">21:21</span> Omgibisela ngamatye onke amadoda omzi
wakowabo, afe; ubutshayeleke ububi, bungabikho phakathi kwakho, eve onke
amaSirayeli, oyike

<span id="an_21:22">21:22</span> Xa ithe indoda yaba nesono esifanelwe
kukufa, yabulawa, yaxhonywa emthini,

<span id="an_21:23">21:23</span> isidumbu sayo masingalali emthini.
Wosingcwaba kwangaloo mini, ngokuba oxhonyiweyo usisiqalekiso kuThixo;
uze ungawenzi inqambi umhlaba wakho akunikayo uYehova uThixo wakho ukuba
ube lilifa.

<span id="an_22:1">22:1</span> Uze ungathi, uyibona inkomo yomzalwana
wakho, nokuba yigusha yakhe, ilahleka, uzisithelise kuyo; woyibuyisela
nokuba kutheni kumzalwana wakho.

<span id="an_22:2">22:2</span> Ke, ukuba akasondelelene nawe umzalwana
wakho, akumazi, wozihlanganisela ekhayeni lakho, zibe kuwe, ade azifune
umzalwana wakho, uzibuyisele kuye ke.

<span id="an_22:3">22:3</span> Uya kwenjenjalo kwiesile lakhe,
wenjenjalo kwingubo yakhe, wenjenjalo kwinto yonke yomzalwana wakho
elahlekileyo, ethe yalahleka kuye wayifumana wena; akunakuzisithelisa
kuyo.

<span id="an_22:4">22:4</span> Uze ungathi, ulibona iesile lomzalwana
wakho, nokuba yinkomo yakhe, iwile endleleni, uzisithelise kuyo;
womncedisa ukuyivusa.

<span id="an_22:5">22:5</span> Impahla yendoda ize inganxitywa
yinkazana, nendoda ize ingazinxibi iingubo zenkazana; ngokuba
bangamasikizi kuYehova uThixo wakho bonke abenza ezo zinto.

<span id="an_22:6">22:6</span> Xa uthe waqubisana nendlu yentaka
endleleni, nokuba kusemthini, nokuba kusemhlabeni, nokuba imathole,
nokuba imaqanda, unina ehleli phezu kwamathole lawo, nokuba kuphezu
kwamaqanda: uze ungamthabathi unina kunye namathole.

<span id="an_22:7">22:7</span> Womndulula unina lowo, uzithabathele
amathole lawo, ukuze kulunge kuwe, uyolule imihla yakho.

<span id="an_22:8">22:8</span> Xa uthe wakha indlu entsha, wolwenzela
ungqameko uphahla lwakho, ukuze ungazisi magazi endlwini yakho, xa athe
wawa owayo kuyo.

<span id="an_22:9">22:9</span> Uze ungasihlwayeli isidiliya sakho
iintlobo ezimbini zeembewu; hleze inzala yembewu oyihlwayeleyo, kunye
nongeniselo lwesidiliya eso, lulunge kwindawo engcwele.

<span id="an_22:10">22:10</span> Uze ungalimi ngenkomo ne-esile kunye.

<span id="an_22:11">22:11</span> Uze ungambathi ingubo engumxube, uboya
nelinen ndawonye.

<span id="an_22:12">22:12</span> Uze uzenzele iintshinga emasondweni
omane engubo ozigubungela ngayo.

<span id="an_22:13">22:13</span> Xa indoda ithe yazeka umfazi, yamngena,
yaza yamthiya,

<span id="an_22:14">22:14</span> yathetha ngaye iintlondi ezibangela
intetho, yamvelisela igama elibi, yathi, Ndimzekile lo mfazi, ndasondela
kuye, andazifumana iimpawu zobuntombi kuye:

<span id="an_22:15">22:15</span> uyise wentombi nonina bozithabatha
iimpawu zobuntombi bentombi leyo, baphume nazo bazise kumadoda amakhulu
omzi esangweni.

<span id="an_22:16">22:16</span> Wothi uyise wentombi kumadoda amakhulu,
Intombi yam ndiyinikelo mfo ukuba ibe ngumkakhe, wayithiya;

<span id="an_22:17">22:17</span> yabonani, uthethe iintlondi ezibangela
intetho, esithi, Andizifumananga iimpawu zobuntombi entombini yakho; ke
nanzi iimpawu zobuntombi bentombi yam. Boyaneka ke ingubo enazo phambi
kwamadoda amakhulu omzi.

<span id="an_22:18">22:18</span> Amadoda amakhulu aloo mzi omthabatha
loo mfo, ambethe,

<span id="an_22:19">22:19</span> amhlahlise ikhulu leeshekele
zesilivere, anike uyise wentombi; ngokuba wayivelisela igama elibi
intombi yakwaSirayeli; ibe ngumkakhe ke. Akayi kuba nakuyala yonke
imihla yakhe.

<span id="an_22:20">22:20</span> Ke ukuba eli lizwi lithe layinyaniso,
azafumaneka iimpawu zobuntombi baloo ntombi,

<span id="an_22:21">22:21</span> oyikhupha loo ntombi, ayimise
ngasemnyango wendlu kayise, ayigibisele ngamatye amadoda omzi wakowayo,
ife; ngokuba yenze ubudenge kwaSirayeli, yahenyuza endlwini kayise;
ubutshayele ke ububi, bungabikho phakathi kwenu.

<span id="an_22:22">22:22</span> Xa indoda ithe yafunyanwa imlele
umkamntu, bofa bobabini, loo ndoda ilele naloo mfazi, nomfazi lowo;
ubutshayele ke ububi, bungabikho kwaSirayeli.

<span id="an_22:23">22:23</span> Xa kuthe kwakho inkazana eyintombi
eganelwe indoda, wayifumana umfo phakathi komzi, wayilala:

<span id="an_22:24">22:24</span> nobakhupha bobabini nibamise
ngasesangweni laloo mzi, nibaxulube ngamatye, bafe; inkazana leyo,
ngenxa yokuba ingakhalanga iphakathi komzi; umfo lowo, ngenxa yokuba
emonile umfazi wommelwane wakhe; ubutshayele ke ububi, bungabikho
phakathi kwakho.

<span id="an_22:25">22:25</span> Ukuba umfo uthe wayifumana endle
intombi eseliganiwe, wayibamba loo mfo, wayilala, wofa yedwa loo mfo
uyileleyo.

<span id="an_22:26">22:26</span> Uze ungayenzi into intombi leyo; akukho
sono silingenwe kukufa entombini; ngokuba njengoko indoda ithi
imvunukele ummelwane wayo, imbulale afe, injalo le ndawo.

<span id="an_22:27">22:27</span> Ngokuba uyifumene endle, yakhala
intombi eganiweyo, akwabakho uyisindisayo.

<span id="an_22:28">22:28</span> Xa umfo athe wayifumana intombi
eyintombi engaganiweyo, wayibamba, wayilala; kwafumaneka ukuba kunjalo:

<span id="an_22:29">22:29</span> loo mfo uyileleyo womnika uyise
wentombi amashumi omahlanu eeshekele zesilivere, ibe ngumkakhe, ngenxa
yokuba eyonile. Akanakuyala yonke imihla yakhe.

<span id="an_22:30">22:30</span> Indoda mayingamzeki umkayise,
ingalityhili isondo lengubo kayise.

<span id="an_23:1">23:1</span> Makangangeni ebandleni likaYehova
olinyazwe ngokutyunyuzwa amasende, nonqanyulwe ubudoda.

<span id="an_23:2">23:2</span> Makungangeni mgqakhwe ebandleni
likaYehova; nesizukulwana sawo seshumi masingangeni ebandleni
likaYehova.

<span id="an_23:3">23:3</span> Makangangeni ebandleni likaYehova umAmon
nomMowabhi; nesizukulwana sabo seshumi masingangeni ebandleni likaYehova
naphakade;

<span id="an_23:4">23:4</span> ngenxa yokuba benganikhawulelanga
ngesonka nangamanzi endleleni, ekuphumeni kwenu eYiputa; nangenxa
enokuba bakuqeshela uBhileham unyana kaBhehore, wasePetore kwa-Aram
phakathi kwemiLambo, ukuba akuqalekise.

<span id="an_23:5">23:5</span> Akavuma ke uYehova uThixo wakho
ukumphulaphula uBhileham; usuke uYehova uThixo wakho wakuguqulela
isiqalekiso saba yintsikelelo; ngokuba ubekhuthanda uYehova uThixo
wakho.

<span id="an_23:6">23:6</span> Uze ungalukhathaleli naphakade uxolo
lwabo nokuhlala kwabo kakuhle, yonke imihla yakho.

<span id="an_23:7">23:7</span> Aze angabi lisikizi kuwe umEdom, ngokuba
ngumzalwana wakho; aze angabi lisikizi kuwe umYiputa, ngokuba ube
ungumphambukeli ezweni lakhe.

<span id="an_23:8">23:8</span> Oonyana abathe babazala, abasisizukulwana
sabo sesithathu, bongena ebandleni likaYehova.

<span id="an_23:9">23:9</span> Xa uthe waphuma umkhosi, waya
ezintshabeni zakho, uze uzigcine kwinto yonke embi.

<span id="an_23:10">23:10</span> Xa kuthe kwakho kuwe indoda
engahlambulukileyo, ngenxa yento eyihleleyo ebusuku, yophuma iye
ngaphandle kweminquba; mayingangeni phakathi kweminquba.

<span id="an_23:11">23:11</span> Kothi, xa kuhlwayo, ihlambe ngamanzi;
ithi lakutshona ilanga, ingene ke ngaphakathi kweminquba.

<span id="an_23:12">23:12</span> Woba nendawo engaphandle kweminquba,
uphume ke uye khona endle.

<span id="an_23:13">23:13</span> Uze ube nolugxa empahleni yakho; kuthi
ekuhlaleni phantsi kwakho endle, umbe ngalo, uhlale phantsi, ukuselele
okuphuma kuwe;

<span id="an_23:14">23:14</span> ngokuba uYehova uThixo wakho
uhambahamba phakathi kweminquba yakho, ukuba akuhlangule, azinikele
iintshaba zakho kuwe. Ize icokiseke iminquba yakho, angaboni nto
iziintloni kuwe, ajike emke kuwe.

<span id="an_23:15">23:15</span> Uze ungasinikeli enkosini yaso isicaka
esisabele kuwe, sisuka enkosini yaso.

<span id="an_23:16">23:16</span> Sohlala nawe phakathi kwenu, kuloo
ndawo sithe sayinyula kwelinye isango emasangweni akho, apho kusilungele
khona; uze ungasixinzeleli phantsi.

<span id="an_23:17">23:17</span> Makungabikho ng’awukazi kwindawo
engcwele ezintombini zakwaSirayeli; makungabikho sifebe kwindawo
engcwele koonyana bakaSirayeli.

<span id="an_23:18">23:18</span> Uze ungalungenisi utsheqo lwehenyukazi
nomvuzo wenja endlwini kaYehova uThixo wakho, ngenxa yesibhambathiso
nokuba sisiphi; ngokuba zingamasikizi kuYehova zombini ezo zinto.

<span id="an_23:19">23:19</span> Uze ungambizi nzala umzalwana wakho:
nzala yamali, nzala yakutya, nzala nokuba yeyani ekubizwa inzala ngayo.

<span id="an_23:20">23:20</span> Wobiza inzala kowolunye uhlanga; uze
ungabizi nzala kumzalwana wakho, ukuze akusikelele uYehova uThixo wakho
ezintweni zonke osisa kuzo isandla sakho, kulo ilizwe ongena kulo ukuba
ulime.

<span id="an_23:21">23:21</span> Xa uthe wabhambathisa isibhambathiso
kuYehova uThixo wakho, uze ungalibali ukusizalisa; ngokuba uYehova
uThixo wakho uya kusibiza kuwe, kube sisono kuwe.

<span id="an_23:22">23:22</span> Ke xa uthe wayeka, akwabhambathisa,
akuyi kuba sono oko kuwe.

<span id="an_23:23">23:23</span> Okuphume emlonyeni wakho kugcine,
ukwenze; njengoko ubhambathise ngako kuYehova uThixo wakho ngokuqhutywa
yintliziyo, wakuthetha ngomlomo wakho.

<span id="an_23:24">23:24</span> Xa uthe wangena esidiliyeni sommelwane
wakho, ungayidla idiliya uzifikisele, uhluthe, kodwa ungagaleli esityeni
sakho.

<span id="an_23:25">23:25</span> Xa uthe wangena engqoloweni yommelwane
wakho, engekavunwa, wokha izikhwebu ngesandla sakho; ungafaki rhengqa
engqoloweni yommelwane wakho engekavunwa.

<span id="an_24:1">24:1</span> Xa ithe indoda yazeka umfazi, yayindoda
yakhe, kothi ke ukuba uthe akafumana ukubabalwa emehlweni ayo, ngokuba
ifumene iindawo eziziintloni kuye, yambhalela incwadi yokumala,
yamnikela esandleni, yamgxotha endlwini yayo;

<span id="an_24:2">24:2</span> waphuma endlwini yayo, waya waba
ngowandoda yimbi; yamthiya le ndoda iyiyimbi,

<span id="an_24:3">24:3</span> yambhalela incwadi yokumala, yamnikela
esandleni, yamgxotha endlwini yayo; nokuba ithe yafa le ndoda iyiyimbi
yamzekayo wangumkayo:

<span id="an_24:4">24:4</span> mayingabi nako indoda yakhe yokuqala
eyamgxothayo, ukubuya imzeke abe ngumkayo, emveni kokuba enziwe inqambi;
ngokuba lisikizi elo kuYehova. Uze ungalenzi, ukuba lone ilizwe elo
akunikayo uYehova uThixo wakho ukuba libe lilifa.

<span id="an_24:5">24:5</span> Xa indoda ithe yazeka umfazi omtsha,
mayingaphumi nomkhosi, ingaphathiswa msebenzi nawuphi. Yokhululeka
ngenxa yendlu yayo umnyaka ube mnye, ivuyisane nomkayo emzekileyo.

<span id="an_24:6">24:6</span> Makangenziwa sibambiso amatye okusila,
nokuba lelingaphezulu, kuba oko kukubambisa ngomphefumlo.

<span id="an_24:7">24:7</span> Xa ithe indoda yafunyanwa isiba umntu
ebazalwaneni bayo, oonyana bakaSirayeli, imphathe kakubi, ithengise
ngaye njengekhoboka: malife elo sela; ubutshayele ke ububi, bungabikho
phakathi kwakho.

<span id="an_24:8">24:8</span> Zigcine esibethweni seqhenqa, ugcine
kunene, wenze ngokwezinto zonke abaya kuniyala ngazo ababingeleli,
abaLevi; njengoko ndabawisela umthetho, nigcine ukwenza.

<span id="an_24:9">24:9</span> Khumbula oko uYehova uThixo wakho
wakwenza kuMiriyam endleleni, ekuphumeni kwenu eYiputa.

<span id="an_24:10">24:10</span> Xa uthe wamboleka ummelwane wakho
nokuba yintoni ebolekwayo, uze ungangeni endlwini yakhe, uye kuthabatha
isibambiso kuye.

<span id="an_24:11">24:11</span> Uze ume ngaphandle, ithi loo ndoda
uyibolekayo iphume, isizise kuwe isibambiso eso.

<span id="an_24:12">24:12</span> Ukuba indoda ithe yaba iswele, uze
ungalali unesibambiso sayo;

<span id="an_24:13">24:13</span> wosibuyisela kuyo isibambiso eso
ukutshona kwelanga, ilale ngengubo yayo, ikusikelele, ube nobulungisa
phambi koYehova uThixo wakho.

<span id="an_24:14">24:14</span> Uze ungamcudisi umqeshwa ongaba uswele,
olihlwempu, nokuba ngowabazalwana bakho, nokuba ngowabaphambukeli bakho
abasezweni lakho, emasangweni akho.

<span id="an_24:15">24:15</span> Ngemini yakhe womnika umvuzo wakhe,
lingatshoni ilanga usekuwe; ngokuba eswele, ewumise umphefumlo wakhe
kuwo; hleze akhale ngawe kuYehova, oko ke kube sisono kuwe.

<span id="an_24:16">24:16</span> Ooyise mabangabulawa ngenxa yoonyana;
oonyana mabangabulawa ngenxa yooyise; elowo makabulawe ngesono sakhe.

<span id="an_24:17">24:17</span> Uze ungasijiki isigwebo sowasemzini
nesenkedama; ungayenzi isibambiso ingubo yomhlolokazi.

<span id="an_24:18">24:18</span> Khumbula ukuba ube ulikhoboka eYiputa.
UYehova uThixo wakho wakukhulula khona; ngenxa yoko ndikuwisela umthetho
ukuba uyenze le nto.

<span id="an_24:19">24:19</span> Xa uthe waluvuna uvuno lwakho entsimini
yakho, walibala isithungu entsimini, uze ungabuyi uye kusithabatha; soba
sesomphambukeli, nesenkedama, nesomhlolokazi, ukuze uYehova uThixo wakho
akusikelele emsebenzini wonke wezandla zakho.

<span id="an_24:20">24:20</span> Xa uthe wawuvuthulula umnquma wakho,
uze ungaphindi uwavuthulule amasebe emva kwakho; woba ngowomphambukeli,
nowenkedama, nowomhlolokazi.

<span id="an_24:21">24:21</span> Xa uthe wasivuna isidiliya sakho, uze
ungasibhikici emva kwakho; soba sesomphambukeli, nesenkedama,
nesomhlolokazi;

<span id="an_24:22">24:22</span> ukhumbule ukuba ube ulikhoboka ezweni
laseYiputa. Ngenxa yoko ndikuwisela umthetho ukuba uyenze le nto.

<span id="an_25:1">25:1</span> Xa kuthe kwabambana amadoda, kweziwa
ematyaleni ukuba lithethwe ityala lawo, ize igwetyelwe elilungisa,
igwetywe engendawo;

<span id="an_25:2">25:2</span> kothi ke, ukuba ithe engendawo yafanelwa
kukubethwa umgwebi ayilalise phantsi, ibethwe phambi kwakhe,
ngokulingene nokungabi ndawo kwayo, ngokwenani.

<span id="an_25:3">25:3</span> Yobethwa imivumbo emashumi mane,
kungongezwa; hleze kwakongezwa yabethwa imivumbo emininzi ngaphezu
kwaleyo, acukucezeke umzalwana wakho emehlweni akho.

<span id="an_25:4">25:4</span> Uze ungayibophi umlomo inkomo ibhula.

<span id="an_25:5">25:5</span> Xa bathe bahlala ndawonye abantu
bezalana, wafa omnye kubo engenanyana, umfazi wofileyo makangendeli
kwindoda yasemzini, yangaphandle; ozalana nendoda yakhe maze amngene,
amzeke, abe ngumkakhe, enze kuye okozalana nendoda yakhe.

<span id="an_25:6">25:6</span> Wothi ke owamazibulo, athe wamzala, eme
egameni lomfi lowo, lingacinywa igama lakhe kwaSirayeli.

<span id="an_25:7">25:7</span> Ke ukuba indoda leyo ithe ayakunanza
ukumzeka umkamfi lowo, wonyuka umkamfi lowo, aye esangweni kumadoda
amakhulu, athi, Laa mntu uzalana nendoda yam akavumi ukumvelisela
umntakayise igama kwaSirayeli, akavumi ukwenza kum okozalana nendoda.

<span id="an_25:8">25:8</span> Oyibiza ke amadoda amakhulu omzi wayo,
athethe kuyo; ime, ithi, Andikunanzile ukumzeka;

<span id="an_25:9">25:9</span> afike kuyo umkamfi lowo phambi kwamadoda
amakhulu, ayikhulule imbadada elunyaweni lwayo, ayitshicele ebusweni,
aphendule athi, Makwenjiwe nje kwindoda engayi kuyakha indlu yomntu
ozalana nayo.

<span id="an_25:10">25:10</span> Kothiwa ke igama layo kwaSirayeli
nguNdlw’-ikhululwe-imbadada.

<span id="an_25:11">25:11</span> Xa kuthe kwantlalana amadoda amabini,
umntu nomzalwana wakhe, wasondela umfazi wenye, ukuba ahlangule indoda
yakhe esandleni seyibethayo, wolula isandla sakhe, wayibamba
ngamaphambili,

<span id="an_25:12">25:12</span> wosinqumla isandla sakhe, lingabi
nanceba iliso lakho.

<span id="an_25:13">25:13</span> Uze ungabi namatye ngamatye
okulinganisa engxoweni yakho, amakhulu namancinane.

<span id="an_25:14">25:14</span> Uze ungabi nee-efa ngee-efa endlwini
yakho, enkulu nencinane;

<span id="an_25:15">25:15</span> uze ube nelitye elizalisekileyo,
elilelobulungisa; uze ube ne-efa ezalisekileyo, eyiyeyobulungisa, ukuze
yolulwe imihla yakho emhlabeni lowo akunikayo uYehova uThixo wakho.

<span id="an_25:16">25:16</span> Ngokuba bangamasikizi kuYehova uThixo
wakho bonke abenza loo nto, bonke abenza ubumenemene.

<span id="an_25:17">25:17</span> Khumbula loo nto wayenzayo uAmaleki
kuwe endleleni, ekuphumeni kwenu eYiputa;

<span id="an_25:18">25:18</span> owakuhlangabezayo ngendlela, wabetha
kuwo umqosheliso wakho, bonke abaphelelweyo abasemva kuwe, utyhafile,
udiniwe; akamoyika uThixo.

<span id="an_25:19">25:19</span> Kothi, ekukuphumzeni kukaYehova uThixo
wakho ezintshabeni zakho zonke ngeenxa zonke, ezweni elo akunikayo
uYehova uThixo wakho ukuba libe lilifa ulime, usicime isikhumbuzo sika
Amaleki phantsi kwezulu; uze unga libali.

<span id="an_26:1">26:1</span> Kothi, xa uthe wangena ezweni elo
akunikayo uYehova uThixo wakho ukuba libe lilifa, walihlutha, wema kulo:

<span id="an_26:2">26:2</span> uthabathe inxenye yolibo lweziqhamo zonke
zomhlaba oya kuzingenisa, ziphuma ezweni lakho akunikayo uYehova uThixo
wakho, uzibeke engobozini; uye kuloo ndawo uYehova uThixo wakho aya
kuyinyulela, ukuba alibeke khona igama lakhe;

<span id="an_26:3">26:3</span> uye kumbingeleli othe wakho ngaloo mihla,
uthi kuye, Ndiyaxela namhla kuYehova uThixo wakho, ukuba ndingenile kulo
ilizwe, awafungayo uYehova koobawo ukuba wosinika lona.

<span id="an_26:4">26:4</span> Woyithabatha ke umbingeleli ingobozi
esandleni sakho. ayibeke phantsi phambi kwesibingelelo sikaYehova uThixo
wakho.

<span id="an_26:5">26:5</span> Uze uphendule ke uthi phambi koYehova
uThixo wakho, EbengumAram ochithakeleyo ubawo. Wehla waya eYiputa,
waphambukela khona, ebantu bambalwa; waba luhlanga ke khona olukhulu
olunamandla, oluninzi.

<span id="an_26:6">26:6</span> Asiphatha kakubi amaYiputa, asicinezela,
abeka umsebenzi onzima phezu kwethu.

<span id="an_26:7">26:7</span> Sakhala kuYehova uThixo woobawo,
waliphulaphula uYehova ilizwi lethu; wazibona iintsizi zethu, nokwaphuka
kwethu, nokuxinwa kwethu.

<span id="an_26:8">26:8</span> Wasikhupha uYehova eYiputa ngesandla
esithe nkqi, nangengalo eyolukileyo, nangokoyikeka okukhulu,
nangemiqondiso, nangezimanga;

<span id="an_26:9">26:9</span> wasingenisa kule ndawo, wasinika eli
lizwe, ilizwe elibaleka amasi nobusi.

<span id="an_26:10">26:10</span> Kaloku ke, nanku ndizise ulibo
lweziqhamo zomhlaba lowo undinikileyo, Yehova. Uze uyibeke phantsi
phambi koYehova uThixo wakho, uqubude phambi koYehova uThixo wakho;

<span id="an_26:11">26:11</span> uvuye nendlu yakho ezintweni zonke
ezilungileyo akunikileyo uYehova uThixo wakho, wena, nomLevi,
nomphambukeli ophakathi kwenu.

<span id="an_26:12">26:12</span> Xa uthe wagqiba ukunikela isishumi
sonke songeniselo lwakho ngomnyaka wesithathu, ongumnyaka wezishumi
wamnika umLevi, nomphambukeli, nenkedama, nomhlolokazi, badla
emasangweni akho, bahlutha:

<span id="an_26:13">26:13</span> wothi phambi koYehova uThixo wakho,
Ndiyikhuphe kwee tu into engcwele endlwini yam; kananjalo ndimnikile
umLevi, nomphambukeli, nenkedama, nomhlolokazi, ngokomthetho wakho wonke
ondiwiseleyo; andigqithanga emithethweni yakho, andilibalanga nto.

<span id="an_26:14">26:14</span> Andidlanga nto kuyo esililweni sam,
andikhuphanga nto kuyo ebunqambini bam, andinikanga nto yayo ngenxa
yofileyo. Ndiliphulaphule ilizwi likaYehova uThixo wam, ndenza ngako
konke andiwisele umthetho ngako.

<span id="an_26:15">26:15</span> Vela ekhayeni lakho elingcwele
emazulwini, uqondele, ubasikelele abantu bakho, amaSirayeli, nomhlaba lo
usinikileyo, njengoko wafungayo koobawo, ilizwe elibaleka amasi nobusi.

<span id="an_26:16">26:16</span> Namhlanje uYehova uThixo wakho
ukuwisele umthetho, ukuba uyenze le mimiselo nala masiko; uwagcine ke,
uwenze ngentliziyo yakho yonke, nangomphefumlo wakho wonke.

<span id="an_26:17">26:17</span> UYehova namhla umbangile wathi
unguThixo kuwe, nokuba wena wohamba ngeendlela zakhe, uyigcine imimiselo
yakhe, nemithetho yakhe, namasiko akhe, uliphulaphule izwi lakhe.

<span id="an_26:18">26:18</span> NoYehova namhla unibangile nina, wathi
ningabantu abayinqobo kuye, njengoko wathethayo kuni, ukuze niyigcine
yonke imithetho yakhe;

<span id="an_26:19">26:19</span> aniphakamise ngaphezu kweentlanga zonke
azenzileyo, ukuba nibe yindumiso, negama, nendili; nibe ngabantu
abangcwele kuYehova uThixo wenu, njengoko wakuthethayo.

<span id="an_27:1">27:1</span> UMoses namadoda amakhulu akwaSirayeli
abawisela abantu umthetho, esithi, Wugcineni wonke umthetho
endiniwiselayo namhla.

<span id="an_27:2">27:2</span> Wothi, ngemini enithe nayiwela iYordan,
nangena kwelo zwe akunikayo uYehova uThixo wakho, uzimisele amatye
amakhulu, uwaqabe ngefutha,

<span id="an_27:3">27:3</span> ubhale kuwo onke amazwi alo myalelo,
wakuba uwelile; ukuze ungene kulo ilizwe akunikayo uYehova uThixo,
ilizwe elibaleka amasi nobusi, njengoko uYehova uThixo woyihlo
wathethayo kuwe.

<span id="an_27:4">27:4</span> Nothi, nakuyiwela iYordan, nimise la
matye ndiniwisela umthetho ngawo namhla, entabeni ye-Ebhali, uwaqabe
ngefutha;

<span id="an_27:5">27:5</span> wakhele apho isibingelelo kuYehova uThixo
wakho, isibingelelo samatye; ungasiphakamiseli ntlabo yantsimbi.

<span id="an_27:6">27:6</span> Wosakha ngamatye awonke isibingelelo
sikaYehova uThixo wakho, unyuse phezu kwaso amadini anyukayo kuYehova
uThixo wakho;

<span id="an_27:7">27:7</span> ubingelele imibingelelo yoxolo, udle
khona, uvuye phambi koYehova uThixo wakho;

<span id="an_27:8">27:8</span> uwabhale uwalungise ematyeni lawo onke
amazwi alo myalelo kakuhle.

<span id="an_27:9">27:9</span> UMoses nababingeleli abaLevi bathetha ke
kumaSirayeli onke, besithi, Yithi cwaka, uve, Sirayeli! Namhla nithe
naba ngabantu kuYehova uThixo wakho;

<span id="an_27:10">27:10</span> uze uliphulaphule izwi likaYehova
uThixo wakho, wenze imithetho yakhe nemimiselo yakhe, endikuwiselayo
namhla.

<span id="an_27:11">27:11</span> UMoses wabawisela abantu umthetho
ngaloo mini, esithi,

<span id="an_27:12">27:12</span> Aba baya kuma basikelele abantu,
entabeni yeGerizim, nakuyiwela iYordan: uSimon, noLevi, noYuda,
noIsakare, noYosefu, noBhenjamin:

<span id="an_27:13">27:13</span> aba baya kuma baqalekise, entabeni
ye-Ebhali: uRubhen, noGadi, noAshere, noZebhulon, noDan, noNafetali.

<span id="an_27:14">27:14</span> Bohlabela abaLevi, bathi kuwo onke
amadoda akwaSirayeli ngezwi elikhulu:

<span id="an_27:15">27:15</span> Uqalekisiwe umntu owenza umfanekiso
oqingqiweyo notyhidiweyo, into elisikizi kuYehova, into engumsebenzi
wezandla zomkroli, ayibeke endaweni esitheleyo; bavume bonke abantu,
bathi, Amen.

<span id="an_27:16">27:16</span> Uqalekisiwe ocukuceza uyise nokuba
ngunina; bathi bonke abantu, Amen.

<span id="an_27:17">27:17</span> Uqalekisiwe oshenxisa umlimandlela
wommelwane wakhe; bathi bonke abantu, Amen.

<span id="an_27:18">27:18</span> Uqalekisiwe olahlekisa imfama
endleleni; bathi bonke abantu, Amen.

<span id="an_27:19">27:19</span> Uqalekisiwe ojika isigwebo
somphambukeli nenkedama nomhlolokazi; bathi bonke abantu, Amen.

<span id="an_27:20">27:20</span> Uqalekisiwe olala nomkayise; ngokuba
utyhila isondo lengubo kayise; bathi bonke abantu, Amen.

<span id="an_27:21">27:21</span> Uqalekisiwe olala nantoni ezitho zine;
bathi bonke abantu, Amen.

<span id="an_27:22">27:22</span> Uqalekisiwe olala nodade wabo, nokuba
yintombi kayise, nokuba yintombi kanina; bathi bonke abantu, Amen.

<span id="an_27:23">27:23</span> Uqalekisiwe olala nomkhwekazi wakhe;
bathi bonke abantu, Amen.

<span id="an_27:24">27:24</span> Uqalekisiwe ombulalayo ummelwane wakhe
ngasese; bathi bonke abantu, Amen.

<span id="an_27:25">27:25</span> Uqalekisiwe osamkelayo isicengo
sokubulala umntu, igazi elingenatyala; bathi bonke abantu, Amen.

<span id="an_27:26">27:26</span> Uqalekisiwe ongawamisiyo amazwi alo
myalelo ukuba awenze; bathi bonke abantu, Amen.

<span id="an_28:1">28:1</span> Kothi, ukuba uthe waliphulaphula
ngenkuthalo izwi likaYehova uThixo wakho, ukuba ugcine wenze yonke
imithetho yakhe endikuwiselayo namhla, uYehova uThixo wakho akuphakamise
ngaphezu kweentlanga zonke zehlabathi;

<span id="an_28:2">28:2</span> zibe phezu kwakho ezi ntsikelelo zonke,
zikufumane, xa uthe waliphulaphula izwi likaYehova uThixo wakho:

<span id="an_28:3">28:3</span> Wosikelelwa phakathi komzi, usikelelwe
emaphandleni;

<span id="an_28:4">28:4</span> sisikelelwe isiqhamo sesizalo sakho,
nesiqhamo somhlaba wakho, nesiqhamo sempahla yakho ezitho zine,
nenkonyana yenkomo yakho, namatakane empahla yakho emfutshane isikelelwe
ingobozi yakho,

<span id="an_28:5">28:5</span> nomkhombe wakho wokuxovulela intlama.

<span id="an_28:6">28:6</span> Wosikelelwa ekungeneni kwakho, usikelelwe
ekuphumeni kwakho.

<span id="an_28:7">28:7</span> UYehova wozinikela zixatyelwe phambi
kwakho iintshaba zakho ezivukelana nawe; ziphume zisiza kuwe
ngandlela-nye, zikubaleke ngeendlela ezisixhenxe.

<span id="an_28:8">28:8</span> UYehova uya kuthetha intsikelelo, ibe
nawe emaqongeni akho, nasezintweni zonke osisa kuzo isandla sakho,
akusikelele ezweni elo akunikayo uYehova uThixo wakho.

<span id="an_28:9">28:9</span> UYehova wonimisa nibe ngabantu abangcwele
kuye, njengoko wakufungelayo, xa uthe wayigcina imithetho kaYehova
uThixo wakho, wahamba ngeendlela zakhe;

<span id="an_28:10">28:10</span> zibone zonke izizwe zehlabathi, ukuba
igama likaYehova libizwe phezu kwakho, zikoyike.

<span id="an_28:11">28:11</span> UYehova wokwandisela okulungileyo
esiqhameni sesizalo sakho, nasesiqhameni sempahla yakho ezitho zine,
nasesiqhameni somhlaba wakho, emhlabeni lowo awafungayo uYehova kooyihlo
ukuba wokunika.

<span id="an_28:12">28:12</span> UYehova wokuvulela uvimba wakhe
olungileyo, izulu lilinike imvula ilizwe lakho ngexesha layo,
awusikelele wonke umsebenzi wesandla sakho, uboleke iintlanga ezininzi,
ungaboleki kuzo wena.

<span id="an_28:13">28:13</span> UYehova wokwenza ube yintloko, ungabi
ngumsila; ibe nguwe wedwa onyukayo, ungabi ngohlayo: xa uthe
wayiphulaphula imithetho kaYehova uThixo wakho, endikuwiselayo namhla
ukuba uyigcine, uyenze;

<span id="an_28:14">28:14</span> akwatyeka emazwini onke endiniwisela
umthetho ngawo namhla, uye ekunene nasekhohlo, ukulandela thixo bambi,
ubakhonze.

<span id="an_28:15">28:15</span> Ke Kothi, ukuba uyigcine uyenze
imithetho yakhe nemimiselo yakhe endikuwiselayo namhla, zize phezu
kwakho ezi ziqalekiso zonke zikufumane:

<span id="an_28:16">28:16</span> Woqalekiswa phakathi komzi, uqalekiswe
emaphandleni;

<span id="an_28:17">28:17</span> iqalekiswe ingobozi yakho, nomkhombe
wakho wokuxovulela intlama;

<span id="an_28:18">28:18</span> siqalekiswe isiqhamo sesizalo sakho,
nesiqhamo somhlaba wakho, nenkonyana yenkomo yakho, namatakane empahla
yakho emfutshane.

<span id="an_28:19">28:19</span> Woqalekiswa ekungeneni kwakho,
uqalekiswe ekuphumeni kwakho.

<span id="an_28:20">28:20</span> UYehova wokuthumela isiqalekiso,
nokudungwadungwa, nokukhalinyelwa ezintweni zonke osa isandla sakho
kuzo, ude utshabalale, ude ubhubhekuphele, ngenxa yobubi beentlondi
zakho zokuba undishiyile.

<span id="an_28:21">28:21</span> UYehova woyinamathelisa kuwe indyikitya
yokufa, ade akuphelise, ungabikho phezu komhlaba lowo uya kuwo ukuba
uwume.

<span id="an_28:22">28:22</span> UYehova wokubetha ngesifo sephepha,
nangecesina, nangokurhala, nangokuvutha komzimba, nangekrele,
nangembabala, nangexoshomba, zikusukele ezo nto ude ubhubhe.

<span id="an_28:23">28:23</span> Izulu lakho eliphezu kwentloko yakho
loba lubhedu, umhlaba ophantsi kwakho ube sisinyithi.

<span id="an_28:24">28:24</span> UYehova woyenza imvula yelizwe lakho
ibe luthuthu nothuli, ihle ezulwini phezu kwakho ude utshabalale.

<span id="an_28:25">28:25</span> UYehova wokunikela ubethwe ziintshaba
zakho, uphume ngandlela-nye ukuya kuzo, uzibaleke ngeendlela
ezisixhenxe, ube yinto yokufeketha ezikumkanini zonke zehlabathi;

<span id="an_28:26">28:26</span> isidumbu sakho sibe kukudla kweentaka
zonke zezulu, nokwamarhamncwa elizwe. kungabikho bani uphekuzayo.

<span id="an_28:27">28:27</span> UYehova wokubetha ngethumba laseYiputa,
nangezilonda, nangokhwekhwe, nangenjinana, ongayi kuba nako ukuphiliswa
kuzo.

<span id="an_28:28">28:28</span> UYehova wokubetha ngokubhuda
nangobumfama, nangokuphambana ingqondo,

<span id="an_28:29">28:29</span> uphuthaphuthe emini emaqanda,
njengemfama iphuthaphutha esithokothokweni; ungabi nampumelelo
ezindleleni zakho, ucudiswe kodwa, uphangwe yonke imihla, kungabikho
bani ukusindisayo.

<span id="an_28:30">28:30</span> Woziganela umfazi, alalwe ndoda yimbi;
woyakha indlu ungayihlali; wotyala isidiliya ungasidli.

<span id="an_28:31">28:31</span> Yoxhelwa inkomo yakho ukhangele,
ungayidli; kohluthwa iesile lakho ebusweni bakho, lingabuyeli kuwe;
yonikwa iintshaba zakho impahla yakho emfutshane, ungabi nabani
uyihlangulayo.

<span id="an_28:32">28:32</span> Bonikwa bantu bambi oonyana bakho
neentombi zakho, akhangele amehlo akho, aphelele kubo imini yonke,
singabi namandla isandla sakho.

<span id="an_28:33">28:33</span> Isiqhamo somhlaba wakho, nokuxelenga
kwakho konke, kodliwa ngabantu ongabaziyo, ucudiswe, uvikivwe kuphela
yonke imihla;

<span id="an_28:34">28:34</span> ubhudiswe kukubona akubonayo amehlo
akho.

<span id="an_28:35">28:35</span> UYehova wokubetha emadolweni
nasemilenzeni ngamathumba amabi, ungabi nakuphiliswa kuwo, athabathele
entendeni yonyawo lwakho ase elukakayini.

<span id="an_28:36">28:36</span> UYehova wokusa wena, nokumkani wakho
othe wammisa phezu kwakho, eluhlangeni eningalwaziyo wena nooyihlo,
ukhonze khona apho thixo bambi, imithi namatye;

<span id="an_28:37">28:37</span> ube ngummangaliso, nondaba-mlonyeni,
nento yentsini, phakathi kwezizwe zonke athe uYehova wakuqhubela kuzo.

<span id="an_28:38">28:38</span> Wophuma nembewu eninzi uye entsimini,
uvune into encinane; ngokuba iya kunqunquthwa ziinkumbi.

<span id="an_28:39">28:39</span> Wotyala izidiliya, uzisebenze, ungaseli
wayini noko, ungavuni zidiliya; ngokuba ziya kudliwa ngukruxeshe.

<span id="an_28:40">28:40</span> Woba neminquma emideni yakho yonke,
ungazithambisi ngeoli noko; ngokuba iminquma yakho iya kunyothulwa.

<span id="an_28:41">28:41</span> Wozala oonyana neentombi, ungabi nabo
noko; ngokuba baya kuthinjwa.

<span id="an_28:42">28:42</span> Yonke imithi yakho, nesiqhamo somhlaba
wakho, sohluthwa ziinkumbi.

<span id="an_28:43">28:43</span> Owasemzini ophakathi kwakho wokunyuka,
aye enyuka ngokunyuka; wena uye usihla ngokuhla.

<span id="an_28:44">28:44</span> Wokuboleka yena, ungamboleki wena; woba
yintloko yena, ube ngumsila wena.

<span id="an_28:45">28:45</span> Zoza ke phezu kwakho ezo ziqalekiso
zonke, zikusukele, zikufumane ude utshabalale; ngokuba
ungaliphulaphulanga ilizwi likaYehova uThixo wakho, ukuba uyigcine
imithetho yakhe nemimiselo yakhe akuwiseleyo;

<span id="an_28:46">28:46</span> zibe ngumqondiso nezimanga kuwe,
nakwimbewu yakho kude kuse ephakadeni;

<span id="an_28:47">28:47</span> ngenxa yokuba ungamkhonzanga uYehova
uThixo wakho ngokuvuya, nangokuchwayitha kwentliziyo, ngenxa yobuninzi
bezinto zonke.

<span id="an_28:48">28:48</span> Wokhonza iintshaba zakho, ezo aya
kuzithumela kuwe uYehova, ulambile, unxaniwe, uhamba ze, uswele zonke
izinto, abeke idyokhwe yesinyithi entanyeni yakho, ade akutshabalalise.

<span id="an_28:49">28:49</span> UYehova wokuzisela uhlanga oluvela
kude, esiphelweni sehlabathi, olutshwebeleza njengokhozi; uhlanga
olulwimi ungayi kuluva;

<span id="an_28:50">28:50</span> uhlanga olubuso bungwanyalala,
olungakhethi buso bandoda inkulu, olungabi nakubabala namfama.

<span id="an_28:51">28:51</span> Lodla isiqhamo senkomo yakho, nesiqhamo
somhlaba wakho, ude utshabalale; lungakushiyeli ngqolowa, nawayini
intsha, naoli, nankonyana yankomo yakho, namatakane empahla yakho
emfutshane, lude lukuchithe.

<span id="an_28:52">28:52</span> Lokungqinga emasangweni akho onke, zide
ziwe iindonga zakho eziphakamileyo, ezinqabileyo, okholose ngazo, ezweni
lakho lonke; lukungqinge ke emasangweni akho onke, ezweni lakho lonke,
akunikileyo uYehova uThixo wakho;

<span id="an_28:53">28:53</span> udle isiqhamo sesizalo sakho, inyama
yoonyana bakho neentombi zakho akunikileyo uYehova uThixo wakho,
ekungqingweni, nasekuxinweni, olokuxina ngako utshaba lwakho.

<span id="an_28:54">28:54</span> Indoda esisifebe, ebixhamla ubuncwane
kunene phakathi kwakho, yomkhangela ngeliso elibi umzalwana wayo,
nomfazi wesifuba sayo, namasalela abantwana bayo abasaseleyo;

<span id="an_28:55">28:55</span> ngokokuze inganiki namnye kubo into
yenyama yabantwana bayo eyidlayo, ngenxa yokuba ingashiyelwanga nto
ekungqingweni nasekuxinweni, olokuxina ngako utshaba lwakho emasangweni
akho onke.

<span id="an_28:56">28:56</span> Intokazi eling’awukazi, exhamle
ubuncwane phakathi kwakho, ebingalingi ukubeka intende yonyawo lwayo
emhlabeni, ngenxa yokuxhamla ubuncwane, nangenxa yokuba iling’awukazi,
yoyikhangela ngeliso elibi indoda yesifuba sayo,

<span id="an_28:57">28:57</span> nonyana wayo, nentombi yayo, ngenxa
yomkhaya wayo ophuma phakathi kweenyawo zayo, nangenxa yabantwana bayo
ethe yabazala; kuba yobadla ngasese ekuswelekeni kweento zonke,
ekungqingweni nasekuxinweni olokuxina ngako utshaba lwakho emasangweni
akho.

<span id="an_28:58">28:58</span> Ukuba uthe akwagcina ukuwenza onke
amazwi alo myalelo, abhaliweyo kule ncwadi, ukuba uloyike eli gama
lizukileyo, loyikekayo, uYehova uThixo wakho:

<span id="an_28:59">28:59</span> uYehova wozenza zibaluleke izibetho
zakho, nezibetho zembewu yakho, zibe zizibetho ezikhulu ezihlala
zihleli, nezifo ezibi ezihlala zihleli;

<span id="an_28:60">28:60</span> akubuyisele ke bonke ubulwelwe
baseYiputa owanxunguphala bubo, buthi nama kuwe.

<span id="an_28:61">28:61</span> Nazo zonke izifo nezibetho zonke
ezingabhaliweyo encwadini yalo myalelo, wozinyusa uYehova phezu kwakho
ude utshabalale;

<span id="an_28:62">28:62</span> nisale nibantu bambalwa, esikhundleni
sokuba naningangeenkwenkwezi zezulu ukuba baninzi; ngokuba
ungaliphulaphulanga izwi likaYehova uThixo wakho.

<span id="an_28:63">28:63</span> Kothi, njengokuba uYehova ebenemihlali
ngani, ukuba anenzele okulungileyo, anandise: enjenjalo uYehova ukuba
nemihlali ngani, ukuba anidakise, anitshabalalise; ninyothulwe emhlabeni
lowo ungena kuwo, usiya kuwuma;

<span id="an_28:64">28:64</span> aniphangalalise uYehova phakathi
kwezizwe zonke, ethabathela esiphelweni sehlabathi, ase esiphelweni
sehlabathi; ukhonze thixo bambi khona, ongabazanga wena nooyihlo, imithi
namatye.

<span id="an_28:65">28:65</span> Phakathi kwezo ntlanga akusayi
kunyhamnyheka, ayisayi kuba nakuphumla intende yonyawo lwakho; uYehova
wokunika apho ukugungqa kwentliziyo, nokuphela kwamehlo, nokuthiswa
komphefumlo.

<span id="an_28:66">28:66</span> Ubomi bakho bojinga ngomsonto phambi
kwakho, unkwantye ubusuku nemini, ungakholwa bubomi bakho;

<span id="an_28:67">28:67</span> kusasa wothi, Akwaba bekungokuhlwa!
ngokuhlwa wothi, Akwaba bekukusasa! ngenxa yokunkwantya kwentliziyo
yakho oya kunkwantya ngako, nangenxa yokubona aya kukubona amehlo akho.

<span id="an_28:68">28:68</span> UYehova wokubuyisela eYiputa
ngeenqanawa, ngendlela endathi kuwe, Uze ungabi saphinda uyibone;
kuthengiswe ngani khona ezintshabeni zenu, ukuba nibe ngamakhoboka
namakhobokazana, kungabikho bani unithengayo.

<span id="an_29:1">29:1</span> Ngawo la amazwi omnqophiso, awamwisela
uMoses umthetho ngawo uYehova, ukuba awenze noonyana bakaSirayeli ezweni
lakwaMowabhi, ngaphandle komnqophiso awawenzayo nabo eHorebhe.

<span id="an_29:2">29:2</span> UMoses wawabiza amaSirayeli onke, wathi
kuwo, Nikubonile konke akwenzileyo uYehova emehlweni enu ezweni
laseYiputa, kuFaro, nakubakhonzi bakhe bonke, nakwilizwe lakhe lonke;

<span id="an_29:3">29:3</span> izilingo ezikhulu azibonileyo amehlo
akho, eziyimiqondiso nezimanga ezikhulu.

<span id="an_29:4">29:4</span> Ke akaninikanga uYehova intliziyo
yokwazi, namehlo okubona, neendlebe zokuva, unanamhla.

<span id="an_29:5">29:5</span> Ndinihambisile iminyaka engamashumi amane
entlango. Iingubo zenu azonakalanga bubudala, zinishiye; neembadada
zakho azonakalanga ziphele ezinyaweni zakho;

<span id="an_29:6">29:6</span> anidlanga sonka, aniselanga wayini
nasiselo sinxilisayo, ukuze nazi ukuba ndinguYehova uThixo wenu.

<span id="an_29:7">29:7</span> Nafika kule ndawo, waphuma uSihon
ukumkani waseHeshbhon, no-Ogi ukumkani waseBhashan, basihlangabeza
ngemfazwe, sababulala;

<span id="an_29:8">29:8</span> salithabatha ilizwe labo salinika
amaRubhen, namaGadi, nesiqingatha sesizwe sakwaManase, ukuba libe
lilifa.

<span id="an_29:9">29:9</span> Wagcineni ke amazwi alo mnqophiso,
niwenze, ukuze nikwenze ngengqiqo konke eniya kukwenza.

<span id="an_29:10">29:10</span> Nimi namhla nonke niphela phambi
koYehova uThixo wenu; iintloko zenu, nezizwe zenu, namadoda amakhulu
akowenu, nababhali benu, onke amadoda akwaSirayeli,

<span id="an_29:11">29:11</span> nabantwana benu, nabafazi benu,
nomphambukeli ophakathi komzi wakho, kuthabathela kogawula iinkuni
zakho, kuse kokha amanzi akho;

<span id="an_29:12">29:12</span> ukuba ungene emnqophisweni kaYehova
uThixo wakho, asesifungweni sakhe, asenzayo uYehova uThixo wakho nawe
namhla;

<span id="an_29:13">29:13</span> ukuze animise namhla nibe ngabantu
kuye, yena abe nguThixo kuni, njengoko wakuthethayo kuni, njengoko
wakufungayo kooyihlo, ooAbraham noIsake noYakobi.

<span id="an_29:14">29:14</span> Andiwenzi nani nedwa lo mnqophiso nesi
sifungo;

<span id="an_29:15">29:15</span> ndiwenza nomiyo apha nathi namhla
phambi koYehova uThixo wethu, kwanongekhoyo apha nathi namhla.

<span id="an_29:16">29:16</span> Ngokuba nina niyakwazi ukuhlala kwethu
ezweni laseYiputa, nokucanda kwethu phakathi kweentlanga enacanda kuzo;

<span id="an_29:17">29:17</span> nazibona izinto zazo ezinezothe,
nezigodo ezizizithixo zazo, imithi namatye, isilivere negolide, ezinazo:

<span id="an_29:18">29:18</span> hleze kubekho kuni ndoda, namfazi,
namzalwane, nasizwe, sintliziyo ijikayo namhla, imke kuYehova uThixo
wethu, iye kukhonza oothixo bezo ntlanga; hleze kubekho kuni ingcambu
ezele ubuhlungu nomhlonyane;

<span id="an_29:19">29:19</span> kuthi, ekuweveni kwakhe amazwi esi
sishwabulo, azisikelele entliziyweni yakhe, esithi, Ndoba noxolo;
ngokuba ndihamba ebungqoleni bentliziyo yam, ukuze kuphetshethwe osele
wahlutha kwanonxaniweyo.

<span id="an_29:20">29:20</span> UYehova akasayi kuvuma ukumxolela;
wosuka uqhume umsindo kaYehova nekhwele lakhe kuloo ndoda, silalephezu
kwayo sonke isishwabulo esibhaliweyo kule ncwadi, alicime uYehova igama
layo phantsi kwezulu.

<span id="an_29:21">29:21</span> Woyahlulela uYehova okubi ezizweni
zonke zamaSirayeli, ngokwezishwabulo zonke zomnqophiso obhaliweyo
encwadini yalo myalelo.

<span id="an_29:22">29:22</span> Sothi isizukulwana esisemva kwenu,
oonyana benu abaya kuvela emva kwenu nowolunye uhlanga ovela ezweni
elikude, bazibone izibetho zelolizwe, nezifo zalo uYehova azihlisileyo
kulo:

<span id="an_29:23">29:23</span> isulfure netyuwa, litshile lonke ilizwe
lakhona, lingahlwayelwa, lingahlumi nto, lingaphumi tyani;
linjengokubhukuqwa kweSodom neGomora, iAdama neTsebhoyim, awazibhukuqayo
uYehova ngomsindo wakhe nangobushushu bakhe.

<span id="an_29:24">29:24</span> Zothi ke zonke iintlanga, Kungenxa
yantoni na, ukuba uYehova enjenje kweli lizwe? Kuyini na ukuvutha kwalo
msindo mkhulu kangaka?

<span id="an_29:25">29:25</span> Kuthiwe, Kungokuba bewushiyile
umnqophiso kaYehova uThixo wooyise, awawenza nabo ekubakhupheni kwakhe
ezweni laseYiputa.

<span id="an_29:26">29:26</span> Baya bakhonza thixo bambi, babanqula,
oothixo abangabaziyo, abengababelanga yena.

<span id="an_29:27">29:27</span> Wavutha ke umsindo kaYehova kwelo zwe,
ukuba kuziswe phezu kwalo zonke iziqalekiso ezibhaliweyo kule ncwadi;

<span id="an_29:28">29:28</span> uYehova wabanyothula emhlabeni wabo
ngomsindo, nangobushushu, nangoburhalarhume obukhulu, wabaphosa zweni
limbi, njengoko kunjalo namhla.

<span id="an_29:29">29:29</span> Izinto ezisitheleyo zezikaYehova uThixo
wethu; izinto ezityhilekileyo zezethu, nezoonyana bethu kude kuse
ephakadeni, ukuze siwenze onke amazwi alo myalelo.

<span id="an_30:1">30:1</span> Kothi ke, xa athe eza phezu kwakho onke
la mazwi, iintsikelelo neziqalekiso, endizibeke phambi kwakho,
wazikhumbula uphakathi kweentlanga zonke, athe wakugxothela kuzo uYehova
uThixo wakho,

<span id="an_30:2">30:2</span> wabuyela kuYehova uThixo wakho,
waliphulaphula ilizwi lakhe, njengako konke endikuwisela umthetho ngako
namhla, wena noonyana bakho, ngentliziyo yakho yonke, nangomphefumlo
wakho wonke:

<span id="an_30:3">30:3</span> wokubuyisa ke uYehova uThixo wakho
ukuthinjwa kwakho, abe nemfesane kuwe, abuye akubuthe ezizweni zonke
abekuphangalalisele kuzo uYehova uThixo wakho.

<span id="an_30:4">30:4</span> Ukuba uthe wagxothelwa esiphelweni
sezulu, wokubutha nakhona apho uYehova uThixo wakho; wokuphuthuma
nakhona apho.

<span id="an_30:5">30:5</span> Wokuzisa uYehova uThixo wakho kulo ilizwe
ababelihluthile ooyihlo, ulime, akwenzele okulungileyo, akwandise
ngaphezu kooyihlo.

<span id="an_30:6">30:6</span> Woyalusa intliziyo yakho uYehova uThixo
wakho, nentliziyo yembewu yakho, ukuba umthande uYehova uThixo wakho
ngentliziyo yakho yonke, nangomphefumlo wakho wonke, ukuze uphile.

<span id="an_30:7">30:7</span> Wozibeka uYehova uThixo wakho zonke ezi
zishwabulo phezu kweentshaba zakho, naphezu kwabakuthiyileyo,
abakutshutshisileyo;

<span id="an_30:8">30:8</span> ubuye ke wena, uliphulaphule izwi
likaYehova, uyenze yonke imithetho yakhe endikuwiselayo namhla.

<span id="an_30:9">30:9</span> UYehova uThixo wakho uya kwandisa
kumsebenzi wonke wesandla sakho, kwisiqhamo sesizalo sakho, nakwisiqhamo
senkomo yakho, nakwisiqhamo somhlaba wakho, kulunge; ngokuba uYehova uya
kubuya abe nemihlali ngawe, kulunge, njengoko waba nemihlali ngooyihlo:

<span id="an_30:10">30:10</span> xa uthe waliphulaphula izwi likaYehova
uThixo wakho, ukuba uyigcine imithetho yakhe nemimiselo yakhe,
ebhaliweyo encwadini yalo myalelo; xa uthe wabuyela kuYehova uThixo
wakho ngentliziyo yakho yonke, nangomphefumlo wakho wonke.

<span id="an_30:11">30:11</span> Ngokuba lo mthetho ndikuwiselayo namhla
awunto ikunqabeleyo, awukude nokuba kude.

<span id="an_30:12">30:12</span> Awusezulwini, ukuba uthi, Ngubani na
oya kusinyukela ezulwini, asithabathele siwuve, siwenze?

<span id="an_30:13">30:13</span> Awuphesheya kolwandle, ukuba uthi,
Ngubani na oya kusiwelela ulwandle, asithabathele, siwuve, siwenze?

<span id="an_30:14">30:14</span> Ngokuba ilizwi eli lisondele kunene
kuwe, emlonyeni wakho nasentliziyweni yakho, ukuba ulenze.

<span id="an_30:15">30:15</span> Khangela, ndibeke phambi kwakho namhla
ubomi nokulunga, ukufa nobubi;

<span id="an_30:16">30:16</span> ekubeni ndikuwisela umthetho namhla,
ukuba umthande uYehova uThixo wakho, uhambe ngeendlela zakhe, ugcine
imithetho yakhe, nemimiselo yakhe, namasiko akhe, uphile, wande,
akusikelele uYehova uThixo wakho kwelo zwe ungena kulo ukuba ulime.

<span id="an_30:17">30:17</span> Ke ukuba ithe yajika intliziyo yakho,
akweva, wawexulwa, wanqula thixo bambi, wabakhonza:

<span id="an_30:18">30:18</span> ndiyanixelela namhla, ukuba nobhubha
kanye. Aniyi kolulelwa mini zenu kuwo umhlaba, eniwela iYordan nisiya
kuwuma.

<span id="an_30:19">30:19</span> Ndingqinisisa amazulu nehlabathi namhla
ngani; ndibeke phambi kwenu ubomi nokufa, intsikelelo nesiqalekiso.
Nyula ke ubomi, ukuze uphile, wena nembewu yakho;

<span id="an_30:20">30:20</span> ukuba umthande uYehova uThixo wakho,
uliphulaphule ilizwi lakhe, unamathele kuye: ngokuba bubomi bakho,
nokolulwa kweemini zakho; ukuze uhlale emhlabeni lowo awafunga uYehova
kooyihlo ooAbraham noIsake noYakobi, ukuba wobanika.

<span id="an_31:1">31:1</span> Waya uMoses, wawathetha la mazwi
kumaSirayeli onke,

<span id="an_31:2">31:2</span> wathi kuwo, Ndiminyaka ilikhulu
elinamanci mabini namhla ndizelwe. Andisenako ukuphuma nokungena;
noYehova uthe kum, Akusayi kuyiwela le Yordan.

<span id="an_31:3">31:3</span> NguYehova uThixo wakho owela phambi
kwakho; wozitshabalalisa ezo ntlanga phambi kwakho, uzithimbe.
NguYoshuwa owela phambi kwakho, njengoko wathethayo uYehova.

<span id="an_31:4">31:4</span> Uya kwenza uYehova kuzo njengoko wenzayo
kuSihon nakuOgi, ookumkani bama-Amori, nakwilizwe labo,
awabatshabalalisayo;

<span id="an_31:5">31:5</span> azinikele kuni uYehova; nenze kuzo
ngokomthetho wonke endiniwiseleyo.

<span id="an_31:6">31:6</span> Yomelelani nikhaliphe: musani ukoyika,
musani ukungcangcazela ebusweni bazo. Ngokuba nguYehova uThixo wakho
ohamba nawe; akayi kukuyekela, akayi kukushiya.

<span id="an_31:7">31:7</span> UMoses wambiza ke uYoshuwa, wathi kuye
emehlweni amaSirayeli onke, Yomelela ukhaliphe; kuba wena uya kungena
naba bantu kwelo zwe wafungayo kooyise uYehova ukuba wobanika; wena uya
kubadlisa ilifa.

<span id="an_31:8">31:8</span> NguYehova ohamba phambi kwakho; yena uya
kuba nawe; akayi kukuyekela, akayi kukushiya. Uze ungoyiki, ungaqhiphuki
mbilini.

<span id="an_31:9">31:9</span> Wawubhala uMoses lo myalelo, wawunika
ababingeleli, oonyana bakaLevi, ababethwala ityeya yomnqophiso kaYehova,
namadoda amakhulu akwaSirayeli onke.

<span id="an_31:10">31:10</span> UMoses wabawisela umthetho, esithi,
Ekupheleni kweminyaka esixhenxe, ngexesha elimisiweyo lomnyaka
woyekelelo, emthendelekweni weminquba,

<span id="an_31:11">31:11</span> ekuzeni kubonakala kwamaSirayeli onke
phambi koYehova uThixo wakho, kuloo ndawo aya kuyinyula, wowulesa lo
myalelo phambi kwamaSirayeli onke ezindlebeni zawo.

<span id="an_31:12">31:12</span> Bobizelwa ndawonye abantu, amadoda,
nabafazi, nabantwana, nomphambukeli wakho osemasangweni akho, ukuze
beve, nokuze bafunde, bamoyike uYehova uThixo wenu, bagcine ukuwenza
onke amazwi alo myalelo;

<span id="an_31:13">31:13</span> beve noonyana babo abangaziyo, bafunde
ukumoyika uYehova uThixo wenu, yonke imihla enidla ubomi ngayo, kuloo
mhlaba eniwela iYordan nisiya kuwuma.

<span id="an_31:14">31:14</span> Wathi uYehova kuMoses, Yabona, isondele
imihla yakho yokuba ufe. Biza uYoshuwa, niye nime ententeni
yokuhlangana, ndimyale. Baya ooMoses noYoshuwa, bema ententeni
yokuhlangana.

<span id="an_31:15">31:15</span> Wabonakala uYehova ententeni emqulwini
welifu. Wamana umi umqulu welifu phezu komnyango wentente.

<span id="an_31:16">31:16</span> Wathi uYehova kuMoses, Yabona, uya
kulala nooyihlo; basuke aba bantu bahenyuze ngokulandela thixo bambi
belo zwe bangena kulo phakathi kwalo, bandishiye, bawaphule umnqophiso
wam endiwenze nabo;

<span id="an_31:17">31:17</span> uvuthe umsindo wam kubo ngaloo mini,
ndibashiye, ndibusithelise ubuso bam kubo, babe ngabokudliwa kuthi tu,
bafunyanwe bububi obuninzi naziimbandezelo; bathi ngaloo mini, Akungenxa
yokuba engekho na uThixo wam phakathi kwam, le nto ndifunyenwe bobu
bubi?

<span id="an_31:18">31:18</span> Ke mna ndiya kubusithelisa kuphele
ubuso bam ngaloo mini, ngenxa yobubi bonke ababenzileyo; ngokuba bejike
baya thixweni bambi.

<span id="an_31:19">31:19</span> Kaloku ke zibhaleleni le ngoma,
niyifundise oonyana bakaSirayeli, niyibeke emlonyeni wabo, ukuze le
ngoma ibe lingqina lam koonyana bakaSirayeli.

<span id="an_31:20">31:20</span> Kuba ndiya kubangenisa kuwo umhlaba
endafunga kooyise ngawo, obaleka amasi nobusi, badle bahluthe, batyebe;
bajike baye thixweni bambi, babakhonze, bandigibe, bawaphule umnqophiso
wam.

<span id="an_31:21">31:21</span> Kothi, xa bathe bafunyanwa bububi
obuninzi naziimbandezelo, isuke le ngoma iphendule phambi kwabo, ibe
lingqina: kuba ayisayi kulityalwa imke emlonyeni wembewu yabo; kuba
ndiyakwazi ukucamanga kwabo abakwenzayo namhla, ndingekabangenisi
nje’kwelo zwe ndifunge ngalo.

<span id="an_31:22">31:22</span> Wayibhala uMoses loo ngoma ngaloo mini,
wayifundisa oonyana bakaSirayeli.

<span id="an_31:23">31:23</span> Wammisela uYoshuwa unyana kaNun
umthetho; wathi, Yomelela, ukhaliphe, kuba uya kubangenisa wena oonyana
bakaSirayeli kwelo zwe ndabafungela lona. Ndiya kuba nawe mna.

<span id="an_31:24">31:24</span> Kwathi, akugqiba uMoses ukuwabhala
amazwi alo myalelo encwadini ada agqitywa,

<span id="an_31:25">31:25</span> uMoses wabawisela umthetho abaLevi,
ababethwala ityeya yomnqophiso kaYehova, esithi,

<span id="an_31:26">31:26</span> Yithabatheni incwadi yalo myalelo,
niyibeke ecaleni letyeya yomnqophiso kaYehova uThixo wenu, ibe lingqina
khona kuni.

<span id="an_31:27">31:27</span> Ngokuba ndiyazazi iinkani zakho,
nentamo yakho elukhuni. Yabonani, ndisadla ubomi nje, ndisenani, namana
niphikisana noYehova; kobeka phi na emva kokufa kwam?

<span id="an_31:28">31:28</span> Bizelani ndawonye onke amadoda amakhulu
ezizwe zenu, nababhali benu, beze kum, ndiwathethe la mazwi ezindlebeni
zabo, ndingqinisise amazulu nehlabathi ngabo.

<span id="an_31:29">31:29</span> Kuba ndiyazi ukuba, emva kokufa kwam,
niya kuzonakalisa kanye, nityeke endleleni endiniwisele umthetho ngayo,
nihlelwe bububi ekupheleni kwemihla; ngokuba niya kwenza ububi phambi
koYehova, ukuba nimqumbise ngomsebenzi wezandla zenu.

<span id="an_31:30">31:30</span> Wawathetha ke uMoses ezindlebeni
zebandla lonke lakwaSirayeli amazwi ale ngoma, ada agqitywa:

<span id="an_32:1">32:1</span> Bekani indlebe, mazulu, ndithethe; Live
ihlabathi amazwi omlomo wam;

<span id="an_32:2">32:2</span> Ichaphaze njengemvula imfundiso yam, Ihle
njengombethe intetho yam, Njengomkhumezelo phezu kohlaza,
Njengamathontsi phezu kotyani.

<span id="an_32:3">32:3</span> Ngokuba ndiya kuvakalisa igama
likaYehova: Mnikeni ubukhulu uThixo wethu!

<span id="an_32:4">32:4</span> NguLiwa; ugqibele umsebenzi wakhe,
Ngokuba zonke iindlela zakhe zisesikweni; NguThixo wentembeko, tu
ubugqwetha; Lilungisa, uthe tye yena.

<span id="an_32:5">32:5</span> Isizukulwana esijibilizayo,
esibhijeleneyo, Sizonakalisile kuye—singenyana bakhe, sisiphako sabo.

<span id="an_32:6">32:6</span> Nenjenje na ukumphatha uYehova?
Bantundini banobudenge, bangenabulumko, Akanguye na uyihlo okudalileyo,
Okwenzileyo, okusekileyo?

<span id="an_32:7">32:7</span> Khumbula iimini zasephakadeni, Qonda
iminyaka yezizukulwana ngezizukulwana. Buza kooyihlo, bakubalisele,
Kumadoda amakhulu akowenu, akuxelele.

<span id="an_32:8">32:8</span> Ekuzabeleni kOsenyangweni iintlanga
ilifa, Ekubahlulahluleni kwakhe oonyana baka-Adam, Wayimisa imida
yezizwe Ngokwenani loonyana bakaSirayeli.

<span id="an_32:9">32:9</span> Kuba isabelo sikaYehova ngabantu bakhe,
UYakobi licandelo lelifa lakhe.

<span id="an_32:10">32:10</span> Wamfumana ezweni eliyintlango,
Enyanyeni, enkangala ebhombolozayo; Wamwola, wamondla, Wamlondoloza
njengokhozo lweliso lakhe.

<span id="an_32:11">32:11</span> Njengokhozi lususela, Lundanda phezu
kwamathole alo, Wawolula amaphiko akhe, wamthabatha, Wamthwala
ngamaphiko akhe.

<span id="an_32:12">32:12</span> Wamkhokela uYehova yedwa, Engenathixo
wolunye uhlanga naye.

<span id="an_32:13">32:13</span> Wamkhwelisa emimangweni yehlabathi;
Wadla ke iziveliso zamasimi; Wammunyisa ubusi engxondorheni, Neoli eweni
leqhwitha;

<span id="an_32:14">32:14</span> Amasi eenkomo, nobisi lwempahla
emfutshane, Kunye namanqatha eemvana; Neenkunzi zezimvu, amatakane
aseBhashan, neebhokhwe, Kunye namanqatha ezintso zengqolowa; Negazi
lediliya walisela, liyiwayini enegwebu.

<span id="an_32:15">32:15</span> Watyeba ke uYeshurun, wakhaba; Watyeba
wena, wanesibili, wathi fithi; Wamlahla uThixo owamenzayo, Walenza
isidenge iLiwa lokusindiswa kwakhe.

<span id="an_32:16">32:16</span> Bamkhweletisa ngoothixo basemzini,
Bamqumbisa ngamasikizi.

<span id="an_32:17">32:17</span> Babingelela kwiidemon ezingeThixo,
Koothixo abangabaziyo, Kwabatsha abasandula ukufika, Ababengabahlonele
ooyihlo.

<span id="an_32:18">32:18</span> ILiwa elakuzalayo walihilizela,
Wamlibala uThixo owaba nenimba ngawe.

<span id="an_32:19">32:19</span> Wabona uYehova, wabalahla,
Ngokuqunjiswa ngoonyana bakhe neentombi zakhe.

<span id="an_32:20">32:20</span> Wathi, Ndiya kubusithelisa ubuso bam
kubo, Ndibone ukuba koba yintoni na ukuphela kwabo; Ngokuba
basisizukulwana sempenduka, Ngoonyana abangenantembeko.

<span id="an_32:21">32:21</span> Bona bandikhweletisa ngongeThixo,
Bandiqumbisa ngamampunge abo. Nam ndiya kubakhweletisa ngabangebantu,
Ndibaqumbise ngohlanga olunobudenge.

<span id="an_32:22">32:22</span> Ngokuba kuphenjwe umlilo emathatheni
am; Utsha ude use kwelingaphantsi labafileyo, Ulidle ihlabathi neendyebo
zalo, Uvuthise iziseko zeentaba.

<span id="an_32:23">32:23</span> Ndiya kufumba ububi phezu kwabo,
lintolo zam ndiziphelelisele kubo;

<span id="an_32:24">32:24</span> Omakhanywa kukulamba, omadliwa
kukurhala, Nembubhiso ekrakra. Ndiya kubathumela izinyo lamarhamncwa,
Nobuhlungu bezinambuzane zothuli.

<span id="an_32:25">32:25</span> Ngaphandle kophanga ikrele,
Ezingontsini kuphange izothuso, Kufane indodana nentombi, Kufane
owanyayo nengwevu.

<span id="an_32:26">32:26</span> Ngendiba ndithi, Ndiya kubaphephetha,
Ndisiphelise isikhumbuzo sabo ebantwini;

<span id="an_32:27">32:27</span> Koko ndinxungupheleyo kukuqunjiswa
lutshaba, Hleze ababandezeli babo bangaqondi; Hleze bathi, Kuphakame
isandla sethu; Akwenziwe nguYehova oku konke.

<span id="an_32:28">32:28</span> Ngokuba luhlanga oluphelelwe ngamacebo,
Tu ingqondo kubo.

<span id="an_32:29">32:29</span> Akwaba babelumkile; ngebekuqiqa oku,
Basiqonde isiphelo sabo.

<span id="an_32:30">32:30</span> Yo! Ebengayi kuthi na emnye kubo
asukele iwaka, Bebabini bagxothe amawaka alishumi, Ukuba
belingathengisanga ngabo iLiwa labo, Wabanikela uYehova?

<span id="an_32:31">32:31</span> Kuba alinjengeLiwa lethu iliwa lazo,
lintshaba zethu zingabagwebi boko.

<span id="an_32:32">32:32</span> Kuba umdiliya wabo ngowomdiliya
waseSodom, Ngowamasimi aseGomora. Iidiliya zabo ziidiliya ezinobuhlungu,
Izihloko zazo zinobukrakra.

<span id="an_32:33">32:33</span> Bubuhlungu benyushu iwayini yabo,
Yinyongo enobujorha yamaphimpi.

<span id="an_32:34">32:34</span> Oku akubekwe kum na, Kwavingcelwa
koovimba bam?

<span id="an_32:35">32:35</span> Yeyam impindezelo nembuyekezo Ngexesha
lokutyibilika konyawo lwabo; Ngokuba usondele umhla wokusindeka kwabo,
Kuyakhawuleza abakumiselweyo.

<span id="an_32:36">32:36</span> Ngokuba uya kugweba phakathi kwabantu
bakhe uYehova, Azohlwaye ngenxa yabakhonzi bakhe, Xa abonayo ukuba
ethile amandla, Uphelile ovalelweyo novulelweyo.

<span id="an_32:37">32:37</span> Wothi ke, Baphi na kaloku oothixo babo,
Iliwa ababezimela ngalo:

<span id="an_32:38">32:38</span> Ababesidla amanqatha emibingelelo yabo,
Ababesela iwayini yeminikelo yabo ethululwayo? Mabasuke banincede,
Kubekho isithe phezu kwenu.

<span id="an_32:39">32:39</span> Bonani ngoku, ukuba mna ndinguye; Tu
thixo unam. Ndiyabulala, ndidlise ubomi; Ndiyaphalusa, ndiphilise mna;
Tu uhlangulayo esandleni sam.

<span id="an_32:40">32:40</span> Ngokuba ndisiphakamisela emazulwini
isandla sam; Ndithi, Ndihleli nje mna ngonaphakade,

<span id="an_32:41">32:41</span> Ukuba ndithe ndalilola ikrele lam
elingumbane, Sabambelela elugwebeni isandla sam, Ndoyibuyisela
impindezelo kubabandezeli bam, Ndibuyekeze kubathiyi bam.

<span id="an_32:42">32:42</span> Ndozinxilisa iintolo zam ngegazi,
Ikrele lam liyidle inyama Ngegazi labahlatyiweyo nabathinjiweyo,
Ngentloko enesihlwitha yotshaba.

<span id="an_32:43">32:43</span> Memelelani, zintlanga, ngenxa yaba ntu
bakhe, Ngokuba eliphindezelela igazi laba khonzi bakhe, Abuyisele
impindezelo kubabande zeli bakhe, Awucamagushele ke umhlaba wakhe
nabantu bakhe.

<span id="an_32:44">32:44</span> Weza ke uMoses, wawathetha onke amazwi
ale ngoma ezindlebeni zabantu, yena noYoshuwa unyana kaNun.

<span id="an_32:45">32:45</span> Wagqiba uMoses ukuwathetha onke la
mazwi kumaSirayeli onke,

<span id="an_32:46">32:46</span> wathi kuwo, Wabekeleni iintliziyo zenu
onke amazwi endiwangqinayo kuni namhla, eniya kuwamisela koonyana benu,
ukuba bagcine ukuwenza onke amazwi alo myalelo.

<span id="an_32:47">32:47</span> Ngokuba asilizwi lilambathayo kuni eli,
kuba bubomi benu; ngeli lizwi niya kuyolula imihla kuloo mhlaba
niyiwelayo iYordan nisiya kuwuhlutha.

<span id="an_32:48">32:48</span> Wathetha uYehova kuMoses kwangaloo
mini, esithi,

<span id="an_32:49">32:49</span> Nyuka uye kule ntaba yaseAbharim,
entabeni yeNebho, esezweni lakwaMowabhi, elikhangelene neYeriko,
ukhangele ilizwe lakwaKanan, endilinika oonyana bakaSirayeli ukuba libe
lelabo;

<span id="an_32:50">32:50</span> ufele entabeni oyinyukayo,
uhlanganiselwe kubantu bakowenu, njengokuba wafayo umkhuluwa wakho uAron
entabeni yeHore, wahlanganiselwa kubantu bakowabo;

<span id="an_32:51">32:51</span> ngenxa yokuba namenezayo kum phakathi
koonyana bakaSirayeli emanzini aseMeribha yaseKadeshe, entlango yeTsin,
ngenxa yokuba ningandingcwalisanga phakathi koonyana bakaSirayeli.

<span id="an_32:52">32:52</span> Ngokuba wolibona ilizwe liphambili,
kodwa ungangeni kulo ilizwe endilinika oonyana bakaSirayeli.

<span id="an_33:1">33:1</span> Yiyo le intsikelelo, awabasikelela ngayo
uMoses, indoda yakwaThixo, oonyana bakaSirayeli, phambi kokufa kwakhe,
wathi:

<span id="an_33:2">33:2</span> UYehova wavela eSinayi, Waphuma kwaSehire
phezu kwabo; Wabengezela esezintabeni zeParan, Weza ephuma kwiingcwele
ezimawaka alishumi, Ekunene kwakhe ikukubinza komlilo kubo.

<span id="an_33:3">33:3</span> Inene, uyazithanda izizwe. Bonke
abangcwele bakhe basesandleni sakho, Bahlala ezinyaweni zakho, Besuke
ngamazwi akho.

<span id="an_33:4">33:4</span> UMoses wasiwisela umyalelo, Ilifa ke elo
lebandla lakwaYakobi.

<span id="an_33:5">33:5</span> Waba ngukumkani kwaYeshurun,
Ekuzihlanganiseni iintloko zabantu, Izizwe zakwaSirayeli zindawonye.

<span id="an_33:6">33:6</span> URubhen makadle ubomi, angafi; Angabi
mbalwa amadoda akhe.

<span id="an_33:7">33:7</span> Le yintsikelelo kaYuda, wathi, Yiva,
Yehova, izwi likaYuda, Umngenise kubantu bakowabo; Uyabalwela ngezandla
zakhe; Umnceda wena kubabandezeli bakhe.

<span id="an_33:8">33:8</span> Wathi ngoLevi, IiTumim zakho neeUrim
zakho zezomntu wakho wenceba, Owamlingayo eMasa, Wabambana naye emanzini
aseMeribha.

<span id="an_33:9">33:9</span> Lowo uthi kuyise nakunina, Andikuboni;
Akatheni nabazalwana bakhe, Akabazi noonyana bakhe; Ngokuba egcine
intetho yakho, Wabamba umnqophiso wakho.

<span id="an_33:10">33:10</span> Baya kumyala uYakobi ngamasiko akho,
Bamyale uSirayeli ngomyalelo wakho, Babeke isiqhumiso ezimpumlweni
zakho, Namadini apheleleyo esibingelelweni sakho.

<span id="an_33:11">33:11</span> Sikelela, Yehova, amandla akhe,
Ukholeke kuwe umsebenzi wezandla zakhe. Baphaluswe emanqeni abavukelana
naye, Nabamthiyileyo bangabi nakuvuka.

<span id="an_33:12">33:12</span> NgoBhenjamin wathi, Intanda kaYehova
iya kuhlala kuye ikholosile; Uyikhusele imini yonke, Ihlala phakathi
kwamagxa akhe.

<span id="an_33:13">33:13</span> NgoYosefu wathi. Malisikelelwe
nguYehova ilizwe lakhe Ngezinto ezinconywayo zezulu; Ngombethe
nangamanzi enzonzobila elele ezantsi.

<span id="an_33:14">33:14</span> Nangezinconywayo eziveliswa lilanga,
Nangezinconywayo ezihlunyiswa ziinyanga,

<span id="an_33:15">33:15</span> Nangeencopho zeentaba zamandulo,
Nangezinconywayo zeenduli ezingunaphakade,

<span id="an_33:16">33:16</span> Nangezinconywayo zomhlaba nenzaliseko
yawo. Nekholo lowahlala etyholweni Malifike entlokweni kaYosefu,
Naselukakayini lwalowo ubalulekileyo kubazalwana bakhe.

<span id="an_33:17">33:17</span> Eyamazibulo inkunzi yakhe, hayi,
ubungangamsha bayo! Ziimpondo zenqu iimpondo zayo; Ngazo ihlaba izizwe,
ngaxa-nye iziphelo zehlabathi. Ngamawaka alishumi akwaEfrayim ke lawo.
Ngamawaka akwaManase ke lawo.

<span id="an_33:18">33:18</span> NgoZebhulon wathi, Vuya, Zebhulon,
ngokuphuma kwakho; Vuya, Isakare, ngeentente zakho.

<span id="an_33:19">33:19</span> Baya kumema izizwe, zize entabeni,
Babingelele khona imibingelelo yobulungisa; Ngokuba besanya ubutyebi
beelwandle Nezinto eziselelwe entlabathini.

<span id="an_33:20">33:20</span> NgoGadi wathi, Makabongwe owandisa
uGadi. Ubuthuma njengengonyamakazi, Adlavule umkhono, ewe, nokakayi.

<span id="an_33:21">33:21</span> Wazibonela isahlulo esiyingqalo;
Ngokuba besibekwe khona isabelo sommisi-mthetho. Weza kwiintloko
zabantu, Wenza ubulungisa bukaYehova, Namasiko akhe ndawonye
namaSirayeli.

<span id="an_33:22">33:22</span> Wathi ngoDan, UDan lithole lengonyama;
Usuka umtsi eBhashan.

<span id="an_33:23">33:23</span> NgoNafetali wathi, Nafetali,
ukholisiweyo kanye, Uzeleyo yintsikelelo kaYehova, Woluhlutha ulwandle
nomzantsi.

<span id="an_33:24">33:24</span> NgoAshere wathi, Usikelelwe ngaphezu
koonyana uAshere; Makabe likholo phakathi kwabazalwana bakhe, Athi nkxu
unyawo lwakhe eolini.

<span id="an_33:25">33:25</span> Imivalo yakho yoba sisinyithi nobhedu,
Kube ngangeemini zakho ukonwaba kwakho.

<span id="an_33:26">33:26</span> Akukho unjengoThixo, Yeshurun,
Ulokhwela emazulwini eluncedo lwakho, Ulokhwela esibhakabhakeni
enobungangamsha bakhe.

<span id="an_33:27">33:27</span> Likhaya uThixo wamandulo, Ngaphantsi
ziingalo ezingunaphakade. Ugxotha utshaba ebusweni bakho; Uthi,
Tshabalalisa!

<span id="an_33:28">33:28</span> USirayeli uhlala ekholosile, Uwodwa
umthombo kaYakobi, Usinga ezweni lengqolowa newayini entsha; Inene izulu
lalo liqhoqhoza umbethe.

<span id="an_33:29">33:29</span> Unoyolo, Sirayeli! Ngubani na
onjengawe, bantu basindiswe nguYehova, Ikhaka loncedo lwakho, Ikrele
lobungangamsha bakho. Ziya kuhanahanisa kuwe iintshaba zakho, Unyathele
ke wena emimangweni yazo.

<span id="an_34:1">34:1</span> Wenyuka ke uMoses, esuka ezi nkqantosini
zakwaMowabhi, waya entabeni yeNebho, encotsheni yePisga, ekhangelene
neYeriko. UYehova wambonisa lonke ilizwe laseGiliyadi, wasa kwaDan.

<span id="an_34:2">34:2</span> nelakwaNafetali lonke, nelizwe
lakwaEfrayim noManase, nelizwe lonke lakwaYuda, wasa elwandle
lwasentshonalanga;

<span id="an_34:3">34:3</span> nelasezantsi, nommandla wesihlambo
seYeriko, umzi wamasundu, wasa eTsohare.

<span id="an_34:4">34:4</span> Wathi uYehova kuye, Lilo eli ilizwe
endafunga ngalo kooAbraham noIsake noYakobi, ndisithi, Ndiya kulinika
imbewu yakho; ndikukhangelisile ngamehlo, ke akuyi kuwela uye kulo.

<span id="an_34:5">34:5</span> Wafela khona uMoses, umkhonzi kaYehova,
ezweni lakwaMowabhi, ngokomlomo kaYehova.

<span id="an_34:6">34:6</span> Wamngcwabela emfuleni, ezweni
lakwaMowabhi, malungana neBhete-pehore. Akukho bani ulaziyo ingcwaba
lakhe unanamhla.

<span id="an_34:7">34:7</span> UMoses ebeminyaka ilikhulu elinamanci
mabini ezelwe, mini wafa; lingenalurhatyazo iliso lakhe, esomelele
nokomelela.

<span id="an_34:8">34:8</span> Oonyana bakaSirayeli bamlilela uMoses
ezinkqantosini zakwaMowabhi imilula emashumi mathathu; yaphela ke imihla
yokumlilela nokumenzela isijwili uMoses.

<span id="an_34:9">34:9</span> Waza uYoshuwa, unyana kaNun, wazala
ngumoya wobulumko; ngokuba uMoses wayecinezele ngezandla zakhe uMoses
wamwisela umthetho ngako.

<span id="an_34:10">34:10</span> Akubanga savela kwaSirayeli mprofeti
unjengoMoses, awathi uYehova wamazi, bakhangelana ebusweni;

<span id="an_34:11">34:11</span> ngemiqondiso yonke, nezimanga,
awamthumayo uYehova ukuba azenze ezweni laseYiputa kuFaro, nakubakhonzi
bakhe bonke, nakwilizwe lakhe lonke;

<span id="an_34:12">34:12</span> nangaso sonke isandla esithe nkqi,
nangokoyikeka konke okukhulu, awakwenzayo uMoses emehlweni amaSirayeli
onke.

------------------------------------------------------------------------

[Next: Joshua](jos.md)
