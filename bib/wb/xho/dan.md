[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](eze)  [Next](hos.md) 

------------------------------------------------------------------------

### Xhosa Bible: Daniel

<span id="an_1:1">1:1</span> Ngomnyaka wesithathu wobukumkani
bukaYehoyakim ukumkani wakwaYuda, kweza uNebhukadenetsare ukumkani
waseBhabheli eYerusalem, wayingqinga.

<span id="an_1:2">1:2</span> INkosi yamnikela uYehoyakim ukumkani
wakwaYuda esandleni sakhe, nenxalenye yeempahla zendlu kaThixo,
awazithwalela ezweni laseShinare, endlwini yothixo wakhe; iimpahla ezo
wazingenisa endlwini yobuncwane bothixo wakhe.

<span id="an_1:3">1:3</span> Wathi ukumkani kuAshpenazi,
umthetheli-mathenwa akhe, makazise abakoonyana bakaSirayeli, nabembewu
yakwakumkani, nabakumawaba;

<span id="an_1:4">1:4</span> abantwana abangenasiphako, abanomkhitha,
ababuqiqileyo ubulumko bonke, abanokwazi, abanokuyiqonda bayazi into,
abafanele ukuma ebhotweni lokumkani; abafundise incwadi nolwimi
lwamaKaledi.

<span id="an_1:5">1:5</span> Ukumkani wabamisela umamkeliso wemini
ngangemini yawo, ekudleni kokumkani nasewayinini ayiselayo, ukuze
bondliwe iminyaka emithathu; bathi ekupheleni kwayo beme phambi
kokumkani.

<span id="an_1:6">1:6</span> Ke phakathi kwabo abo kwaye kukho
abakoonyana bakaYuda, inguDaniyeli, noHananiya, noMishayeli, noAzariya.

<span id="an_1:7">1:7</span> Umthetheli-mathenwa wabathiya amagama;
uDaniyeli wamthiya elokuba nguBheletshatsare, uHananiya elokuba
nguShadraki, uMishayeli elokuba nguMeshaki, uAzariya elokuba
nguAbhede-nego.

<span id="an_1:8">1:8</span> Ke kaloku, uDaniyeli wayegqibe entliziyweni
yakhe, ukuba angazingcolisi ngokudla kokumkani nangewayini ayiselayo;
wacela kumthetheli-mathenwa ukuba angazingcolisi.

<span id="an_1:9">1:9</span> UThixo wenza uDaniyeli ukuba afumane inceba
nemfesane phambi komthetheli-mathenwa.

<span id="an_1:10">1:10</span> Umthetheli-mathenwa wathi kuDaniyeli,
Ndiyayoyika inkosi yam ukumkani, omise eniya kukudla neniya kukusela;
yini na ukuba abubone ubuso benu buthe matshamatsha kunobabaya
baziintanga zenu? Noyizekisa ityala intloko yam kukumkani.

<span id="an_1:11">1:11</span> Wathi uDaniyeli kwinjoli, abethe
umthetheli-mathenwa wayimisa phezu koDaniyeli, noHananiya, noMishayeli,
noAzariya,

<span id="an_1:12">1:12</span> Khawubalinge abakhonzi bakho iintsuku
ezilishumi, sinikwe sidle imifuno, sisele namanzi;

<span id="an_1:13">1:13</span> kukhangelwe phambi kwakho ukubonakala
kwethu, nokubonakala kwabantwana abadla ukudla kokumkani; wenze ke
kubakhonzi bakho njengoko ubone ngako.

<span id="an_1:14">1:14</span> Yabaphulaphula ke kweli lizwi, yabalinga
iintsuku ezilishumi.

<span id="an_1:15">1:15</span> Ekupheleni kweentsuku ezilishumi,
yabonakala imbonakalo yabo intle, betyebile, ngaphezu kwabantwana bonke
abadla ukudla kokumkani.

<span id="an_1:16">1:16</span> Yakususa ke injoli ukudla kwabo, newayini
abange beyisela, yabanika imifuno.

<span id="an_1:17">1:17</span> Abo bantwana bane uThixo wabanika ukwazi,
nokuziqonda iincwadi zonke, nobulumko; uDaniyeli waba nokuyiqonda
imibono yonke, namaphupha.

<span id="an_1:18">1:18</span> Ekupheleni kweentsuku, abethe ukumkani
maze baziswe ngazo, umthetheli-mathenwa wabangenisa ke phambi
koNebhukadenetsare.

<span id="an_1:19">1:19</span> Ukumkani wathetha nabo; kubo bonke
bephela akufumanekanga banjengoDaniyeli, noHananiya, noMishayeli,
noAzariya. Bema ke bona phambi kokumkani.

<span id="an_1:20">1:20</span> Ke kuzo zonke iindawo zobulumko
bokuqonda, abezibuza kubo ukumkani, wabafumana bebadlula ngokukalishumi
zonke izazi nabakhwitsi abasebukumkanini bonke.

<span id="an_1:21">1:21</span> Ke kaloku uDaniyeli waba lapho, kwada
kwangumnyaka wokuqala kaKoreshi ukumkani.

<span id="an_2:1">2:1</span> Ngomnyaka wesibini uNebhukadenetsare
engukumkani, uNebhukadenetsare waphupha amaphupha, wakhathazeka umoya
wakhe, waphelelwa bubuthongo.

<span id="an_2:2">2:2</span> Ukumkani wathi makubizwe izazi,
nabakhwitsi, nabakhafuli, namaKaledi, bamxelele ukumkani amaphupha akhe.
Beza ke bema phambi kokumkani.

<span id="an_2:3">2:3</span> Wathi ukumkani kubo, Ndiphuphe iphupha;
umoya wam ke ungqungela ukulazi iphupha elo.

<span id="an_2:4">2:4</span> AmaKaledi athetha ke kukumkani ngesiAram,
athi, Kumkani, yidla ubomi ngonaphakade! Balawulele abakhonzi bakho
iphupha elo; sokuxelela ukutyhilwa kwalo.

<span id="an_2:5">2:5</span> Waphendula ukumkani, wathi kumaKaledi,
Ilizwi lam malazeke; ukuba anithanga nindazise iphupha elo, nokutyhilwa
kwalo, niya kwenziwa iziqwenga, izindlu zenu zenziwe indawo ekuyiwa kuyo
endle.

<span id="an_2:6">2:6</span> Ukuba nithe nalixela iphupha elo,
nokutyhilwa kwalo, nozuza kum izipho, nemivuzo, nembeko enkulu; ngako
oko ndixeleleni iphupha, nokutyhilwa kwalo.

<span id="an_2:7">2:7</span> Aphendula okwesibini athi, Ukumkani
makabalawulele abakhonzi bakhe iphupha elo; sokuxelela ukutyhilwa kwalo.

<span id="an_2:8">2:8</span> Ukumkani waphendula wathi, Ndiyazi
ngokunyanisekileyo, ukuba ninga ningazuza ixesha, ngenxa enokuba nibona
ukuba seliwisiwe ilizwi lam.

<span id="an_2:9">2:9</span> Ukuba ke anithanga nindazise iphupha, mnye
umthetho kuni; ngokuba nibhunge ngokuthetha amazwi angamanga,
onakalisayo, phambi kwam, lide ixesha libe lilimbi. Ngako oko ndityeleni
iphupha elo, ndazi ke ukuba nondixelela ukutyhilwa kwalo.

<span id="an_2:10">2:10</span> Aphendula amaKaledi phambi kokumkani,
athi, Akukho mntu phezu kwehlabathi unokuyixela le nto kakumkani; ngenxa
yokuba akukho kumkani mkhulu, unegunya, wakha wabuza into enjalo kuzo
zonke izazi, nabakhwitsi, namaKaledi.

<span id="an_2:11">2:11</span> Ke loo nto ayifunayo ukumkani inqabile;
akukho namnye unokuyixela phambi kokumkani, ingengabo oothixo abakhaya
lingekhoyo kwizinto eziyinyama.

<span id="an_2:12">2:12</span> Ngenxa yoko waqumba ukumkani, waba
noburhalarhume obukhulu, wathi mazitshatyalaliswe zonke izilumko
zaseBhabheli.

<span id="an_2:13">2:13</span> Kwaphuma umthetho wokuba mazibulawe
izilumko. Bamfuna ke uDaniyeli namakholwane akhe, ukuba bababulale.

<span id="an_2:14">2:14</span> Waza waphendula ngecebo nangengqondo
uDaniyeli kuAriyoki, umthetheli wabasiki bokumkani, obephume weza
kubulala izilumko zaseBhabheli.

<span id="an_2:15">2:15</span> Waphendula wathi kuAriyoki, obenegunya
lakomkhulu, Yini na ukuba kuphume umthetho onje ukuba bukhali kukumkani?
Waza uAriyoki wamazisa uDaniyeli le nto.

<span id="an_2:16">2:16</span> UDaniyeli wangena, wacela ukumkani ukuba
amphe ixesha, ukuba anuxelele ukumkani ukutyhilwa kwephupha elo.

<span id="an_2:17">2:17</span> Waza uDaniyeli waya endlwini yakhe,
wayazisa ooHananiya, noMishayeli, noAzariya, amakholwane akhe, le nto;

<span id="an_2:18">2:18</span> ukuze bacele imfesane kuThixo wamazulu
ngenxa yale mfihlakalo, ukuze bangatshatyalaliswa uDaniyeli nama
kholwane akhe, kunye nezinye izilumko zaseBhabheli.

<span id="an_2:19">2:19</span> Waza wayityhilelwa uDaniyeli loo
mfihlakalo ngombono wasebusuku. Waza uDaniyeli wambonga uThixo wamazulu.

<span id="an_2:20">2:20</span> Wasusela uDaniyeli wathi, Malibongwe
igama likaThixo, kususela kunaphakade kude kuse ephakadeni; ngokuba
ubulumko nobugorha bona bobakhe.

<span id="an_2:21">2:21</span> Yena uyawaguqula ke amaxesha neminyaka;
uguzula ookumkani, amise ookumkani; unika ubulumko kwizilumko, unika
ukwazi kwabakwaziyo ukuqonda.

<span id="an_2:22">2:22</span> Yena utyhila izinto ezinzulu
nezisitheleyo; uyakwazi okusebumnyameni, ukukhanya kuhleli kuye.

<span id="an_2:23">2:23</span> Ndiya kubulela, Thixo woobawo,
ndikuncoma, kuba undinike ubulumko nobugorha, wandazisa kalokunje oko
sibe sikucela kuwe; ngokuba usazisile ngokunje le nto yokumkani.

<span id="an_2:24">2:24</span> Ngenxa yoko uDaniyeli wangena waya
kuAriyoki, lowo ubemiswe ngukumkani ukuba atshabalalise izilumko
zaseBhabheli. Waya ke, wathi kuye, Musa ukuzitshabalalisa izilumko
zaseBhabheli; ndise kukumkani; ndomxelela ukumkani ukutyhilwa kwephupha
elo.

<span id="an_2:25">2:25</span> Waza uAriyoki wamzisa uDaniyeli
ngobungxamo kukumkani, wathi kuye, Ndifumene indoda koonyana
baseluthinjweni lwakwaYuda, eya kumazisa ukumkani ukutyhilwa kwephupha
elo.

<span id="an_2:26">2:26</span> Waphendula ukumkani, wathi kuDaniyeli,
ogama linguBheletshatsare, Unako na ukundazisa iphupha endilibonileyo,
nokutyhilwa kwalo?

<span id="an_2:27">2:27</span> Waphendula uDaniyeli phambi kokumkani,
wathi, Imfihlakalo ayibuzayo ukumkani, azinako ukumxelela ukumkani
izilumko, nabakhwitsi, nezazi, namatola.

<span id="an_2:28">2:28</span> Kodwa ke kukho uThixo emazulwini,
ozityhilayo iimfihlakalo, onokumazisa ukumkani uNebhukadenetsare okuya
kubakho ekupheleni kwemihla. Iphupha lakho, nemibono yentloko yakho
esililini sakho, nantsi:

<span id="an_2:29">2:29</span> Wena kumkani, izicamango zakho zathi
tyaba kuwe esililini sakho, zokuya kubakho emveni koku; lowo ke
uzityhilayo iimfihlakalo uyakwazisa okuya kubakho.

<span id="an_2:30">2:30</span> Mna le mfihlakalo, ukuyityhilelwa kwam,
akungenxa yabulumko ndingaba ndinabo ngaphezu kwabo bonke abaphilileyo;
kungenxa yokuze aziswe ukumkani ukutyhilwa kwalo, uzazi izicamango
zentliziyo yakho.

<span id="an_2:31">2:31</span> Wena kumkani, wabe ubona, nango
umfanekiso omkhulu. Loo mfanekiso ubumkhulu, nokubengezela kwawo
kwancamisa, umi phambi kwakho; imbonakalo yawo ibisoyikeka.

<span id="an_2:32">2:32</span> Loo mfanekiso, intloko yawo ibiyigolide
elungileyo, isifuba sawo neengalo zawo ziyisilivere, isisu sawo namanqe
awo elubhedu, imilenze yawo isisinyithi;

<span id="an_2:33">2:33</span> iinyawo zawo, ngenxalenye zisisinyithi,
ngenxalenye ziludongwe.

<span id="an_2:34">2:34</span> Wawubona, kwada kwazithwebula ilitye,
kungengazandla; labetha emfanekisweni, ezinyaweni zawo zesinyithi
nodongwe, lazicola.

<span id="an_2:35">2:35</span> Zaza ke zacoleka kwakanye isinyithi,
nodongwe, nobhedu, nesilivere, negolide, zaba njengomququ wezanda
zasehlotyeni; wemka nazo umoya, azafunyanelwa ndawo. Ilitye elo,
libethileyo emfanekisweni, laba yintaba enkulu, lazalisa ihlabathi
lonke.

<span id="an_2:36">2:36</span> Lilo elo iphupha; ukutyhilwa kwalo
sokuxela phambi kokumkani.

<span id="an_2:37">2:37</span> Wena kumkani, kumkani wookumkani, uThixo
wamazulu ukunike ubukumkani, namandla, nokomelela, nozuko;

<span id="an_2:38">2:38</span> ezindaweni zonke ke, apho kuhleli khona
into engumntu, amarhamncwa asendle neentaka zezulu uzinikele esandleni
sakho, wakwenza wanegunya kuzo zonke: intloko yegolide le nguwe.

<span id="an_2:39">2:39</span> Emveni kwakho, kuya kuvela obunye
ubukumkani obuphantsi kunawe, nobunye ubukumkani besithathu bobhedu,
obuya kuba negunya ehlabathini lonke.

<span id="an_2:40">2:40</span> Nobesine ubukumkani buya kuba
njengesinyithi ukomelela, ngenxa enokuba isinyithi sizicola sizithi
nkumenkume izinto zonke; boba njengesinyithi ukuzicola nokuzithi
nkumenkume izinto zonke.

<span id="an_2:41">2:41</span> Wazibonayo nje iinyawo neenzwane,
beziludongwe lombumbi ngenxalenye, zisisinyithi ngenxalenye, bubukumkani
obuya kuba bobahlukeneyo; kobakho ubulukhuni besinyithi kubo; ngenxa
enokuba ubusibona sisinyithi sixutywe nodongwe oluludaka.

<span id="an_2:42">2:42</span> Iinzwane zeenyawo zisisinyithi
njengenxalenye, ziludongwe njengenxalenye, ubukumkani buya kuthi
bomelele ngenxalenye, bube nkumenkume ngenxalenye.

<span id="an_2:43">2:43</span> Wasibonayo nje isinyithi sixutywe
nodongwe lodaka, baya kuzixuba nembewu yento engumntu; kodwa abayi
kunamathelana, yabona, kwanjengokuba isinyithi singaxubeki nodongwe.

<span id="an_2:44">2:44</span> Ngemihla yabo kumkani, uThixo wamazulu
uya kumisa ubukumkani obungayi konakala naphakade. Obo bukumkani abuyi
kusala nabantu bambi; buya kuzicola buzigqibe zonke ezo zikumkani, bona
bume ngonaphakade.

<span id="an_2:45">2:45</span> Ngenxa enokuba wabonayo, ukuba ilitye
lazithwebula entabeni, kungengazandla, lasicola isinyithi, nobhedu,
nodongwe, nesilivere, negolide, uThixo omkhulu umazisile ukumkani okuya
kubakho emveni koku; iphupha liqinisekile, ukutyhilwa kwalo kuyinyaniso.

<span id="an_2:46">2:46</span> Waza ukumkani uNebhukadenetsare wawa
ngobuso bakhe, waqubuda kuDaniyeli, wathi, makathululelwe iminikelo
yokudla, aqhunyiselwe amavumba athozamisayo.

<span id="an_2:47">2:47</span> Ukumkani wamphendula uDaniyeli, wathi,
Okwenyaniso, uThixo wenu nguThixo woothixo, yiNkosi yookumkani,
ngumtyhili weemfihlakalo: uthe waba nako nje wena ukuyityhila le
mfihlakalo.

<span id="an_2:48">2:48</span> Waza ukumkani wamenza mkhulu uDaniyeli,
wampha izipho ezikhulu zazininzi, wamenza waba negunya phezu kwelizwe
lonke laseBhabheli, waba ngumongameli omkhulu wezilumko zonke
zaseBhabheli.

<span id="an_2:49">2:49</span> UDaniyeli wacela kukumkani; yena wamisa
enkonzweni yokuphatha ilizwe laseBhabheli ooShadraki, noMeshaki,
noAbhede-nego. Ke yena uDaniyeli waba sesangweni lokumkani.

<span id="an_3:1">3:1</span> UNebhukadenetsare ukumkani wenza umfanekiso
wegolide. Ukuphakama kwawo bekuziikubhite ezimashumi mathandathu,
ububanzi bawo bebuziikubhite ezintandathu; wawumisa ethafeni laseDura,
ezweni laseBhabheli.

<span id="an_3:2">3:2</span> UNebhukadenetsare wathumela ukuba
kuhlanganiswe iirhuluneli, nabathetheli bomkhosi, namabamba, nabagwebi
abakhulu, nabagcini-ndyebo, nabaqondisi-mthetho, nabagwebi, nabo bonke
abanegunya emazweni, ukuze beze ekusungulweni komfanekiso, abewumisile
uNebhukadenetsare ukumkani.

<span id="an_3:3">3:3</span> Zaza zahlanganisana iirhuluneli,
nabathetheli bomkhosi, namabamba, nabagwebi abakhulu, nabagcini-ndyebo,
nabaqondisi-mthetho, nabagwebi, nabo bonke abanegunya emazweni, ukuze
usungulwe umfanekiso, abewumisile uNebhukadenetsare ukumkani; bema ke
phambi komfanekiso abewumisile uNebhukadenetsare ukumkani.

<span id="an_3:4">3:4</span> Ummemezi wadanduluka ngamandla, wathi,
Kuthiwa kuni, zintlanga, zizwe, zilwimi:

<span id="an_3:5">3:5</span> Ngexesha enithe neva izwi lesigodlo,
nelembande, nelekitare, nelomrhubhe, nelohadi, nelogwali, nelezinye
iintlobo zonke ezibethwayo, yiwani phantsi, niqubude kumfanekiso
wegolide awumiseleyo uNebhukadenetsare ukumkani.

<span id="an_3:6">3:6</span> Ongathanga awe phantsi, aqubude, uya
kujulelwa kwaoko ezikweni elivutha umlilo.

<span id="an_3:7">3:7</span> Ngenxa yoko, ngelo xesha, xa zalivayo
iintlanga zonke ilizwi lesigodlo, nelembande, nelekitare, nelomrhubhe,
nelohadi, nelogwali, nelezinye iintlobo zonke ezibethwayo, zawa phantsi
zonke iintlanga, nezizwe, neelwimi, zaqubuda kumfanekiso wegolide
abewumisile uNebhukadenetsare ukumkani.

<span id="an_3:8">3:8</span> Ngenxa yoko, ngelo xesha kwasondela amadoda
angamaKaledi, awancetheza amaYuda.

<span id="an_3:9">3:9</span> Athetha athi kukumkani uNebhukadenetsare,
Kumkani, yidla ubomi ngonaphakade!

<span id="an_3:10">3:10</span> Wena kumkani, uwise umthetho wokuthi,
bonke abantu abathe baliva izwi lesigodlo, nelembande, nelekitare,
nelomrhubhe, nelohadi, nelogwali, nelezinye iintlobo zonke ezibethwayo,
mabawe phantsi baqubude kumfanekiso wegolide.

<span id="an_3:11">3:11</span> Ongathanga awe phantsi, aqubude,
makajulelwe ezikweni elivutha umlilo.

<span id="an_3:12">3:12</span> Kukho amadoda angamaYuda, owamise
enkonzweni yokuphatha ilizwe laseBhabheli, uShadraki, noMeshaki,
noAbhede-nego; la madoda akakhathali nguwe, kumkani; akababusi oothixo
bakho, akaqubudi kumfanekiso wegolide owumisileyo.

<span id="an_3:13">3:13</span> Waza wathi uNebhukadenetsare, equmbile,
eshushu, mabaziswe ooShadraki, noMeshaki, noAbhede-nego. Aziswa ke la
madoda phambi kokumkani.

<span id="an_3:14">3:14</span> Waphendula uNebhukadenetsare, wathi kubo,
Nenza ngabomi na, Shadraki, Meshaki, Abhede-nego, ukuthi ningambusi
uthixo wam, ningaqubudi kumfanekiso wegolide endiwumisileyo?

<span id="an_3:15">3:15</span> Ke ukuba nithe ngoku nalungela ukuthi,
ngexesha lokuva kwenu izwi lesigodlo, nelembande, nelekitare,
nelomrhubhe, nelohadi, nelogwali, nelezinye iintlobo zonke ezibethwayo,
niwe phantsi, niqubude kumfanekiso endiwenzileyo, kolunga; kodwa ukuba
anithanga niqubude, nojulelwa kwaoko ezikweni elivutha umlilo. Ngubani
na ke uthixo oya kunisindisa esandleni sam?

<span id="an_3:16">3:16</span> Baphendula ooShadraki, noMeshaki
noAbhede-nego, bathi kukumkani, Nebhukadenetsare, akufuneki kuthi ukuba
sikuphendule ngale ndawo.

<span id="an_3:17">3:17</span> Ukuba uThixo wethu esimbusayo unako,
wosisindisa ezikweni elivutha umlilo, nasesandleni sakho, kumkani.

<span id="an_3:18">3:18</span> Ke, ukuba akunjalo, makwazeke kuwe,
kumkani, ukuba asiyi kubabusa othixo bakho, asiyi kuqubuda kumfanekiso
wegolide owumisileyo.

<span id="an_3:19">3:19</span> Wesuka uNebhukadenetsare wazala
bubushushu, nokumila kobuso bakhe baba bubi kuShadraki, noMeshaki,
noAbhede-nego; waphendula wathi, iziko malenziwe libe shushu
ngokuphindwe kasixhenxe, kunoko fudula lisenziwa shushu ngako.

<span id="an_3:20">3:20</span> Wathi kumadoda, kumadoda anobukroti
empini yakhe, makababophe ooShadraki, noMeshaki, noAbhede-nego,
abajulele ezikweni elivutha umlilo.

<span id="an_3:21">3:21</span> Aza la madoda abotshwa eneehempe zawo,
neengubo zawo zangaphantsi, nezokwaleka, nezinye iingubo zawo, ajulelwa
ezikweni elivutha umlilo.

<span id="an_3:22">3:22</span> Kwathi, ngenxa enokuba ilizwi lokumkani
belibukhali, neziko belenziwe lashushu ngokuncamisileyo, ngenxa yoko
ilangatye lomlilo lawabulala loo madoda abafunqulayo ooShadraki,
noMeshaki, noAbhede-nego.

<span id="an_3:23">3:23</span> La madoda omathathu, ooShadraki,
noMeshaki, noAbhede-nego, awa phakathi kweziko elivutha umlilo,
ebotshiwe.

<span id="an_3:24">3:24</span> Waza uNebhukadenetsare ukumkani wothuka,
wesuka ngobungxamo, wathetha wathi kumaphakathi akhe, Besingajulelanga
phakathi komlilo amadoda amathathu yini na, ebotshiwe? Aphendula athi
kukumkani, Unyanisile, kumkani.

<span id="an_3:25">3:25</span> Waphendula wathi, Khangelani, ndibona
amadoda amane, ekhululekile, ehamba phakathi komlilo, engenzakele;
ukubonakala kweyesine ke kufana nonyana woothixo.

<span id="an_3:26">3:26</span> Waza uNebhukadenetsare wasondela
esangweni leziko elivutha umlilo, waphendula wathi, Shadraki, Meshaki,
Abhede-nego, bakhonzi boThixo Osenyangweni, phumani nize. Baza baphuma
ooShadraki, noMeshaki, noAbhede-nego, emlilweni.

<span id="an_3:27">3:27</span> Zahlanganisana iirhuluneli, nabathetheli
bomkhosi, namabamba, namaphakathi okumkani; bawakhangela la madoda,
ukuba umlilo awubanga namandla emizimbeni yawo, akurhawukanga nalunwele
lwentloko yawo; iihempe zawo azibanga zizimbi, nevumba lomlilo
alifikanga kuwo.

<span id="an_3:28">3:28</span> Waphendula uNebhukadenetsare wathi,
Makabongwe uThixo kaShadraki, kaMeshaki, ka-Abhede-nego osithumileyo
isithunywa sakhe, wabasindisa abakhonzi bakhe, ababekholose ngaye,
baligqitha ilizwi lokumkani, bayinikela imizimba yabo, ukuba bangabusi,
bangaqubudi, kuthixo nonguwuphi, ongenguye uThixo wabo.

<span id="an_3:29">3:29</span> Ndiwisa umthetho wokuba zonke iintlanga,
nezizwe, neelwimi, ezisukuba zithetha into eyimposiso ngoThixo
kaShadraki, kaMeshaki, ka-Abhede-nego, ziya kwenziwa iziqwenga; izindlu
zabo zenziwe indawo ekuyiwa kuyo endle; ngenxa enokuba kungekho thixo
wumbi, unako ukuhlangula ngolo luhlobo.

<span id="an_3:30">3:30</span> Waza ukumkani wabenza banempumelelo
ooShadraki, noMeshaki, noAbhede-nego, ezweni laseBhabheli.

<span id="an_4:1">4:1</span> UNebhukadenetsare ukumkani uthi kuzo zonke
iintlanga, nezizwe, neelwimi ezimiyo ehlabathini lonke: Malube lukhulu
uxolo lwenu.

<span id="an_4:2">4:2</span> Imiqondiso nezimanga, azenzileyo kum uThixo
Osenyangweni, kukholekile kum ukuba ndizixele.

<span id="an_4:3">4:3</span> Imiqondiso yakhe, hayi ukuba mikhulu kwayo!
Izimanga zakhe, hayi ukuba namandla kwazo! Ubukumkani bakhe bubukumkani
obungunaphakade, igunya lakhe likwizizukulwana ngezizukulwana.

<span id="an_4:4">4:4</span> Mna Nebhukadenetsare, bendichulumachile
endlwini yam, ndenile ebhotweni lam.

<span id="an_4:5">4:5</span> Ndabona iphupha, landothusa; ndaneengcinga
esililini sam, nemibono yentloko yam, eyandikhwankqisayo.

<span id="an_4:6">4:6</span> Ndawisa umthetho wokuthi, zonke izilumko
zaseBhabheli maziziswe phambi kwam, ukuba zindazise ukutyhilwa kwephupha
elo.

<span id="an_4:7">4:7</span> Zaza zeza izazi, nabakhwitsi, namaKaledi,
namatola; ndabalawulela iphupha; ke abandazisanga ukutyhilwa kwalo.

<span id="an_4:8">4:8</span> Kwada ekupheleni kweza kum uDaniyeli, ogama
linguBheletshatsare ngokwegama lothixo wam, onomoya woothixo abangcwele.
Ndamlawulela iphupha, ndathi,

<span id="an_4:9">4:9</span> Bheletshatsare, mongameli wezazi, wena
ndikwaziyo ukuba unomoya woothixo abangcwele, akukho mfihlakalo
ikukhohlayo; ndityele imibono yephupha lam endilibonileyo, nokutyhilwa
kwalo.

<span id="an_4:10">4:10</span> Imibono ke yentloko yam esililini sam
nantsi: Ndabona, nango umthi usesazulwini sehlabathi; ukuphakama kwawo
bekukukhulu.

<span id="an_4:11">4:11</span> Wakhula umthi, womelela; ukuphakama kwawo
kwafikelela ezulwini, nokubonakala kwawo ekupheleni kwehlabathi lonke.

<span id="an_4:12">4:12</span> Amagqabi awo abemahle, neziqhamo zawo
bezizininzi; ubunokudla okwanele iinto zonke. Amarhamncwa asendle
abenomthunzi phantsi kwawo, iintaka zezulu zahlala emasebeni awo, yadla
kuwo yonke inyama.

<span id="an_4:13">4:13</span> Ndabona emibonweni yentloko yam,
ndisesililini sam, nanko kusihla umlindi engongcwele emazulwini.

<span id="an_4:14">4:14</span> Wadanduluka ngamandla, watsho ukuthi,
Wugawuleni lo mthi, niwanqumle amasebe awo, niwaqhawule amagqabi awo,
nizichithachithe iziqhamo zawo. Makabaleke emke phantsi kwawo
amarhamncwa, neentaka emasebeni awo.

<span id="an_4:15">4:15</span> Kodwa ke isiphunzi esineengcambu zawo
sishiyeni emhlabeni, siphanjiwe ngesinyithi nobhedu eluhlazeni
lwasendle. Masinyakamiswe ngumbethe wezulu; makahlulelane neenkomo
ngotyani bomhlaba.

<span id="an_4:16">4:16</span> Intliziyo yakhe mayisuke ingabi yeyomntu,
anikwe intliziyo yenkomo; kudlule amaxesha amisiweyo abe sixhenxe phezu
kwakhe.

<span id="an_4:17">4:17</span> Umyalezo lo ukho ngengqibo yabalindi,
umcimbi lo lilizwi labayingcwele; ngokokuze bazi abahleliyo, ukuba
Osenyangweni unegunya ebukumkanini babantu, abunike lowo athanda
ukumnika, amise ophantsi ebantwini phezu kwabo.

<span id="an_4:18">4:18</span> Elo phupha ndilibonile, mna kumkani
Nebhukadenetsare. Wena ke, Bheletshatsare, lityhile ke, ngenxa enokuba
zonke izilumko zobukumkani bam zingenako ukundazisa ukutyhilwa kwalo ube
ke wena unako, ngokuba unomoya woothixo abangcwele.

<span id="an_4:19">4:19</span> Waza uDaniyeli, ogama
linguBheletshatsare, wamangaliswa umzuzwana, nezicamango zakhe
zamkhwankqisa. Waphendula ukumkani wathi, Bheletshatsare, iphupha
nokutyhilwa kwalo malingakukhathazi. UBheletshatsare waphendula wathi,
Nkosi yam, iphupha malisingisele kwabakuthiyileyo, nokutyhilwa kwalo
kwabakuzondayo.

<span id="an_4:20">4:20</span> Umthi owubonileyo, owakhulayo womelela,
okuphakama kwawo kwafikelelayo ezulwini, wabonwa ehlabathini lonke;

<span id="an_4:21">4:21</span> omagqabi ayemahle, oziqhamo bezizininzi,
obunokudla okwanele izinto zonke, awahlala phantsi kwawo amarhamncwa
asendle, ezaba neendlu emasebeni awo iintaka zezulu:

<span id="an_4:22">4:22</span> nguwe lowo, kumkani, uthe wakhula,
womelela; ubukhulu bakho bukhulileyo bafika ezulwini, negunya lakho
ekupheleni kwehlabathi.

<span id="an_4:23">4:23</span> Le nto yokuba ukumkani ebone umlindi
ongoyingcwele esihla emazulwini, esithi, Wugawuleni lo mthi,
niwonakalise; kodwa isiphunzi esineengcambu zawo, sishiyeni emhlabeni,
siphanjiwe ngesinyithi nobhedu eluhlazeni lwasendle; sinyakamiswe
ngumbethe wezulu, ahlulelane neenkomo ngotyani, kude kudlule phezu
kwakhe amaxesha amisiweyo asixhenxe:

<span id="an_4:24">4:24</span> nanku ukutyhilwa kwako, kumkani; nantsi
ingqibo yOsenyangweni eya kuyifikela inkosi yam ukumkani:

<span id="an_4:25">4:25</span> uya kugxothwa ebantwini, libe
kumarhamncwa asendle ikhaya lakho, udliswe utyani njengeenkomo,
unyakamiswe ngumbethe wezulu, kudlule phezu kwakho amaxesha amisiweyo
asixhenxe, ude wazi ukuba Osenyangweni unegunya ebukumkanini babantu,
ebunika lowo athanda ukumnika.

<span id="an_4:26">4:26</span> Le nto kuthiwe isiphunzi esineengcambu
zomthi, masishiywe, ithi, ubukumkani bakho buya kuqiniselwa kuwe, kwaoko
wakuthi wazi ukuba amazulu anegunya.

<span id="an_4:27">4:27</span> Ngako oko, kumkani, icebo lam malikholeke
kuwe, uzaphule izono zakho ngobulungisa, nobugwenxa bakho ngokubababala
abaziintsizana, ukuba kunga kungoluka ukuchulumacha kwakho.

<span id="an_4:28">4:28</span> Konke oko kwamfikela ukumkani
uNebhukadenetsare.

<span id="an_4:29">4:29</span> Ekupheleni kweenyanga ezilishumi
elinambini, wayehambahamba phezu kwebhotwe lokumkani laseBhabheli.

<span id="an_4:30">4:30</span> Wasusela ukumkani wathi, Le asiyiyo na
iBhabheli enkulu, endiyakhele ukuba ibe yindlu yobukumkani ngokuqina
kwamandla am, nangenxa yobuhandiba bobungangamsha bam?

<span id="an_4:31">4:31</span> Lithe elo zwi lisesemlonyeni wokumkani,
kwawa izwi emazulwini, lisithi, Kuthiwe kuwe, Nebhukadenetsare kumkani,
ubukumkani bumkile kuwe.

<span id="an_4:32">4:32</span> Uya kugxothwa ebantwini, libe
kumarhamncwa asendle ikhaya lakho, udliswe utyani njengeenkomo, kudlule
phezu kwakho amaxesha amisiweyo asixhenxe, ude wazi ukuba Osenyangweni
unegunya ebukumkanini babantu, ebunika lowo athanda ukumnika.

<span id="an_4:33">4:33</span> Kwaoko lazaliswa ilizwi
kuNebhukadenetsare; wagxothwa ebantwini, wadla utyani njengeenkomo,
wanyakamiswa umzimba wakhe ngumbethe wezulu, zada iinwele zakhe zakhula,
zanjengeentsiba zamaxhalanga, neenzipho zakhe zanjengezeentaka.

<span id="an_4:34">4:34</span> Ekupheleni kwemihla, mna,
Nebhukadenetsare, ndawaphakamisela ezulwini amehlo am; ukwazi kwam
kwabuyela kwakum, ndambonga Osenyangweni, ndamncoma, ndambeka ohleli
ngonaphakade, ogunya liligunya elingunaphakade, obukumkani
bunezizukulwana ngezizukulwana.

<span id="an_4:35">4:35</span> Baye bonke abemi behlabathi bebalelwe
ekubeni yinto engento, esenza yena ngokuthanda kwakhe empini
yasemazulwini, nakubemi behlabathi. Akukho bani ubethayo esandleni
sakhe, athi kuye, Wenza ntoni na?

<span id="an_4:36">4:36</span> Kwaoko ukwazi kwam kwabuyela kwakum;
nangenxa yobuhandiba bobukumkani bam, ubungangamsha bam nokutyatyamba
kwam kwabuyela kwakum. Andifuna amaphakathi am nezikhulu zam;
ndabuyiselwa ebukumkanini bam, ndongezwa ubukhulu obuncamisileyo.

<span id="an_4:37">4:37</span> Kaloku, mna Nebhukadenetsare,
ndiyamncoma, ndimphakamisa, ndimbeka uKumkani wamazulu; ngokuba yonke
imisebenzi yakhe iyinyaniso, neendlela zakhe zisesikweni; nangokuba
enako ukubathoba abahamba beqhankqalazile.

<span id="an_5:1">5:1</span> UBheleshatsare ukumkani walenzela isidlo
esikhulu iwaka lezikhulu zakhe, wasela iwayini phambi kwewaka elo.

<span id="an_5:2">5:2</span> UBheleshatsare, akuyiva iwayini, wathi
maziziswe iimpahla zegolide nezesilivere, abezithimbile
uNebhukadenetsare uyise etempileni eseYerusalem, ukuze asele ngazo
ukumkani nezikhulu zakhe, namakhosikazi akhe, namashweshwe akhe.

<span id="an_5:3">5:3</span> Baza bazizisa iimpahla zegolide,
ezazithinjwe etempileni yendlu kaThixo eseYerusalem. Wasela ngazo
ukumkani nezikhulu zakhe, namakhosikazi akhe, namashweshwe akhe.

<span id="an_5:4">5:4</span> Basela iwayini, babancoma oothixo begolide,
nabesilivere, nabobhedu, nabesinyithi, nabemithi, nabamatye.

<span id="an_5:5">5:5</span> Kwaoko kwavela iminwe yesandla somntu,
yabhala malunga nesiphatho sesibane, efutheni lodonga lwebhotwe
lobukumkani; ukumkani wakubona ukuphela kwesandla esibhalayo.

<span id="an_5:6">5:6</span> Laza laguquka ibala lobuso bokumkani,
zamngqungisa izicamango zakhe, amalungu esinqe sakhe acombuluka,
namadolo akhe abethabethana.

<span id="an_5:7">5:7</span> Ukumkani wadanduluka ngamandla, ukuba
baziswe abakhwitsi, namaKaledi, namatola. Waphendula ukumkani, wathi
kwizilumko zaseBhabheli, Othe wawulesa lo mbhalo, wakuxela kum
ukutyhilwa kwawo, uya kunxitywa iingubo ezimfusa, nomxokelelwane
wegolide emqaleni wakhe, abe ngowabathathu abanegunya ebukumkanini obu.

<span id="an_5:8">5:8</span> Zaza zafika zonke izilumko zokumkani; ke
azaba nako ukuwulesa umbhalo, nokumazisa ukumkani ukutyhilwa kwawo.

<span id="an_5:9">5:9</span> Waza uBheleshatsare ukumkani wakhathazeka
kakhulu, laguquka ibala lobuso bakhe, nezikhulu zakhe zadubadubeka.

<span id="an_5:10">5:10</span> Ukumkanikazi, unina, ngenxa yamazwi
okumkani nezikhulu zakhe, wangena endlwini yomgidi. Ukumkanikazi unina
waphendula wathi, Kumkani, phila ngonaphakade! Izicamango zakho
mazingakukhathazi, lingaguquki ibala lobuso bakho.

<span id="an_5:11">5:11</span> Kukho indoda ebukumkanini bakho, enomoya
woothixo abangcwele; ekwathi ngemihla yoyihlo kwafunyanwa kuyo ukukhanya
nokuqiqa nobulumko, njengobulumko bothixo; awathi ukumkani
uNebhukadenetsare uyihlo wayimisa yangumongameli wezazi, nabakhwitsi,
namaKaledi, namatola—uyihlo, kumkani;

<span id="an_5:12">5:12</span> ngenxa enokuba kwafunyanwa kuye umoya
ogqithisileyo ngobuhle, nokwazi, nokuqiqa, etyhila amaphupha, exela
iintsonkotha, ecombulula amaqhina; kuDaniyeli, owathiywa ngukumkani
igama elinguBheletshatsare. UDaniyeli makabizwe kaloku; wokuxela
ukutyhilwa kwawo.

<span id="an_5:13">5:13</span> Waza uDaniyeli wasiwa phambi kokumkani.
Ukumkani wathetha kuDaniyeli, wathi, Ungulaa Daniyeli na ungowakoonyana
bakaYuda, abathinjwayo, abaziswayo ngukumkani ubawo, bephuma kwaYuda?

<span id="an_5:14">5:14</span> Ndikuvile, ukuba unomoya woothixo wena;
kufunyanwa kuwe ukukhanya, nokuqiqa, nobulumko obuncamisileyo.

<span id="an_5:15">5:15</span> Ke kaloku beziziswe kum izilumko
nabakhwitsi, ukuze balese lo mbhalo, bandazise ukutyhilwa kwawo; ke
azibanga nako ukundixelela ukutyhilwa kwale nto.

<span id="an_5:16">5:16</span> Mna ndivile ke ngawe, ukuba unako
ukuyityhila into, ucombulule namaqhina. Ukuba ke uthe wanako ukuwulesa
lo mbhalo, nokundazisa ukutyhilwa kwawo, uya kunxitywa iingubo ezimfusa,
nomxokelelwane wegolide emqaleni wakho, ube ngowabathathu ebukumkanini
abanegunya.

<span id="an_5:17">5:17</span> Waza waphendula uDaniyeli, wathi phambi
kokumkani, Izipho zakho mazihlale kuwe, imivuzo yakho uyinike omnye;
kodwa ndiya kuwulesa lo mbhalo kukumkani, ndimazise ukutyhilwa kwawo.

<span id="an_5:18">5:18</span> Wena kumkani, uThixo Osenyangweni wamnika
uNebhukadenetsare uyihlo ubukumkani, nobukhulu, nobuhandiba,
nobungangamsha.

<span id="an_5:19">5:19</span> Ngenxa yobukhulu ke awabunikwayo,
zadidizela zonke iintlanga, nezizwe, neelwimi, zothuka phambi kwakhe.
Lowo wathanda ukumbulala, wambulala; lowo wathanda ukumyeka aphile,
wamyeka waphila; lowo wathanda ukumphakamisa, wamphakamisa; lowo
wathanda ukumthoba, wamthoba.

<span id="an_5:20">5:20</span> Ke xeshikweni intliziyo yakhe
yaziphakamisayo, umoya wakhe waqinayo, wakhukhumalayo, wesuka wahliswa
etroneni yobukumkani bakhe, nobuhandiba bakhe basuswa kuye.

<span id="an_5:21">5:21</span> Wagxothwa koonyana babantu, intliziyo
yakhe yaba njengeyeenkomo, nekhaya lakhe laba semaesileni asendle,
wadliswa utyani njengeenkomo, wanyakamiswa umzimba wakhe ngumbethe
wezulu, wada wazi, ukuba uThixo Osenyangweni unegunya ebukumkanini
babantu, amise phezu kwabo lowo athanda ukummisa.

<span id="an_5:22">5:22</span> Wena ke nyana wakhe, Bheleshatsare,
akuyithobanga intliziyo yakho, nakuba ubukwazi oko konke.

<span id="an_5:23">5:23</span> Uziphakamisile ngaphezu kweNkosi
yamazulu, neempahla zendlu yayo zaziswa phambi kwakho, wena nezikhulu
zakho, namakhosikazi akho, namashweshwe akho; nasela iwayini ngazo.
Wancoma oothixo besilivere, nabegolide, nabobhedu, nabesinyithi,
nabemithi, nabamatye, abangaboniyo, abangevayo, abangaziyo. Ke uThixo
lowo, kusesandleni sakhe ukuphefumla kwakho, onazo zonke iindlela zakho,
akumbekanga.

<span id="an_5:24">5:24</span> Waza wathuma, kwavela kuye oko kuphela
kwesandla, lo mbhalo ke wawubhaliwe.

<span id="an_5:25">5:25</span> Nangu ke loo mbhalo wawubhaliwe: mene,
mene, tekele, ufarsin.

<span id="an_5:26">5:26</span> Nanku ukutyhilwa kwale nto: elokuba mene
lithi, UThixo ububalile ubukumkani bakho, wabuphelisa.

<span id="an_5:27">5:27</span> Elokuba tekele lithi, Wena ulinganisiwe
esikalini, wafunyanwa ulula.

<span id="an_5:28">5:28</span> Elokuba peres lithi, Buyahlulwa
ubukumkani bakho, bunikwe amaMedi namaPersi.

<span id="an_5:29">5:29</span> Waza uBheleshatsare wayalela, bamnxiba
uDaniyeli iingubo ezimfusa, nomxokelelwane wegolide emqaleni wakhe;
bamemeza ngaye ngelithi, uya kuba ngowabathathu onegunya ebukumkanini.

<span id="an_5:30">5:30</span> Kwangobo busuku wabulawa uBheleshatsare
ukumkani wamaKaledi.

<span id="an_5:31">5:31</span> UDariyo, umMedi, wabuthabatha ubukumkani,
eminyaka ikumashumi omathandathu anamibini ezelwe.

<span id="an_6:1">6:1</span> Kwakholeka kuDariyo ukumisa phezu
kobukumkani iirhuluneli ezilikhulu elinamashumi amabini, ukuze zibe
sebukumkanini bonke.

<span id="an_6:2">6:2</span> Wamisa phezu kwazo ezo abongameli
babathathu, omnye kubo inguDaniyeli, ukuze iirhuluneli zinike ingxelo
kubo, aze ukumkani angabi nankxwaleko.

<span id="an_6:3">6:3</span> Waza lo Daniyeli wabongamela abongameli
nabaziirhuluneli, ngokokuba egqithisele kubongameli ngomoya omhle;
ukumkani wacinga ngokummisa phezu kobukumkani bonke.

<span id="an_6:4">6:4</span> Baza abongameli nabaziirhuluneli bafuna,
ukuba bafumane ithuba ngakuDaniyeli mayela nobukumkani. Ke ababanga nako
ukufumana nalinye ithuba, nantlondi imbi, ngenxa enokuba ebethembekile;
bekungafumaneki nanye imposiso nantlondi imbi kuye.

<span id="an_6:5">6:5</span> Aza loo madoda athi, Asiyi kufumana nalinye
ithuba ngakulo Daniyeli, ngaphandle kokuba silifumane kuye mayela
nomthetho woThixo wakhe.

<span id="an_6:6">6:6</span> Baza abo bangabongameli nabaziirhuluneli
beza kukumkani bedlongozela, batsho kuye ukuthi, Kumkani Dariyo, phila
ngonaphakade!

<span id="an_6:7">6:7</span> Bonke abongameli bobukumkani, nabathetheli
bomkhosi, neerhuluneli, namaphakathi, namabamba, bavumelene ngecebo
lokuba ukumkani amise ummiselo, aqinise isalelo sokuthi: Bonke
abathandaza umthandazo nakongubani, uthixo nomntu, ongenguwe, kumkani,
ngeentsuku ezimashumi mathathu, mabajulelwe emhadini weengonyama.

<span id="an_6:8">6:8</span> Kaloku ke, kumkani, siqinise isalelo,
uwubhale umbhalo, ongenakuguqulwa wona, ngokomthetho wamaMedi namaPersi,
ongenakutshitshiwa bani.

<span id="an_6:9">6:9</span> Ngenxa yoko ukumkani uDariyo wawubhala
umbhalo lowo, isalelo eso.

<span id="an_6:10">6:10</span> Ke kaloku uDaniyeli, akwazi ukuba umbhalo
lowo ubhaliwe, wangena endlwini yakhe; ibe neefestile zivulekile
egumbini lakhe eliphezulu, elikhangele eYerusalem. Waguqa ngamadolo akhe
izihlandlo ezithathu ngemini, wathandaza, wabulela phambi koThixo wakhe,
ngenxa enokuba ebesenjenjalo kakade.

<span id="an_6:11">6:11</span> Aza adlongoza la madoda, amfumana
uDaniyeli ethandaza, etarhuzisa phambi koThixo wakhe.

<span id="an_6:12">6:12</span> Ezo asondela, athetha phambi kokumkani
ngesalelo sokumkani, athi, Akusibhalanga na isalelo sokuthi: Bonke
abathandaza nakongubani, uthixo nomntu, ongenguwe, kumkani, ngeentsuku
ezimashumi mathathu, mabajulelwe emhadini weengonyama? Waphendula
ukumkani wathi, Loo nto iqinisekile ngokomthetho wamaMedi namaPersi,
ongenakutshitshiswa bani wona.

<span id="an_6:13">6:13</span> Aza aphendula athi phambi kokumkani,
UDaniyeli, ongowakoonyana abathinjiweyo bakwaYuda, akakhathali nguwe,
kumkani, nasesi salelo usibhalileyo; ke uthandaza umthandazo wakhe
kathathu ngemini.

<span id="an_6:14">6:14</span> Waza ukumkani, akuweva loo mazwi, weva
kakubi kakhulu ngayo loo nto. Wamnyamekela uDaniyeli ukuba amsindise,
wazama ukuba amhlangule, lada latshona ilanga.

<span id="an_6:15">6:15</span> Aza la madoda eza edlongozela kukumkani,
athi kukumkani, Yazi, kumkani, ukuba amaMedi namaPersi anomthetho wokuba
singabi nakuguqulwa sonke isalelo nommiselo, abewumisile ukumkani.

<span id="an_6:16">6:16</span> Watsho ke ukumkani; bamzisa uDaniyeli,
bamjulela emhadini weengonyama. Waphendula ukumkani wathi kuDaniyeli,
Wanga uThixo wakho, ombusa ngamaxesha onke, angakusindisa.

<span id="an_6:17">6:17</span> Kwaziswa ilitye, labekwa phezu komlomo
womhadi; ukumkani walitywina ngomsesane wakhe wokutywina, nangomsesane
wokutywina wezikhulu zakhe, ukuze kungaguqulwa nto mayela noDaniyeli.

<span id="an_6:18">6:18</span> Waza ukumkani waya ebhotweni lakhe,
wabugqiba ubusuku ezila ukudla; akwaziswa zintombi zingqungqayo phambi
kwakhe, waphelelwa bubuthongo.

<span id="an_6:19">6:19</span> Waza ukumkani wavuka ngesifingo
kwakusasa, waya emhadini weengonyama ngobungxamo.

<span id="an_6:20">6:20</span> Akusondela emhadini, wadanduluka
kuDaniyeli ngezwi elibuhlungu. Wasusela ukumkani, wathi kuDaniyeli,
Daniyeli, mkhonzi woThixo ophilileyo, uThixo wakho, obuhlala umbusa, ube
nako na ukukusindisa ezingonyameni?

<span id="an_6:21">6:21</span> Waza uDaniyeli wathi kukumkani, Kumkani,
phila ngonaphakade!

<span id="an_6:22">6:22</span> UThixo wam uthume isithunywa sakhe,
sayivingca imilomo yeengonyama, ukuba zingandenzakalisi, ngenxa enokuba
phambi kwakhe kufumaneke ukuba ndimsulwa; naphambi kwakho, kumkani,
andonanga.

<span id="an_6:23">6:23</span> Waza ukumkani wavuya kunene, wathi
uDaniyeli makanyuswe emhadini. Wenyuswa ke uDaniyeli. Akwafumaneka
nasinye isenzakalo kuye; ngokuba ebekholwe kuThixo wakhe.

<span id="an_6:24">6:24</span> Ukumkani wayalela, aziswa loo madoda
ebemncethezile uDaniyeli, bawajulela emhadini weengonyama, wona
nabantwana bawo, nabafazi bawo; zaza, bengekafiki nokufika emzantsini
womhadi, iingonyama zabagonyamela, zawacola onke amathambo abo.

<span id="an_6:25">6:25</span> Waza uDariyo ukumkani wabhalela kuzo
zonke iintlanga, nezizwe, neelwimi, ebezihleli ehlabathini lonke, wathi:
Uxolo lwenu malube lukhulu!

<span id="an_6:26">6:26</span> Ndiwisa umthetho wokuba bathi, ezindaweni
zonke zegunya lobukumkani bam, badidizele bothuke abantu phambi koThixo
kaDaniyeli. Ngokuba unguThixo ophilileyo, emi ngonaphakade; ubukumkani
bakhe abonakaliswa, negunya lakhe liya kuda liye ekupheleni;

<span id="an_6:27">6:27</span> esindisa, ehlangula, esenza imiqondiso
nezimanga emazulwini nasehlabathini; ngokuba emsindisile uDaniyeli
emandleni eengonyama.

<span id="an_6:28">6:28</span> Lo Daniyeli waba nempumelelo ebukumkanini
bukaDariyo, nasebukumkanini bukaKoreshi umPersi.

<span id="an_7:1">7:1</span> Ngomnyaka wokuqala kaBheleshatsare ukumkani
waseBhabheli, uDaniyeli wabona iphupha nemibono yentloko yakhe esililini
sakhe. Waza walibhala iphupha, waxela isimbuku sezo zinto.

<span id="an_7:2">7:2</span> Wasusela uDaniyeli wathi, Ndabona embonweni
wam ebusuku, nantso imimoya yomine yasezulwini, ityhobozela kulwandle
olukhulu.

<span id="an_7:3">7:3</span> Kwenyuka elwandle amarhamncwa amakhulu
kakhulu, engafani elinye nelinye.

<span id="an_7:4">7:4</span> Elokuqala libe linjengengonyama,
linamaphiko okhozi; ndalibona, ada amaphiko alo axhwithwa, lafunqulwa
emhlabeni, lamiswa ngeenyawo njengomntu, lanikwa intliziyo yomntu.

<span id="an_7:5">7:5</span> Nalo elinye irhamncwa, elesibini,
linjengebhere; laziphakamisa ngacala-nye, lineembambo ezintathu
emlonyeni walo phakathi kwamazinyo alo; kwathiwa kulo, Suka udle inyama
eninzi.

<span id="an_7:6">7:6</span> Emveni koko ndabona: nalo elinye,
linjengengwe, linamaphiko entaka amane emhlana walo, lineentloko ezine;
irhamncwa elo lanikwa igunya.

<span id="an_7:7">7:7</span> Emveni koko ndabona emibonweni yasebusuku:
nalo irhamncwa lesine, eloyikekayo, elomeleleyo, elincamisileyo
ngamandla, elimazinyo makhulu esinyithi, lisidla, liyicola, liyinyathela
ngeenyawo zalo into eseleyo; laye lingafani nawo onke amarhamncwa
abengaphambili kwalo; lineempondo ezilishumi.

<span id="an_7:8">7:8</span> Ndaziqiqa iimpondo, ndabona kunyuka
phakathi kwazo olunye uphondo, luluncinane, ekwancothulwa phambi kwalo
ezintathu kwezokuqala iimpondo. Nanko ke, kukho kolu phondo amehlo
anjengamehlo omntu, nomlomo uthetha izinto ezinkulu kakhulu.

<span id="an_7:9">7:9</span> Ndabona, zada zamiswa iitrone, wahlala
uNyangelemihla; isambatho sakhe simhlophe njengekhephu, neenwele
zentloko yakhe zinjengoboya bezimvu obunyulu, itrone yakhe
ingamalangatye, iivili zayo ngumlilo olenyayo.

<span id="an_7:10">7:10</span> Kwaphuma umlambo womlilo phambi kwakhe,
amawaka amawaka ayelungiselela kuye, nezigidi zezigidi bezimisa phambi
kwakhe; abagwebi bahlala phantsi, iincwadi zavulwa.

<span id="an_7:11">7:11</span> Ndabona; ndaza ngenxa yesandi samazwi
amakhulu kakhulu olwawathethayo uphondo, ndabona, lada labulawa
irhamncwa, wabhujiswa umzimba walo, wanikelwa emlilweni uvutha.

<span id="an_7:12">7:12</span> Amanye ke amarhamncwa ahluthwa igunya
lawo; noko ke bolulelwa ubomi okwethutyana nexeshana.

<span id="an_7:13">7:13</span> Ndabona emibonweni yasebusuku: nanko
kusiza, ngamafu ezulu, onjengonyana womntu, wafika kuNyangelemihla,
wasondezwa phambi kwakhe.

<span id="an_7:14">7:14</span> Wanikwa igunya, nobuhandiba, nobukumkani,
ukuze zonke iintlanga, nezizwe, neelwimi, zimbuse; igunya lakhe ligunya
elingunaphakade, elingapheliyo; ubukumkani bakhe bobungayi konakaliswa.

<span id="an_7:15">7:15</span> Umoya wam, mna Daniyeli, wazibhijabhija
phakathi komzimba, nemibono yentloko yam yandikhwankqisa.

<span id="an_7:16">7:16</span> Ndasondela komnye wababemi khona, ukuba
ndicele kuye inyaniso ngezo zinto zonke; wathetha kum, ukuze andazise
ukutyhilwa kwezinto.

<span id="an_7:17">7:17</span> La marhamncwa makhulu kakhulu mane
ngookumkani abane, abaya kusuka beme ehlabathini.

<span id="an_7:18">7:18</span> Ke ubukumkani baya kubuthabatha
abangcwele bOsenyangweni, babume ubukumkani, kude kuse ephakadeni, kude
kuse ephakadeni lamaphakade.

<span id="an_7:19">7:19</span> Ndaza ndanga ndingayazi inyaniso ngeli
rhamncwa lesine, elingafaniyo namanye onke, elincamisileyo ngokoyikeka,
elimazinyo asisinyithi, elimathupha alubhedu, eladla, lacola,
layinyathela ngeenyawo into eseleyo;

<span id="an_7:20">7:20</span> nangeempondo ezilishumi ezibe
zisentlokweni yalo, nangolunye olwavelayo, ezawa phambi kwalo ezintathu;
olo phondo lube lunamehlo, nomlomo obe uthetha izinto ezinkulu kakhulu;
ukubonakala kwalo bekukukhulu ngaphezu kwamadlelane alo.

<span id="an_7:21">7:21</span> Ndabona ukulwa kolu phondo nabangcwele,
lwabeyisa;

<span id="an_7:22">7:22</span> wada weza uNyangelemihla, wabagwebela
abangcwele bOsenyangweni, lafika ixesha lokuba abangcwele babume
ubukumkani.

<span id="an_7:23">7:23</span> Watsho ukuthi, Irhamncwa lesine ke: kuya
kubakho ubukumkani besine ehlabathini, obungafaniyo bona nezikumkani
zonke, bulidle ihlabathi lonke, bulinyathele, bulicole.

<span id="an_7:24">7:24</span> Iimpondo ezilishumi ke: kuya kusuka kume
kobo bukumkani ookumkani abalishumi, kusuke omnye emva kwabo; lowo akayi
kufana nabaphambili; uya kuthoba ookumkani abathathu,

<span id="an_7:25">7:25</span> athethe amazwi okuchasana nOsenyangweni,
abonakalise abangcwele bOsenyangweni, acamange ngokuwenza wambi amathuba
nomthetho, banikelwe esandleni sakhe ixesha namaxesha nesiqingatha
sexesha.

<span id="an_7:26">7:26</span> Ke abagwebi baya kuhlala phantsi,
balisuse igunya lakhe, ukuze litshabalale lidake, kude kuse ekupheleni.

<span id="an_7:27">7:27</span> Ubukumkani, negunya, nobukhulu
bezikumkani phantsi kwamazulu onke, buya kunikwa abantu abangcwele
bOsenyangweni; ubukumkani bakhe bubukumkani obungunaphakade, namagunya
onke aya kumbusa, amve.

<span id="an_7:28">7:28</span> Yaza kuphela apha le nto. Mna Daniyeli,
izicamango zam zandikhwankqisa kakhulu, Ibala lobuso bam laguquka
ndayigcina le nto entliziyweni yam.

<span id="an_8:1">8:1</span> Ngomnyaka wesithathu wokulawula
kukaBheleshatsare ukumkani, kwabonakala kum, mna Daniyeli, umbono emva
kwalowa wabonakalayo kum matanci.

<span id="an_8:2">8:2</span> Ndabona embonweni, kwathi, ekuboneni kwam,
ndaba ndiseShushan komkhulu, esezweni lakwaElam; ndabona embonweni,
ndangasemlanjeni oyiUlayi.

<span id="an_8:3">8:3</span> Ndaphakamisa amehlo am, ndabona, nanko kumi
phambi komlambo inkunzi yegusha, ineempondo ezimbini. Ezi mpondo zombini
zinde, olunye ke lulude kunolunye; olu lude lwavela mva.

<span id="an_8:4">8:4</span> Ndayibona inkunzi yegusha ihlaba, ibhekisa
entshonalanga, nasentla, nasezantsi; zonke izinto eziphilileyo azaba
nakuma phambi kwayo, akwabakho unokuhlangula esandleni sayo. Yenza
ngokukholekileyo kuyo, yakhula.

<span id="an_8:5">8:5</span> Mna ke ndisaqonda, nanko kuvela inkunzi
yebhokhwe entshonalanga, ihamba phezu kwehlabathi lonke, ingafiki
phantsi; inkunzi ke yebhokhwe ibinophondo olubonakalayo phakathi
kwamehlo ayo.

<span id="an_8:6">8:6</span> Yaya yafika enkunzini yegusha,
umnini-mpondo-mbini, endiyibone imi phambi komlambo, yagidimela kuyo ke
ngobushushu bamandla ayo.

<span id="an_8:7">8:7</span> Ndayibona ifika ecaleni lenkunzi yegusha,
yayijamela, yayityhomfa inkunzi yegusha, yazaphula iimpondo zayo
zombini. Yayingenamandla inkunzi yegusha ukuma phambi kwayo; yayingqula
emhlabeni, yayinyhasha, akwabakho bani unokuyihlangula inkunzi yegusha
emandleni ayo.

<span id="an_8:8">8:8</span> Inkunzi yebhokhwe yakhula ngokuncamisileyo;
ke, yakuba namandla, lwaphuka uphondo olukhulu; esikhundleni salo
kwavela ezine ezibonakalayo, zabheka emimoyeni yomine yasezulwini.

<span id="an_8:9">8:9</span> Kolunye kuzo kwaphuma uphondo luluncinane,
lwaba lukhulu ngokuncamisileyo, lwabheka ngasezantsi, nangasempumalanga,
nangasezweni eliligugu.

<span id="an_8:10">8:10</span> Lwakhula lwada lwesa kumkhosi wezulu,
lwayiwisa emhlabeni inxenye yomkhosi lowo weenkwenkwezi, lwayinyhasha.

<span id="an_8:11">8:11</span> Lwazikhulisa, lwada lwesa
kumthetheli-mkhosi lowo, lwasusa kuye inkonzo yamaxesha onke; nendawo
yengcwele yakhe yawiswa phantsi.

<span id="an_8:12">8:12</span> Umkhosi unikelwe kulo, kunye nenkonzo
yamaxesha onke, ngenxa yesikreqo; inyaniso lwayiwisela phantsi
emhlabeni, lwenza lwaba nempumelelo.

<span id="an_8:13">8:13</span> Ndamva ongcwele ethetha; wathi ke omnye
ongcwele kulowo ubethetha, Ngowomzuzu ongakanani na umbono lowo wenkonzo
yamaxesha onke, nowesikreqo esiphanzisayo, ukunikelwa oko kwengcwele
nomkhosi lowo ekunyhashweni?

<span id="an_8:14">8:14</span> Wathi kum, Koda kube kukuhlwa, kusisa,
okungamawaka amabini anamakhulu amathathu; yandule ukulungiswa ingcwele.

<span id="an_8:15">8:15</span> Kwathi, ndakuwubona umbono, mna Daniyeli,
ndafuna ukuqonda; nanko kumi phambi kwam okungathi kuyimbonakalo
yendoda.

<span id="an_8:16">8:16</span> Ndeva ilizwi lomntu phakathi kweenxweme
zeUlayi, labiza lathi, Gabriyeli, mqondise imbonakalo.

<span id="an_8:17">8:17</span> Weza kweli cala ndimi kulo. Akuza
ndoyika, ndawa ngobuso; wathi kum, Qonda, nyana womntu; ngokuba umbono
lo usingise kwixesha lokuphela.

<span id="an_8:18">8:18</span> Ke kaloku, ekuthetheni kwakhe nam, ndawa
isiduli ngobuso emhlabeni; wandichukumisa, wandimisa endaweni yokuma
kwam.

<span id="an_8:19">8:19</span> Wathi, Yabona, ndiya kwazisa okuya
kubakho ekupheleni kobhavumo; ngokuba umbono uya kwixesha elimisiweyo
lokuphela.

<span id="an_8:20">8:20</span> Inkunzi yegusha oyibonileyo ineempondo
ezimbini, ngokumkani bamaMedi nabamaPersi;

<span id="an_8:21">8:21</span> nenkunzi yebhokhwe exhonti ngukumkani
wakwaYavan; uphondo olukhulu oluphakathi kwamehlo ngukumkani wokuqala.

<span id="an_8:22">8:22</span> Ukwaphuka oku, kume zibe ne esikhundleni
salo, kukuthi, kuya kusuka kume izikumkani ezine eluhlangeni, kungabi
ngamandla alo ke.

<span id="an_8:23">8:23</span> Ekupheleni kobukumkani babo, bakubon’
ukuba bazalisile abakreqi, kuya kusuka kume ukumkani, obuso
bungwanyalala, obaziyo ubuqhetseba;

<span id="an_8:24">8:24</span> omelele amandla akhe, kodwa kungabi
ngamandla akhe; ke uya konakalisa ngokubalulekileyo, abe nempumelelo,
afeze, abatshabalalise abomeleleyo nabantu babangcwele.

<span id="an_8:25">8:25</span> Ngenxa yobuqhokolo bakhe, yoba
nempumelelo inkohliso ngesandla sakhe, azenze mkhulu entliziyweni yakhe,
abatshabalalise abaninzi ngokwalama, asukele phezulu kumthetheli
wabathetheli, aphulwe, ke kungabi ngasandla.

<span id="an_8:26">8:26</span> Umbono wokuhlwa kusisa okhankanyiweyo
uyinyaniso. Wena ke, uze uwuvalele umbono; ngokuba uyakwimihla emininzi.

<span id="an_8:27">8:27</span> Mna Daniyeli ndaphela, ndaneentsuku
ndisifa; ndavuka, ndayenza imicimbi yokumkani. Ndamangaliswa yimbonakalo
leyo; kwakungekho uyiqondayo.

<span id="an_9:1">9:1</span> Ngomnyaka wokuqala kaDariyo unyana
ka-Ahaswerosi, wasembewini yamaMedi, owaba ngukumkani phezu kobukumkani
bamaKaledi,

<span id="an_9:2">9:2</span> ngomnyaka wokuqala wobukumkani bakhe, mna,
Daniyeli, ndaqonda ngazo iincwadi inani leminyaka, elafikayo ngayo
ilizwi likaYehova kuYeremiya umprofeti, ukuba kuzaliswe iminyaka
emashumi asixhenxe ngokusingisele kumanxuwa eYerusalem.

<span id="an_9:3">9:3</span> Ndabubhekisa ubuso bam kwiNkosi yam uThixo,
ukuba ndifune imithandazo nezitarhuziso, ndizila ukudla, ndinezirhwexayo
nothuthu.

<span id="an_9:4">9:4</span> Ndathandaza ke kuYehova uThixo wam, ndavuma
ndathi, Awu! Nkosi, Thixo omkhulu owoyikekayo, obagcinela umnqophiso
nenceba abo bamthandayo, bayigcinayo imithetho yakhe,

<span id="an_9:5">9:5</span> sonile, senze ngobugwenxa, senze
okungendawo; sigwilikile, siphambukile emithethweni yakho, nasemasikweni
akho.

<span id="an_9:6">9:6</span> Asibaphulaphulanga abakhonzi bakho,
abaprofeti ababethetha egameni lakho kookumkani bethu, nakubathetheli
bethu, nakoobawo, nakubo bonke abantu belizwe.

<span id="an_9:7">9:7</span> Nkosi, bukuwe ubulungisa; kuthi kukudana
kobuso, njengoko kunjalo namhla, kumadoda akwaYuda, kubemi
baseYerusalem, kumaSirayeli onke, akufuphi nakude, emazweni onke, apho
wawagxothela khona ngenxa yobumenemene bawo, awamenezayo ngabo kuwe.

<span id="an_9:8">9:8</span> Nkosi, kuthi kukudana kobuso, kookumkani
bethu, nakubathetheli bethu, nakoobawo; ngokuba sonile kuwe.

<span id="an_9:9">9:9</span> ENkosini uThixo wethu yimfesane, noxolelo,
kuba sigwilikile kuye.

<span id="an_9:10">9:10</span> Asiliphulaphulanga ilizwi likaYehova
uThixo wethu, ukuba sihambe ngemiyalelo yakhe, abeyibeke phambi kwethu
ngabakhonzi bakhe, abaprofeti.

<span id="an_9:11">9:11</span> Onke amaSirayeli awugqithile umyalelo
wakho; atyekile ukuba angaliphulaphuli izwi lakho. Siphalazekile ke
phezu kwethu isiqalekiso nesifungo, esibhaliweyo emyalelweni kaMoses
umkhonzi kaThixo; kuba sonile kuye.

<span id="an_9:12">9:12</span> Wawamisa ke amazwi akhe, abewathethile
ngathi, nangabagwebi bethu ababesigweba, ngokusizisela ububi obukhulu,
obungenziwanga phantsi kwezulu lonke, njengoko benziweyo kwiYerusalem.

<span id="an_9:13">9:13</span> Njengoko kubhaliweyo emyalelweni kaMoses,
bonke ububi busizele. Ke asimbongozanga uYehova uThixo wethu, ukuba
sibuye ebugwenxeni bethu, sibe ngabanokuqiqa ngenyaniso yakho.

<span id="an_9:14">9:14</span> Wabuphaphela ke uYehova ububi, wasizisela
bona; kuba uYehova uThixo wethu elungisa ekwenzeni kwakhe konke
akwenzayo; ke asiliphulaphulanga ilizwi lakhe.

<span id="an_9:15">9:15</span> Kaloku ke, Nkosi Thixo wethu,
owabakhuphayo abantu bakho ezweni laseYiputa ngesandla esithe nkqi,
wazenzela igama, njengoko kunjalo namhla, sonile, senze okungendawo.

<span id="an_9:16">9:16</span> Nkosi, ngokwemisebenzi yakho yonke
yobulungisa, mawukhe ubuye umsindo wakho, nobushushu bakho, kumzi wakho
iYerusalem, kwintaba yakho engcwele: kuba, ngezono zethu nangobugwenxa
boobawo, iYerusalem nabantu bakho basisingcikivo kuba bonke
abasijikelezileyo.

<span id="an_9:17">9:17</span> Kaloku ke, Thixo wethu, kuphulaphule
ukuthandaza komkhonzi wakho, nokutarhuzisa kwakhe, ubukhanyise ubuso
bakho phezu kwengcwele yakho elinxuwa, ngenxa yeNkosi.

<span id="an_9:18">9:18</span> Thoba indlebe yakho, uve. Vula amehlo
akho, ubone ukuphanza kwethu, nomzi lowo ubizwa ngegama lakho. Ngokuba
akungangenxa yemisebenzi yethu yobulungisa esiwisa ukutarhuzisa kwethu
phambi kwakho; kungenxa yeemfesane zakho ezininzi.

<span id="an_9:19">9:19</span> Nkosi, yiva; Nkosi, xolela; Nkosi, baza
iindlebe, wenze. Ngenxa yakho, Thixo wam, musa ukulibala; kuba umzi
wakho nabantu bakho babizwa ngegama lakho.

<span id="an_9:20">9:20</span> Ndathi ndisathetha, ndithandaza, ndivuma
isono sam, nesono sabantu bakowethu amaSirayeli, ndiwisa ukutarhuzisa
kwam phambi koYehova uThixo wam, ngenxa yentaba engcwele yoThixo wam:

<span id="an_9:21">9:21</span> ndisathetha ke ngokuthandaza, indoda
enguGabriyeli, leyo ndayibonayo embonweni ekuqaleni, ndityhafile
nokutyhafa, yasondela kum ngexesha lomnikelo wangokuhlwa.

<span id="an_9:22">9:22</span> Yandiqondisa, yathetha nam, yathi,
Daniyeli, ngoku ndiphumile ukuba ndikufundise, uqonde.

<span id="an_9:23">9:23</span> Kwaphuma ilizwi ekuqaleni kokutarhuzisa
kwakho; mna ndize kulixela kuwe, ngokuba ungonqwenelekayo. Liqonde ke
ilizwi, uqonde umbono.

<span id="an_9:24">9:24</span> Bamiselwe iiveki ezimashumi asixhenxe
abantu bakowenu, nomzi wakowenu ongcwele, ukuba sithintelwe isikreqo,
zitywinwe izono, bucanyagushelwe ubugwenxa, kuziswe ubulungisa
obungunaphakade, utywinwe umbono nomprofeti, ithanjiswe ingcwele
kangcwele.

<span id="an_9:25">9:25</span> Yazi ke uqiqe ukuba, kuthabathela
ekuphumeni kweli zwi lokuba ibuyiswe yakhiwe iYerusalem, kuse
kumthanjiswa oyinganga, ziiveki ezisixhenxe; ziiveki ezimashumi
mathandathu anambini, eya kubuyiswa yakhiwe ibe banzi, icandwe,
ekucuthekeni ke kwamaxesha.

<span id="an_9:26">9:26</span> Emveni ke kweeveki ezimashumi mathandathu
anambini, uya kunqunyulwa umthanjiswa, angabi saba nanto. Umzi nengcwele
uya kutshatyalaliswa ngabantu benganga eya kuza; ukuphela kwayo kuya
kuba ngomkhukula. Kude ke kuse ekupheleni, kuya kuba yimfazwe,
luphanziso olumiswe lwagqitywa.

<span id="an_9:27">9:27</span> Abaninzi yobaqinisela umnqophiso iveki
enye; ngesiqingatha seveki iphelise imibingelelo neminikelo yokudla; ize
ngamaphiko ezinto ezinezothe ingumphanzisi; side ke siphalazeke
isiphelo, sisesimisiweyo sagqitywa, phezu kwayo impanziso.

<span id="an_10:1">10:1</span> Ngomnyaka wesithathu kaKoreshi ukumkani
wamaPersi, watyhilelwa ilizwi uDaniyeli, ogama libizwa ngokuba
nguBheletshatsare. Elo zwi liyinyaniso, lisingisele eluzengezengeni ke
olukhulu; waliqonda elo lizwi, waba nokuwuqonda umbono.

<span id="an_10:2">10:2</span> Ngayo loo mihla mna, Daniyeli, bendisenza
isijwili iintsuku zonke zeeveki ezintathu.

<span id="an_10:3">10:3</span> Andidlanga sonka sinencasa, akungenanga
nyama nawayini emlonyeni wam, andizithambisanga, zada zazaliseka
iintsuku zonke zeeveki ezintathu.

<span id="an_10:4">10:4</span> Ngomhla wamashumi amabini anane wenyanga
yokuqala, mna ndaba secaleni lomlambo omkhulu oyiHidekele.

<span id="an_10:5">10:5</span> Ndawaphakamisa amehlo am, ndabona: nantso
indoda yambethe ilinen emhlophe, ibhinqe esinqeni sayo igolide
ecikizekileyo yaseUfazi.

<span id="an_10:6">10:6</span> Umzimba wayo wawunjengekrizolite, ubuso
bayo ngathi ngumbane, ukubonakala kwabo; amehlo ayo enjengezikhuni
ezitshangatshangiswayo; iingalo zayo neenyawo zayo zibonakala ngathi
lubhedu olubengezelisiweyo; nesandi samazwi ayo ngathi sisandi
sengxokolo yabantu.

<span id="an_10:7">10:7</span> Mna, Daniyeli, ndawubona ndedwa umbono
lowo; amadoda abenam akawubonanga umbono; kodwa awelwa kukugubha
okukhulu, abaleka azimela.

<span id="an_10:8">10:8</span> Mna ndasala ndedwa, ndayibona le
mbonakalo inkulu, ndaphelelwa ngamandla, nebala lobuso bam lasuka
lajika, lonakala kum, ndaphelelwa ngamandla.

<span id="an_10:9">10:9</span> Ndasiva isandi samazwi ayo; ndakusiva ke
isandi samazwi ayo, ndawa mna, ndawa isiduli ngobuso, ubuso bam bubheke
emhlabeni.

<span id="an_10:10">10:10</span> Ndeva naso isandla sindichukumisa,
sandimisa ngamadolo am nangeentende zezandla zam ezihexayo.

<span id="an_10:11">10:11</span> Yathi kum, Daniyeli, ndoda
inqwenelekayo, waqonde amazwi endiwathetha kuwe, ume endaweni yokuma
kwakho; kuba ndithunyiwe ngokunje kuwe. Ithe yakulithetha kum elo lizwi,
ndesuka ndema ndithuthumela.

<span id="an_10:12">10:12</span> Yathi kum, Musa ukoyika, Daniyeli,
kubakususela kumhla wokuqala, owayinikelayo intliziyo yakho ekuqondeni
nasekuzithobeni phambi koThixo wakho, aviwa amazwi akho, mna ke ndize
ngenxa yamazwi akho.

<span id="an_10:13">10:13</span> Ke umthetheli wobukumkani bamaPersi
wamelana nam imihla engamashumi amabini anamnye; uyabona, uMikayeli,
omnye wakubathetheli abaziintloko, weza kundinceda; mna ndamoyisa khona,
kookumkani bamaPersi.

<span id="an_10:14">10:14</span> Ndize kukuqondisa ke okuya kubahlela
abantu bakowenu ekupheleni kwemihla; kuba umbono lo usengowemihla leyo.

<span id="an_10:15">10:15</span> Ithe ekuthetheni kwayo nam ngokwala
mazwi, ndabubhekisa ubuso bam emhlabeni, ndasisidenge.

<span id="an_10:16">10:16</span> Nanko ofana noonyana babantu,
echukumisa umlomo wam. Ndawuvula umlomo wam, ndathetha, ndathi kulo umi
phambi kwam, Nkosi yam, ngenxa yembonakalo indifikele inimba yam,
ndaphelelwa ngamandla.

<span id="an_10:17">10:17</span> Angathini na ke ukuba nako umkhonzi
wenkosi yam le, ukuthetha nenkosi yam le? Mna okwam andisenamandla,
akusekho mphefumlo kum.

<span id="an_10:18">10:18</span> Waphinda wandichukumisa onjengomntu,
ukubonakala kwakhe, wandomeleza.

<span id="an_10:19">10:19</span> Wathi, Musa ukoyika, ndoda
inqwenelekayo, yiba noxolo; yomelela, yomelela. Uthe ekuthetheni kwakhe
nam ndomelezeka, ndathi, Mayithethe inkosi yam, kuba undomelezile.

<span id="an_10:20">10:20</span> Wathi, Uyazi na into endize ngayo kuwe?
Ngoku ke ndiya kubuya ndiye kulwa nomthetheli wamaPersi; ndiphuma nje,
nanko umthetheli wakwaYavan esiza.

<span id="an_10:21">10:21</span> Noko ke ndiya kukuxelela okubhaliweyo
esibhalweni senyaniso. Akukho namnye womelezana nam ngakwabo, ngaphandle
kukaMikayeli, umthetheli wenu.

<span id="an_11:1">11:1</span> Nam ke, ngomnyaka wokuqala kaDariyo
umMedi, ndema ukuba ndimomeleze ndimhlanganisele.

<span id="an_11:2">11:2</span> Ngoku ke ndiya kukuxelela inyaniso.
Yabona, kusaza kusuka kume ookumkani abathathu kumaPersi, nowesine uya
kutyeba ngobutyebi obukhulu kunabo bonke; athi, xa omeleleyo ngobutyebi
bakhe, abaxhokonxe bonke, baye kulwa nobukumkani bakwaYavan.

<span id="an_11:3">11:3</span> Kosuka kume ukumkani oligorha alawule
ngolawulo olukhulu, enze ngokukholeka kuye.

<span id="an_11:4">11:4</span> Buya kuthi, xa athe wesuka wema,
buqhekezwe ubukumkani bakhe, bahlulelwe emimoyeni yomine yasezulwini,
bungabi bobempunde yakhe, bungabi njengolawulo lwakhe abelawula ngalo;
kuba buya kunyothulwa ubukumkani bakhe, bube bobabambi, bungabi bobayo.

<span id="an_11:5">11:5</span> Ke uya komelela ukumkani wasezantsi;
omnye kubathetheli bakhe omelele ngaphezu kwakhe, alawule; lube lulawulo
olukhulu ulawulo lwakhe.

<span id="an_11:6">11:6</span> Bodibana ekupheleni kweminyaka; ithi
intombi yokumkani wasezantsi ingene kukumkani wasentla, ukuba
balungisane. Ke iya kuwa ingalo yayo; angemi yena, nengalo yakhe iwe;
inikelwe yona, nababeyingenisile, nowayizalayo, nowayomelezayo ngaloo
maxesha.

<span id="an_11:7">11:7</span> Kophuma ke ehlumelweni leengcambu zayo
omnye osendaweni yakhe; aye empini, aye ezinqabeni zokumkani wasentla,
azenze ngendawo, eyise.

<span id="an_11:8">11:8</span> Wothimba, azise eYiputa noothixo babo,
kunye nemifanekiso yabo etyhidiweyo, kunye neempahla zabo
ezinqwenelekayo, isilivere negolide; amise yena iminyaka phambi
kokumkani wasentla.

<span id="an_11:9">11:9</span> Wongena ebukumkanini bokumkani
wasezantsi, abuyele emhlabeni wakhe.

<span id="an_11:10">11:10</span> Oonyana bakhe baya kuxhoba,
bahlanganise imfidi yeempi ezininzi, ize nokuza, ikhukule, idlule,
ibuye; balwe, bade base enqabeni yakhe.

<span id="an_11:11">11:11</span> Wocaphuka ukumkani wasezantsi, aphume
alwe naye, nokumkani wasentla lowo; yena ke amise imfidi enkulu, ke
imfidi leyo inikelwe esandleni sakhe.

<span id="an_11:12">11:12</span> Yothi imfidi yakusuka iziphakamise,
awise amawaka-waka angamashumi; ke angeyisi noko.

<span id="an_11:13">11:13</span> Wobuya ukumkani wasentla, amise imfidi
enkulu ngaphezu kweyokuqala, eze nokuza ekupheleni kwamaxesha eminyaka,
enempi enkulu neempahla ezininzi.

<span id="an_11:14">11:14</span> Ngaloo maxesha kuya kusukela phezulu
abaninzi ngakukumkani wasezantsi; baziphakamise oonyana abangamanyangaza
abantu bakowenu, ukuba bawumise umbono; bakhubeke.

<span id="an_11:15">11:15</span> Wofika ukumkani wasentla, afumbe udonga
lokungqinga, ayithimbe imizi enqatyisiweyo; iingalo zasezantsi
zingamisi, nabantu bakhe abahleliweyo bangabi namandla okuma.

<span id="an_11:16">11:16</span> Ofikayo khona uya kwenza ngokuthanda
kwakhe, kungabikho umisayo phambi kwakhe, amise yena ezweni eliligugu,
atshabalalise ngesandla sakhe.

<span id="an_11:17">11:17</span> Wobubhekisa ubuso bakhe ekuthini eze
enokuqina kobukumkani bakhe bonke, ecinga ukulungisa; enze ke; amnike
intombi yabafazi, ukuze ayonakalise. Ke ayiyi kuma, ayiyi kuba lutho
kuye.

<span id="an_11:18">11:18</span> Uya kujika, abhekise eziqithini,
azithimbe ezininzi, aphelise abaphathi, kuthi cwaka ukungcikiva kwabo
kubo; ke ukungcikiva kwakhe baya kukubuyisela kuye.

<span id="an_11:19">11:19</span> Wojika, abhekise ezinqabeni zelizwe
lakhe, akhubeke, awe, angafunyanwa.

<span id="an_11:20">11:20</span> Endaweni yakhe kuya kusuka kume
ocandisa abaqhubi babantu ebungangamsheni bobukumkani; ngeentsuku
ezimbalwa aphulwe, kungabi ngamisindo, kungabi ngamfazwe.

<span id="an_11:21">11:21</span> Endaweni yakhe kuya kusuka kume
odelekileyo, ongayi kunikwa ndili yabukumkani; eze ngokwalama,
abuhlasele ubukumkani ngokunyhwalaza.

<span id="an_11:22">11:22</span> Iingalo ezikhukulayo ziya kukhukuliswa,
zimke ebusweni bakhe, zaphulwe, kwanenganga yomnqophiso.

<span id="an_11:23">11:23</span> Wothi, kuseloko akukhova ukuthelela
kuzo, enze ngenkohliso, anyuke, azuze namandla ngohlanga olungephi.

<span id="an_11:24">11:24</span> Uya kungena ngokwalama nasezindaweni
ezityebileyo zelizwe, enze abangakwenzanga ooyise, nooyise booyise. Uya
kukwenza amachithi phakathi kwabo okuphangiweyo, namaxhoba, neempahla
zazo, acinge iingcinga zakhe ngeenqaba okwexeshana.

<span id="an_11:25">11:25</span> Woxhokonxela amandla akhe nentliziyo
yakhe kukumkani wasezantsi, enempi enkulu. Ukumkani wasezantsi uya
kuxhobela imfazwe, enempi enkulu, encamise ngamandla; ke akayi kuma,
kuba baya kwenza iyelenqe ngaye.

<span id="an_11:26">11:26</span> Abadla umamkeliso wakhe bomaphula,
ikhukule impi yakhe, bawe ababuleweyo babe baninzi.

<span id="an_11:27">11:27</span> Ookumkani abo babini, iintliziyo zabo
ziya kutsalela ekwenzeni ububi, bathethe amanga sithebeni sinye. Akuyi
kuba nampumelelo, kuba isiphelo sisaya exesheni elimisiweyo.

<span id="an_11:28">11:28</span> Wobuyela ke ezweni lakhe enempahla
eninzi, intliziyo yakhe iwuchase umnqophiso ongcwele, afeze, abuyele ke
ezweni lakhe.

<span id="an_11:29">11:29</span> Ngexesha elimisiweyo uya kubuya aye
ngasezantsi; ekupheleni kungabi njengoko bekunjalo ekuqaleni.

<span id="an_11:30">11:30</span> Ziya kuza kuye iinqanawa zamaKiti; uya
kukhohlwa, abuye, awubhavumele umnqophiso ongcwele, afeze, abuye,
abaqonde abashiya umnqophiso ongcwele.

<span id="an_11:31">11:31</span> Iingalo zakwakhe zosuka zime,
ziyihlambele ingcwele, kwainqaba, zisuse inkonzo yamaxesha onke, zimise
izinto ezinezothe, eziphanzisayo.

<span id="an_11:32">11:32</span> Abaphatha umnqophiso ngokungendawo
wobahlambela ngamazwi agudileyo, ke bona abantu abamaziyo uThixo wabo
babambelele kuwo, bafeze.

<span id="an_11:33">11:33</span> Abanengqiqo ebantwini boluqondisa
uninzi, ukanti baya kukhubeka, bawe likrele nalilangatye, kukuthinjwa
nakukuphangwa, kube ziintsuku.

<span id="an_11:34">11:34</span> Ekukhubekeni kwabo, baya kuncedwa
ngoncedo oluncinane, bathelele kubo abaninzi, benyhwalaza.

<span id="an_11:35">11:35</span> Yokhubeka inxenye yabanengqiqo, ukuze
bacikidwe phakathi kwabo, bahlanjululwe, kwenziwe mhlophe, kude kube
lixesha lokuphela; kuba kusaya kuba ngokwexesha elimisiweyo.

<span id="an_11:36">11:36</span> Ukumkani uya kwenza ngokukholeka kuye,
azinyuse, azikhulise ngaphezu koothixo bonke, athethe amazwi
abalulekileyo ngoThixo woothixo, abe nempumelelo, lude luphele ubhavumo;
ngokuba kuyenzeka okumisiweyo, kwagqitywa.

<span id="an_11:37">11:37</span> Akayi kubaqonda oothixo booyise,
nokunqwenelekayo kubafazi, nothixo onguwumbi angamqondi, kuba uya
kuzikhulisa ngaphezu kwabo bonke.

<span id="an_11:38">11:38</span> Endaweni yabo wozukisa uthixo weenqaba,
uthixo ababengamazi ooyise; amzukise ngegolide, nangesilivere,
nangamatye anqabileyo, nangezinto ezinqwenelekayo.

<span id="an_11:39">11:39</span> Wokwenzela oku iinqaba ezinqatyisiweyo
ngothixo wolunye uhlanga; lo umbukayo, uya kumandisela uzuko, amphathise
abaninzi, amabele umhlaba ngokumvuza.

<span id="an_11:40">11:40</span> Ngexesha lokuphela uya kuhlabana
nokumkani wasezantsi; ukumkani wasentla adlongozele aye kuye, eneenqwelo
zokulwa, nabamahashe, neenqanawa ezininzi; awangenele amazwe, akhukule,
adlule.

<span id="an_11:41">11:41</span> Wongena ezweni eliligugu, bakhubeke
abaninzi; ke aba baya kusinda esandleni sakhe: ooEdom, noMowabhi,
nentlahlela yoonyana baka-Amon.

<span id="an_11:42">11:42</span> Uya kusolula isandla sakhe emazweni la,
nelizwe laseYiputa aliyi kusinda.

<span id="an_11:43">11:43</span> Woba ngumphathi wobutyebi begolide
nobesilivere, nobezinto zonke ezinqwenelekayo zaseYiputa; omlandela
amaLibhi namaKushi.

<span id="an_11:44">11:44</span> Ziya kumkhwankqisa iindaba ezivela
empumalanga nasentla, aphume enobushushu obukhulu, ukuze
abatshabalalise, abasingele phantsi abaninzi.

<span id="an_11:45">11:45</span> Wozitwabulula iintente zebhotwe lakhe
phakathi kweelwandle, ngasentabeni engcwele eligugu, afike ke ekupheleni
kwakhe, kungabikho umncedayo.

<span id="an_12:1">12:1</span> Ngelo xesha uya kusuka eme uMikayeli,
umthetheli omkhulu, omela oonyana babantu bakowenu. Kuya kubakho ixesha
lembandezelo elingazanga libekho elinjalo, kususela koko lwabakhoyo
uhlanga, kude kube nangelo xesha. Ngelo xesha baya kusinda abantu
bakowenu, bonke abafunyenwe bebhaliwe encwadini.

<span id="an_12:2">12:2</span> Kuya kuvuka abaninzi kwabaleleyo
eluthulini lomhlaba, aba baye ebomini obungunaphakade, naba baye
kwingcikivo nakwinyumnyezi engunaphakade.

<span id="an_12:3">12:3</span> Abo ke banengqiqo baya kukhazimla
njengokukhazimla kwesibhakabhaka; nababajikela abaninzi ebulungiseni
bakhazimle njengeenkwenkwezi ngonaphakade kanaphakade.

<span id="an_12:4">12:4</span> Wena ke, Daniyeli, wavalele amazwi la,
uyitywine incwadi, kude kube lixesha lokuphela. Baninzi abaya
kuyiphengulula, kwandiswe ukwazi.

<span id="an_12:5">12:5</span> Mna, Daniyeli, ndabona: nabo abanye
ababini bemi, omnye nganeno ngaseludinini lomlambo, omnye ngaphesheya
ngaseludinini lomlambo.

<span id="an_12:6">12:6</span> Wathi omnye kwindoda leyo yambethe ilinen
emhlophe, ebiphezu kwamanzi omlambo, Koda kube nini na, ukuphela kwezi
zinto zibalulekileyo?

<span id="an_12:7">12:7</span> Ndeva indoda eyambethe ilinen emhlophe,
ebiphezu kwamanzi omlambo, yasiphakamisela ezulwini isandla sayo
sokunene nesokhohlo sayo, yafunga ohleli ngonaphakade, isithi, Kuya kusa
exesheni, emaxesheni amabini amisiweyo, nasesiqingatheni sexesha;
kwakupheliswa ukuhlekezwa kwamandla abantu abangcwele, ziya kupheliswa
zonke ezo zinto.

<span id="an_12:8">12:8</span> Mna ke ndeva, andaqonda; ndathi, Nkosi
yam, yiyiphi na eyokuphela kwezi zinto?

<span id="an_12:9">12:9</span> Yathi, Hamba, Daniyeli, kuba amazwi aya
kuvalelwa, atywinwe kude kube lixesha lokuphela.

<span id="an_12:10">12:10</span> Abaninzi baya kuzenza nyulu, bazenze
mhlophe, banyibilikiswe; ke abangendawo baya kwenza okungendawo.
Abangendawo bonke abayi kukuqonda oko, kodwa abanengqiqo baya kukuqonda.

<span id="an_12:11">12:11</span> Kususela kwelo xesha kwasuswayo inkonzo
yamaxesha onke, ukuze zimiswe izinto ezinezothe eziphanzisayo, ziintsuku
eziliwaka, elinamakhulu amabini, anamanci asithoba.

<span id="an_12:12">12:12</span> Unoyolo olinde wafika kwiintsuku
eziliwaka, elinamakhulu amathathu, anamanci mathathu anesihlanu.

<span id="an_12:13">12:13</span> Wena ke, hamba uye ekupheleni. Uya
kuphumla, uvuke, uye eqashisweni lakho ekupheleni kwemihla.

------------------------------------------------------------------------

[Next: Hosea](hos.md)
