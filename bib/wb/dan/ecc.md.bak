[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](pro)  [Next](sol.md) 

------------------------------------------------------------------------

### Danish Bible: Ecclesiastes

<span id="an_1:1">1:1</span> Ord af Prædikeren, Davids Søn, Konge i
Jerusalem.

<span id="an_1:2">1:2</span> Endeløs Tomhed, sagde Prædikeren, endeløs
Tomhed, alt er Tomhed!

<span id="an_1:3">1:3</span> Hvad Vinding har Mennesket af al den Flid,
han gør sig under Solen?

<span id="an_1:4">1:4</span> Slægt går, og Slægt kommer, men Jorden står
til evig Tid.

<span id="an_1:5">1:5</span> Sol står op, og Sol går ned og haster igen
til sin Opgangs Sted.

<span id="an_1:6">1:6</span> Vinden går mod Syd og drejer mod Nord, den
drejer atter og atter og vender tilbage til samme Kredsløb.

<span id="an_1:7">1:7</span> Alle Bække løber i Havet, men Havet bliver
ikke fuldt; det Sted, til hvilket Bækkene løber, did bliver de ved at
løbe.

<span id="an_1:8">1:8</span> Alting slider sig træt; Mand hører ikke op
med at tale, Øjet bliver ikke mæt af at se, Øret ej fuldt af at høre.

<span id="an_1:9">1:9</span> Det, der kommer, er det, der var, det, der
sker, er det, der skete; der er slet intet nyt under Solen.

<span id="an_1:10">1:10</span> Kommer der noget, om hvilket man siger:
"Se, her er da noget nyt!"det har dog for længst været til i Tiderne
forud for os

<span id="an_1:11">1:11</span> Ej mindes de svundne Slægter, og de ny,
som kommer engang, skal ej heller mindes af dem, som kommer senere hen.

<span id="an_1:12">1:12</span> Jeg, Prædikeren, var Konge over Israel i
Jerusalem.

<span id="an_1:13">1:13</span> Jeg vendte min Hu til at ransage og med
Visdom udgranske alt, hvad der sker under Himmelen; det er et ondt Slid,
som Gud har givet Menneskens Børn at slide med.

<span id="an_1:14">1:14</span> Jeg så alt, hvad der sker under Solen, og
se, det er alt sammen Tomhed og Jag efter Vind.

<span id="an_1:15">1:15</span> Kroget kan ej blive lige, og halvt kan ej
blive helt.

<span id="an_1:16">1:16</span> Jeg tænkte ved mig selv: "Se, jeg har
vundet større og rigere Visdom end alle de, der før mig var over
Jerusalem, og mit Hjerte har skuet Visdom og Kundskab i Fylde."

<span id="an_1:17">1:17</span> Jeg vendte min Hu til at fatte, hvad der
er Visdom og Kundskab, og hvad der er Dårskab og Tåbelighed; jeg
skønnede, at også det er Jag efter Vind.

<span id="an_1:18">1:18</span> Thi megen Visdom megen Græmmelse, øget
Kundskab øget Smerte.

<span id="an_2:1">2:1</span> Jeg sagde ved mig selv: "Vel,jeg vil prøve
med Glæde; så nyd da det gode!" Men se, også det var Tomhed.

<span id="an_2:2">2:2</span> Om Latteren sagde jeg: "Dårskab!" og om
Glæden: "Hvad gavner den?"

<span id="an_2:3">2:3</span> Jeg kom på den Tanke at kvæge mit Legeme
med Vin, medens mit Hjerte dog rådede med Visdom, og at slå mig på
Dårskab, indtil jeg så, hvad det båder Menneskens Børn at gøre under
Himmelen, det Dagetal de lever.

<span id="an_2:4">2:4</span> Jeg fuldbyrdede store Værker, byggede mig
Huse, plantede mig Vingårde,

<span id="an_2:5">2:5</span> anlagde mig Haver og Lunde og plantede alle
Hånde Frugttræer deri,

<span id="an_2:6">2:6</span> anlagde mig Damme til at vande en Skov i
Opvækst;

<span id="an_2:7">2:7</span> jeg købte Trælle og Trælkvinder, og jeg
havde hjemmefødte Trælle; også Kvæg, Hornkvæg og Småkvæg, havde jeg i
større Måder end nogen af dem, der før mig havde været i Jerusalem;

<span id="an_2:8">2:8</span> jeg samlede mig også Sølv og Guld, Skatte
fra Konger og Lande; jeg tog mig Sangere og Sangerinder og Menneskens
Børns Lyst: Hustru og Hustruer.

<span id="an_2:9">2:9</span> Og jeg blev stor, større end nogen af dem,
der før mig havde været i Jerusalem; desuden blev min Visdom hos mig.

<span id="an_2:10">2:10</span> Intet, som mine Øjne attråede, unddrog
jeg dem; jeg nægtede ikke mit Hjerte nogen Glæde thi mit Hjerte havde
Glæde af al min Flid, og deri lå Lønnen for al min Flid.

<span id="an_2:11">2:11</span> Men da jeg overskuede alt, hvad mine
Hænder havde virket, og den Flid, det havde kostet mig, se, da var det
alt sammen Tomhed og Jag efter Vind, og der er ingen Vinding under
Solen.

<span id="an_2:12">2:12</span> Thi hvad gør det Menneske, som kommer
efter Kongen? Det samme, som tilforn er gjort? Jeg gav mig da til at
sammenligne Visdom med Dårskab og Tåbelighed.

<span id="an_2:13">2:13</span> Jeg så, at Visdom har samme Fortrin for
Tåbelighed som Lys for Mørke:

<span id="an_2:14">2:14</span> Den vise har Øjne i Hovedet, men Tåben
vandrer i Mørke. Men jeg skønnede også, at en og samme Skæbne rammer
begge.

<span id="an_2:15">2:15</span> Da sagde jeg ved mig selv: "Tåbens Skæbne
rammer også mig; hvad har jeg da for, at jeg er blevet overvættes viis?"
Og jeg sagde ved mig selv, at også det er Tomhed;

<span id="an_2:16">2:16</span> thi den vises Minde er lige sålidt evigt
som Tåbens, fordi nu engang alt glemmes i kommende Dage; ak! den vise må
dø så godt som Tåben.

<span id="an_2:17">2:17</span> Da blev jeg led ved Livet, thi ilde
tyktes mig det, som sker under Solen; thi det er alt sammen Tomhed og
Jag efter Vind.

<span id="an_2:18">2:18</span> Og jeg blev led ved al den Flid, jeg, har
gjort mig under Solen, fordi jeg må efterlade mit Værk til den, som
kommer efter mig.

<span id="an_2:19">2:19</span> Hvo ved, om det bliver en Vismand eller
en Tåbe? Og dog skal han råde over alt, hvad jeg med Flid og Visdom
vandt under Solen. Også det er Tomhed.

<span id="an_2:20">2:20</span> Og jeg var ved at fortvivle over al den
Flid, jeg har gjort mig under Solen;

<span id="an_2:21">2:21</span> thi der har et Menneske gjort sig. Flid
med Visdom, Kundskab og Dygtighed, og så må han overlade sit Eje til et
Menneske, som ikke har lagt Flid derpå. Også det er Tomhed og et stort
Onde.

<span id="an_2:22">2:22</span> Thi hvad får et Menneske for al sin Flid
og sit Hjertes Higen, som han gør sig Flid med under Solen?

<span id="an_2:23">2:23</span> Alle hans Dage er jo Lidelse, og hans
Slid er Græmmelse; end ikke om Natten finder hans Hjerte Hvile. Også det
er Tomhed.

<span id="an_2:24">2:24</span> Intet er bedre for et Menneske end at
spise og drikke og give sin Sjæl gode Dage ved sin Flid. Og det skønnede
jeg, at også det kommer fra Guds Hånd.

<span id="an_2:25">2:25</span> Thi hvo kan spise eller drikke uden hans
Vilje?

<span id="an_2:26">2:26</span> Thi det Menneske, som er godt i hans
Øjne, giver han Visdom, Kundskab og Glæde; men den, som synder, giver
han Slid med at samle og ophobe for så at give det til en, som er god i
Guds Øjne. Også det er Tomhed og Jag efter Vind.

<span id="an_3:1">3:1</span> Alt har sin stund og hver en Ting under
Himmelen sin Tid:

<span id="an_3:2">3:2</span> Tid til at fødes og Tid til at dø, Tid til
at plante og Tid til at rydde,

<span id="an_3:3">3:3</span> Tid til at dræbe og Tid til at læge, Tid
til at nedrive og Tid til at opbygge,

<span id="an_3:4">3:4</span> Tid til at græde og Tid til at le, Tid til
at sørge og Tid til at danse,

<span id="an_3:5">3:5</span> Tid til at kaste Sten, og Tid til at sanke
Sten, Tid til at favne og Tid til ikke at favne,

<span id="an_3:6">3:6</span> Tid til at søge og Tid til at miste, Tid
til at gemme og Tid til at bortkaste,

<span id="an_3:7">3:7</span> Tid til at flænge og Tid til at sy, Tid til
at tie og Tid til at tale,

<span id="an_3:8">3:8</span> Tid til at elske og Tid til at hade, Tid
til Krig og Tid til Fred.

<span id="an_3:9">3:9</span> Hvad Løn for sin Flid har da den, der
arbejder?

<span id="an_3:10">3:10</span> Jeg så det Slid, som Gud har givet
Menneskens Børn at slide med.

<span id="an_3:11">3:11</span> Alt har han skabt smukt til rette Tid;
også Evigheden har han lagt i deres Hjerte, dog således at Menneskene
hverken fatter det første eller det sidste af, hvad Gud har virket.

<span id="an_3:12">3:12</span> Jeg skønnede, at der ikke gives noget
andet Gode for dem end at glæde sig og have det godt, sålænge de lever.

<span id="an_3:13">3:13</span> Dog også det at spise og drikke og nyde
det gode under al sin Flid er for hvert Menneske en Guds Gave.

<span id="an_3:14">3:14</span> Jeg skønnede, at alt, hvad Gud virker,
bliver evindelig, uden at noget kan føjes til eller tages fra; og
således har Gud gjort det, for at man skal frygte for hans Åsyn.

<span id="an_3:15">3:15</span> Hvad der sker, var allerede, og hvad der
skal ske, har allerede været; Gud leder det svundne op.

<span id="an_3:16">3:16</span> Fremdeles så jeg under Solen, at
Gudløshed var på Rettens Sted og Gudløshed på Retfærds Sted.

<span id="an_3:17">3:17</span> Jeg sagde ved mig selv: "Den retfærdige
og den gudløse dømmer Gud; thi for hver en Ting og hver en Idræt har han
fastsat en Tid.

<span id="an_3:18">3:18</span> Jeg sagde ved mig selv: "Det er for
Menneskenes Skyld, for at Gud kan prøve dem, og for at de selv kan se,
at de er Dyr:"

<span id="an_3:19">3:19</span> Thi Menneskers og Dyrs Skæbne er ens; som
den ene dør, dør den anden, og en og samme Ånd har de alle; Mennesket
har intet forud for Dyrene, thi alt er Tomhed.

<span id="an_3:20">3:20</span> Alle går sammesteds hen, alle blev til af
Muld, og alle vender tilbage til Mulden.

<span id="an_3:21">3:21</span> Hvo ved, om Menneskenes Ånd stiger opad,
og om Dyrenes Ånd farer nedad til Jorden?

<span id="an_3:22">3:22</span> Således indså jeg, at intet er bedre for
Mennesket end at glæde sig ved sin Gerning, thi det er hans Del; thi hvo
kan bringe ham så vidt, at han kan se, hvad der kommer efter hans Død?

<span id="an_4:1">4:1</span> Fremdeles så jeg al den Undertrykkelse, som
sker under Solen; jeg så de undertryktes tårer og ingen trøstede dem; de
led Vold af deres Undertrykkeres Hånd, og ingen trøstede dem.

<span id="an_4:2">4:2</span> Da priste jeg de døde, som allerede er
døde, lykkeligere end de levende, som endnu er i Live;

<span id="an_4:3">4:3</span> men lykkeligere end begge den, som slet
ikke er til, som ikke har set det onde, der sker under Solen.

<span id="an_4:4">4:4</span> Og jeg så, at al Flid og alt dygtigt
Arbejde udspringer af den enes Misundelse mod den anden. Også det er
Tomhed og Jag efter Vind.

<span id="an_4:5">4:5</span> Dåren lægger Hænderne i Skødet og æder sig
selv op

<span id="an_4:6">4:6</span> Bedre en Håndfuld Hvile end Hænderne fulde
af Flid og Jag efter Vind.

<span id="an_4:7">4:7</span> Og mere Tomhed så jeg under Solen.

<span id="an_4:8">4:8</span> Mangen står alene og har ikke nogen ved sin
Side, hverken Søn eller Broder, og dog er der ingen Ende på al hans Flid
og hans Øje bliver ikke mæt af Rigdom. Men, for hvis Skyld gør jeg mig
Flid og nægter mig enhver Nydelse? Også det, er Tomhed og ondt Slid.

<span id="an_4:9">4:9</span> To er bedre faren end een, thi de får god
Løn for deres Flid;

<span id="an_4:10">4:10</span> hvis den ene falder, kan den anden rejse
sin Fælle op. Men ve den ensomme! Thi falder han, er der ingen til at
rejse ham op.

<span id="an_4:11">4:11</span> Og når to ligger sammen, bliver de varme;
men hvorledes kan den ensomme blive varm?

<span id="an_4:12">4:12</span> Og når nogen kan overvælde den ensomme,
så kan to stå sig imod ham; tretvundet Snor brister ikke i Hast.

<span id="an_4:13">4:13</span> Bedre faren er en fattig Yngling, som er
viis, end en gammel Konge, som er en Tåbe og ikke mere har Forstand til
at lade sig råde.

<span id="an_4:14">4:14</span> Thi hin gik ud af Fængselet for at blive
Konge, skønt han var født i Fattigdom under den andens Regering.

<span id="an_4:15">4:15</span> Jeg så alle, som levede og færdedes under
Solen, stille sig ved den Ynglings Side, som skulde træde i Kongens
Sted;

<span id="an_4:16">4:16</span> der var ikke Tal på alle de Mennesker,
han stod i Spidsen for; men heller ikke over ham glæder de senere
Slægter sig; nej, også det er Tomhed og Jag efter Vind.

<span id="an_5:1">5:1</span> Va'r din fod, når du går til Guds Hus! At
komme for at høre er bedre, end at Dårer bringer Slagtoffer, thi de har
ikke Forstand til andet end at gøre ondt.

<span id="an_5:2">5:2</span> Lad ikke din Mund løbe eller dit Hjerte
haste med at udtale et Ord for Guds Åsyn; thi Gud er i Himmelen og du på
Jorden, derfor skal dine Ord være få.

<span id="an_5:3">5:3</span> Thi meget Slid giver Drømme, og mange Ord
giver Dåretale.

<span id="an_5:4">5:4</span> Når du giver Gud et Løfte, så tøv ikke med
at holde det! Thi der er ingen Glæde ved Dårer. Hvad du lover, skal du
holde.

<span id="an_5:5">5:5</span> Det er bedre, at du ikke lover, end at du
lover uden at holde.

<span id="an_5:6">5:6</span> Lad ikke din Mund bringe Skyld over dit
Legeme og sig ikke til Guds Sendebud, at det var af Vanvare! Hvorfor
skal Gud vredes over din Tale og nedbryde dine Hænders Værk?

<span id="an_5:7">5:7</span> Thi af mange Drømme og Ord kommer mange
Skuffelser; nej, frygt Gud!

<span id="an_5:8">5:8</span> Når du ser den fattige undertrykt og Lov og
Ret krænket på din Egn, så undre dig ikke over den Ting; thi på den høje
vogter en højere, og andre endnu højere vogter på dem begge.

<span id="an_5:9">5:9</span> Dog, en Fordel for et Land er det i alt
Fald, at der er en Konge over dyrket Jord.

<span id="an_5:10">5:10</span> Den, der elsker Sølv, mættes aldrig af
Sølv, og den, der elsker Rigdom, mættes aldrig af Vinding. Også det er
Tomhed.

<span id="an_5:11">5:11</span> Jo mere Gods, des flere til at fortære
det, og hvad Gavn har Ejeren da deraf, ud over at hans Øjne ser det?

<span id="an_5:12">5:12</span> Sød er Arbejderens Søvn, hvad enten han
har lidt eller meget at spise; men den riges Overflod giver ikke ham Lov
til at sove.

<span id="an_5:13">5:13</span> Der er et slemt Onde, som jeg så under
Solen: Rigdom gemt hen af sin Ejermand til hans Ulykke;

<span id="an_5:14">5:14</span> går Rigdommen tabt ved et Uheld, og han
har avlet en Søn, så bliver der intet til ham.

<span id="an_5:15">5:15</span> Som han udgik af sin Moders Liv, skal han
atter gå bort, lige så nøgen som han kom, og ved sin Flid vinder han
intet, han kan tage med sig.

<span id="an_5:16">5:16</span> Også det er et slemt Onde: ganske som han
kom, går han bort, og hvad Vinding har han så af, at han gør sig Flid
hen i Vejret?

<span id="an_5:17">5:17</span> Og dertil kommer et helt Liv i Mørke,
Sorg og stor Kvide, Sygdom og Kummer.

<span id="an_5:18">5:18</span> Se, hvad der efter mit Skøn er godt og
smukt, det er at spise og drikke og nyde det gode under al den Flid, man
gør sig under Solen, alle de Levedage Gud giver en; thi det er den Del,
man har;

<span id="an_5:19">5:19</span> og hver Gang Gud giver et Menneske Rigdom
og Gods og sætter ham i Stand til at nyde det, og tage sin Del og glæde
sig under sin Flid, da er det en Guds Gave;

<span id="an_5:20">5:20</span> thi da tænker han ikke stort på sine
Levedage, idet Gud lader ham være optaget af sit Hjertes Glæde.

<span id="an_6:1">6:1</span> Der er et Onde, jeg så under Solen, og som
tynger Menneskene hårdt:

<span id="an_6:2">6:2</span> Når Gud giver en Mand Rigdom og Gods og
Ære, så han intet savner af, hvad han ønsker, og Gud ikke sætter ham i
Stand til at nyde det, men en fremmed nyder det, da er dette Tomhed og
en slem Lidelse.

<span id="an_6:3">6:3</span> Om en Mand avler hundrede Børn og lever
mange År, så hans Levetid bliver lang, men hans Sjæl ikke mættes af
Goder, så siger jeg dog, at et utidigt Foster er bedre faren end han;

<span id="an_6:4">6:4</span> thi at det kommer, er Tomhed, og det går
bort i Mørke, og i Mørke dølges dets Navn;

<span id="an_6:5">6:5</span> og det har hverken set eller kendt Sol; det
får end ikke en Grav; det hviler bedre end han.

<span id="an_6:6">6:6</span> Om han så levede to Gange tusind År, men
ikke skuede Lykke - mon ikke alle farer sammesteds hen?

<span id="an_6:7">6:7</span> Al Menneskets Flid tjener hans Mund, og dog
stilles hans Sult aldrig.

<span id="an_6:8">6:8</span> Thi hvad har den vise forud for Tåben, hvad
båder det den arme, der ved at vandre for de levendes Øjne?

<span id="an_6:9">6:9</span> Bedre at se med sine Øjne end higende
Attrå. Også det er Tomhed og Jag efter Vind.

<span id="an_6:10">6:10</span> Hvad der bliver til er for længst nævnet
ved Navn, og det vides i Forvejen, hvad et Menneske bliver til; det kan
ikke gå i Rette med ham, der er den stærkeste.

<span id="an_6:11">6:11</span> Thi jo flere Ord der bruges, des større
bliver Tomheden, og hvad gavner de Mennesket?

<span id="an_6:12">6:12</span> Thi hvo ved, hvad der båder et Menneske i
Livet, det Tal af tomme Levedage han henlever som en Skygge? Thi hvo kan
sige et Menneske, hvad der skal ske under Solen efter hans Død?

<span id="an_7:1">7:1</span> Godt Navn er bedre end ypperlig Salve,
Dødsdag bedre end Fødselsdag;

<span id="an_7:2">7:2</span> bedre at gå til et Sørgehus end at gå til
et Gildehus; thi hist er alle Menneskers Ende, og de levende bør tage
det til Hjerte

<span id="an_7:3">7:3</span> Bedre Græmmelse end Latter, thi er Minerne
mørke, har Hjertet det godt.

<span id="an_7:4">7:4</span> De vises Hjerte er i Sørgehuset. Tåbernes
Hjerte i Glædeshuset.

<span id="an_7:5">7:5</span> Bedre at høre på Vismands Skænd end at høre
på Tåbers Sang.

<span id="an_7:6">7:6</span> Som Tjørnekvistes Knitren under Gryden er
Tåbers Latter; også det er Tomhed.

<span id="an_7:7">7:7</span> Thi uredelig Vinding gør Vismand til Dåre,
og Stikpenge ødelægger Hjertet.

<span id="an_7:8">7:8</span> En Sags Udgang er bedre end dens Indgang,
Tålmod er bedre end Hovmod.

<span id="an_7:9">7:9</span> Vær ikke hastig i dit Sind til at græmmes,
thi Græmmelse bor i Tåbers Bryst.

<span id="an_7:10">7:10</span> Spørg ikke: "Hvoraf kommer det, at de
gamle Dage var bedre end vore?" Thi således spørger du ikke med Visdom.

<span id="an_7:11">7:11</span> Bedre er Visdom end Arv, en Fordel for
dem, som skuer Solen;

<span id="an_7:12">7:12</span> thi Visdom skygger, som Penge skygger,
men Kundskabs Fortrin er dette, at Visdom holder sin Mand i Live.

<span id="an_7:13">7:13</span> Se på Guds Værk! Hvo kan rette, hvad han
har gjort kroget?

<span id="an_7:14">7:14</span> Vær ved godt Mod på den gode Dag og indse
på den onde Dag, at Gud skabte denne såvel som hin, for at Mennesket
ikke skal finde noget efter sig.

<span id="an_7:15">7:15</span> Begge Dele så jeg i mine tomme Dage: Der
er retfærdige, som omkommer i deres Retfærdighed, og der er gudløse, som
lever længe i deres Ondskab.

<span id="an_7:16">7:16</span> Vær ikke alt for retfærdig og te dig ikke
overvættes viis; hvorfor vil du ødelægge dig selv?

<span id="an_7:17">7:17</span> Vær ikke alt for gudløs og vær ingen
Dåre; hvorfor vil du dø i Utide?

<span id="an_7:18">7:18</span> Det bedste er, at du fastholder det ene
og ikke slipper det andet; thi den, der frygter Gud, vil undgå begge
Farer.

<span id="an_7:19">7:19</span> Visdom gør Vismand stærkere end ti
Magthavere i Byen.

<span id="an_7:20">7:20</span> Thi intet Menneske er så retfærdigt på
Jorden, at han kun gør gode Gerninger og aldrig synder.

<span id="an_7:21">7:21</span> Giv ikke Agt på alle de Ord, Folk siger,
at du ikke skal høre din Træl forbande dig;

<span id="an_7:22">7:22</span> thi du ved med dig selv, at også du mange
Gange har forbandet andre.

<span id="an_7:23">7:23</span> Alt dette ransagede jeg med Visdom; jeg
tænkte: "Jeg vil vorde viis." Men Visdom holdt sig langt fra mig;

<span id="an_7:24">7:24</span> Tingenes Grund er langt borte, så dyb, så
dyb; hvem kan finde den?

<span id="an_7:25">7:25</span> Jeg tog mig for at vende min Hu til
Kundskab og Granskning og til at søge efter Visdom og sikker Viden og
til at kende, at Gudløshed er Tåbelighed, Dårskab Vanvid.

<span id="an_7:26">7:26</span> Og beskere end Døden fandt jeg Kvinden,
thi hun er et Fangegarn; hendes Hjerfe er et Net og hendes Arme Lænker.
Den, som er Gud kær, undslipper hende, men Synderen bliver hendes Fange.

<span id="an_7:27">7:27</span> Se, det fandt jeg ud, sagde Prædikeren,
ved at lægge det ene til det andet for at drage min Slutning.

<span id="an_7:28">7:28</span> Hvad min Sjæl stadig søgte, men ikke
fandt, er dette: Een Mand fandt jeg blandt tusind, men en Kvinde fandt
jeg ikke i hele Flokken.

<span id="an_7:29">7:29</span> Dog se, det fandt jeg, at Gud har skabt
Menneskene, som de bør være; men de har så mange sære Ting for.

<span id="an_8:1">8:1</span> Hvo er som den vise, og hvo ved at tyde en
Ting? Visdom får et Menneskes Åsyn til at lyse, og Åsynets Hårdhed
mildnes.

<span id="an_8:2">8:2</span> Hold en Konges Bud! Men drejer det sig om
en Gudsed, så forhast dig ikke.

<span id="an_8:3">8:3</span> Gå bort fra hans Åsyn og bliv ikke stående,
når Sagen står slet; thi han kan gøre alt, hvad han vil.

<span id="an_8:4">8:4</span> Thi en Konges Ord er Magtsprog, og hvo kan
sige til ham: "Hvad gør du?"

<span id="an_8:5">8:5</span> Den, som holder Budet, skal ikke mærke til
noget ondt, og Dommens Tid skal den vises Hjerte kende.

<span id="an_8:6">8:6</span> Thi enhver Ting har sin Tid og sin Dom, men
det er et tyngende Onde for Mennesket,

<span id="an_8:7">8:7</span> at han ikke ved, hvad der vil ske; thi hvo
kan sige ham hvorledes Fremtiden bliver?

<span id="an_8:8">8:8</span> Som intet Menneske er Herre over Vinden, så
han kan spærre den inde, er ingen Herre over Dødens Dag; Krig kan man
ikke unddrage sig, og Gudløshed frier ikke sin Mand.

<span id="an_8:9">8:9</span> Alt dette så jeg, idet jeg rettede min
Tanke på hver en Idræt, som øves under Solen: Der er Tider, da det ene
Menneske hersker over det andet til hans Ulykke.

<span id="an_8:10">8:10</span> Ligeledes så jeg gudløse stedes til
Hvile, medens de, som gjorde det rette, måtte gå bort fra det hellige
Sted og glemtes i Byen. Også det er Tomhed.

<span id="an_8:11">8:11</span> Fordi den onde Gerning ikke i Hast rammes
af Dommen får Menneskenes Hjerte Mod til at gøre det onde,

<span id="an_8:12">8:12</span> eftersom Synderen gør det onde fra første
Færd og dog lever længe; men også ved jeg, at det skal gå dem godt, som
frygter Gud, fordi de frygter for hans Åsyn,

<span id="an_8:13">8:13</span> og at det ikke skal gå de gudløse godt,
og at deres Levetid ikke skal længes som Skyggen, fordi de ikke frygter
for Guds Åsyn.

<span id="an_8:14">8:14</span> Der er en Tomhed, som forekommer på
Jorden: at der findes retfærdige, hvem det går, som om de havde gjort de
gudløses Gerninger, og gudløse, hvem det går som om de havde gjort de
retfærdiges Gerninger. Jeg sagde: Også det er Tomhed.

<span id="an_8:15">8:15</span> Og jeg priste Glæden, fordi Mennesket
ikke har andet Gode under Solen end at spise og drikke og være glad, og
at dette ledsager ham under hans Flid i de Levedage, Gud giver ham under
Solen.

<span id="an_8:16">8:16</span> Hver Gang jeg vendte min Hu til at nemme
Visdom og granske det Slid, som går for sig på Jorden - thi hverken Dag
eller Nat får man Søvn i Øjnene -

<span id="an_8:17">8:17</span> da indså jeg, at det er således med alt
Guds Værk, at Mennesket ikke kan udgrunde det, som sker under Solen; thi
trods al den Flid, et Menneske gør sig med at søge, kan han ikke
udgrunde det; og selv om den vise mener at kende det, kan han ikke
udgrunde det.

<span id="an_9:1">9:1</span> Ja, alt dette lagde jeg mig på Sinde, og
mit hjerte indså det alt sammen: at de retfærdige og de vise og deres
Gerninger er i Guds Hånd. Hverken om Kærlighed eller Had kan Menneskene
vide noget; alt, hvad der er dem for Øje, er Tomhed.

<span id="an_9:2">9:2</span> Thi alle får en og samme Skæbne, retfærdig
og gudløs, god og ond, ren og uren, den, som ofrer, og den, som ikke
ofrer; det går den gode som Synderen, den sværgende som den, der skyr at
sværge.

<span id="an_9:3">9:3</span> Det er det, der er Fejlen ved alt, hvad der
sker under Solen, at alle får en og samme Skæbne; derfor er også
Menneskebørnenes Hjerte fuldt af ondt, og der er Dårskab i deres Hjerte
Livet igennem, og tilsidst må de ned til de døde.

<span id="an_9:4">9:4</span> Kun for den, der hører til de levendes
Flok, er der Håb; thi levende Hund er bedre faren end død Løve.

<span id="an_9:5">9:5</span> Thi de levende ved dog, at de skal dø, men
de døde ved ingenting, og Løn har de ikke mere i Vente; thi Mindet om
dem slettes ud.

<span id="an_9:6">9:6</span> Både deres Kærlighed og deres Had og deres
Misundelse er forlængst borte, og de får ingen Sinde mere Lod og Del i
noget af det, som sker under Solen.

<span id="an_9:7">9:7</span> Så spis da dit Brød med Glæde, drik vel til
Mode din Vin; thi din Id har Gud for længst kendt god.

<span id="an_9:8">9:8</span> Dine Klæder være altid hvide, lad Olie ikke
savnes på dit Hoved!

<span id="an_9:9">9:9</span> Nyd Livet med den Kvinde, du elsker, alle
dine tomme Levedage, som gives dig under Solen; thi det er din Lod og
Del af Livet og af den Flid, du gør dig under Solen.

<span id="an_9:10">9:10</span> Gør efter Evne alt, hvad din Hånd finder
Styrke til; thi der er hverken Virke eller Tanke eller Kundskab eller
Visdom i Dødsriget, hvor du stævner hen.

<span id="an_9:11">9:11</span> Og atter så jeg under Solen, at
Hurtigløberen ikke er Herre over Løbet eller Heltene over Kampen, ej
heller de vise over Brødet, ej heller de kløgtige over Rigdom, ej heller
de kloge over Yndest, men alle er de bundet af Tid og Tilfælde.

<span id="an_9:12">9:12</span> Thi et Menneske kender lige så lidt sin
Tid som Fisk, der fanges i det slemme Garn, eller Fugle, der hildes i
Snaren; ligesom disse fanges Menneskens Børn i Ulykkens Stund, når den
brat falder over dem.

<span id="an_9:13">9:13</span> Også dette Tilfælde af Visdom så jeg
under Solen, og det gjorde dybt Indtryk på mig:

<span id="an_9:14">9:14</span> Der var en lille By med få Indbyggere, og
mod den kom en stor Konge; han omringede den og byggede høje Volde imod
den;

<span id="an_9:15">9:15</span> men der fandtes i Byen en fattig Mand,
som var viis, og han frelste den ved sin Visdom. Men ingen mindedes den
fattige Mand.

<span id="an_9:16">9:16</span> Da sagde jeg: "Visdom er bedre end
Styrke, men den fattiges Visdom agtes ringe, og hans Ord høres ikke."

<span id="an_9:17">9:17</span> Vismænds Ord, der høres i Ro, er bedre
end en Herskers Råb iblandt Dårer.

<span id="an_9:18">9:18</span> Visdom er bedre end Våben, men en eneste
Synder kan ødelægge meget godt.

<span id="an_10:1">10:1</span> Døde Fluer gør Salveblanderens Olie
stinkende, lidt Dårskab ødelægger Visdommens Værd.

<span id="an_10:2">10:2</span> Den vise har sin Forstand tilhøjre, Tåben
har sin til venstre,

<span id="an_10:3">10:3</span> Hvor Dåren end færdes, svigter hans
Forstand, og han røber for alle, at han er en Dåre.

<span id="an_10:4">10:4</span> Når en Herskers Vrede rejser sig mod dig,
forlad ikke derfor din Plads; thi Sagtmodighed hindrer store Synder.

<span id="an_10:5">10:5</span> Der er et Onde, jeg så under Solen; det
ser ud som et Misgreb af ham, som har Magten:

<span id="an_10:6">10:6</span> Dårskab sættes i Højsædet, nederst sidder
de rige.

<span id="an_10:7">10:7</span> Trælle så jeg højt til Hest og Høvdinger
til Fods som Trælle.

<span id="an_10:8">10:8</span> Den, som graver en Grav, falder selv
deri; den, som nedbryder en Mur, ham bider en Slange;

<span id="an_10:9">10:9</span> den, som bryder Sten, kan såre sig på
dem; den, som kløver Træ, er i Fare.

<span id="an_10:10">10:10</span> Når Øksen er sløv og dens Æg ej
hvæsses, må Kraft lægges i; men den dygtiges Fortrin er Visdom.

<span id="an_10:11">10:11</span> Bider en Slange, før den besværges, har
Besværgeren ingen Gavn af sin Kunst.

<span id="an_10:12">10:12</span> Ord fra Vismands Mund vinder Yndest, en
Dåres Læber bringer ham Våde;

<span id="an_10:13">10:13</span> hans Tale begynder med Dårskab og ender
med den værste Galskab.

<span id="an_10:14">10:14</span> Tåben bruger mange Ord. Ej ved
Mennesket, hvad der skal ske; hvad der efter hans Død skal ske, hvo
siger ham det?

<span id="an_10:15">10:15</span> Dårens Flid gør ham træt, thi end ikke
til Bys ved han Vej.

<span id="an_10:16">10:16</span> Ve dig, du Land, hvis Konge er en Dreng
og hvis Fyrster holder Gilde ved Gry.

<span id="an_10:17">10:17</span> Held dig; du Land, hvis Konge er
ædelbåren, hvis Fyrster holder Gilde til sømmelig Tid som Mænd og ikke
som drankere.

<span id="an_10:18">10:18</span> Ved Ladhed synker Bjælkelaget; når
Hænderne slappes, drypper det i Huset.

<span id="an_10:19">10:19</span> Til Morskab holder man Gæstebud, og Vin
gør de levende glade; men Penge skaffer alt til Veje.

<span id="an_10:20">10:20</span> End ikke i din Tanke må du bande en
Konge, end ikke i dit Sovekammer en, som er rig; thi Himlens Fugle kan
udsprede Ordet, de vingede røbe, hvad du siger.

<span id="an_11:1">11:1</span> Kast dit Brød på Vandet, Thi du får det
igen, går end lang Tid hen.

<span id="an_11:2">11:2</span> Del dit Gods i syv otte Dele, thi du ved
ej, hvad ondt der kanske på Jorden.

<span id="an_11:3">11:3</span> Er Skyerne fulde af Regn, så gyder de den
ud over Jorden; og falder et Træ mod Syd eller Nord; så bliver det
liggende der, hvor det falder.

<span id="an_11:4">11:4</span> Man får aldrig sået, når man kigger efter
Vinden, og aldrig høstet, når man ser efter Skyerne.

<span id="an_11:5">11:5</span> Som du ikke kender Vindens Vej eller
Fostret i Moders Liv, så kender du ej heller Guds Virke, han, som virker
alt.

<span id="an_11:6">11:6</span> Så din Sæd ved Gry og lad Hånden ej hvile
ved Kvæld; thi du ved ej, om dette eller hint vil lykkes, eller begge
Dele er lige gode.

<span id="an_11:7">11:7</span> Lyset er lifligt, at skue Solen er godt
for Øjnene;

<span id="an_11:8">11:8</span> ja, lever et Menneske mange År, skal han
glæde sig over dem alle og komme Mørkets Dage i Hu, thi af dem er der
mange i Vente; alt, hvad der kommer, er Tomhed.

<span id="an_11:9">11:9</span> Glæd dig, Yngling, i din Ungdom, vær vel
til Mode i Livets Vår; gå, hvor dit Hjerte lyster, og nyd, hvad dit Øje
skuer; men vid, at for alle disse Ting skal du kræves til Regnskab af
Gud.

<span id="an_11:10">11:10</span> Slå Mismod ud af dit Sind, hold Sygdom
fjernt fra din Krop; thi Ungdom og Livsgry er Tomhed!

<span id="an_12:1">12:1</span> Tænk På ding Skaber i Ungdommens Dage,
førend de onde Dage kommer og Årene nærmer sig, om hvilke du vil sige:
"I dem har jeg ikke Behag!"

<span id="an_12:2">12:2</span> før Sol og Lys og Måne og Stjerner hylles
i Mørke og der atter kommer Skyer efter Regn,

<span id="an_12:3">12:3</span> Tiden, da Husets Vogtere bæver, de stærke
Mænd bliver krumme, da Møllepigerne svigter, fordi de er få, og de
bliver mørke, som kigger ved Gluggerne,

<span id="an_12:4">12:4</span> da begge Gadedørene lukkes, mens Møllen
går med dæmpet Lyd, da man står op ved Spurvenes Kvidder og alle Sangens
Døtre hvisker,

<span id="an_12:5">12:5</span> da man også ængstes for Bakker, og
Rædsler lurer på Vejen, da Mandeltræet blomstrer; Græshoppen slappes og
Kapersbærret svigter, nu Mennesket går til sin evige Bolig og Sørgetoget
går gennem Gaden,

<span id="an_12:6">12:6</span> førend Sølvsnoren brister og Guldskålen
brydes itu, før Krukken slås i Stykker ved Kilden og det søndrede Hjul
falder ned i Brønden

<span id="an_12:7">12:7</span> og Støvet vender tilbage til Jorden som
før og Ånden til Gud, som gav den.

<span id="an_12:8">12:8</span> Endeløs Tomhed, sagde Prædikeren, alt er
Tomhed.

<span id="an_12:9">12:9</span> Endnu skal siges, at Prædikeren var viis;
han gav også Folket Kundskab; han granskede og ransagede og formede
mange Ordsprog.

<span id="an_12:10">12:10</span> Prædikeren søgte at finde Fyndord og
optegnede sanddru Lære, Sandhedsord.

<span id="an_12:11">12:11</span> Som Pigkæppe er de vises Ord, som
inddrevne Søm, der sidder tæt; de er givet af en og samme Hyrde.

<span id="an_12:12">12:12</span> Endnu skal siges: Min Søn, var dig! Der
er ingen Ende på, som der skrives Bøger, og megen Gransken trætter
Legemet.

<span id="an_12:13">12:13</span> Enden på Sagen, når alt er hørt, er:
Frygt Gud og hold hans Bud! Thi det bør hvert Menneske gøre.

<span id="an_12:14">12:14</span> Thi hver en Gerning bringer Gud for
Retten, når han dømmer alt, hvad der er skjult, være sig godt eller
ondt.

------------------------------------------------------------------------

[Next: Song of Solomon](sol.md)
