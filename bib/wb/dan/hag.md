[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](zep)  [Next](zac) 

------------------------------------------------------------------------

### Danish Bible: Haggai

<span id="an_1:1">1:1</span> I Kong Darius's andet Regeringsår på den
første Dag i den sjette Måned kom HERRENs Ord ved Profeten Haggaj
således: Sig til Judas Statholder Zerubbabel, Sjealtiels Søn, og til
Ypperstepræsten Josua, Jozadaks Søn:

<span id="an_1:2">1:2</span> Så siger Hærskarers HERRE: Dette Folk
siger: "Endnu er det ikke Tid at bygge HERRENs Hus."

<span id="an_1:3">1:3</span> Og HERRENs Ord kom ved Profeten Haggaj
således:

<span id="an_1:4">1:4</span> Er det da Tid for eder at bo i Huse med
træklædte Vægge, når dette Hus ligger øde?

<span id="an_1:5">1:5</span> Derfor, så siger Hærskarers HERRE: Læg
Mærke til, hvorledes det går eder!

<span id="an_1:6">1:6</span> I sår meget, men bringer lidet i Hus; I
spiser, men mættes ikke; I drikker, men får ikke Tørsten slukket; I
klæder eder på, men bliver ikke varme; og Daglejerens Løn går i en
hullet Pung.

<span id="an_1:7">1:7</span> Så siger Hærskarers HERRE: Læg Mærke til,
hvorledes det går eder!

<span id="an_1:8">1:8</span> Gå op i Bjergene, hent Tømmer og byg
Templet, så jeg kan have Glæde deraf og blive æret, siger HERREN.

<span id="an_1:9">1:9</span> I venter rig Høst, men det bliver kun til
lidt; og når I bringer det i Hus, blæser jeg derpå. Hvorfor? lyder det
fra Hærskarers HERRE. Fordi mit Hus ligger øde, medens enhver af eder
har travlt med sit eget Hus.

<span id="an_1:10">1:10</span> Derfor holder Himmelen sin Dug og Jorden
sin Afgrøde tilbage;

<span id="an_1:11">1:11</span> og jeg har kaldt Tørke hid over Land og
Bjerge, over Korn, Most og Olie, over alt, hvad Jorden frembringer, over
Folk og Fæ, over alt, hvad Hænder virker.

<span id="an_1:12">1:12</span> Og Zerubbabel, Sjaltiels Søn, og
Ypperstepræsten Josua, Jozadaks Søn, og hele Resten af Folket adlød
HERREN deres Guds Røst og Profeten Haggajs Ord, eftersom HERREN havde
sendt ham til dem, og Folket frygtede HERREN.

<span id="an_1:13">1:13</span> Da sagde Haggaj, HERRENs Sendebud, i
HERRENs Ærinde til Folket: Jeg er med eder, lyder det fra HERREN.

<span id="an_1:14">1:14</span> Og HERREN vakte Ånden i Judas Statholder
Zerubbabel, Sjaltiels Søn, og i Ypperstepræsten Josua, Jozadaks Søn, og
i hele Resten at Folkef, så de kom og tog fat på Arbejdet med deres
Guds, Hærskarers HERREs, Hus

<span id="an_1:15">1:15</span> på den fire og tyvende Dag i den sjette
Måned i Kong Darius's andet Regeringsår.

<span id="an_2:1">2:1</span> På den een og tyvende Dag i den syvende
Måned kom HERRENs Ord ved Profeten Haggaj således:

<span id="an_2:2">2:2</span> Sig til Judas Statholder Zerubbabel,
Sjaltiels Søn, til Ypperstepræsten Josua, Jozadaks Søn, og til Resten af
Folket således:

<span id="an_2:3">2:3</span> Er der nogen tilbage iblandt eder af dem,
der har set dette Hus i dets fordums Herlighed? Hvorledes tykkes det
eder da nu? Er det ikke som intet i eders Øjne?

<span id="an_2:4">2:4</span> Dog vær kun trøstig, Zerubbabel, lyder det
fra HERREN, vær kun trøstig, du Ypperstepræst Josua, Jozadaks Søn, vær
kun trøstigt, alt Folket i Landet, lyder det fra HERREN. Arbejd kun, thi
jeg er med eder, lyder det fra Hærskarers HERRE,

<span id="an_2:5">2:5</span> og min Ånd bliver iblandt eder med den
Pagt, jeg sluttede med eder, da I drog bort fra Ægypten; frygt ikke!

<span id="an_2:6">2:6</span> Thi så sigerHærskarers HERRE: Endnu en Gang
om en liden Stund vil jeg ryste Himmel og Jord, Hav og tørt Land,

<span id="an_2:7">2:7</span> og jeg vil ryste alle Folkene, og da skal
alle Folkenes Skatte komme hid, og jeg fylder dette Hus med Herlighed,
siger Hærskarers HERRE.

<span id="an_2:8">2:8</span> Mit er Sølvet, og mit er Guldet, lyder det
fra Hærskarers HERRE.

<span id="an_2:9">2:9</span> Dette Hus's kommende Herlighed bliver
større end den tidligere, siger Hærskarers HERRE, og på dette Sted vil
jeg give Fred, lyder det fra Hærskarers HERRE.

<span id="an_2:10">2:10</span> På den fire og tyvende Dag i den niende
Måned i Darius's andet Regeringsår kom HERRENs Ord ved Profeten Haggaj
således:

<span id="an_2:11">2:11</span> Så siger Hærskarers HERRE: Bed Præsterne
om Svar på følgende Spørgsmål:

<span id="an_2:12">2:12</span> "Dersom en Mand bærer helligt Kød i sin
kappeflig og med Fligen rører ved Brød eller noget, som er kogt, eller
ved Vin eller Olie eller nogen Slags Mad, bliver disse Ting så hellige?"
Præsterne svarede nej.

<span id="an_2:13">2:13</span> Haggaj spurgte da: "Hvis en, som er
blevet uren ved Lig, rører ved nogen af disse Ting, bliver den så uren?"
Præsterne svarede ja.

<span id="an_2:14">2:14</span> Så tog Haggaj til Orde og sagde: Således
er det i mine Øjne med disse Mennesker, således med dette Folk, lyder
det fra HERREN, og således med alt deres Hænders Værk og med, hvad de
ofrer der: det er urent.

<span id="an_2:15">2:15</span> Men læg nu Mærke til, hvorledes det går
fra i Dag! Før Sten lagdes på Sten i HERRENs Hus,

<span id="an_2:16">2:16</span> hvorledes gik det eder da? Når man kom
til en Dynge Korn på tyve Mål, var der ti; og kom man til en Vinperse
for at øse halvtresindstyve Mål af Kummen, var der tyve.

<span id="an_2:17">2:17</span> Jeg slog eder med Kornbrand, Rust og Hagl
ved alt eders Arbejde, men I omvendte eder ikke til mig, lyder det fra
HERREN.

<span id="an_2:18">2:18</span> Læg Mærke til, hvorledes det går fra i
Dag, fra den fire og tyvende Dag i den niende Måned, fra den Dag Grunden
lagdes til HERRENs Hus, læg Mærke dertil!

<span id="an_2:19">2:19</span> Er Sæden endnu i Laderne, står
Vinstokken, Figentræet, Granatæbletræet og Oliventræet endnu uden Frugt?
Fra i Dag velsigner jeg.

<span id="an_2:20">2:20</span> Og HERRENs Ord kom for anden Gang til
Haggaj på den fire og tyvende bag i Måneden således:

<span id="an_2:21">2:21</span> Sig til Judas Statholder Zerubbabel: Jeg
ryster Himmelen og Jorden

<span id="an_2:22">2:22</span> og omstyrter Kongernes Troner,
tilintetgør Hedningerigernes Styrke og vælter Stridsvognene med deres
Førere, og Heste og Ryttere skal styrte, og den ene skal falde for den
andens Sværd.

<span id="an_2:23">2:23</span> På hin Dag, lyder det fra Hærskarers
HERRE, tager jeg dig, min Tjener Zerubbabel, Sjealtiels Søn. lyder det
fra HERREN, og gør dig til en Seglring; thi dig har jeg udvalgt, lyder
det fra Hærskarers HERRE.

------------------------------------------------------------------------

[Next: Zechariah](zac)
