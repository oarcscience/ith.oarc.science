[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](col)  [Next](th2.md) 

------------------------------------------------------------------------

### Danish Bible: 1 Thessalonians

<span id="an_1:1">1:1</span> Paulus og Silvanus og Timotheus til
Thessalonikernes Menighed i Gud Fader og den Herre Jesus Kristus. Nåde
være med eder og Fred!

<span id="an_1:2">1:2</span> Vi takke Gud altid for eder alle, når vi
komme eder i Hu i vore Bønner,

<span id="an_1:3">1:3</span> idet vi uafladelig mindes eders Gerning i
Troen og eders Arbejde i Kærligheden og eders Udholdenhed i Håbet på vor
Herre Jesus Kristus for vor Guds og Faders Åsyn,

<span id="an_1:4">1:4</span> efterdi vi kende eders Udvælgelse, I af Gud
elskede Brødre,

<span id="an_1:5">1:5</span> at vort Evangelium ikke kom til eder i Ord
alene, men også i Kraft og i den Helligånd og i fuld Overbevisning, som
I jo vide, hvorledes vi færdedes iblandt eder for eders Skyld.

<span id="an_1:6">1:6</span> Og I ere blevne vore Efterfølgere, ja,
Herrens, idet I modtoge Ordet under megen Trængsel med Glæde i den
Helligånd,

<span id="an_1:7">1:7</span> så at I ere blevne et Forbillede for alle
de troende i Makedonien og Akaja;

<span id="an_1:8">1:8</span> thi fra eder har Herrens Ord lydt ud, ikke
alene i Makedonien og Akaja, men alle Vegne er eders Tro på Gud kommen
ud, så at vi ikke have nødig at tale derom.

<span id="an_1:9">1:9</span> Thi de forkynde selv om os, hvordan en
Indgang vi vandt hos eder, og hvorledes I vendte om til Gud fra
Afguderne for at tjene den levende og sande Gud

<span id="an_1:10">1:10</span> og vente på hans Søn fra Himlene, hvem
han oprejste fra de døde, Jesus, som frier os fra den kommende Vrede.

<span id="an_2:1">2:1</span> I vide jo selv, Brødre! at vor Indgang hos
eder ikke har været forgæves;

<span id="an_2:2">2:2</span> men skønt vi, som I vide, forud havde lidt
og vare blevne mishandlede i Filippi, fik vi Frimodighed i vor Gud til
at tale Guds Evangelium til eder under megen Kamp.

<span id="an_2:3">2:3</span> Thi vor Prædiken skyldes ikke Bedrag, ej
heller Urenhed og er ikke forbunden med Svig;

<span id="an_2:4">2:4</span> men ligesom vi af Gud ere fundne værdige
til at få Evangeliet betroet, således tale vi, ikke for at behage
Mennesker, men Gud, som prøver vore Hjerter.

<span id="an_2:5">2:5</span> Thi vor Færd var hverken nogen Sinde med
smigrende Tale - som I vide - ej heller var den et Skalkeskjul for
Havesyge - Gud er Vidne;

<span id="an_2:6">2:6</span> ikke heller søgte vi Ære af Mennesker,
hverken af eder eller af andre, skønt vi som Kristi Apostle nok kunde
have været eder til Byrde.

<span id="an_2:7">2:7</span> Men vi færdedes med Mildhed iblandt eder.
Som når en Moder ammer sine egne Børn,

<span id="an_2:8">2:8</span> således fandt vi, af inderlig Kærlighed til
eder, en Glæde i at dele med eder ikke alene Guds Evangelium, men også
vort eget Liv, fordi I vare blevne os elskelige.

<span id="an_2:9">2:9</span> I erindre jo, Brødre! vor Møje og
Anstrengelse; arbejdende Nat og Dag, for ikke at være nogen af eder til
Byrde, prædikede vi Guds Evangelium for eder.

<span id="an_2:10">2:10</span> I ere Vidner, og Gud, hvor fromt og
retfærdigt og ulasteligt vi færdedes iblandt eder, som tro;

<span id="an_2:11">2:11</span> ligesom I vide, hvorledes vi formanede og
opmuntrede hver enkelt af eder som en Fader sine Børn

<span id="an_2:12">2:12</span> og besvore eder, at I skulde vandre Gud
værdigt, ham, som kaldte eder til sit Rige og sin Herlighed.

<span id="an_2:13">2:13</span> Og derfor takke også vi Gud uafladelig,
fordi, da I modtoge Guds Ord, som I hørte af os, toge I ikke imod det
som Menneskers Ord, men som Guds Ord (hvad det sandelig er), hvilket
også viser sig virksomt i eder, som tro.

<span id="an_2:14">2:14</span> Thi I, Brødre! ere blevne Efterfølgere af
Guds Menigheder i Judæa i Kristus Jesus, efterdi også I have lidt det
samme af eders egne Stammefrænder, som de have lidt af Jøderne,

<span id="an_2:15">2:15</span> der både ihjelsloge den Herre Jesus og
Profeterne og udjoge os og ikke behage Gud og stå alle Mennesker imod,

<span id="an_2:16">2:16</span> idet de forhindre os i at tale til
Hedningerne til deres Frelse, for til enhver Tid at fylde deres Synders
Mål; men Vreden er kommen over dem fuldtud.

<span id="an_2:17">2:17</span> Men vi, Brødre! som en stakket Tid have
været skilte fra eder i det ydre, ikke i Hjertet, vi have gjort os des
mere Flid for at få eders Ansigt at se, under megen Længsel,

<span id="an_2:18">2:18</span> efterdi vi have haft i Sinde at komme til
eder, jeg, Paulus, både een og to Gange, og Satan har hindret os deri.

<span id="an_2:19">2:19</span> Thi hvem er vort Håb eller vor Glæde
eller vor Hæderskrans, når ikke også I ere det for vor Herre Jesus
Kristus i hans Tilkommelse?

<span id="an_2:20">2:20</span> I ere jo vor Ære og Glæde.

<span id="an_3:1">3:1</span> Derfor, da vi ikke længer kunde udholde
det, besluttede vi at lades alene tilbage i Athen,

<span id="an_3:2">3:2</span> og vi sendte Timotheus, vor Broder og Guds
Tjener i Kristi Evangelium, for at styrke eder og formane eder angående
eders Tro,

<span id="an_3:3">3:3</span> for at ingen skulde blive vakelmodig i
disse Trængsler; I vide jo selv, at dertil ere vi bestemte.

<span id="an_3:4">3:4</span> Thi også da vi vare hos eder, sagde vi eder
det forud, at vi skulde komme til at lide Trængsler, som det også er
sket, og som I vide.

<span id="an_3:5">3:5</span> Derfor sendte også jeg Bud, da jeg ikke
længer kunde udholde det, for at få Besked om eders Tro, om måske
Fristeren skulde have fristet eder, og vor Møje skulde blive forgæves.

<span id="an_3:6">3:6</span> Men nu, da Timotheus er kommen til os fra
eder og har bragt os godt Budskab om eders Tro og Kærlighed og om, at I
altid have os i god Ihukommelse, idet I længes efter at se os, ligesom
vi efter eder:

<span id="an_3:7">3:7</span> så ere vi af den Grund, Brødre! blevne
trøstede med Hensyn til eder under al vor Nød og Trængsel, ved eders
Tro.

<span id="an_3:8">3:8</span> Thi nu leve vi, når I stå fast i Herren.

<span id="an_3:9">3:9</span> Thi hvilken Tak kunne vi bringe Gud for
eder til Gengæld for al den Glæde; hvormed vi glæde os over eder for vor
Guds Åsyn,

<span id="an_3:10">3:10</span> idet vi Nat og Dag inderligt bede om at
måtte få eder selv at se og råde Bod på eders Tros Mangler?

<span id="an_3:11">3:11</span> Men han selv, vor Gud og Fader, og vor
Herre Jesus Kristus styre vor Vej til eder!

<span id="an_3:12">3:12</span> Men eder lade Herren vokse og blive
overvættes rige i Kærligheden til hverandre og til alle, ligesom vi have
den til eder,

<span id="an_3:13">3:13</span> så at han styrker eders Hjerter og gør
dem udadlelige i Hellighed for Gud og vor Fader i vor Herres Jesu
Tilkommelse med alle hans hellige!

<span id="an_4:1">4:1</span> Så bede vi eder i øvrigt, Brødre! og
formane eder i den Herre Jesus, at som I jo have lært af os, hvorledes I
bør vandre og behage Gud, således som I jo også gøre, at I således må
gøre end yderligere Fremgang.

<span id="an_4:2">4:2</span> I vide jo, hvilke Bud vi gave eder ved den
Herre Jesus.

<span id="an_4:3">4:3</span> Thi dette er Guds Villie, eders
Helliggørelse, at I afholde eder fra Utugt;

<span id="an_4:4">4:4</span> at hver af eder veed at vinde sig sin egen
Hustru i Hellighed og Ære,

<span id="an_4:5">4:5</span> ikke i Begærings Brynde som Hedningerne,
der ikke kende Gud;

<span id="an_4:6">4:6</span> at ingen foruretter og bedrager sin Broder
i nogen Sag; thi Herren er en Hævner over alt dette, som vi også før
have sagt og vidnet for eder.

<span id="an_4:7">4:7</span> Thi Gud kaldte os ikke til Urenhed, men til
Helliggørelse.

<span id="an_4:8">4:8</span> Derfor altså, den, som foragter dette, han
foragter ikke et Menneske, men Gud, som også giver sin Helligånd til
eder.

<span id="an_4:9">4:9</span> Men om Broderkærligheden have I ikke nødig,
at jeg skal skrive eder til; thi I ere selv oplærte af Gud til at elske
hverandre;

<span id="an_4:10">4:10</span> det gøre I jo også imod alle Brødrene i
hele Makedonien; men vi formane eder, Brødre! til yderligere Fremgang

<span id="an_4:11">4:11</span> og til at sætte en Ære i at leve stille
og varetage hver sit og arbejde med eders Hænder, således som vi bød
eder,

<span id="an_4:12">4:12</span> for at I kunne vandre sømmeligt over for
dem, som ere udenfor, og for ikke at trænge til nogen.

<span id="an_4:13">4:13</span> Men vi ville ikke, Brødre! at I skulle
være uvidende med Hensyn til dem, som sove hen, for at I ikke skulle
sørge som de andre, der ikke have Håb.

<span id="an_4:14">4:14</span> Thi når vi tro, at Jesus er død og
opstanden, da skal også Gud ligeså ved Jesus føre de hensovede frem med
ham.

<span id="an_4:15">4:15</span> Thi dette sige vi eder med Herrens Ord,
at vi levende, som blive tilbage til Herrens Tilkommelse, vi skulle
ingenlunde komme forud for de hensovede.

<span id="an_4:16">4:16</span> Thi Herren selv skal stige ned fra
Himmelen med et Tilråb, med Overengels Røst og med Guds Basun, og de
døde i Kristus skulle opstå først;

<span id="an_4:17">4:17</span> derefter skulle vi levende, som blive
tilbage, bortrykkes tillige med dem i Skyer til at møde Herren i Luften;
og så skulle vi altid være sammen med Herren.

<span id="an_4:18">4:18</span> Så trøster hverandre med disse Ord!

<span id="an_5:1">5:1</span> Men om Tid og Time, Brødre! have I ikke
nødig, at der skrives til eder;

<span id="an_5:2">5:2</span> thi I vide selv grant, at Herrens Dag
kommer som en Tyv om Natten.

<span id="an_5:3">5:3</span> Når de sige: "Fred og ingen Fare!" da
kommer Undergang pludselig, over dem ligesom Veerne over den
frugtsommelige, og de skulle ingenlunde undfly.

<span id="an_5:4">5:4</span> Men I, Brødre! I ere ikke i Mørke, så at
Dagen skulde overraske eder som en Tyv.

<span id="an_5:5">5:5</span> Thi I ere alle Lysets Børn og Dagens Børn,
vi ere ikke Nattens eller Mørkets Børn.

<span id="an_5:6">5:6</span> Så lader os da ikke sove ligesom de andre,
men lader os våge og være ædrue!

<span id="an_5:7">5:7</span> Thi de, som sove, sove om Natten, og de,
som beruse sig, ere berusede om Natten.

<span id="an_5:8">5:8</span> Men da vi høre Dagen til, så lader os være
ædrue, iførte Troens og Kærlighedens Panser og Frelsens Håb som Hjelm!

<span id="an_5:9">5:9</span> Thi Gud bestemte os ikke til Vrede, men til
at vinde Frelse ved vor Herre Jesus Kristus,

<span id="an_5:10">5:10</span> som døde for os, for at vi, hvad enten vi
våge eller sove, skulle leve sammen med ham.

<span id="an_5:11">5:11</span> Formaner derfor hverandre og opbygger den
ene den anden, ligesom I også gøre.

<span id="an_5:12">5:12</span> Men vi bede eder, Brødre! at I skønne på
dem, som arbejde iblandt eder og ere eders Forstandere i Herren og
påminde eder,

<span id="an_5:13">5:13</span> og agte dem højlig i Kærlighed for deres
Gernings Skyld. Holder Fred med hverandre!

<span id="an_5:14">5:14</span> Og vi formane eder, Brødre! påminder de
uskikkelige, trøster de modfaldne, tager eder af de skrøbelige, værer
langmodige imod alle!

<span id="an_5:15">5:15</span> Ser til, at ingen gengælder nogen ondt
med ondt; men stræber altid efter det gode, både imod hverandre og imod
alle.

<span id="an_5:16">5:16</span> Værer altid glade,

<span id="an_5:17">5:17</span> beder uafladelig,

<span id="an_5:18">5:18</span> takker i alle Forhold; thi dette er Guds
Villie med eder i Kristus Jesus.

<span id="an_5:19">5:19</span> Udslukker ikke Ånden,

<span id="an_5:20">5:20</span> ringeagter ikke Profetier,

<span id="an_5:21">5:21</span> prøver alt, beholder det gode!

<span id="an_5:22">5:22</span> Holder eder fra det onde under alle
Skikkelser!

<span id="an_5:23">5:23</span> Men han selv, Fredens Gud, helliggøre
eder ganske og aldeles, og gid eders Ånd og Sjæl og Legeme må bevares
helt og holdent, uden Dadel i vor Herres Jesu Kristi Tilkommelse!

<span id="an_5:24">5:24</span> Trofast er han, som kaldte eder, han skal
også gøre det.

<span id="an_5:25">5:25</span> Brødre! beder for os!

<span id="an_5:26">5:26</span> Hilser alle Brødrene med et helligt Kys!

<span id="an_5:27">5:27</span> Jeg besværger eder ved Herren, at dette
Brev må blive oplæst for alle de hellige Brødre.

<span id="an_5:28">5:28</span> Vor Herres Jesu Kristi Nåde være med
eder!

------------------------------------------------------------------------

[Next: 2 Thessalonians](th2.md)
