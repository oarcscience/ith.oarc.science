[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](nah)  [Next](zep.md) 

------------------------------------------------------------------------

### Danish Bible: Habakkuk

<span id="an_1:1">1:1</span> Det Udsagn, Profeten Habakkuk skuede.

<span id="an_1:2">1:2</span> Hvor længe skal jeg klage, HERRE, uden du
hører, skrige til dig over Vold, uden du frelser?

<span id="an_1:3">1:3</span> Hvi lader du mig skue Uret, være Vidne til
Kvide? Ødelæggelse og Vold har jeg for Øje, der opstod Kiv, og Strid kom
op.

<span id="an_1:4">1:4</span> Derfor ligger Loven lammet, og Ret kommer
aldrig frem. Thi når gudløse trænger retfærdige, fremkommer krøget Ret.

<span id="an_1:5">1:5</span> Se eder om blandt Folkene til Skræk og
Rædsel for eder! Thi en Gerning gør han i eders Dage, som I ej vilde
tro, om det fortaltes.

<span id="an_1:6">1:6</span> Thi se, han vækker Kaldæerne, det grumme og
raske Folk, som drager viden om Lande for at indtage andres Bo.

<span id="an_1:7">1:7</span> Forfærdeligt, frygteligt er det,
Ødelæggelse udgår derfra.

<span id="an_1:8">1:8</span> Dets Heste er rappere end Pantere, mer
viltre end Ulve ved Kvæld; dets Rytterheste kommer i Spring, flyvende
langvejs fra. Som Ørnen i Fart efter Føde

<span id="an_1:9">1:9</span> er de alle på Vej efter Vold. De higede
stadig mod Øst og samlede Fanger som Sand.

<span id="an_1:10">1:10</span> Med Kongerne drev det Spot, Fyrsterne lo
det kun ad. Det lo ad hver en Fæstning, opdynged en Vold og tog den.

<span id="an_1:11">1:11</span> Så suste det videre som Stormen og gjorde
sin Kraft til sin Gud.

<span id="an_1:12">1:12</span> Er du ikke fra fordum HERREN, min hellige
Gud? - Vi skal ej dø - HERRE, har du sat ham til Dommer, givet ham
Fuldmagt til Straf?

<span id="an_1:13">1:13</span> Dit rene Blik afskyr ondt, du tåler ej
Synet af Kvide; hvi ser du da tavs på Ransmænd, at gudløs sluger sin
Overmand i Retfærd?

<span id="an_1:14">1:14</span> Med Mennesker gør du som med Havets Fisk,
som med Kryb, der er uden Hersker:

<span id="an_1:15">1:15</span> Han fisker dem alle med Krog, slæber dem
bort i sit Vod og samler dem i sit Garn; derfor er han jublende glad;

<span id="an_1:16">1:16</span> han ofrer derfor til sit Vod, tænder
Offerild for sit Garn. Ved dem blev bans Del jo fed og kraftig blev hans
Føde.

<span id="an_1:17">1:17</span> Skal han altid tømme sit Vod og slå Folk
ihjel uden Skånsel?

<span id="an_2:1">2:1</span> Op på min Varde vil jeg stige; stå hen på
mit Vagtsted og spejde, og se, hvad han taler i mig, hvad Svar han har
på min Klage.

<span id="an_2:2">2:2</span> Og HERREN gav mig til Svar de Ord: "Skriv
Synet op og rist det ind i Tavler, at det kan læses let;

<span id="an_2:3">2:3</span> thi Synet står ved Magt, træffer ind til
Tide, usvigeligt iler det mod Målet; tøver det, bi så på det, thi det
kommer; det udebliver ikke."

<span id="an_2:4">2:4</span> Se, opblæst, uredelig er Sjælen i ham, men
den retfærdige skal leve ved sin Tro.

<span id="an_2:5">2:5</span> Han er der hos den frækkeste Røver, en
hoven, frastødende Mand, der som Dødsriget opspiler Gabet, som Døden
uden at mættes, skraber alle Folkene til sig, sanker alle Folkeslag til
sig.

<span id="an_2:6">2:6</span> Visselig skal de alle istemme en Hånsang,
en Smædevise fuld af Hentydninger til ham og sige: Ve ham, der dynger
andres Gods op - hvor længe? - og læsser Pantegods på sig!

<span id="an_2:7">2:7</span> Thi brat står dine Skyldherrer op; de, som
vil rykke dig, vågner; da bliver du dem til Bytte.

<span id="an_2:8">2:8</span> Fordi du har plyndret mange Folk, skal du
plyndres af al Folkeslagenes Rest for Menneskeblods Skyld, for Vold mod
Landet, mod Byen og alle, som bor der.

<span id="an_2:9">2:9</span> Ve ham, som søger ublu Vinding til sit Hus
for at bygge sin Rede højt og redde sig fra Ulykkens Hånd.

<span id="an_2:10">2:10</span> Dit Hus får Skam af dit Råd.Du nedtrådte
mange Folkeslag, men satte din Sjæl i Vove.

<span id="an_2:11">2:11</span> Thi Stenen råber fra Væggen, fra
Træværket svarer Bjælken.

<span id="an_2:12">2:12</span> Ve ham, som bygger By med Blod og rejser
en Stad med Uret,

<span id="an_2:13">2:13</span> (er dette ikke, fra Hærskarers HERRE?) så
Folkeslag slider for Ilden, og Folkefærds Møje er spildt.

<span id="an_2:14">2:14</span> Thi Jorden skal fyldes af Kundskab om
HERRENs Herlighed, som Vandene dækker Havets Bund.

<span id="an_2:15">2:15</span> Ve ham, som lader Venner drikke en Rus af
Fade og Skåle for at få deres Blusel at se.

<span id="an_2:16">2:16</span> Du mætted dig med Skam for Ære. Drik
selv, vis din Forhud frem! Nu kommer Bægeret fra HERRENs højre til dig
og Skændsel til din Ære.

<span id="an_2:17">2:17</span> Thi du tynges af Vold mod Libanon, knuses
for Misbrug af Dyr, for Menneskeblods Skyld, for Vold mod Landet, mod
Byen og alle, som bor der.

<span id="an_2:18">2:18</span> Hvad gavner det skårne Billed, at en
Billedskærer skærer det ud, det støbte Billed, hvis Spådom er falsk, at
en Billedskærer stoler derpå, så han laver stumme Guder?

<span id="an_2:19">2:19</span> Ve den, som siger til Træ: "Vågn op!" til
Sten uden Mæle:" - Stå op!" Den skulde kunne spå! Se, den er klædt i
Guld og Sølv, men af Ånd har den intet i sig.

<span id="an_2:20">2:20</span> Men HERREN er i sin Helligdom; stille for
ham, al Jorden!

<span id="an_3:1">3:1</span> (En Bøn af Profeten Hahakkuk.
Al-sjigjonot.)

<span id="an_3:2">3:2</span> HERRE, jeg har hørt dit Ry, jeg har skuet
din Gerning, HERRE. Fuldbyrd det i Årenes Løb, åbenbar dig i Årenes Løb,
kom Barmhjertighed i Hu under Vreden!

<span id="an_3:3">3:3</span> Gud drager frem fra Teman, den Hellige fra
Parans Bjerge. - Sela. Hans Højhed skjuler Himlen, hans Herlighed fylder
Jorden.

<span id="an_3:4">3:4</span> Under ham er Glans som Ild, fra hans Side
udgår Stråler; der er hans Vælde i Skjul.

<span id="an_3:5">3:5</span> Foran ham vandrer Pest, og efter ham følger
Sot.

<span id="an_3:6">3:6</span> Hans Fjed får Jorden til at skælve, hans
Blik får Folk til at bæve. De ældgamle Bjerge brister, de evige Høje
synker, ad evige Stier går han.

<span id="an_3:7">3:7</span> Kusjans Telte bæver, Telttæpperne i Midjans
Land.

<span id="an_3:8">3:8</span> Er HERREN da vred på Strømmene, gælder din
Vrede Strømmene, gælder din Harme Havet, siden du farer frem på dine
Heste og dine Vogne drøner.

<span id="an_3:9">3:9</span> Din Bue kom blottet til Syne, din Buestreng
mætter du med Pile. - Sela. Du kløver Jorden i Strømme,

<span id="an_3:10">3:10</span> Bjergene ser dig og skælver. Skyerne
nedsender Regnskyl, og Afgrunden løfter sin Røst.

<span id="an_3:11">3:11</span> Solen glemmer at stå op, Månen bliver i
sit Bo; de flygter for Skinnet af dine Pile, for Glansen af dit lynende
Spyd.

<span id="an_3:12">3:12</span> I Harme skrider du hen over Jorden, du
nedtramper Folk i Vrede.

<span id="an_3:13">3:13</span> Du drager ud til Frelse for dit Folk, ud
for at frelse din Salvede. Du knuser den gudløses Hustag, blotter
Grunden til Klippen. - Sela.

<span id="an_3:14">3:14</span> Med dit Spyd gennemborer du hans Hoved,
bans Høvdinger splittes.

<span id="an_3:15">3:15</span> Du tramper hans Heste i Havet, i de mange
Vandes Dynd.

<span id="an_3:16">3:16</span> Jeg hørte det; da bæved min Krop, ved
Braget skjalv mine Læber; Edder for i mine Ben, og under mig vakled mine
Skridt. Jeg bier på Trængselens Dag over Folket, som volder os Krig.

<span id="an_3:17">3:17</span> Thi Figentræet blomstrer ikke, Vinstokken
giver intet, Olietræets Afgrøde svigter, Markerne giver ej Føde. Fårene
svandt af Folden, i Staldene findes ej Okser.

<span id="an_3:18">3:18</span> Men jeg vil frydes i HERREN, juble i min
Frelses Gud.

<span id="an_3:19">3:19</span> Den Herre HERREN er min Styrke, han gør
mine Fødder som Hindens og lader mig gå på mine Høje. Til Sangmesteren.
Med Strengespil.

------------------------------------------------------------------------

[Next: Zephaniah](zep.md)
