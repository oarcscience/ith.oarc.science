<HTML>
<HEAD>
<link rel="stylesheet" type="text/css" href="../../../css/marg.css">
<META HTTP-EQUIV="Content-Type" CONTENT="text/html; charset=UTF-8">
<META name="description" content="Danish Bible, full text etext at Intangible Textual Heritage">
<TITLE>Danish Bible: Zechariah</TITLE>
</HEAD>
<BODY>
<CENTER>
<A HREF="../../../index.htm"><IMG SRC="../../../cdshop/ithlogo.png" BORDER="0"></A><BR>
<A HREF="../../../index.htm">Intangible Textual Heritage</A>&nbsp;
<A HREF="../../index.htm">Bible</A>&nbsp;
<A HREF="../index.htm">World Bible</A>&nbsp;
<A HREF="index.htm">Index</A>&nbsp;
<A HREF="hag.htm">Previous</A>&nbsp;
<A HREF="mal.htm">Next</A>&nbsp;
</CENTER>
<HR>
</p> <h3 align="center" align="center">Danish Bible: Zechariah</h3> 
<p><A NAME="an_1:1">1:1</A>&nbsp;I den ottende M&#229;ned i Darius's andet Regerings&#229;r kom HERRENs Ord til Profeten Zakarias, en S&#248;n af Berekja, en S&#248;n af Iddo, s&#229;ledes:</p> 
<p><A NAME="an_1:2">1:2</A>&nbsp;HERREN var fuld af Harme imod eders F&#230;dre.</p> 
<p><A NAME="an_1:3">1:3</A>&nbsp;Men sig til dem: S&#229; siger H&#230;rskarers HERRE: Vend om til mig, lyder det fra H&#230;rskarers HERRE, s&#229; vil jeg vende om til eder, siger H&#230;rskarers HERRE.</p> 
<p><A NAME="an_1:4">1:4</A>&nbsp;V&#230;r ikke som eders F&#230;dre, til hvem de tidligere Profeter talte s&#229;ledes: S&#229; siger H&#230;rskarers HERRE: Vend om fra eders onde Veje og onde Gerninger! Men de h&#248;rte ikke og &#230;nsede mig ikke, lyder det fra HERREN.</p> 
<p><A NAME="an_1:5">1:5</A>&nbsp;Eders F&#230;dre, hvor er de? Og Profeterne, lever de evigt?</p> 
<p><A NAME="an_1:6">1:6</A>&nbsp;Men mine Ord og Bud, som jeg overgav mine Tjenere Profeterne, n&#229;ede de ikke eders F&#230;dre, s&#229; de m&#229;tte vende om og sige: "Som H&#230;rskarers HERRE havde sat sig for at g&#248;re imod os for vore Vejes og Gerningers Skyld, s&#229;ledes gjorde han."</p> 
<p><A NAME="an_1:7">1:7</A>&nbsp;P&#229; den fire og tyvende dag i den ellevte M&#229;ned, det er Sjebat M&#229;ned, i Darius's andet Regerings&#229;r kom HERRENs Ord til Profeten Zakarias, en S&#248;n af Berekja, en S&#248;n af Iddo, s&#229;ledes:</p> 
<p><A NAME="an_1:8">1:8</A>&nbsp;Jeg skuede i Nat, og se, en Mand p&#229; en r&#248;d Hest holdt mellem Bjergene ved den dybe Kl&#248;ft, og bag ham var der r&#248;de, m&#248;rke, hvide og brogede Heste.</p> 
<p><A NAME="an_1:9">1:9</A>&nbsp;Jeg spurgte: "Hvad betyder de, Herre?" Og Engelen, som talte med mig, sagde: "Jeg vil vise dig, hvad de betyder."</p> 
<p><A NAME="an_1:10">1:10</A>&nbsp;S&#229; tog Manden, som holdt mellem Bjergene, til Orde og sagde: "Det er dem, HERREN udsender, for at de skal drage Jorden rundt."</p> 
<p><A NAME="an_1:11">1:11</A>&nbsp;Og de tog til Orde og sagde til HERRENs Engel, som stod mellem Bjergene: "Vi drog Jorden rundt,og se, hele Jorden er rolig og stille.</p> 
<p><A NAME="an_1:12">1:12</A>&nbsp;HERRENs Engel tog da til Orde og sagde: "H&#230;rskarers HERRE! Hvor l&#230;nge varer det, f&#248;r du forbarmer dig over Jerusalem og Judas Byer, som du nu har v&#230;ret vred p&#229; i halvfjerdsindstyve &#197;r?"</p> 
<p><A NAME="an_1:13">1:13</A>&nbsp;Og til Svar gav HERREN Engelen, som talte med mig, gode og tr&#248;stende Ord.</p> 
<p><A NAME="an_1:14">1:14</A>&nbsp;Engelen, som talte med mig, sagde s&#229; til mig: Tal og sig: S&#229; siger H&#230;rskarers HERRE: Jeg er fuld af Nidk&#230;rhed for Jerusalem og Zion</p> 
<p><A NAME="an_1:15">1:15</A>&nbsp;og af Harme mod de trygge Hedninger, fordi de hjalp til at g&#248;re Ulykken stor, da min Vrede kun var lille.</p> 
<p><A NAME="an_1:16">1:16</A>&nbsp;Derfor, s&#229; siger HERREN: Jeg vender mig til Jerusalem og forbarmer mig over det; mit Hus skal opbygges der, lyder det fra H&#230;rskarers HERRE, og der skal udsp&#230;ndes M&#229;lesnor over Jerusalem.</p> 
<p><A NAME="an_1:17">1:17</A>&nbsp;Tal videre: S&#229; siger H&#230;rskarers HERRE: Mine Byer skal atter str&#248;mme med Velsignelse, og HERREN vil atter tr&#248;ste Zion og udv&#230;lge Jerusalem.</p> 
<p><A NAME="an_1:18">1:18</A>&nbsp;Derp&#229; l&#248;ftede jeg mine &#216;jne og skuede, og se, der var fire Horn.</p> 
<p><A NAME="an_1:19">1:19</A>&nbsp;Jeg spurgte Engelen, som talte med mig: "Hvad betyder de?" Han svarede: "Det er de Horn, som har spredt Juda, Israel og Jerusalem."</p> 
<p><A NAME="an_1:20">1:20</A>&nbsp;S&#229; lod HERREN mig se fire Smede.</p> 
<p><A NAME="an_1:21">1:21</A>&nbsp;Jeg spurgte: "Hvad kommer de for?" Og han svarede: "Hine er de Horn, som spredte Juda, s&#229; det ikke kunde l&#248;fte sit Hoved; og nu kommer disse for at hv&#230;sse &#216;kser til at sl&#229; Hornene til Jorden p&#229; de Hedninger, som l&#248;ftede deres Horn mod Judas Land for at sprede det."</p> 
<p><A NAME="an_2:1">2:1</A>&nbsp;Derp&#229; l&#248;ftede jeg mine &#216;jne og skuede, og se, der var en Mand med en M&#229;lesnor i H&#229;nden.</p> 
<p><A NAME="an_2:2">2:2</A>&nbsp;Jeg spurgte: "Hvor skal du hen?" Han svarede: "Hen at m&#229;le Jerusalem og se, hvor bredt og langt det er."</p> 
<p><A NAME="an_2:3">2:3</A>&nbsp;Og se, Engelen, som talte med mig, tr&#229;dte frem, og en anden Engel tr&#229;dte frem over for ham,</p> 
<p><A NAME="an_2:4">2:4</A>&nbsp;og han sagde til ham: "L&#248;b ben og sig til den unge Mand der: Som &#229;bent Land skal Jerusalem ligge, s&#229; mange Mennesker og Dyr skal der v&#230;re i det.</p> 
<p><A NAME="an_2:5">2:5</A>&nbsp;Jeg vil selv, lyder det fra HERREN, v&#230;re en Ildmur omkring det og herligg&#248;re mig i det.</p> 
<p><A NAME="an_2:6">2:6</A>&nbsp;Op, op, fly bort fra Nordlandet, lyder det fra HERREN, thi fra Himmelens fire Vinde samler jeg eder, lyder det fra HERREN.</p> 
<p><A NAME="an_2:7">2:7</A>&nbsp;Op, red jer til Zion, I, som bor hos Babels Datter!</p> 
<p><A NAME="an_2:8">2:8</A>&nbsp;Thi s&#229; siger H&#230;rskarers HERRE, hvis Herlighed sendte mig til Folkene, der h&#230;rger eder: Den, som r&#248;rer eder, r&#248;rer min &#216;jesten.</p> 
<p><A NAME="an_2:9">2:9</A>&nbsp;Thi se, jeg svinger min H&#229;nd imod dem, og de skal blive til Bytte for dem, som nu er deres Tr&#230;lle; og I skal kende, at H&#230;rskarers HERRE har sendt mig.</p> 
<p><A NAME="an_2:10">2:10</A>&nbsp;Jubl og gl&#230;d dig, Zions Datter! Thi se, jeg kommer og f&#230;ster Bo i din Midte, lyder det fra HERREN."</p> 
<p><A NAME="an_2:11">2:11</A>&nbsp;Og mange Folk skal p&#229; hin Dag slutte sig til HERREN og v&#230;re hans Folk og bo i din Midte, og du skal kende, at H&#230;rskarers HERRE har sendt mig til dig.</p> 
<p><A NAME="an_2:12">2:12</A>&nbsp;Og HERREN tager Juda til Arvelod p&#229; den hellige Jord og udv&#230;lger atter Jerusalem.</p> 
<p><A NAME="an_2:13">2:13</A>&nbsp;Stille, alt K&#248;d, for HERREN, thi han har rejst sig fra sin hellige Bolig.</p> 
<p><A NAME="an_3:1">3:1</A>&nbsp;Derp&#229; lod han mig se Ypperstepr&#230;sten Josua, og han stod foran HERRENs Engel, medens Satan stod ved hans h&#248;jre Side for at f&#248;re Klage imod ham.</p> 
<p><A NAME="an_3:2">3:2</A>&nbsp;Men HERREN,sagde til Satan: "HERREN true dig, Satan, HERREN true dig, han, som udvalgte Jerusalem. Er denne ikke en Brand, som er reddet ud af Ilden?"</p> 
<p><A NAME="an_3:3">3:3</A>&nbsp;Josua havde snavsede Kl&#230;der p&#229; og stod foran Engelen;</p> 
<p><A NAME="an_3:4">3:4</A>&nbsp;men denne tog til Orde og sagde til dem, som stod ham til Tjeneste: "Tag de snavsede Kl&#230;der af ham!" Og til ham sagde han: "Se, jeg har taget din Skyld fra dig, og du skal have H&#248;jtidskl&#230;der p&#229;."</p> 
<p><A NAME="an_3:5">3:5</A>&nbsp;Og han sagde: "S&#230;t et rent Hovedbind p&#229; hans Hoved!" Og de satte et rent Hovedbind p&#229; hans Hoved og gav ham rene Kl&#230;der p&#229;. S&#229; tr&#229;dte HERRENs Engel frem,</p> 
<p><A NAME="an_3:6">3:6</A>&nbsp;og HERRENs Engel vidnede for Josua og sagde:</p> 
<p><A NAME="an_3:7">3:7</A>&nbsp;S&#229; siger H&#230;rskarers HERRE: Hvis du vandrer p&#229; mine Veje og holder mine Forskrifter, skal du b&#229;de R&#229;de i mit Hus og vogte mine Forg&#229;rde, og jeg giver dig Gang og S&#230;de blandt dem, som st&#229;r her"</p> 
<p><A NAME="an_3:8">3:8</A>&nbsp;H&#248;r, du Ypperstepr&#230;st Josua, du og dine Embedsbr&#248;dre, som sidder for dit Ansigt: de er Varselm&#230;nd! Thi se, jeg lader min Tjener Zemak komme.</p> 
<p><A NAME="an_3:9">3:9</A>&nbsp;Thi se, den Sten, jeg l&#230;gger hen for Josua - p&#229; den ene Sten er syv &#216;jne - se, jeg rister selv dens Indskrift, lyder det fra H&#230;rskarers HERRE, og p&#229; een Dag udsletter jeg dette Lands Skyld.</p> 
<p><A NAME="an_3:10">3:10</A>&nbsp;P&#229; hin Dag, lyder det fra H&#230;rskarers HERRE, skal I byde hverandre til G&#230;st under Vinstok og Figenfr&#230;.</p> 
<p><A NAME="an_4:1">4:1</A>&nbsp;Engelen, som talte med mig, vakte mig s&#229; atter, som man v&#230;kker et Menneske af hans S&#248;vn,</p> 
<p><A NAME="an_4:2">4:2</A>&nbsp;og spurgte mig: "Hvad skuer du?" Jeg svarede: "Jeg, skuer, og se, der er en Lysestage, helt og holdent af Guld, og et Oliekar ovenp&#229; og syv Lamper og syv R&#248;r til Lamperne,</p> 
<p><A NAME="an_4:3">4:3</A>&nbsp;desuden to Olietr&#230;er ved Siden af den, et til h&#248;jre, et andet tilvenstre for Oliekarret."</p> 
<p><A NAME="an_4:4">4:4</A>&nbsp;Og jeg spurgte Engelen, som talte med mig:"Hvad betyder disse Ting, Herre?"</p> 
<p><A NAME="an_4:5">4:5</A>&nbsp;Han svarede: "Ved du ikke, hvad de betyder?" Jeg sagde: "Nej. Herre!"</p> 
<p><A NAME="an_4:6">4:6</A>&nbsp;Da svarede han og sagde til mig: Dette er HERRENs Ord til Zerubbabel: Ikke ved Magt og ikke ved Styrke, men ved min &#197;nd, siger H&#230;rskarers HERRE.</p> 
<p><A NAME="an_4:7">4:7</A>&nbsp;Hvem er du, du store Bjerg? For Zerubbabel skal du blive Slette! Han skal hente Topstenen, medens der r&#229;bes: "N&#229;de, N&#229;de v&#230;re med den!"</p> 
<p><A NAME="an_4:8">4:8</A>&nbsp;Og HERRENs Ord kom til mig s&#229;ledes:</p> 
<p><A NAME="an_4:9">4:9</A>&nbsp;Zerubbabels H&#230;nder har lagt Grunden til dette Hus, hans H&#230;nder skal ogs&#229; fuldende det; og du skal kende, at H&#230;rskarers HERRE har sendt mig til eder.</p> 
<p><A NAME="an_4:10">4:10</A>&nbsp;Thi den, der lod h&#229;nt om de ringe Begyndelsers Dag, skal gl&#230;de sig, n&#229;r han ser Blystenen i Zerubbabels H&#229;nd. Hine syv er HERRENs &#216;jne, som s&#248;ger ud over hele Jorden.</p> 
<p><A NAME="an_4:11">4:11</A>&nbsp;Derp&#229; spurgte jeg ham:"Hvad betyder de to Olietr&#230;er der til h&#248;jre og venstre for Lysestagen?"</p> 
<p><A NAME="an_4:12">4:12</A>&nbsp;Og videre spurgte jeg: "Hvad betyder de to Oliegrene ved Siden af de to Guldr&#248;r, som leder den gyldne Olie ned derfra?"</p> 
<p><A NAME="an_4:13">4:13</A>&nbsp;Han svarede: "Ved du ikke, hvad de betyder?" Jeg sagde: "Nej, Herre!"</p> 
<p><A NAME="an_4:14">4:14</A>&nbsp;S&#229; sagde han: "Det er de to med Olie salvede, som st&#229;r for al Jordens Herre."</p> 
<p><A NAME="an_5:1">5:1</A>&nbsp;Derp&#229; l&#248;ftede jeg mine &#216;jne og skuede, og se, der var en flyvende Bogrulle.</p> 
<p><A NAME="an_5:2">5:2</A>&nbsp;Og han spurgte mig: "Hvad ser du?" Jeg svarede: "Jeg ser en flyvende Bogrulle, som er tyve Alen lang og ti Alen bred."</p> 
<p><A NAME="an_5:3">5:3</A>&nbsp;Da sagde han til mig: "Det er Forbandelsen, som udg&#229;r over hele Landet; thi alle, som stj&#230;ler, er nu l&#230;nge nok g&#229;et fri, og alle, som sv&#230;rger, er nu l&#230;nge nok g&#229;et fri.</p> 
<p><A NAME="an_5:4">5:4</A>&nbsp;Jeg lader den udg&#229;, lyder det fra H&#230;rskarers HERRE, for at den skal komme i Tyvens Hus og dens Hus, som sv&#230;rger falsk ved mit Navn, og s&#230;tte sig fast i deres Huse og tilintetg&#248;re dem med T&#248;mmer og Sten."</p> 
<p><A NAME="an_5:5">5:5</A>&nbsp;Derp&#229; tr&#229;dte Engelen, som talte med mig, frem og sagde til mig: "L&#248;ft dine &#216;jne og se, hvad det er, som kommer der!"</p> 
<p><A NAME="an_5:6">5:6</A>&nbsp;Jeg spurgte: "Hvad er det?" Og han svarede: "Det er Efaen, som kommer." Og han vedblev: "Det er deres Br&#248;de i hele Landet."</p> 
<p><A NAME="an_5:7">5:7</A>&nbsp;Og se, et Blyl&#229;g l&#248;ftedes, og se, i Efaen sad en Kvinde.</p> 
<p><A NAME="an_5:8">5:8</A>&nbsp;Og han sagde: "Det er Gudl&#248;sheden!" S&#229; st&#248;dte han hende ned i Efaen og slog Blyl&#229;get i over &#197;bningen.</p> 
<p><A NAME="an_5:9">5:9</A>&nbsp;Og jeg l&#248;ftede mine &#216;jne og skuede, og se, to Kvinder kom b&#229;ret af Vinden, og deres Vinger var som Storkevinger; og de l&#248;ftede Efaen op mellem Himmel og Jord.</p> 
<p><A NAME="an_5:10">5:10</A>&nbsp;S&#229; spurgte jeg Engelen, som talte med mig: "Hvor b&#230;rer de Efaen hen?"</p> 
<p><A NAME="an_5:11">5:11</A>&nbsp;Han svarede: "Hen at bygge hende et Hus i Sinears Land, og n&#229;r det er rejst, s&#230;tter de hende der, hvor hendes Sted er."</p> 
<p><A NAME="an_6:1">6:1</A>&nbsp;Atter l&#248;ftede jeg mine &#216;jne og skuede, og se, fire Vogne kom frem mellem de to Bjerge, og Bjergene var af Kobber.</p> 
<p><A NAME="an_6:2">6:2</A>&nbsp;For den f&#248;rste Vogn var der r&#248;de Heste, for den anden sorte,</p> 
<p><A NAME="an_6:3">6:3</A>&nbsp;for den tredje hvide og for den fjerde brogede.</p> 
<p><A NAME="an_6:4">6:4</A>&nbsp;Jeg spurgte Engelen, som talte med mig: "Hvad betyder disse Herre?"</p> 
<p><A NAME="an_6:5">6:5</A>&nbsp;Og Engelen svarede: "Det er Himmelens fire Vinde, som drager ud efter at have fremstillet sig for al Jordens Herre.</p> 
<p><A NAME="an_6:6">6:6</A>&nbsp;Vognen med de sorte Heste for drager ud til Nordlandet, de hvide til &#216;stlandet og de brogede til Sydlandet;</p> 
<p><A NAME="an_6:7">6:7</A>&nbsp;de r&#248;de drager mod Vest. Og de var ivrige efter at komme af Sted for at drage ud over Jorden. Da sagde han: "Af Sted; drag ud over Jorden!" Og de drog ud over Jorden.</p> 
<p><A NAME="an_6:8">6:8</A>&nbsp;S&#229; kaldte han p&#229; mig og talte s&#229;ledes til mig: "Se, de, som drager ud til Nordlandet, lader min &#197;nd dale ned over Nordens Land."</p> 
<p><A NAME="an_6:9">6:9</A>&nbsp;HERRENs Ord kom til mig s&#229;ledes:</p> 
<p><A NAME="an_6:10">6:10</A>&nbsp;Tag imod Gaver fra de landflygtige, fra Heldaj, Tobija og Jedaja; endnu i Dag skal du g&#229; indtil Josjija, Zefanjas S&#248;n, som er kommet fra Babel,</p> 
<p><A NAME="an_6:11">6:11</A>&nbsp;og modtage S&#248;lv og Guld. Lad s&#229; lave en Krone og s&#230;t den p&#229; Josuas Hoved</p> 
<p><A NAME="an_6:12">6:12</A>&nbsp;med de Ord: "S&#229; siger H&#230;rskarers HERRE: Se, der kommer en Mand, hvis Navn er Zemak under ham skal det spire, og han skal bygge HERRENs Helligdom.</p> 
<p><A NAME="an_6:13">6:13</A>&nbsp;Han skal bygge HERRENs Helligdom, og han skal vinde H&#248;jhed og sidde som Hersker p&#229; sin Trone: og han skal v&#230;re Pr&#230;st ved hans h&#248;jre Side, og der skal v&#230;re fuld Enighed mellem de to.</p> 
<p><A NAME="an_6:14">6:14</A>&nbsp;Men Kronen skal blive i HERRENs Helligdom til Minde om Heldaj, Tobija, Jedaja og Hen, Zefanjas S&#248;n.</p> 
<p><A NAME="an_6:15">6:15</A>&nbsp;Langvejs fra skal man komme og bygge p&#229; HERRENs Helligdom; og I skal kende, at H&#230;rskarers HERRE har sendt mig til eder. Og dersom I adlyder HERREN eders Gud - - -</p> 
<p><A NAME="an_7:1">7:1</A>&nbsp;I Kong Darius's fjerde Regerings&#229;r kom HERRENs Ord til Zakarias p&#229; den fjerde Dag i den niende M&#229;ned, Kislev.</p> 
<p><A NAME="an_7:2">7:2</A>&nbsp;Da sendte Betel-Sar'ezer og Regem-Melek og hans M&#230;nd Bud for at bede HERREN om N&#229;de</p> 
<p><A NAME="an_7:3">7:3</A>&nbsp;og sp&#248;rge Pr&#230;sterne ved H&#230;rskarers HERREs Hus og Profeterne: "Skal jeg gr&#230;de og sp&#230;ge mig i den femte M&#229;ned, som jeg nu har gjort i s&#229; mange &#197;r?"</p> 
<p><A NAME="an_7:4">7:4</A>&nbsp;Da kom H&#230;rskarers HERREs Ord til mig s&#229;ledes:</p> 
<p><A NAME="an_7:5">7:5</A>&nbsp;Sig til alt Folket i Landet og til Pr&#230;sterne: N&#229;r l har fastet og klaget i den femte og syvende M&#229;ned i halvfjerdsindstyve &#197;r, var det da mig, I fastede for?</p> 
<p><A NAME="an_7:6">7:6</A>&nbsp;Og n&#229;r l spiser og drikker, er det da ikke eder, som spiser og drikker?</p> 
<p><A NAME="an_7:7">7:7</A>&nbsp;Kender I ikke de Ord, HERREN forkyndte ved de tidligere Profeter, dengang Jerusalem og dets Byer trindt om var beboet og havde Fred, og Sydlandet og Lavlandetvar beboet?</p> 
<p><A NAME="an_7:8">7:8</A>&nbsp;Og HERRENs Ord kom til Zaka rias s&#229;ledes:</p> 
<p><A NAME="an_7:9">7:9</A>&nbsp;S&#229; siger H&#230;rskarers HERRE: F&#230;ld redelig Dom, vis Miskundhed og Barmhjertighed mod hverandre,</p> 
<p><A NAME="an_7:10">7:10</A>&nbsp;undertryk ikke Enker og faderl&#248;se, fremmede og n&#248;dlidende og t&#230;nk ikke i eders Hjerter ondt mod hverandre!</p> 
<p><A NAME="an_7:11">7:11</A>&nbsp;Men de vilde ikke h&#248;re; de var stivnakkede og gjorde deres &#216;rer d&#248;ve</p> 
<p><A NAME="an_7:12">7:12</A>&nbsp;og deres Hjerter h&#229;rde som Diamant for ikke at h&#248;re Loven og de Ord, H&#230;rskarers HERRE sendte gennem sin &#197;nd ved de tidligere Profeter. Derfor kom der stor Vrede fra H&#230;rskarers HERRE.</p> 
<p><A NAME="an_7:13">7:13</A>&nbsp;Ligesom de ikke h&#248;rte, n&#229;r han kaldte, s&#229;ledes vil jeg, sagde H&#230;rskarers HERRE, ikke h&#248;re, n&#229;r de kalder;</p> 
<p><A NAME="an_7:14">7:14</A>&nbsp;og jeg bl&#230;ste dem bort blandt alle de Folk, de ikke kendte, og Landet blev &#248;de efter dem, s&#229; ingen drog ud eller hjem; og de gjorde det yndige Land til en &#216;rk.</p> 
<p><A NAME="an_8:1">8:1</A>&nbsp;H&#230;rskarers HERREs Ord kom s&#229;ledes:</p> 
<p><A NAME="an_8:2">8:2</A>&nbsp;S&#229; siger H&#230;rskarers HERRE: Jeg er fuld af Nidk&#230;rhed for Zion, ja i stor Vrede er jeg nidk&#230;r for det.</p> 
<p><A NAME="an_8:3">8:3</A>&nbsp;S&#229; siger HERREN: Jeg vender tilbage til Zion og f&#230;ster Bo i Jerusalem; Jerusalem skal kaldes den trofaste By, og H&#230;rskarers HERREs Bjerg det hellige Bjerg.</p> 
<p><A NAME="an_8:4">8:4</A>&nbsp;S&#229; siger H&#230;rskarers HERRE: Atter skal gamle M&#230;nd og Kvinder sidde p&#229; Jerusalems Torve, alle med Stav i H&#229;nd for deres &#198;ldes Skyld,</p> 
<p><A NAME="an_8:5">8:5</A>&nbsp;og Byens Torve skal vrimle af legende Drenge og Piger.</p> 
<p><A NAME="an_8:6">8:6</A>&nbsp;S&#229; siger H&#230;rskarers HERRE: Fordi det i disse Dage synes det tiloversblevne af dette Folk umuligt, skulde det s&#229; ogs&#229; synes mig umuligt, lyder det fra H&#230;rskarers HERRE.</p> 
<p><A NAME="an_8:7">8:7</A>&nbsp;S&#229; siger H&#230;rskarers HERRE: Se, jeg frelser mit Folk fra &#216;sterleden og Vesterleden</p> 
<p><A NAME="an_8:8">8:8</A>&nbsp;og f&#248;rer dem hjem, og de skal bo i Jerusalem og v&#230;re mit Folk, og jeg vil v&#230;re deres Gud i Trofasthed og Retf&#230;rd.</p> 
<p><A NAME="an_8:9">8:9</A>&nbsp;S&#229; siger H&#230;rskarers HERRE: Fat Mod, I, som i denne Tid h&#248;rer disse Ord af Profeternes Mund, fra den dag Grunden lagdes til H&#230;rskarers HERREs Hus, Helligdommen, som skulde bygges.</p> 
<p><A NAME="an_8:10">8:10</A>&nbsp;Thi f&#248;r disse Dage gav hverken Menneskers eller Kv&#230;gs Arbejde Udbytte; de, som drog ud og ind, havde ikke Fred for Fjenden, og jeg slap alle Mennesker l&#248;s p&#229;hverandre.</p> 
<p><A NAME="an_8:11">8:11</A>&nbsp;Men nu er jeg ikke mod det tiloversblevne af dette Folk som i fordums Dage, lyder det fra H&#230;rskarers HERRE;</p> 
<p><A NAME="an_8:12">8:12</A>&nbsp;jeg uds&#229;r Fred, Vinstokken skal give sin Frugt, Jorden sin Afgr&#248;de og Himmelen sin Dug, og jeg giver det tiloversblevne af dette Folk det alt sammen i Eje.</p> 
<p><A NAME="an_8:13">8:13</A>&nbsp;Og som I, b&#229;de Judas og Israels Hus, har v&#230;ret et Forbandelsens Tegn blandt Folkene, s&#229;ledes skal I, n&#229;r jeg har frelst eder,blive et Velsignelsens. Frygt ikke, fat Mod!</p> 
<p><A NAME="an_8:14">8:14</A>&nbsp;Thi s&#229; siger H&#230;rskarers HERRE: Som jeg, da eders F&#230;dre vakte min Vrede, satte mig for at handle ilde med eder og ikke angrede det, siger H&#230;rskarers HERRE,</p> 
<p><A NAME="an_8:15">8:15</A>&nbsp;s&#229;ledes har jeg nu i disse Dage omvendt sat mig for at g&#248;re vel mod Jerusalem og Judas Hus. Frygt ikke!</p> 
<p><A NAME="an_8:16">8:16</A>&nbsp;Men hvad I skal g&#248;re, er dette; Tal Sandhed hver med sin N&#230;ste, f&#230;ld i eders Porte Domme, der hvier p&#229; Sandhed og f&#248;rer til Fred,</p> 
<p><A NAME="an_8:17">8:17</A>&nbsp;t&#230;nk ikke i eders Hjerter ondt mod hverandre og elsk ikke falske Eder! Thi alt sligt hader jeg, lyder det fra HERREN.</p> 
<p><A NAME="an_8:18">8:18</A>&nbsp;Og H&#230;rskarers HERREs Ord kom til mig s&#229;ledes:</p> 
<p><A NAME="an_8:19">8:19</A>&nbsp;S&#229; siger H&#230;rskarers HERRE: Fasten i den fjerde, femte, syvende og tiende M&#229;ned skal blive Judas Hus til Fryd og Gl&#230;de og gode H&#248;jtidsdage. Elsk Sandhed og Fred!</p> 
<p><A NAME="an_8:20">8:20</A>&nbsp;S&#229; siger H&#230;rskarers HERRE: Endnu skal det ske, at Folkeslag og mange Byers Indbyggere skal komme,</p> 
<p><A NAME="an_8:21">8:21</A>&nbsp;og den ene Bys Indbyggere skal g&#229; til den andens og sige: "Lad os vandre hen og bede HERREN om N&#229;de og s&#248;ge H&#230;rskarers HERRE; ogs&#229; jeg vil med."</p> 
<p><A NAME="an_8:22">8:22</A>&nbsp;Og mange Folkeslag og talrige Folk skal komme og s&#248;ge H&#230;rskarers HERRE i Jerusalem for at bede HERREN om N&#229;de.</p> 
<p><A NAME="an_8:23">8:23</A>&nbsp;S&#229; siger H&#230;rskarers HERRE: I hine Dage skal ti M&#230;nd af alle Folks Tungem&#229;l gribe fat i en J&#248;des Kappeflig og sige: "Vi vil g&#229; med eder; thi vi har h&#248;rt, at Gud er med eder."</p> 
<p><A NAME="an_9:1">9:1</A>&nbsp;Et Udsagn: HERRENs Ord er over Hadraks Land, i Damaskus sl&#229;r det sig ned - thi Aram forbr&#248;d sig mod HERREN - det er over alle, som hader Israel,</p> 
<p><A NAME="an_9:2">9:2</A>&nbsp;ogs&#229; over Hamat, som gr&#230;nser dertil, Tyrus og Zidon, thi det er s&#229;re viist.</p> 
<p><A NAME="an_9:3">9:3</A>&nbsp;Tyrus bygged sig en F&#230;stning og ophobed S&#248;lv som St&#248;v og Guld som Gadeskarn.</p> 
<p><A NAME="an_9:4">9:4</A>&nbsp;Se, Herren vil tage det i Eje og styrte dets Bolv&#230;rk i Havet. det selv skal fort&#230;res af Ild.</p> 
<p><A NAME="an_9:5">9:5</A>&nbsp;Askalon ser det og frygter, Gaza og Ekron sk&#230;lver voldsomt, thi H&#229;bet brast. Gaza mister sin Konge, i Askalon skal ingen bo,</p> 
<p><A NAME="an_9:6">9:6</A>&nbsp;i Asdod skal Udskud bo, Jeg g&#248;r Ende p&#229; Filisterens Hovmod,</p> 
<p><A NAME="an_9:7">9:7</A>&nbsp;tager Blodet ud af hans Mund og V&#230;mmelsen bort fra hans T&#230;nder. Ogs&#229; han bliver reddet for vor Gud, han bliver som en Sl&#230;gt i Juda, Ekron som, en, Jebusit.</p> 
<p><A NAME="an_9:8">9:8</A>&nbsp;Som en Vagt lejrer jeg mig formit Hus mod dem, som kommer og g&#229;r; aldrig mer skal en Voldsmand g&#229; igennem deres Land, thi nu har jeg set det med mine egne &#216;jne.</p> 
<p><A NAME="an_9:9">9:9</A>&nbsp;Fryd dig s&#229;re, Zions Datter, r&#229;b med Gl&#230;de, Jerusalems Datter! Se, din Konge kommer til dig. Retf&#230;rdig og sejrrig er han, ydmyg, ridende p&#229; et &#198;sel, p&#229; en Asenindes F&#248;l.</p> 
<p><A NAME="an_9:10">9:10</A>&nbsp;Han udrydder Vognene af Efraim, Hestene af Jerusalem, Stridsbuerne ryddes til Side. Hans Ord stifter Fred mellem Folkene, han hersker fra Hav til Hav, fra Floden til Jordens Ende.</p> 
<p><A NAME="an_9:11">9:11</A>&nbsp;For Pagtblodets Skyld vil jeg ogs&#229; slippe dine Fanger ud, ja ud af den vandl&#248;se Br&#248;nd.</p> 
<p><A NAME="an_9:12">9:12</A>&nbsp;Hjem til Borgen, I Fanger med H&#229;b! Ogs&#229; i Dag forkyndes: Jeg giver dig tvefold Bod!</p> 
<p><A NAME="an_9:13">9:13</A>&nbsp;Thi jeg sp&#230;nder mig Juda som Bue, l&#230;gger Efraim p&#229; som Pil og v&#230;kker dine S&#248;nner, Zion, imod dine S&#248;nner, Javan. Jeg g&#248;r dig som Heltens Sv&#230;rd.</p> 
<p><A NAME="an_9:14">9:14</A>&nbsp;Over dem viser sig Herren, hans Pil farer ud som et Lyn. Den Herre HERREN st&#248;der i Horn, skrider frem i S&#248;ndenstorm;</p> 
<p><A NAME="an_9:15">9:15</A>&nbsp;dem v&#230;rner H&#230;rskarers HERRE. De op&#230;der, nedtramper Slyngekasterne, drikker deres Blod som Vin og fyldes som Offersk&#229;len, som Alterets Hj&#248;rner.</p> 
<p><A NAME="an_9:16">9:16</A>&nbsp;HERREN deres Gud skal p&#229; denne Dag frelse dem som sit Folks Hjord; thi de er Kronesten, der funkler over hans Land.</p> 
<p><A NAME="an_9:17">9:17</A>&nbsp;Hvor det er dejligt, hvor sk&#248;nt! Thi Korn giver blomstrende Ungersvende, Most giver blomstrende M&#248;er.</p> 
<p><A NAME="an_10:1">10:1</A>&nbsp;HERREN skal I bede om Regn ved Tidlig- og Sildigregnstide; HERREN skaber Uvejr; Regnskyl giver han dem, hver Mand Urter p&#229; Marken.</p> 
<p><A NAME="an_10:2">10:2</A>&nbsp;Men Husgudens Tale er Svig, Sandsigeres Syner er Bl&#230;ndv&#230;rk: de kommer med tomme Dr&#248;mme, hul er Tr&#248;sten, de giver; derfor vandrer de om som en Hjord, lider N&#248;d, thi de har ingen Hyrde.</p> 
<p><A NAME="an_10:3">10:3</A>&nbsp;Mod Hyrdeme blusser min Vrede, Bukkene vil jeg bjems&#248;ge; thi H&#230;rskarers HERRE ser til sin Hjord. Han ser til Judas Hus; han g&#248;r dem til en Ganger, sin stolte Ganger i Strid.</p> 
<p><A NAME="an_10:4">10:4</A>&nbsp;Fra ham kommer Hj&#248;rne og Teltp&#230;l, fra ham kommer Krigens Bue, fra ham kommer hver en Hersker.</p> 
<p><A NAME="an_10:5">10:5</A>&nbsp;De bliver til Hobe som Helte, der i Striden tramper i Gadens Dynd; de k&#230;mper, thi HERREN er med dem. Rytterne bliver til Skamme;</p> 
<p><A NAME="an_10:6">10:6</A>&nbsp;jeg styrker Judas Hus og frelser Josefs Hus. Jeg ynkes og f&#248;rer dem hjem, som havde jeg aldrig forst&#248;dt dem: thi jeg er HERREN deres Gud og b&#248;nh&#248;rer dem.</p> 
<p><A NAME="an_10:7">10:7</A>&nbsp;Efraim bliver som en Helt, deres Hjerte gl&#230;des som af Vin, deres S&#248;nner gl&#230;des ved Synet. Deres Hjerte frydes i HERREN;</p> 
<p><A NAME="an_10:8">10:8</A>&nbsp;jeg fl&#248;jter ad dem og samler dem; thi jeg udl&#248;ser dem, og de bliver mange som fordum.</p> 
<p><A NAME="an_10:9">10:9</A>&nbsp;Blandt Folkeslag str&#248;ede jeg dem ud, men de kommer mig i Hu i det fjerne og opfostrer B&#248;rn til Hjemf&#230;rd.</p> 
<p><A NAME="an_10:10">10:10</A>&nbsp;Jeg f&#248;rer dem hjem fra &#198;gypten, fra Assur samler jeg dem og bringer dem til Gilead og Libanon, som ikke skal v&#230;re dem nok.</p> 
<p><A NAME="an_10:11">10:11</A>&nbsp;De g&#229;r gennem Tr&#230;ngselshavet, han sl&#229;r dets B&#248;lger ned. Alle Nilstr&#248;mme t&#248;rkner, Assurs Stolthed styrtes, &#198;gyptens Herskerspir viger.</p> 
<p><A NAME="an_10:12">10:12</A>&nbsp;Jeg g&#248;r dem st&#230;rke i HERREN, de vandrer i hans Navn, s&#229; lyder det fra HERREN.</p> 
<p><A NAME="an_11:1">11:1</A>&nbsp;Libanon, luk D&#248;rerne op, s&#229; Ild kan fort&#230;re dine Cedre!</p> 
<p><A NAME="an_11:2">11:2</A>&nbsp;Klag, Cypres, thi Cedren er faldet. de &#230;dle Tr&#230;er lagt &#248;de! Klag, I Basans Ege, thi Fredskoven ligger f&#230;ldet!</p> 
<p><A NAME="an_11:3">11:3</A>&nbsp;H&#248;r, hvor Hyrderne klager, thi deres Gr&#230;sgang er h&#230;rget; h&#248;r, hvor L&#248;verne br&#248;ler, thi Jordans Tykning er h&#230;rget.</p> 
<p><A NAME="an_11:4">11:4</A>&nbsp;S&#229;ledes sagde HERREN min Gud: R&#248;gt Slagtef&#229;rene,</p> 
<p><A NAME="an_11:5">11:5</A>&nbsp;hvis K&#248;ber slagter dem uden at f&#248;le Skyld, og hvis S&#230;lger siger: "HERREN v&#230;re lovet, jeg blev rig." Og deres Hyrder sparer dem ikke.</p> 
<p><A NAME="an_11:6">11:6</A>&nbsp;(Thi jeg vil ikke l&#230;nger spare Landets Indbyggere, lyder det fra HERREN; men se, jeg lader hvert Menneske falde i sin Hyrdes og sin Konges H&#229;nd; og de skal &#248;del&#230;gge Landet, og jeg vil ingen redde af deres H&#229;nd).</p> 
<p><A NAME="an_11:7">11:7</A>&nbsp;S&#229; r&#248;gtede jeg Slagtef&#229;rene for F&#229;reprangerne og tog mig to Stave; den ene kaldte jeg "Liflighed", den anden "B&#229;nd"; og jeg r&#248;gtede F&#229;rene.</p> 
<p><A NAME="an_11:8">11:8</A>&nbsp;(Og jeg ryddede de tre Hyrder af Vejen i een M&#229;ned). S&#229; tabte jeg T&#229;lmodigheden med dem, og de blev ogs&#229; kede af mig.</p> 
<p><A NAME="an_11:9">11:9</A>&nbsp;Og jeg sagde: "Jeg vil ikke r&#248;gte eder; lad d&#248;, hvad d&#248; skal, lad bortkomme, hvad bortkomme skal, og lad de andre &#230;de hverandres K&#248;d!"</p> 
<p><A NAME="an_11:10">11:10</A>&nbsp;S&#229; tog jeg Staven, som hed "Liflighed". og s&#248;nderbr&#248;d den for at bryde den Overenskomst, jeg havde sluttet (med alle Folkeslag;</p> 
<p><A NAME="an_11:11">11:11</A>&nbsp;og den blev brudt samme Dag, og F&#229;reprangerne, som holdt &#216;je med mig, kendte, at det var HERRENs Ord).</p> 
<p><A NAME="an_11:12">11:12</A>&nbsp;Og jeg sagde til dem: "Om I synes, s&#229; giv mig min L&#248;n; hvis ikke, s&#229; lad v&#230;re!" S&#229; afvejede de min L&#248;n, tredive Sekel S&#248;lv.</p> 
<p><A NAME="an_11:13">11:13</A>&nbsp;Men HERREN sagde til mig: "Kast den til Pottemageren", den dejlige Pris, de har vurderet mig til!" Og jeg tog de tredive Sekel S&#248;lv og kastede dem til Pottemageren i HERRENs Hus.</p> 
<p><A NAME="an_11:14">11:14</A>&nbsp;S&#229; s&#248;nderbr&#248;d jeg den anden Hyrdestav "B&#229;nd" for at bryde Broderskabet imellem Juda og Jerusalem.</p> 
<p><A NAME="an_11:15">11:15</A>&nbsp;Siden sagde HERREN til mig: Udstyr dig atter som en Hyrde, en D&#229;re af en Hyrde!</p> 
<p><A NAME="an_11:16">11:16</A>&nbsp;(Thi se, jeg lader en Hyrde fremst&#229; i Landet). Han tager sig ikke af det bortkomne, leder ikke efter det vildfarne, l&#230;ger ikke det brudte og har ikke Omhu for det sunde, men spiser K&#248;def af de fede Dyr og river Klovene af dem.</p> 
<p><A NAME="an_11:17">11:17</A>&nbsp;Ve, min D&#229;re af en Hyrde, som svigter F&#229;rene! Et Sv&#230;rd imod hans Arm og hans h&#248;jre &#216;je! Hans Arm skal vorde vissen, hans h&#248;jre &#216;je blindes.</p> 
<p><A NAME="an_12:1">12:1</A>&nbsp;Et Udsagn; HERRENs Ord om Israel. Det lyder fra HERREN; som udsp&#230;ndte Himmelen, grundf&#230;stede Jorden og dannede Menneskets &#197;nd i dets Indre:</p> 
<p><A NAME="an_12:2">12:2</A>&nbsp;Se, jeg g&#248;r Jerusalem til et berusende B&#230;ger for alle Folkeslag trindt om; ogs&#229; Juda skal v&#230;re med til at belejre Jerusalem.</p> 
<p><A NAME="an_12:3">12:3</A>&nbsp;P&#229; hin Dag g&#248;r jeg Jerusalem til L&#248;ftesten for alle Folkeslag - enhver, som l&#248;fter den, skal rive sig p&#229; den! Og alle Jordens Folk skal samle sig imod det.</p> 
<p><A NAME="an_12:4">12:4</A>&nbsp;P&#229; hin Dag, lyder det fra HERREN, sl&#229;r jeg alle Heste med Angst og Rytterne med Vanvid; Judas Hus &#229;bner jeg &#216;jnene p&#229;, men alle Folkeslagene sl&#229;r jeg med Blindhed.</p> 
<p><A NAME="an_12:5">12:5</A>&nbsp;Og Judas Stammer skal t&#230;nke: "Jerusalems Indbyggere er st&#230;rke i H&#230;rskarers HERRE, deres Gud."</p> 
<p><A NAME="an_12:6">12:6</A>&nbsp;P&#229; hin Dag g&#248;r jeg Judas Stammer til en Ildgryde mellem Br&#230;ndestykker, et br&#230;ndende Blus mellem Neg, og de skal &#230;de til h&#248;jre og venstre alle Folkeslag trindt om, og Jerusalem bliver roligt p&#229; sit Sted, i Jerusalem.</p> 
<p><A NAME="an_12:7">12:7</A>&nbsp;S&#229; giver HERREN f&#248;rst Judas Telte Sejr, for at Davids Hus og Jerusalems Indbyggere ikke skal vinde st&#248;rre Ry end Juda.</p> 
<p><A NAME="an_12:8">12:8</A>&nbsp;P&#229; hin Dag v&#230;rner HERREN om Jerusalems Indbyggere, og den skr&#248;beligste iblandt dem skal p&#229; hin Dag blive som David, men Davids Hus som Gud, som HERRENs Engel foran dem.</p> 
<p><A NAME="an_12:9">12:9</A>&nbsp;P&#229; hin Dag vil jeg s&#248;ge at tilintetg&#248;re alle de Folk, som kommer imod Jerusalem.</p> 
<p><A NAME="an_12:10">12:10</A>&nbsp;Og s&#229; udgyder jeg over Davids Hus og Jerusalems Indbyg- gere N&#229;dens og B&#248;nnens &#197;nd, s&#229; de ser hen til ham, de har gennemstunget, og s&#248;rger over ham, som man s&#248;rger over en enb&#229;ren S&#248;n, og holder Klage over ham, son1 man holder Klage over den f&#248;rstef&#248;dte.</p> 
<p><A NAME="an_12:11">12:11</A>&nbsp;P&#229; hin Dag skal Sorgen blive stor i Jerusalem som Sorgen over Hadadrimmon i Megiddos Dal.</p> 
<p><A NAME="an_12:12">12:12</A>&nbsp;Landet skal s&#248;rge, hver Sl&#230;gt for sig, Davids Hus's Sl&#230;gt for sig og deres Kvinder for sig, Natans Hus's Sl&#230;gt for sig og deres Kvinder for sig,</p> 
<p><A NAME="an_12:13">12:13</A>&nbsp;Levis Hus's Sl&#230;gt for sig og deres Kvinder for sig, Sjim'iternes Sl&#230;gt for sig og deres Kvinder for sig,</p> 
<p><A NAME="an_12:14">12:14</A>&nbsp;alle de tiloversblevne Sl&#230;gter hver for sig og deres Kvinder for sig.</p> 
<p><A NAME="an_13:1">13:1</A>&nbsp;P&#229; hin Dag skal en Kilde v&#230;lde frem for Davids Hus og Jerusalems Indbyggere mod Synd og Urenhed.</p> 
<p><A NAME="an_13:2">13:2</A>&nbsp;Og p&#229; hin bag, lyder det fra H&#230;rskarers HERRE, udrydder jeg Afgudernes Navne af Landet, s&#229; de ikke mer skal ihukommes; ogs&#229; Profeterne og Urenhedens &#197;nd driver jeg ud af Landet.</p> 
<p><A NAME="an_13:3">13:3</A>&nbsp;N&#229;r nogen da atter profeterer, skal hans egne For&#230;ldre, hans Fader og Moder, sige til ham: Du har forbrudt dit Liv, thi du har talt L&#248;gn i HERRENs Navn." Og hans egne For&#230;ldre, hans Fader og Moder, skal gennembore ham, n&#229;r han profeterer.</p> 
<p><A NAME="an_13:4">13:4</A>&nbsp;P&#229; hin Dag skal hver en Profet skamme sig over sine Syner, n&#229;r han profeterer, og han skal ikke kl&#230;de sig i l&#229;dden Kappe for at f&#248;re Folk bag Lyset,</p> 
<p><A NAME="an_13:5">13:5</A>&nbsp;men sige: "Jeg er ingen Profet; jeg er Bonde og har dyrket Jord fra min Ungdom."</p> 
<p><A NAME="an_13:6">13:6</A>&nbsp;Og sp&#248;rger man ham: "Hvad er det for S&#229;r p&#229; dit Bryst?" skal han sige: "Dem fik jeg i mine Boleres Hus."</p> 
<p><A NAME="an_13:7">13:7</A>&nbsp;Frem, Sv&#230;rd, imod min Hyrde, mod Manden, som st&#229;r mig n&#230;r, s&#229; lyder det fra H&#230;rskarers HERRE. Hyrden vil jeg sl&#229;, s&#229; F&#229;rehjorden spredes; mod Drengene l&#248;fter jeg H&#229;nden.</p> 
<p><A NAME="an_13:8">13:8</A>&nbsp;Og i hele Landet lyder det fra HERREN, skal to Tredjedele udryddes og ud&#229;nde, men een Tredjedel skal levnes.</p> 
<p><A NAME="an_13:9">13:9</A>&nbsp;Og denne Tredjedel f&#248;rer jeg i Ild og renser den, som man renser S&#248;lv, pr&#248;ver den, som man pr&#248;ver Guld. Den skal p&#229;kalde mit Navn,og jeg svarer; jeg siger: "Den er mit Folk." Og den skal sige: "HERREN er min Gud."</p> 
<p><A NAME="an_14:1">14:1</A>&nbsp;Se, en Dag kommer, HERRENs Dag, da dit Bytte skal deles i dig.</p> 
<p><A NAME="an_14:2">14:2</A>&nbsp;Da samler jeg alle Folkene til Angreb p&#229; Jerusalem; Byen indtages, Husene plyndres, Kvinderne sk&#230;ndes, og Halvdelen af Byens Indbyggere vandrer i Landflygtighed; men Resten af Folket skal ikke udryddes af Byen.</p> 
<p><A NAME="an_14:3">14:3</A>&nbsp;Og HERREN drager ud og strider mod disse Folk, som han fordum stred p&#229; Kampens bag.</p> 
<p><A NAME="an_14:4">14:4</A>&nbsp;P&#229; hin Dag st&#229;r hans F&#248;dder p&#229; Oliebjerget &#248;sten for Jerusalem, og Oliebjerget skal revne midt over fra &#216;st til Vest og danne en v&#230;ldig Dal, idet Bjergets ene Halvdel viger mod Nord, den anden mod Syd.</p> 
<p><A NAME="an_14:5">14:5</A>&nbsp;I skal flygte til mine Bjerges Dal, thi Bjergdalen n&#229;r til Azal. I skal fly, som l flyede for Jordsk&#230;lvet i Kong Uzzija af Judas Dage. Og HERREN min Gud kommer og alle de Hellige med ham.</p> 
<p><A NAME="an_14:6">14:6</A>&nbsp;P&#229; hin Dag skal der ikke v&#230;re Hede eller Kulde og Frost.</p> 
<p><A NAME="an_14:7">14:7</A>&nbsp;Det skal v&#230;re een eneste Dag - HERREN kender den - ikke Dag og Nat; det skal v&#230;re lyst ved Aftentide.</p> 
<p><A NAME="an_14:8">14:8</A>&nbsp;P&#229; hin Dag skal rindende Vand v&#230;lde frem fra Jerusalem; det halve l&#248;ber ud i Havet mod &#216;st, det halve i Havet mod Vest, og det b&#229;de Sommer og Vinter.</p> 
<p><A NAME="an_14:9">14:9</A>&nbsp;Og HERREN skal v&#230;re Konge over hele Jorden. P&#229; hin Dag skal HERREN v&#230;re een og hans Navn eet.</p> 
<p><A NAME="an_14:10">14:10</A>&nbsp;Og hele Landet bliver en Slette fra Geba til Rimmon i Sydlandet; men Jerusalem skal ligge h&#248;jt p&#229; sit gamle Sted. Fra Benjaminsporten til den gamle Ports Sted, til Hj&#248;rneporten, og fra Hanan'elt&#229;rnet til de kongelige Vinperser skal det v&#230;re beboet.</p> 
<p><A NAME="an_14:11">14:11</A>&nbsp;Der skal ikke mere l&#230;gges Band derp&#229;, og Jerusalem skal ligge trygt.</p> 
<p><A NAME="an_14:12">14:12</A>&nbsp;Men dette skal v&#230;re den Plage, HERREN lader ramme alle de Folkeslag, som drager i Leding mod Jerusalem: han lader K&#248;det r&#229;dne p&#229; dem i levende Live, &#216;jnene r&#229;dner i deres &#216;jenhuler og Tungen i deres Mund.</p> 
<p><A NAME="an_14:13">14:13</A>&nbsp;P&#229; hin Dag skal en v&#230;ldig HERRENs R&#230;dsel opst&#229; iblandt dem, s&#229; de griber fat i og l&#248;fter H&#229;nd mod hverandre.</p> 
<p><A NAME="an_14:14">14:14</A>&nbsp;Ogs&#229; Juda skal stride i Jerusalem. Og alle Folkenes Rigdom skal samles trindt om fra, Guld, S&#248;lv og Kl&#230;der i s&#229;re store M&#229;der.</p> 
<p><A NAME="an_14:15">14:15</A>&nbsp;Og samme Plage skal ramme Heste, Muldyr, Kameler, &#198;sler og alt Kv&#230;g i Lejrene der.</p> 
<p><A NAME="an_14:16">14:16</A>&nbsp;Men alle de, der bliver tilbage af alle Folkene, som kommer imod Jerusalem, skal &#197;r efter &#197;r drage derop for at tilbede Kongen, H&#230;rskarers HERRE, og fejre L&#248;vhyttefest.</p> 
<p><A NAME="an_14:17">14:17</A>&nbsp;Og dersom nogen af Jordens Sl&#230;gter ikke drager op til Jerusalem for at tilbede Kongen, H&#230;rskarers HERRE, skal der ikke falde Regn hos dem.</p> 
<p><A NAME="an_14:18">14:18</A>&nbsp;Og dersom &#198;gyptens Sl&#230;gt ikke drager derop og kommer derhen, s&#229; skal de rammes af den Plage, HERREN lader ramme Folkene.</p> 
<p><A NAME="an_14:19">14:19</A>&nbsp;Det er Straffen over &#198;gypterne og alle de Folk, som ikke drager op for at fejre L&#248;vhyttefest.</p> 
<p><A NAME="an_14:20">14:20</A>&nbsp;P&#229; hin Dag skal der st&#229; p&#229; Hestenes Bj&#230;lder "Helliget HERREN". Og Gryderne i HERRENs Hus skal v&#230;re som Offersk&#229;lene for Alteret;</p> 
<p><A NAME="an_14:21">14:21</A>&nbsp;hver Gryde i Jerusalem og Juda skal v&#230;re helliget H&#230;rskarers HERRE, s&#229; alle de ofrende kan komme og tage af dem og koge deri. Og p&#229; hin Dag skal der ikke mere v&#230;re nogen Kana'an&#230;er i H&#230;rskarers HERREs Hus.</p> 
<p><HR>
<CENTER>
<A HREF="mal.htm">Next: Malachi</A></CENTER>
</BODY>
</HTML>
