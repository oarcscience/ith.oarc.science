[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](ti1)  [Next](tit.md) 

------------------------------------------------------------------------

### Danish Bible: 2 Timothy

<span id="an_1:1">1:1</span> Paulus; Kristi Jesu Apostel ved Guds
Villie, for at bringe Forjættelse om Livet i Kristus Jesus

<span id="an_1:2">1:2</span> - til Timotheus, sit elskede Barn: Nåde,
Barmhjertighed og Fred fra Gud Fader og Kristus Jesus, vor Herre!

<span id="an_1:3">1:3</span> Jeg takker Gud, hvem jeg fra mine Forfædre
af har tjent i en ren Samvittighed, ligesom jeg uafladelig har dig i
Erindring i mine Bønner Nat og Dag,

<span id="an_1:4">1:4</span> da jeg i Mindet om dine Tårer længes efter
at se dig, for at jeg må fyldes med Glæde,

<span id="an_1:5">1:5</span> idet jeg er bleven mindet om den uskrømtede
Tro, som er i dig, den, som boede først i din Mormoder Lois og din Moder
Eunike, og jeg er vis på, at den også bor i dig.

<span id="an_1:6">1:6</span> Derfor påminder jeg dig, at du opflammer
den Guds Nådegave, som er i dig ved mine Hænders Pålæggelse.

<span id="an_1:7">1:7</span> Thi Gud har ikke givet os Fejgheds Ånd, men
Krafts og Kærligheds og Sindigheds Ånd.

<span id="an_1:8">1:8</span> Derfor, skam dig ikke ved Vidnesbyrdet om
vor Herre eller ved mig, hans Fange, men lid ondt med Evangeliet ved
Guds Kraft,

<span id="an_1:9">1:9</span> han, som frelste os og kaldte os med en
hellig Kaldelse, ikke efter vore Gerninger, men efter sit eget Forsæt og
Nåden, som blev given os i Kristus Jesus fra evige Tider,

<span id="an_1:10">1:10</span> men nu er kommen for Dagen ved vor
Frelsers Jesu Kristi Åbenbarelse, han, som tilintetgjorde Døden, men
bragte Liv og Uforkrænkelighed for Lyset ved Evangeliet,

<span id="an_1:11">1:11</span> for hvilket jeg er bleven sat til
Prædiker og Apostel og Hedningers Lærer,

<span id="an_1:12">1:12</span> hvorfor jeg også lider dette, men jeg
skammer mig ikke derved; thi jeg ved, til hvem jeg har sat min Tro, og
jeg er vis på, at han er mægtig til at vogte på den mig betroede Skat
til hin Dag.

<span id="an_1:13">1:13</span> Hav et Forbillede i de sunde Ord, som du
har hørt af mig, i Tro og Kærlighed i Kristus Jesus.

<span id="an_1:14">1:14</span> Vogt på den skønne betroede Skat ved den
Helligånd, som bor i os.

<span id="an_1:15">1:15</span> Du ved dette, at alle de i Asien have
vendt sig fra mig, iblandt hvilke ere Fygelus og Hermogenes.

<span id="an_1:16">1:16</span> Herren vise Onesiforus's Hus
Barmhjertighed; thi han har ofte vederkvæget mig og skammede sig ikke
ved min Lænke,

<span id="an_1:17">1:17</span> men da han kom til Rom, søgte han ivrigt
efter mig og fandt mig.

<span id="an_1:18">1:18</span> Herren give ham at finde Barmhjertighed
fra Herren på hin Dag! Og hvor megen Tjeneste han har gjort i Efesus,
ved du bedst.

<span id="an_2:1">2:1</span> Du derfor, mit Barn! bliv stærk ved Nåden i
Kristus Jesus;

<span id="an_2:2">2:2</span> og hvad du har hørt af mig for mange
Vidner, betro det til trofaste Mennesker, som kunne være dygtige også
til at lære andre.

<span id="an_2:3">2:3</span> Vær med til at lide ondt som en god Kristi
Jesu Stridsmand.

<span id="an_2:4">2:4</span> Ingen, som gør Krigstjeneste, indvikler sig
i Livets Handeler for at han kan behage den, som tog ham i Sold.

<span id="an_2:5">2:5</span> Og ligeså, når nogen møder i Væddekamp,
bliver han dog ikke bekranset, dersom han ikke kæmper lovmæssigt.

<span id="an_2:6">2:6</span> Den Bonde, som arbejder, bør først have Del
i Frugterne.

<span id="an_2:7">2:7</span> Mærk, hvad jeg siger; Herren vil jo give
dig Indsigt i alle Ting.

<span id="an_2:8">2:8</span> Kom Jesus Kristus i Hu, oprejst fra de
døde, af Davids Sæd, efter mit Evangelium,

<span id="an_2:9">2:9</span> for hvilket jeg lider ondt lige indtil at
være bunden som en Misdæder; men Guds Ord er ikke bundet.

<span id="an_2:10">2:10</span> Derfor udholder jeg alt for de udvalgtes
Skyld, for at også de skulle få Frelsen i Kristus Jesus med evig
Herlighed.

<span id="an_2:11">2:11</span> Den Tale er troværdig; thi dersom vi ere
døde med ham, skulle vi også leve med ham;

<span id="an_2:12">2:12</span> dersom vi holde ud, skulle vi også være
Konger med ham; dersom vi fornægte, skal også han fornægte os;

<span id="an_2:13">2:13</span> dersom vi ere utro, forbliver han dog
tro; thi fornægte sig selv kan han ikke.

<span id="an_2:14">2:14</span> påmind om disse Ting, idet du besværger
dem for Herrens Åsyn, at de ikke kives om Ord, hvilket er til ingen
Nytte, men til Ødelæggelse for dem, som høre derpå.

<span id="an_2:15">2:15</span> Gør dig Flid for at fremstille dig selv
som prøvet for Gud, som en, Arbejder, der ikke behøver at skamme sig,
som rettelig lærer Sandhedens Ord.

<span id="an_2:16">2:16</span> Men hold dig fra den vanhellige, tomme
Snak; thi sådanne ville stedse gå videre i Ugudelighed,

<span id="an_2:17">2:17</span> og deres Ord vil æde om sig som Kræft.
Iblandt dem ere Hymenæus og Filetus,

<span id="an_2:18">2:18</span> som ere afvegne fra Sandheden, idet de
sige, at Opstandelsen er allerede sket, og de forvende Troen hos nogle.

<span id="an_2:19">2:19</span> Dog, Guds faste Grundvold står og har
dette Segl: "Herren kender sine" og: "Hver den, som nævner Herrens Navn,
afstå fra Uretfærdighed."

<span id="an_2:20">2:20</span> Men i et stort Hus er der ikke alene Kar
af Guld og Sølv, men også af Træ og Ler, og nogle til Ære, andre til
Vanære.

<span id="an_2:21">2:21</span> Dersom da nogen holder sig ren fra disse,
han skal være et Kar til Ære, helliget, Husbonden nyttigt, tilberedt til
al god Gerning.

<span id="an_2:22">2:22</span> Men fly de ungdommelige Begæringer; jag
derimod efter Retfærdighed, Troskab, Kærlighed og Fred sammen med dem,
som påkalde Herren af et rent Hjerte;

<span id="an_2:23">2:23</span> og afvis de tåbelige og uforstandige
Stridigheder, efterdi du ved, at de avle Kampe,

<span id="an_2:24">2:24</span> men en Herrens Tjener bør ikke strides,
men være mild imod alle, dygtig til at lære, i Stand til at tåle ondt,

<span id="an_2:25">2:25</span> med Sagtmodighed irettesættende dem, som
modsætte sig, om Gud dog engang vilde give dem Omvendelse til Sandheds
Erkendelse,

<span id="an_2:26">2:26</span> og de kunde blive ædru igen fra Djævelens
Snare, af hvem de ere fangne til at gøre hans Villie.

<span id="an_3:1">3:1</span> Men vid dette,at i de sidste Dage skulle
vanskelige Tider indtræde.

<span id="an_3:2">3:2</span> Thi Menneskene skulle være egenkærlige,
pengegridske, praleriske, hovmodige, spottelystne, ulydige imod
Forældre, utaknemmelige, ryggesløse,

<span id="an_3:3">3:3</span> ukærlige, uforligelige, bagtaleriske,
uafholdne, rå, uden Kærlighed til det gode,

<span id="an_3:4">3:4</span> forræderske, fremfusende, opblæste,
Mennesker, som mere elske Vellyst, end de elske Gud,

<span id="an_3:5">3:5</span> som have Gudfrygtigheds Skin, men have
fornægtet dens Kraft. Og fra disse skal du vende dig bort!

<span id="an_3:6">3:6</span> Thi til dem høre de, som snige sig ind i
Husene og fange Kvindfolk, der ere belæssede med Synder og drives af
mange Hånde Begæringer

<span id="an_3:7">3:7</span> og altid lære og aldrig kunne komme til
Sandheds Erkendelse.

<span id="an_3:8">3:8</span> Men ligesom Jannes og Jambres stode Moses
imod, således modstå også disse Sandheden: Mennesker, fordærvede i
Sindet, forkastelige i Troen.

<span id="an_3:9">3:9</span> Dog, de skulle ikke få Fremgang ydermere;
thi deres Afsind skal blive åbenbart for alle, ligesom også hines blev.

<span id="an_3:10">3:10</span> Du derimod har efterfulgt mig i Lære, i
Vandel, i Forsæt, Tro, Langmodighed, Kærlighed, Udholdenhed,

<span id="an_3:11">3:11</span> i Forfølgelser, i Lidelser, sådanne, som
ere komne over mig i Antiokia, i Ikonium, i Lystra, sådanne
Forfølgelser, som jeg har udstået, og Herren har friet mig ud af dem
alle.

<span id="an_3:12">3:12</span> Ja, også alle de, som ville leve
gudfrygtigt i Kristus Jesus, skulle forfølges.

<span id="an_3:13">3:13</span> Men onde Mennesker og Bedragere ville gå
frem til det værre; de forføre og forføres.

<span id="an_3:14">3:14</span> Du derimod, bliv i det, som du har lært,
og som du er bleven forvisset om, efterdi du ved, af hvem du har lært
det,

<span id="an_3:15">3:15</span> og efterdi du fra Barn af kender de
hellige Skrifter, som kunne gøre dig viis til Frelse ved Troen på
Kristus Jesus.

<span id="an_3:16">3:16</span> Hvert Skrift er indåndet af Gud og nyttig
til Belæring, til Irettesættelse, til Forbedring, til Optugtelse i
Retfærdighed,

<span id="an_3:17">3:17</span> for at Guds-Mennesket må vorde
fuldkomment, dygtiggjort til al god Gerning.

<span id="an_4:1">4:1</span> Jeg besværger dig for Guds og Kristi Jesu
Åsyn, som skal dømme levende og døde, og ved hans Åbenbarelse og hans
Rige:

<span id="an_4:2">4:2</span> Prædike Ordet, vær rede i Tide og i Utide,
irettesæt, straf, forman med al Langmodighed og Belæring!

<span id="an_4:3">4:3</span> Thi den Tid skal komme, da de ikke skulle
fordrage den sunde Lære, men efter deres egne Begæringer tage sig selv
Lærere i Hobetal, efter hvad der kildrer deres Øren,

<span id="an_4:4">4:4</span> og de skulle vende Ørene fra Sandheden og
vende sig hen til Fablerne.

<span id="an_4:5">4:5</span> Du derimod, vær ædru i alle Ting, lid ondt,
gør en Evangelists Gerning, fuldbyrd din Tjeneste!

<span id="an_4:6">4:6</span> Thi jeg ofres allerede, og Tiden til mit
Opbrud er for Hånden.

<span id="an_4:7">4:7</span> Jeg har stridt den gode Strid, fuldkommet
Løbet og bevaret Troen.

<span id="an_4:8">4:8</span> I øvrigt henligger Retfærdighedens Krans
til mig, hvilken Herren, den retfærdige Dommer, skal give mig på hin
Dag, og ikke alene mig, men også alle dem, som have elsket hans
Åbenbarelse.

<span id="an_4:9">4:9</span> Gør dig Flid for at komme snart til mig;

<span id="an_4:10">4:10</span> thi Demas forlod mig, fordi han fik
Kærlighed til den nærværende Verden, og drog til Thessalonika; Kreskens
drog til Galatien, Titus til Dalmatien.

<span id="an_4:11">4:11</span> Lukas er alene hos mig. Tag Markus og
bring ham med dig; thi han er mig nyttig til Tjenesten.

<span id="an_4:12">4:12</span> Men Tykikus har jeg sendt til Efesus.

<span id="an_4:13">4:13</span> Når du kommer, da bring min Rejsekjortel
med dig, som jeg lod blive i Troas hos Karpus, og Bøgerne, især dem på
Pergament.

<span id="an_4:14">4:14</span> Smeden Aleksander har gjort mig meget
ondt; Herren vil betale ham efter hans Gerninger.

<span id="an_4:15">4:15</span> For ham skal også du vogte dig; thi han
stod vore Ord hårdt imod.

<span id="an_4:16">4:16</span> Ved mit første Forsvar kom ingen mig til
Hjælp, men alle lode mig i Stikken; (gid det ikke må tilregnes dem! )

<span id="an_4:17">4:17</span> Men Herren stod hos mig og styrkede mig,
for at Ordets Prædiken skulde fuldbyrdes ved mig, og alle Hedningerne
høre det; og jeg blev friet fra Løvens Gab.

<span id="an_4:18">4:18</span> Herren vil fri mig fra al ond Gerning og
frelse mig til sit himmelske Rige; ham være Æren i Evighedernes
Evigheder! Amen.

<span id="an_4:19">4:19</span> Hils Priska og Akvila og Onesiforus's
Hus!

<span id="an_4:20">4:20</span> Erastus blev i Korinth, men Trofimmus
efterlod jeg syg i Milet.

<span id="an_4:21">4:21</span> Gør dig Flid for at komme før Vinteren!
Eubulus og Pudens og Linus og Klaudia og alle Brødrene hilse dig.

<span id="an_4:22">4:22</span> Den Herre Jesus være med din Ånd! Nåden
være med eder!

------------------------------------------------------------------------

[Next: Titus](tit.md)
