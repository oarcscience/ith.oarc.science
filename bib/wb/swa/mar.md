[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](mat)  [Next](luk.md) 

------------------------------------------------------------------------

### Swahili Bible: Mark

<span id="an_1:1">1:1</span> Habari Njema ya Yesu Kristo, Mwana wa
Mungu.

<span id="an_1:2">1:2</span> Ilianza kama ilivyoandikwa katika kitabu
cha nabii Isaya: "Tazama, namtuma mjumbe wangu akutangulie; yeye
atakutayarishia njia yako.

<span id="an_1:3">1:3</span> Sauti ya mtu imesikika jangwani:
Mtayarishieni Bwana njia yake, nyoosheni mapito yake."

<span id="an_1:4">1:4</span> Yohane Mbatizaji alitokea jangwani,
akahubiri kwamba ni lazima watu watubu na kubatizwa ili Mungu awasamehe
dhambi zao.

<span id="an_1:5">1:5</span> Watu kutoka sehemu zote za Yudea na wenyeji
wote wa Yerusalemu walimwendea, wakaziungama dhambi zao, naye
akawabatiza katika mto Yordani.

<span id="an_1:6">1:6</span> Yohane alikuwa amevaa vazi lililofumwa kwa
manyoya ya ngamia, na mkanda wa ngozi kiunoni mwake. Chakula chake
kilikuwa nzige na asali ya mwituni.

<span id="an_1:7">1:7</span> Naye alihubiri akisema, "Baada yangu
anakuja mwenye uwezo zaidi kuliko mimi, ambaye mimi sistahili hata
kuinama na kufungua kamba za viatu vyake.

<span id="an_1:8">1:8</span> Mimi ninawabatiza kwa maji, lakini yeye
atawabatiza kwa Roho Mtakatifu."

<span id="an_1:9">1:9</span> Siku hizo, Yesu alifika kutoka Nazareti,
mji wa Galilaya, akabatizwa na Yohane katika mto Yordani.

<span id="an_1:10">1:10</span> Mara tu alipotoka majini, aliona mbingu
zimefunguliwa, na Roho akishuka juu yake kama njiwa.

<span id="an_1:11">1:11</span> Sauti ikasikika kutoka mbinguni: "Wewe ni
Mwanangu mpendwa, nimependezwa nawe."

<span id="an_1:12">1:12</span> Mara akaongozwa na Roho kwenda jangwani,

<span id="an_1:13">1:13</span> akakaa huko siku arubaini akijaribiwa na
Shetani. Alikuwa huko pamoja na wanyama wa porini, nao malaika wakawa
wanamtumikia.

<span id="an_1:14">1:14</span> Yohane alipokwisha fungwa gerezani, Yesu
alikwenda Galilaya, akahubiri Habari Njema ya Mungu, akisema,

<span id="an_1:15">1:15</span> "Wakati umetimia, na Ufalme wa Mungu
umekaribia. Tubuni na kuiamini Habari Njema!"

<span id="an_1:16">1:16</span> Alipokuwa anapita kando ya ziwa Galilaya,
aliwaona wavuvi wawili: Simoni na Andrea ndugu yake wakivua samaki kwa
wavu.

<span id="an_1:17">1:17</span> Yesu akawaambia, "Nifuateni nami
nitawafanya ninyi wavuvi wa watu."

<span id="an_1:18">1:18</span> Mara wakaziacha nyavu zao, wakamfuata.

<span id="an_1:19">1:19</span> Alipokwenda mbele kidogo, aliwaona Yakobo
na Yohane, wana wa Zebedayo. Nao pia walikuwa ndani ya mashua yao
wakizitengeneza nyavu zao.

<span id="an_1:20">1:20</span> Yesu akawaita mara, nao wakamwacha baba
yao Zebedayo katika mashua pamoja na wafanyakazi, wakamfuata.

<span id="an_1:21">1:21</span> Wakafika mjini Kafarnaumu, na mara
ilipofika Sabato, Yesu akaingia katika Sunagogi, akaanza kufundisha.

<span id="an_1:22">1:22</span> Watu wote waliomsikia walishangazwa na
mafundisho yake, maana hakuwa anafundisha kama walimu wao wa Sheria,
bali kama mtu mwenye mamlaka.

<span id="an_1:23">1:23</span> Mara akatokea mle ndani ya sunagogi mtu
mmoja mwenye pepo mchafu,

<span id="an_1:24">1:24</span> akapaaza sauti, "Una nini nasi, wewe Yesu
wa Nazareti? Je, umekuja kutuangamiza? Najua wewe ni nani: wewe ni
Mtakatifu wa Mungu!"

<span id="an_1:25">1:25</span> Yesu akamkemea, "Nyamaza! Mtoke mtu
huyu."

<span id="an_1:26">1:26</span> Basi, huyo pepo mchafu akamtikisatikisa
mtu huyo, kisha akalia kwa sauti kubwa, akamtoka.

<span id="an_1:27">1:27</span> Watu wote wakashangaa, wakaulizana, "Ni
mambo gani haya? Je, ni mafundisho mapya? Mtu huyu anayo mamlaka ya
kuamuru hata pepo wachafu, nao wanamtii!"

<span id="an_1:28">1:28</span> Habari za Yesu zikaenea upesi kila mahali
katika wilaya ya Galilaya.

<span id="an_1:29">1:29</span> Wakatoka katika sunagogi, wakaenda moja
kwa moja hadi nyumbani kwa Simoni na Andrea; Yakobo na Yohane walikwenda
pamoja nao.

<span id="an_1:30">1:30</span> Basi, mama mmoja, mkwewe Simoni, alikuwa
kitandani ana homa kali. Wakamwarifu Yesu mara alipowasili.

<span id="an_1:31">1:31</span> Yesu akamwendea huyo mama, akamshika
mkono, akamwinua. Na ile homa ikamwacha, akaanza kuwatumikia.

<span id="an_1:32">1:32</span> Jioni, jua lilipokwisha tua, wakamletea
Yesu wagonjwa wote na watu waliopagawa na pepo.

<span id="an_1:33">1:33</span> Watu wote wa mji ule wakakusanyika nje ya
mlango.

<span id="an_1:34">1:34</span> Naye Yesu akawaponya watu wengi waliokuwa
na magonjwa mbalimbali; aliwafukuza pepo wengi, lakini hakuwaruhusu
kusema kitu maana walikuwa wanamjua yeye ni nani.

<span id="an_1:35">1:35</span> Kesho yake, kabla ya mapambazuko, Yesu
alitoka, akaenda mahali pa faragha kusali.

<span id="an_1:36">1:36</span> Simoni na wenzake wakaenda kumtafuta.

<span id="an_1:37">1:37</span> Walipomwona wakamwambia, "Kila mtu
anakutafuta."

<span id="an_1:38">1:38</span> Yesu akawaambia, "Twendeni katika miji
mingine ya jirani nikahubiri huko pia, maana nimekuja kwa sababu hiyo."

<span id="an_1:39">1:39</span> Basi, akaenda kila mahali Galilaya
akihubiri katika masunagogi na kufukuza pepo.

<span id="an_1:40">1:40</span> Mtu mmoja mwenye ukoma alimwendea Yesu,
akapiga magoti, akamwomba, "Ukitaka, waweza kunitakasa!"

<span id="an_1:41">1:41</span> Yesu akamwonea huruma, akanyosha mkono
wake, akamgusa na kumwambia, "Nataka, takasika!"

<span id="an_1:42">1:42</span> Mara ukoma ukamwacha mtu huyo,
akatakasika.

<span id="an_1:43">1:43</span> Kisha Yesu akamwambia aende zake upesi na
kumwonya vikali,

<span id="an_1:44">1:44</span> "Usimwambie mtu yeyote jambo hili, ila
nenda ukajionyeshe kwa kuhani; kisha utoe sadaka kwa ajili ya kutakasika
kwako kama alivyoamuru Mose, iwe uthibitisho kwao kwamba umepona."

<span id="an_1:45">1:45</span> Lakini huyo mtu akaenda, akaanza kueneza
habari hiyo kila mahali na kusema mambo mengi hata Yesu hakuweza tena
kuingia katika mji wowote waziwazi; ikamlazimu kukaa nje, mahali pa
faragha. Hata hivyo, watu wakamwendea kutoka kila upande.

<span id="an_2:1">2:1</span> Baada ya siku kadhaa, Yesu alirudi
Kafarnaumu, watu wakapata habari kwamba alikuwa nyumbani.

<span id="an_2:2">2:2</span> Basi, wakaja watu wengi sana hata nafasi
yoyote ikakosekana mlangoni. Yesu alikuwa akiwahubiria ujumbe wake,

<span id="an_2:3">2:3</span> wakati mtu mmoja aliyepooza alipoletwa
kwake akiwa amechukuliwa na watu wanne.

<span id="an_2:4">2:4</span> Kwa sababu ya huo umati wa watu, hawakuweza
kumpeleka karibu na Yesu. Basi, wakatoboa sehemu ya dari iliyokuwa juu
ya mahali alipokuwa Yesu. Walipokwisha pata nafasi, wakamteremsha huyo
mtu akiwa amelala juu ya mkeka.

<span id="an_2:5">2:5</span> Yesu alipoona imani yao, akamwambia huyo
mtu aliyepooza, "Mwanangu, umesamehewa dhambi zako."

<span id="an_2:6">2:6</span> Baadhi ya walimu wa Sheria waliokuwa
wameketi hapo wakawaza mioyoni mwao,

<span id="an_2:7">2:7</span> "Anathubutuje kusema hivyo? Anamkufuru
Mungu! Hakuna mtu awezaye kusamehe dhambi isipokuwa Mungu peke yake."

<span id="an_2:8">2:8</span> Yesu alitambua mara mawazo yao, akawaambia,
"Mbona mnawaza hivyo mioyoni mwenu?

<span id="an_2:9">2:9</span> Ni lipi lililo rahisi zaidi: kumwambia mtu
huyu aliyepooza, Umesamehewa dhambi zako, au kumwambia, Inuka! Chukua
mkeka wako utembee?

<span id="an_2:10">2:10</span> Basi, nataka mjue kwamba Mwana wa Mtu
anayo mamlaka ya kuwasamehe watu dhambi duniani." Hapo akamwambia huyo
mtu aliyepooza,

<span id="an_2:11">2:11</span> "Nakwambia simama, chukua mkeka wako
uende nyumbani!"

<span id="an_2:12">2:12</span> Mara, watu wote wakiwa wanamtazama, huyo
mtu akainuka, akauchukua mkeka wake, akaenda zake. Watu wote wakashangaa
na kumtukuza Mungu wakisema, "Hatujapata kamwe kuona jambo kama hili."

<span id="an_2:13">2:13</span> Yesu alikwenda tena kando ya ziwa. Umati
wa watu ukamwendea, naye akaanza kuwafundisha.

<span id="an_2:14">2:14</span> Alipokuwa akipita, akamwona Lawi mwana wa
Alfayo, ameketi katika ofisi ya ushuru. Yesu akamwambia, "Nifuate!" Lawi
akasimama, akamfuata.

<span id="an_2:15">2:15</span> Baadaye, Yesu alikuwa amekaa mezani,
nyumbani kwa Lawi, kula chakula. Watoza ushuru wengi na wenye dhambi
walikuwa wamemfuata Yesu na wengi wao wakawa wamekaa mezani pamoja naye
na wanafunzi wake.

<span id="an_2:16">2:16</span> Basi, baadhi ya walimu wa Sheria ambao
walikuwa Mafarisayo walipomwona Yesu akila pamoja na watu wenye dhambi
na watoza ushuru, wakawauliza wanafunzi wake, "Kwa nini anakula pamoja
na watoza ushuru na wenye dhambi?"

<span id="an_2:17">2:17</span> Yesu alipowasikia, akawaambia, "Watu
wenye afya hawahitaji daktari; wanaomhitaji ni wale walio wagonjwa.
Sikuja kuwaita watu wema, ila wenye dhambi."

<span id="an_2:18">2:18</span> Wakati mmoja wanafunzi wa Yohane na
wanafunzi wa Mafarisayo walikuwa wanafunga. Basi, watu wakaja,
wakamwuliza Yesu, "Kwa nini wanafunzi wa Yohane na wa Mafarisayo
wanafunga, lakini wanafunzi wako hawafungi?"

<span id="an_2:19">2:19</span> Yesu akajibu, "Walioalikwa harusini
wanawezaje kufunga kama bwana harusi yupo pamoja nao? Wakati wote wawapo
pamoja na bwana harusi hawawezi kufunga.

<span id="an_2:20">2:20</span> Lakini wakati utafika ambapo bwana harusi
ataondolewa kati yao; wakati huo ndipo watakapofunga.

<span id="an_2:21">2:21</span> "Hakuna mtu anayekata kiraka kutoka
katika nguo mpya na kukishonea katika nguo kuukuu. Kama akifanya hivyo,
hicho kiraka kipya kitararuka kutoka hilo vazi kuukuu, nalo litaharibika
zaidi.

<span id="an_2:22">2:22</span> Wala hakuna mtu atiaye divai mpya katika
viriba vikuukuu. Kama akifanya hivyo, divai itavipasua hivyo viriba,
nayo divai pamoja na hivyo viriba vitaharibika. Divai mpya hutiwa katika
viriba vipya!"

<span id="an_2:23">2:23</span> Siku moja ya Sabato, Yesu alikuwa anapita
katika mashamba ya ngano. Walipokuwa wanatembea, wanafunzi wake wakaanza
kukwanyua masuke ya ngano.

<span id="an_2:24">2:24</span> Mafarisayo wakawaambia, "Tazama! Kwa nini
wanafanya jambo ambalo si halali kufanya wakati wa Sabato?"

<span id="an_2:25">2:25</span> Yesu akawajibu, "Je, hamjapata kusoma juu
ya kile alichofanya Daudi wakati alipohitaji chakula? Yeye pamoja na
wenzake waliona njaa,

<span id="an_2:26">2:26</span> naye akaingia ndani ya Nyumba ya Mungu,
akala ile mikate iliyowekwa mbele ya Mungu. Jambo hili lilifanyika
wakati Abiathari alikuwa Kuhani Mkuu. Na ni makuhani tu peke yao
waliokuwa wameruhusiwa kula mikate hiyo. Lakini Daudi aliila, tena
akawapa na wenzake."

<span id="an_2:27">2:27</span> Basi, Yesu akawaambia, "Sabato iliwekwa
kwa ajili ya binadamu na si binadamu kwa ajili ya Sabato!

<span id="an_2:28">2:28</span> Kwa hiyo, Mwana wa Mtu ni Bwana hata wa
Sabato."

<span id="an_3:1">3:1</span> Yesu aliingia tena katika sunagogi na mle
ndani mlikuwa na mtu aliyekuwa na mkono uliopooza.

<span id="an_3:2">3:2</span> Humo baadhi ya watu walimngojea amponye mtu
huyo siku ya sabato ili wapate kumshtaki.

<span id="an_3:3">3:3</span> Yesu akamwambia huyo mtu aliyekuwa na mkono
uliopooza, "Njoo hapa katikati."

<span id="an_3:4">3:4</span> Kisha, akawauliza, "Je, ni halali siku ya
Sabato kutenda jambo jema au kutenda jambo baya; kuokoa maisha au kuua?"
Lakini wao hawakusema neno.

<span id="an_3:5">3:5</span> Hapo akawatazama wote kwa hasira, akaona
huzuni kwa sababu ya ugumu wa mioyo yao. Kisha akamwambia huyo mtu,
"Nyosha mkono wako!" Naye akaunyosha mkono wake, ukawa mzima tena.

<span id="an_3:6">3:6</span> Mara Mafarisayo wakatoka nje, wakafanya
shauri pamoja na watu wa kikundi cha Herode jinsi ya kumwangamiza Yesu.

<span id="an_3:7">3:7</span> Yesu aliondoka hapo pamoja na wanafunzi
wake, akaenda kando ya ziwa, na umati wa watu ukamfuata. Watu hao
walikuwa wametoka Yerusalemu, Yudea,

<span id="an_3:8">3:8</span> Idumea, ng'ambo ya mto Yordani, Tiro na
Sidoni. Watu hao wengi walimwendea Yesu kwa sababu ya kusikia mambo
mengi aliyokuwa ameyatenda.

<span id="an_3:9">3:9</span> Yesu akawaambia wanafunzi wake
wamtayarishie mashua moja, ili umati wa watu usije ukamsonga.

<span id="an_3:10">3:10</span> Alikuwa amewaponya watu wengi, na
wagonjwa wote wakawa wanamsonga ili wapate kumgusa.

<span id="an_3:11">3:11</span> Na watu waliokuwa wamepagawa na pepo
wachafu walipomwona, walijitupa chini mbele yake na kupaaza sauti, "Wewe
ni Mwana wa Mungu!"

<span id="an_3:12">3:12</span> Lakini Yesu akawaamuru kwa ukali
wasimjulishe kwa watu.

<span id="an_3:13">3:13</span> Yesu alipanda kilimani, akawaita wale
aliowataka. Basi, wakamwendea,

<span id="an_3:14">3:14</span> naye akawateua watu kumi na wawili ambao
aliwaita mitume, wakae naye, awatume kuhubiri

<span id="an_3:15">3:15</span> na wawe na mamlaka ya kuwafukuza pepo.

<span id="an_3:16">3:16</span> Basi, hao kumi na wawili walioteuliwa
ndio hawa: Simoni (ambaye Yesu alimpa jina, Petro),

<span id="an_3:17">3:17</span> Yakobo na Yohane, wana wa Zebedayo (Yesu
aliwapa hawa ndugu wawili jina Boanerge, maana yake "wanangurumo"),

<span id="an_3:18">3:18</span> Andrea na Filipo, Batholomayo, Mathayo,
Thoma, Yakobo mwana wa Alfayo, Thadayo, Simoni Mkanani na

<span id="an_3:19">3:19</span> Yuda Iskarioti ambaye alimsaliti Yesu.

<span id="an_3:20">3:20</span> Kisha Yesu alikwenda nyumbani. Umati wa
watu ukakusanyika tena, hata Yesu na wafuasi wake wasiweze kupata nafasi
ya kula chakula.

<span id="an_3:21">3:21</span> Basi, watu wa jamaa yake walipopata
habari hiyo wakatoka kwenda kumchukua maana walikuwa wanasema kwamba
amepatwa na wazimu.

<span id="an_3:22">3:22</span> Nao walimu wa Sheria waliokuwa wametoka
Yerusalemu, wakasema, "Ana Beelzebuli! Tena, anawafukuza pepo kwa nguvu
ya mkuu wa pepo."

<span id="an_3:23">3:23</span> Hapo Yesu akawaita, akawaambia kwa
mifano, "Shetani anawezaje kumfukuza Shetani?

<span id="an_3:24">3:24</span> Ikiwa utawala mmoja umegawanyika
makundimakundi yanayopigana, utawala huo hauwezi kudumu.

<span id="an_3:25">3:25</span> Tena, ikiwa jamaa moja imegawanyika
makundimakundi yanayopingana, jamaa hiyo itaangamia.

<span id="an_3:26">3:26</span> Ikiwa basi, utawala wa Shetani
umegawanyika vikundivikundi hauwezi kudumu, bali utaangamia kabisa.

<span id="an_3:27">3:27</span> "Hakuna mtu awezaye kuivamia nyumba ya
mtu mwenye nguvu na kumnyang'anya mali yake, isipokuwa kwanza amemfunga
huyo mtu mwenye nguvu; hapo ndipo atakapoweza kumnyang'anya mali yake.

<span id="an_3:28">3:28</span> "Kweli nawaambieni, watu watasamehewa
dhambi zao zote na kufuru zao zote;

<span id="an_3:29">3:29</span> lakini anayesema mabaya dhidi ya Roho
Mtakatifu, hatasamehewa kamwe; ana hatia ya dhambi ya milele."

<span id="an_3:30">3:30</span> (Yesu alisema hivyo kwa sababu walikuwa
wanasema, "Ana pepo mchafu.")

<span id="an_3:31">3:31</span> Mama yake Yesu na ndugu zake walifika
hapo, wakasimama nje, wakampelekea ujumbe kutaka kumwona.

<span id="an_3:32">3:32</span> Umati wa watu ulikuwa umekaa hapo
kumzunguka. Basi, wakamwambia, "Mama yako na ndugu zako wako nje,
wanataka kukuona."

<span id="an_3:33">3:33</span> Yesu akawaambia, "Mama yangu na ndugu
zangu ni kina nani?"

<span id="an_3:34">3:34</span> Hapo akawatazama watu waliokuwa
wamemzunguka, akasema, "Tazameni! Hawa ndio mama yangu na ndugu zangu.

<span id="an_3:35">3:35</span> Mtu yeyote anayefanya anayotaka Mungu,
huyo ndiye kaka yangu, dada yangu na mama yangu."

<span id="an_4:1">4:1</span> Yesu alianza kufundisha tena akiwa kando ya
ziwa. Umati mkubwa wa watu ulimzunguka hata ikambidi aingie katika
mashua na kuketi. Watu wakawa wamekaa katika nchi kavu, kando ya ziwa.

<span id="an_4:2">4:2</span> Aliwafundisha mambo mengi kwa mifano, na
katika mafundisho yake aliwaambia,

<span id="an_4:3">4:3</span> "Sikilizeni! Mpanzi alikwenda kupanda
mbegu.

<span id="an_4:4">4:4</span> Alipokuwa akipanda, nyingine zilianguka
njiani, ndege wakaja wakazila.

<span id="an_4:5">4:5</span> Nyingine zilianguka penye mawe pasipokuwa
na udongo mwingi. Mbegu hizo ziliota mara kwa kuwa udongo haukuwa na
kina.

<span id="an_4:6">4:6</span> Jua lilipochomoza, zikachomeka; na kwa kuwa
mizizi yake haikuwa na nguvu, zikanyauka.

<span id="an_4:7">4:7</span> Nyingine zilianguka kwenye miti ya miiba,
nayo ikakua na kuzisonga, nazo hazikuzaa nafaka.

<span id="an_4:8">4:8</span> Nyingine zilianguka katika udongo mzuri,
zikakua na kuzaa: moja punje thelathini, moja sitini na nyingine mia."

<span id="an_4:9">4:9</span> Kisha akawaambia, "Mwenye masikio na
asikie!"

<span id="an_4:10">4:10</span> Yesu alipokuwa peke yake, baadhi ya wale
waliomsikia walimwendea pamoja na wale kumi na wawili, wakamwuliza juu
ya hiyo mifano.

<span id="an_4:11">4:11</span> Naye akawaambia, "Ninyi mmejaliwa kujua
siri ya Utawala wa Mungu, lakini wale walio nje wataambiwa kila kitu kwa
mifano,

<span id="an_4:12">4:12</span> ili, Watazame kweli, lakini wasione.
Wasikie kweli, lakini wasielewe. La sivyo, wangemgeukia Mungu, naye
angewasamehe."

<span id="an_4:13">4:13</span> Basi, Yesu akawauliza, "Je, ninyi
hamwelewi mfano huu? Mtawezaje basi, kuelewa mfano wowote?

<span id="an_4:14">4:14</span> Mpanzi hupanda neno la Mungu.

<span id="an_4:15">4:15</span> Watu wengine ni kama wale walio njiani
ambapo mbegu zilianguka. Hawa hulisikia hilo neno lakini mara Shetani
huja na kuliondoa neno hilo lililopandwa ndani yao.

<span id="an_4:16">4:16</span> Watu wengine ni kama zile mbegu
zilizopandwa penye mawe. Mara tu wanapolisikia hilo neno hulipokea kwa
furaha.

<span id="an_4:17">4:17</span> Lakini haliwaingii na kuwa na mizizi
ndani yao; huendelea kulizingatia kwa kitambo tu, na wakati taabu au
udhalimu vinapotokea kwa sababu ya hilo neno mara wanakata tamaa.

<span id="an_4:18">4:18</span> Watu wengine ni kama zile mbegu
zilizoanguka penye miti ya miiba. Huo ni mfano wa wale wanaolisikia hilo
neno,

<span id="an_4:19">4:19</span> lakini wasiwasi wa ulimwengu huu, anasa
za mali na tamaa za kila namna huwaingia na kulisonga hilo neno, nao
hawazai matunda.

<span id="an_4:20">4:20</span> Lakini wengine ni kama zile mbegu
zilizopandwa katika udongo mzuri. Hawa hulisikia hilo neno, wakalipokea,
wakazaa matunda: wengine thelathini, wengine sitini na wengine mia
moja."

<span id="an_4:21">4:21</span> Yesu akaendelea kuwaambia, "Je, watu
huwasha taa wakaileta ndani na kuifunika kwa pishi au kuiweka mvunguni?
La! Huiweka juu ya kinara.

<span id="an_4:22">4:22</span> Basi, kila kilichofichwa kitafichuliwa,
na kila kilichofunikwa kitafunuliwa.

<span id="an_4:23">4:23</span> Mwenye masikio na asikie!"

<span id="an_4:24">4:24</span> Akawaambia pia, "Sikilizeni kwa makini
mnachosikia! Kipimo kilekile mnachowapimia watu wengine, ndicho
mtakachopimiwa; tena mtazidishiwa.

<span id="an_4:25">4:25</span> Aliye na kitu atapewa zaidi; asiye na
kitu, hata kile alicho nacho kitachukuliwa."

<span id="an_4:26">4:26</span> Yesu akaendelea kusema, "Ufalme wa Mungu
ni kama ifuatavyo. Mtu hupanda mbegu shambani.

<span id="an_4:27">4:27</span> Usiku hulala, mchana yu macho na wakati
huo mbegu zinaota na kukua; yeye hajui inavyofanyika.

<span id="an_4:28">4:28</span> Udongo wenyewe huiwezesha mimea kukua na
kuzaa matunda: kwanza huchipua jani changa, kisha suke, na mwishowe
nafaka ndani ya suke.

<span id="an_4:29">4:29</span> Nafaka inapoiva, huyo mtu huanza kutumia
mundu wake, maana wakati wa mavuno umefika."

<span id="an_4:30">4:30</span> Tena, Yesu akasema, "Tuufananishe Utawala
wa Mungu na nini? Tuueleze kwa mifano gani?

<span id="an_4:31">4:31</span> Ni kama mbegu ya haradali ambayo ni ndogo
kuliko mbegu zote.

<span id="an_4:32">4:32</span> Lakini ikisha pandwa, huota na kuwa mmea
mkubwa kuliko mimea yote ya shambani. Matawi yake huwa makubwa hata
ndege wa angani huweza kujenga viota vyao katika kivuli chake."

<span id="an_4:33">4:33</span> Yesu aliwahubiria ujumbe wake kwa mifano
mingine mingi ya namna hiyo; aliongea nao kadiri walivyoweza kusikia.

<span id="an_4:34">4:34</span> Hakuongea nao chochote bila kutumia
mifano; lakini alipokuwa pamoja na wanafunzi wake peke yao alikuwa
akiwafafanulia kila kitu.

<span id="an_4:35">4:35</span> Jioni, siku hiyohiyo, Yesu aliwaambia
wanafunzi wake, "Tuvuke ziwa, twende ng'ambo."

<span id="an_4:36">4:36</span> Basi, wakauacha ule umati wa watu,
wakamchukua Yesu katika mashua alimokuwa. Palikuwapo pia mashua nyingine
hapo.

<span id="an_4:37">4:37</span> Basi, dhoruba kali ikaanza kuvuma,
mawimbi yakaipiga ile mashua hata ikaanza kujaa maji.

<span id="an_4:38">4:38</span> Yesu alikuwa sehemu ya nyuma ya mashua,
amelala juu ya mto. Basi, wanafunzi wakamwamsha na kumwambia, "Mwalimu,
je, hujali kwamba sisi tunaangamia?"

<span id="an_4:39">4:39</span> Basi, akaamka, akaukemea ule upepo na
kuyaamrisha mawimbi ya ziwa, "Kimya! Tulia!" Hapo upepo ukakoma, kukawa
shwari kabisa.

<span id="an_4:40">4:40</span> Kisha Yesu akawaambia wanafunzi wake,
"Mbona mnaogopa? Je, bado hamna imani?"

<span id="an_4:41">4:41</span> Nao wakaogopa sana, wakawa wanaulizana,
"Huyu ni nani basi, hata upepo na mawimbi vinamtii?"

<span id="an_5:1">5:1</span> Basi, wakafika katika nchi ya Wagerase,
ng'ambo ya ziwa.

<span id="an_5:2">5:2</span> Mara tu Yesu aliposhuka mashuani, mtu mmoja
aliyepagawa na pepo mchafu alitoka makaburini, akakutana naye.

<span id="an_5:3">5:3</span> Mtu huyo alikuwa akiishi makaburini wala
hakuna mtu aliyeweza tena kumfunga kwa minyororo.

<span id="an_5:4">5:4</span> Mara nyingi walimfunga kwa pingu na
minyororo lakini kila mara aliweza kuikata hiyo minyororo na kuzivunja
hizo pingu, wala hakuna mtu aliyeweza kumzuia.

<span id="an_5:5">5:5</span> Mchana na usiku alikaa makaburini na
milimani akipaaza sauti na kujikatakata kwa mawe.

<span id="an_5:6">5:6</span> Alipomwona Yesu kwa mbali, alimkimbilia,
akamwinamia

<span id="an_5:7">5:7</span> akisema kwa sauti kubwa, "Una shauri gani
nami, wewe Yesu Mwana wa Mungu aliye juu? Kwa jina la Mungu, nakusihi
usinitese!"

<span id="an_5:8">5:8</span> (Alisema hivyo kwa kuwa Yesu alikuwa
amemwambia, "Pepo mchafu, mtoke mtu huyu.")

<span id="an_5:9">5:9</span> Basi, Yesu akamwuliza, "Jina lako nani?"
Naye akajibu, "Jina langu ni Jeshi, maana sisi tu wengi."

<span id="an_5:10">5:10</span> Kisha akamsihi Yesu asiwafukuze hao pepo
katika nchi ile.

<span id="an_5:11">5:11</span> Kulikuwa na kundi kubwa la nguruwe
malishoni kwenye mteremko wa mlima.

<span id="an_5:12">5:12</span> Basi, hao pepo wakamsihi, "Utupeleke kwa
hao nguruwe, tuwaingie."

<span id="an_5:13">5:13</span> Naye akawaruhusu. Basi, hao pepo wachafu
wakatoka, wakawaingia wale nguruwe. Kundi lote la nguruwe wapatao elfu
mbili likaporomoka kwenye ule mteremko mkali mpaka ziwani, likatumbukia
majini.

<span id="an_5:14">5:14</span> Wachungaji wa hao nguruwe walikimbia,
wakatangaza jambo hilo mjini na mashambani. Watu wakafika kuona
yaliyotukia.

<span id="an_5:15">5:15</span> Wakamwendea Yesu, wakamwona na mtu
yuleyule aliyekuwa amepagawa na jeshi la pepo ameketi chini, amevaa nguo
na ana akili yake sawa, wakaogopa.

<span id="an_5:16">5:16</span> Watu walishuhudia tukio hilo wakaeleza
wengine mambo yaliyompata huyo mtu aliyekuwa amepagawa na pepo na juu ya
wale nguruwe.

<span id="an_5:17">5:17</span> Basi, wakaanza kumwomba aondoke katika
nchi yao.

<span id="an_5:18">5:18</span> Yesu alipokuwa anapanda mashuani, yule
mtu aliyekuwa amepagawa na pepo akamwomba amruhusu kwenda naye.

<span id="an_5:19">5:19</span> Lakini Yesu akamkatalia. Badala yake
akamwambia, "Nenda nyumbani kwa jamaa yako, ukawaambie mambo yote Bwana
aliyokutendea na jinsi alivyokuonea huruma."

<span id="an_5:20">5:20</span> Basi, huyo mtu akaenda, akaanza kutangaza
huko Dekapoli mambo yote Yesu aliyomtendea; watu wote wakashangaa.

<span id="an_5:21">5:21</span> Yesu alivukia tena upande wa pili wa ziwa
kwa mashua. Umati mkubwa wa watu ukakusanyika mbele yake, naye akawa
amesimama kando ya ziwa.

<span id="an_5:22">5:22</span> Hapo akaja mmojawapo wa maofisa wa
sunagogi, jina lake Yairo. Alipomwona Yesu, akajitupa mbele ya miguu
yake,

<span id="an_5:23">5:23</span> akamsihi akisema, "Binti yangu mdogo ni
mgonjwa karibu kufa. Twende tafadhali, ukamwekee mikono yako, apate
kupona na kuishi."

<span id="an_5:24">5:24</span> Basi, Yesu akaondoka pamoja naye. Watu
wengi sana wakamfuata, wakawa wanamsonga kila upande.

<span id="an_5:25">5:25</span> Mmojawapo alikuwa mwanamke mwenye ugonjwa
wa kutokwa damu kwa muda wa miaka kumi na miwili.

<span id="an_5:26">5:26</span> Mwanamke huyo alikuwa amekwisha sumbuka
sana kuwaendea waganga wengi. Na ingawa alikuwa amekwisha tumia mali
yake yote, hakupata nafuu bali hali yake ilizidi kuwa mbaya.

<span id="an_5:27">5:27</span> Alikuwa amesikia habari za Yesu, na hivyo
akaupenya msongamano wa watu kutoka nyuma, akagusa vazi lake.

<span id="an_5:28">5:28</span> Alifanya hivyo, maana alijisemea,
"Nikigusa tu vazi lake, nitapona."

<span id="an_5:29">5:29</span> Mara chemchemi ya damu yake ikakauka,
akajisikia mwilini mwake kwamba ameponywa ugonjwa wake.

<span id="an_5:30">5:30</span> Yesu alitambua mara kwamba nguvu
imemtoka. Basi akaugeukia ule umati wa watu, akauliza, "Nani aliyegusa
mavazi yangu?"

<span id="an_5:31">5:31</span> Wanafunzi wake wakamjibu, "Unaona jinsi
watu wanavyokusonga; mbona wauliza nani aliyekugusa?"

<span id="an_5:32">5:32</span> Lakini Yesu akaendelea kutazama amwone
huyo aliyefanya hivyo.

<span id="an_5:33">5:33</span> Hapo huyo mwanamke, akifahamu
yaliyompata, akajitokeza akitetemeka kwa hofu, akajitupa chini mbele ya
Yesu na kusema ukweli wote.

<span id="an_5:34">5:34</span> Yesu akamwambia, "Binti, imani yako
imekuponya. Nenda kwa amani, upone kabisa ugonjwa wako."

<span id="an_5:35">5:35</span> Yesu alipokuwa bado anaongea, watu
walifika kutoka nyumbani kwa yule ofisa wa sunagogi, wakamwambia, "Binti
yako amekwisha kufa. Ya nini kuendelea kumsumbua Mwalimu?"

<span id="an_5:36">5:36</span> Lakini, bila kujali walichosema, Yesu
akamwambia mkuu wa sunagogi, "Usiogope, amini tu."

<span id="an_5:37">5:37</span> Wala hakumruhusu mtu yeyote kufuatana
naye ila Petro, Yakobo na Yohane nduguye Yakobo.

<span id="an_5:38">5:38</span> Wakafika nyumbani kwa ofisa wa sunagogi
naye Yesu akasikia makelele, kilio na maombolezo mengi.

<span id="an_5:39">5:39</span> Akaingia ndani, akawaambia, "Mbona
mnapiga kelele na kulia? Msichana hakufa, amelala tu."

<span id="an_5:40">5:40</span> Lakini wao wakamcheka. Basi, akawaondoa
wote nje, akawachukua baba na mama ya huyo msichana na wale wanafunzi
wake, wakaingia chumbani alimokuwa huyo msichana.

<span id="an_5:41">5:41</span> Kisha akamshika mkono, akamwambia,
"Talitha, kumi," maana yake, "Msichana, nakwambia, amka!"

<span id="an_5:42">5:42</span> Mara msichana akasimama, akaanza
kutembea. (Alikuwa na umri wa miaka kumi na miwili.) Hapo watu
wakashangaa kupita kiasi.

<span id="an_5:43">5:43</span> Yesu akawakataza sana wasimjulishe mtu
jambo hilo. Kisha akawaambia wampe huyo msichana chakula.

<span id="an_6:1">6:1</span> Yesu aliondoka hapo akaenda katika kijiji
chake, akifuatwa na wanafunzi wake.

<span id="an_6:2">6:2</span> Siku ya Sabato ilipofika, alianza
kufundisha katika sunagogi. Wengi waliomsikia walishangaa, wakasema,
"Je, ameyapata wapi mambo haya? Ni hekima gani hii aliyopewa? Tena,
anatendaje maajabu haya anayoyafanya?

<span id="an_6:3">6:3</span> Je, huyu si yule seremala mwana wa Maria,
na ndugu yao kina Yakobo, Yose, Yuda na Simoni; Je, dada zake si
wanaishi papa hapa kwetu?" Basi, wakawa na mashaka naye.

<span id="an_6:4">6:4</span> Yesu akawaambia, "Nabii hakosi heshima
isipokuwa katika nchi yake, kwa jamaa zake na nyumbani mwake."

<span id="an_6:5">6:5</span> Hakuweza kutenda miujiza hapo, ila
aliwawekea mikono wagonjwa wachache, akawaponya.

<span id="an_6:6">6:6</span> Alishangaa sana kwa sababu ya kutoamini
kwao. Kisha Yesu alivitembelea vijiji vya pale karibu akiwafundisha
watu.

<span id="an_6:7">6:7</span> Aliwaita wale wanafunzi kumi na wawili,
akaanza kuwatuma wawiliwawili. Aliwapa uwezo wa kuwatoa pepo wachafu,

<span id="an_6:8">6:8</span> na kuwaamuru, "Msichukue chochote
mnapokwenda isipokuwa fimbo tu. Msichukue mkate, wala mkoba, wala fedha
kibindoni.

<span id="an_6:9">6:9</span> Vaeni viatu lakini msivae kanzu mbili."

<span id="an_6:10">6:10</span> Tena aliwaambia, "Popote
mtakapokaribishwa nyumbani, kaeni humo mpaka mtakapoondoka mahali hapo.

<span id="an_6:11">6:11</span> Mahali popote ambapo watu watakataa
kuwakaribisheni au kuwasikiliza, ondokeni hapo na kuyakung'uta mavumbi
miguuni mwenu kama onyo kwao."

<span id="an_6:12">6:12</span> Basi, wakaondoka, wakahubiri watu watubu.

<span id="an_6:13">6:13</span> Waliwafukuza pepo wengi wabaya;
wakawapaka mafuta wagonjwa wengi, wakawaponya.

<span id="an_6:14">6:14</span> Basi, mfalme Herode alisikia juu ya hayo
yote, maana sifa za Yesu zilienea kila mahali. Baadhi ya watu walikuwa
wakisema, "Yohane Mbatizaji amefufuka kutoka wafu, ndiyo maana nguvu za
miujiza zinafanya kazi ndani yake."

<span id="an_6:15">6:15</span> Wengine walisema, "Mtu huyu ni Eliya."
Wengine walisema, "Huyu ni nabii kama mmojawapo wa manabii wa kale."

<span id="an_6:16">6:16</span> Lakini Herode alipopata habari hizi
alisema, "Huyu ni Yohane! Nilimkata kichwa, lakini amefufuka."

<span id="an_6:17">6:17</span> Hapo awali Herode mwenyewe alikuwa
ameamuru Yohane atiwe nguvuni, akamfunga gerezani. Herode alifanya hivyo
kwa sababu ya Herodia ambaye Herode alimwoa ingawaje alikuwa mke wa
Filipo, ndugu yake.

<span id="an_6:18">6:18</span> Yohane alikuwa amemwambia Herode, "Si
halali kwako kumchukua mke wa ndugu yako."

<span id="an_6:19">6:19</span> Basi Herodia alimchukia sana Yohane,
akataka kumwua, asiweze.

<span id="an_6:20">6:20</span> Herode alimwogopa Yohane kwa maana alijua
kwamba yeye ni mtu mwema na mtakatifu, na hivyo akamlinda. Herode
alipenda kumsikiliza Yohane, ingawaje baada ya kumsikiliza, alifadhaika
sana.

<span id="an_6:21">6:21</span> Ikapatikana nafasi, wakati wa sikukuu ya
kuzaliwa kwake Herode. Herode aliwafanyia karamu wazee wa baraza lake,
majemadari na viongozi wa Galilaya.

<span id="an_6:22">6:22</span> Basi, binti yake Herodia aliingia,
akacheza, akawafurahisha sana Herode na wageni wake. Mfalme akamwambia
huyo msichana, "Niombe chochote utakacho, nami nitakupa."

<span id="an_6:23">6:23</span> Tena akamwapia, "Chochote utakachoniomba,
nitakupa: hata ikiwa ni nusu ya ufalme wangu."

<span id="an_6:24">6:24</span> Hapo huyo msichana akatoka, akamwuliza
mama yake, "Niombe nini?" Naye akamjibu, "Kichwa cha Yohane mbatizaji."

<span id="an_6:25">6:25</span> Msichana akamrudia mfalme mbio akamwomba,
"Nataka unipe sasa hivi katika sinia kichwa cha Yohane mbatizaji."

<span id="an_6:26">6:26</span> Mfalme akahuzunika sana, lakini kwa
sababu ya kiapo chake, na kwa ajili ya wale wageni wake karamuni,
hakutaka kumkatalia.

<span id="an_6:27">6:27</span> Basi, mfalme akamwamuru askari kukileta
kichwa cha Yohane. Askari akaenda, akamkata kichwa Yohane mle gerezani,

<span id="an_6:28">6:28</span> akakileta katika sinia, akampa msichana
naye msichana akampa mama yake.

<span id="an_6:29">6:29</span> Wanafunzi wa Yohane walipopata habari,
walikwenda wakachukua mwili wake, wakauzika kaburini.

<span id="an_6:30">6:30</span> Wale mitume walirudi, wakakusanyika mbele
ya Yesu wakamwarifu yote waliyotenda na kufundisha.

<span id="an_6:31">6:31</span> Alisema hivyo kwa kuwa kulikuwa na watu
wengi mno walikuwa wanafika hapo na kuondoka hata Yesu na wanafunzi wake
hawakuweza kupata nafasi ya kula chakula. Basi, Yesu akawaambia,
"Twendeni peke yetu mahali pa faragha kula chakula, mkapumzike kidogo."

<span id="an_6:32">6:32</span> Basi, Wakaondoka peke yao kwa mashua,
wakaenda mahali pa faragha.

<span id="an_6:33">6:33</span> Lakini watu wengi waliwaona wakienda,
wakawatambua. Hivyo wengi wakatoka katika kila mji, wakakimbilia huko
Yesu na wanafunzi wake walikokuwa wanakwenda, wakawatangulia kufika.

<span id="an_6:34">6:34</span> Waliposhuka pwani, Yesu aliona umati
mkubwa wa watu, akawahurumia, kwa sababu walikuwa kama kondoo wasio na
mchungaji. Akaanza kuwafundisha mambo mengi.

<span id="an_6:35">6:35</span> Saa za mchana zilikwisha pita. Basi,
wanafunzi wakamwendea Yesu, wakamwambia, "Hapa ni nyikani, na sasa
kunakuchwa.

<span id="an_6:36">6:36</span> Afadhali uwaage watu waende mashambani na
katika vijiji vya jirani, wanunue chakula."

<span id="an_6:37">6:37</span> Lakini Yesu akawaambia, "Wapeni ninyi
chakula." Nao wakamwuliza, "Je, twende kununua mikate kwa fedha dinari
mia mbili, na kuwapa chakula?"

<span id="an_6:38">6:38</span> Yesu akawauliza, "Mnayo mikate mingapi?
Nendeni mkatazame." Walipokwisha tazama, wakamwambia, "Kuna mikate
mitano na samaki wawili."

<span id="an_6:39">6:39</span> Basi, Yesu akawaamuru wanafunzi
wawaketishe watu wote makundimakundi penye nyasi.

<span id="an_6:40">6:40</span> Nao wakaketi makundimakundi ya watu mia
moja na ya watu hamsini.

<span id="an_6:41">6:41</span> Kisha Yesu akaitwaa ile mikate mitano na
wale samaki wawili, akatazama juu mbinguni, akamshukuru Mungu, akaimega
mikate, akawapa wanafunzi wake wawagawie watu. Na wale samaki wawili pia
akawagawia wote.

<span id="an_6:42">6:42</span> Watu wote wakala, wakashiba.

<span id="an_6:43">6:43</span> Wakaokota mabaki ya mikate na samaki pia,
wakajaza vikapu kumi na viwili.

<span id="an_6:44">6:44</span> Nao waliokula hiyo mikate walikuwa
wanaume elfu tano.

<span id="an_6:45">6:45</span> Mara Yesu akawaamuru wanafunzi wake
wapande mashua, wamtangulie kwenda Bethsaida, ng'ambo ya ziwa, wakati
yeye anauaga umati wa watu.

<span id="an_6:46">6:46</span> Baada ya kuwaaga watu alikwenda mlimani
kusali.

<span id="an_6:47">6:47</span> Ilipokuwa jioni, mashua ilikuwa katikati
ya ziwa, naye alikuwa peke yake katika nchi kavu.

<span id="an_6:48">6:48</span> Basi, akawaona wanafunzi wake wakitaabika
kwa kupiga makasia, maana upepo ulikuwa unawapinga. Karibu na
mapambazuko, Yesu aliwaendea akitembea juu ya maji. Alitaka kuwapita.

<span id="an_6:49">6:49</span> Lakini walimwona akitembea juu ya maji,
wakadhani ni mzimu, wakapiga yowe.

<span id="an_6:50">6:50</span> Maana wote walipomwona waliogopa sana.
Mara Yesu akasema nao, "Tulieni, ni mimi. Msiogope!"

<span id="an_6:51">6:51</span> Kisha akapanda mashuani walimokuwa, na
upepo ukatulia. Nao wakashangaa sana.

<span id="an_6:52">6:52</span> maana hawakuwa bado wameelewa maana ya
ile mikate. Akili zao zilikuwa bado zimepumbazika.

<span id="an_6:53">6:53</span> Walivuka ziwa, wakafika nchi ya
Genesareti, wakatia nanga.

<span id="an_6:54">6:54</span> Walipotoka mashuani, mara watu
wakamtambua Yesu.

<span id="an_6:55">6:55</span> Basi, kwa haraka wakazunguka katika nchi
ile yote, wakaanza kuwachukua wagonjwa wamelala juu ya mikeka yao,
wakawapeleka kila mahali waliposikia Yesu yupo.

<span id="an_6:56">6:56</span> Kila mahali Yesu alipokwenda, vijijini,
mijini, au mashambani, watu waliwaweka wagonjwa uwanjani, wakamsihi
waguse walau pindo la vazi lake. Nao wote waliomgusa walipona.

<span id="an_7:1">7:1</span> Baadhi ya Mafarisayo na walimu wa Sheria
waliokuwa wametoka Yerusalemu walikusanyika mbele ya Yesu.

<span id="an_7:2">7:2</span> Waliona kwamba baadhi ya wanafunzi wake
walikula mikate kwa mikono najisi, yaani bila kunawa.

<span id="an_7:3">7:3</span> Maana Mafarisayo na Wayahudi wengine wote
huzingatia mapokeo ya wazee wao: hawali kitu kabla ya kunawa mikono
ipasavyo.

<span id="an_7:4">7:4</span> Tena hawali kitu chochote kutoka sokoni
mpaka wamekiosha kwanza. Kuna pia desturi nyingine walizopokea kama vile
namna ya kuosha vikombe, sufuria na vyombo vya shaba.

<span id="an_7:5">7:5</span> Basi, Mafarisayo na walimu wa Sheria
wakamwuliza Yesu, "Mbona wanafunzi wako hawayajali mapokeo tuliyopokea
kwa wazee wetu, bali hula chakula kwa mikono najisi?"

<span id="an_7:6">7:6</span> Yesu akawajibu, "Wanafiki ninyi! Nabii
Isaya alitabiri ukweli juu yenu alipoandika: Watu hawa, asema Mungu,
huniheshimu kwa maneno matupu, lakini mioyoni mwao wako mbali nami.

<span id="an_7:7">7:7</span> Kuniabudu kwao hakufai, maana mambo
wanayofundisha ni maagizo ya kibinadamu tu.

<span id="an_7:8">7:8</span> Ninyi mnaiacha amri ya Mungu na kushikilia
maagizo ya watu."

<span id="an_7:9">7:9</span> Yesu akaendelea kusema, "Ninyi mnajua kuepa
kwa ujanja sheria ya Mungu kwa ajili ya kufuata mapokeo yenu.

<span id="an_7:10">7:10</span> Maana Mose aliamuru: Waheshimu baba yako
na mama yako, na, Anayemlaani baba au mama, lazima afe.

<span id="an_7:11">7:11</span> Lakini ninyi mwafundisha, Kama mtu anacho
kitu ambacho angeweza kuwasaidia nacho baba au mama yake, lakini akasema
kwamba kitu hicho ni Korbani (yaani ni zawadi kwa Mungu),

<span id="an_7:12">7:12</span> basi, halazimiki tena kuwasaidia wazazi
wake.

<span id="an_7:13">7:13</span> Hivyo ndivyo mnavyodharau neno la Mungu
kwa ajili ya mafundisho mnayopokezana. Tena mnafanya mambo mengi ya
namna hiyo."

<span id="an_7:14">7:14</span> Yesu aliuita tena ule umati wa watu,
akawaambia, "Nisikilizeni nyote, mkaelewe.

<span id="an_7:15">7:15</span> Hakuna kitu kinachoingia ndani ya mtu
toka nje ambacho chaweza kumtia mtu najisi. Lakini kinachotoka ndani ya
mtu ndicho kinachomtia mtu najisi."

<span id="an_7:16">7:16</span> Mwenye masikio na asikie!

<span id="an_7:17">7:17</span> Alipouacha umati wa watu na kuingia
nyumbani, wanafunzi wake walimwuliza maana ya huo mfano.

<span id="an_7:18">7:18</span> Naye akawaambia, "Je, hata ninyi
hamwelewi? Je, hamwelewi kwamba kitu kinachomwingia mtu toka nje
hakiwezi kumtia unajisi,

<span id="an_7:19">7:19</span> kwa maana hakimwingii moyoni, ila
tumboni, na baadaye hutolewa nje chooni?" (Kwa kusema hivyo, Yesu
alivihalalisha vyakula vyote.)

<span id="an_7:20">7:20</span> Akaendelea kusema, "Kinachotoka ndani ya
mtu ndicho kinachomtia najisi.

<span id="an_7:21">7:21</span> Kwa maana kutoka ndani, katika moyo wa
mtu, hutoka mawazo mabaya, uasherati, wizi, uuaji,

<span id="an_7:22">7:22</span> uzinzi, uchoyo, uovu, udanganyifu,
ufisadi, wivu, kashfa, kiburi na upumbavu.

<span id="an_7:23">7:23</span> Maovu hayo yote yatoka ndani ya mtu, nayo
humtia mtu najisi."

<span id="an_7:24">7:24</span> Yesu aliondoka hapo, akaenda hadi wilaya
ya Tiro. Huko aliingia katika nyumba moja na hakutaka mtu ajue; lakini
hakuweza kujificha.

<span id="an_7:25">7:25</span> Mwanamke mmoja ambaye binti yake alikuwa
na pepo, alisikia habari za Yesu. Basi, akaja akajitupa chini mbele ya
miguu yake.

<span id="an_7:26">7:26</span> Mama huyo alikuwa Mgiriki, mwenyeji wa
Sirofoinike. Basi, akamwomba Yesu amtoe binti yake pepo mchafu.

<span id="an_7:27">7:27</span> Yesu akamwambia, "Kwanza watoto washibe;
kwa maana si vizuri kuchukua chakula cha watoto na kuwatupia mbwa."

<span id="an_7:28">7:28</span> Lakini huyo mama akasema, "Sawa, Bwana,
lakini hata mbwa walio chini ya meza hula makombo ya watoto."

<span id="an_7:29">7:29</span> Yesu akamwambia, "Kwa sababu ya neno
hilo, nenda. Pepo amemtoka binti yako!"

<span id="an_7:30">7:30</span> Basi, akaenda nyumbani kwake, akamkuta
mtoto amelala kitandani, na pepo amekwisha mtoka.

<span id="an_7:31">7:31</span> Kisha Yesu aliondoka wilayani Tiro,
akapitia Sidoni, akafika ziwa Galilaya kwa kupitia nchi ya Dekapoli.

<span id="an_7:32">7:32</span> Basi, wakamletea bubu-kiziwi, wakamwomba
amwekee mikono.

<span id="an_7:33">7:33</span> Yesu akamtenga na umati wa watu, akamtia
vidole masikioni, akatema mate na kumgusa ulimi.

<span id="an_7:34">7:34</span> Kisha akatazama juu mbinguni, akapiga
kite, akamwambia, "Efatha," maana yake, "Funguka."

<span id="an_7:35">7:35</span> Mara masikio yake yakafunguka na ulimi
wake ukafunguliwa, akaanza kusema sawasawa.

<span id="an_7:36">7:36</span> Yesu akawaamuru wasimwambie mtu juu ya
jambo hilo. Lakini kadiri alivyowakataza, ndivyo walivyozidi kutangaza
habari hiyo.

<span id="an_7:37">7:37</span> Watu walishangaa sana, wakasema,
"Amefanya yote vyema: amewajalia viziwi kusikia, na bubu kusema!"

<span id="an_8:1">8:1</span> Wakati huo umati mkubwa wa watu
ulikusanyika tena, na hawakuwa na chakula. Basi, Yesu akawaita wanafunzi
wake, akawaambia,

<span id="an_8:2">8:2</span> "Nawahurumia watu hawa kwa sababu wamekuwa
nami kwa muda wa siku tatu, wala hawana chakula.

<span id="an_8:3">8:3</span> Nikiwaacha waende nyumbani wakiwa na njaa
watazimia njiani, maana baadhi yao wametoka mbali."

<span id="an_8:4">8:4</span> Wanafunzi wake wakamwuliza, "Hapa nyikani
itapatikana wapi mikate ya kuwashibisha watu hawa wote?"

<span id="an_8:5">8:5</span> Yesu akawauliza, "Mnayo mikate mingapi?"
Nao wakamjibu, "Saba."

<span id="an_8:6">8:6</span> Basi, akawaamuru watu wakae chini. Akaitwaa
ile mikate saba, akamshukuru Mungu, akaimega, akawapa wanafunzi wake
wawagawie watu, nao wakawagawia.

<span id="an_8:7">8:7</span> Walikuwa pia na visamaki vichache. Yesu
akavibariki, akaamuru vigawiwe watu vilevile.

<span id="an_8:8">8:8</span> Watu wakala, wakashiba. Wakaokota mabaki
yaliyosalia wakajaza makapu saba.

<span id="an_8:9">8:9</span> Nao waliokula walikuwa watu wapatao elfu
nne. Yesu akawaaga,

<span id="an_8:10">8:10</span> na mara akapanda mashua pamoja na
wanafunzi wake, akaenda wilaya ya Dalmanutha.

<span id="an_8:11">8:11</span> Mafarisayo walikuja, wakaanza kujadiliana
na Yesu. Kwa kumjaribu, wakamtaka awafanyie ishara kuonyesha anayo
idhini kutoka mbinguni.

<span id="an_8:12">8:12</span> Yesu akahuzunika rohoni, akasema, "Mbona
kizazi hiki kinataka ishara? Kweli nawaambieni, kizazi hiki hakitapewa
ishara yoyote!"

<span id="an_8:13">8:13</span> Basi, akawaacha, akapanda tena mashua,
akaanza safari kwenda ng'ambo ya pili ya ziwa.

<span id="an_8:14">8:14</span> Wanafunzi walikuwa wamesahau kuchukua
mikate; walikuwa na mkate mmoja tu katika mashua.

<span id="an_8:15">8:15</span> Yesu akawaonya, "Angalieni sana!
Jihadharini na chachu ya Mafarisayo na chachu ya Herode."

<span id="an_8:16">8:16</span> Wanafunzi wakaanza kujadiliana wao kwa
wao, "Anasema hivyo kwa kuwa hatuna mikate."

<span id="an_8:17">8:17</span> Yesu alitambua hayo, akawaambia, "Mbona
mnajadiliana juu ya kutokuwa na mikate? Je, bado hamjafahamu, wala
hamjaelewa? Je, mioyo yenu imeshupaa?

<span id="an_8:18">8:18</span> Je, Mnayo macho na hamwoni? Mnayo masikio
na hamsikii? Je, hamkumbuki

<span id="an_8:19">8:19</span> wakati ule nilipoimega ile mikate mitano
na kuwapa watu elfu tano? Mlikusanya vikapu vingapi vya mabaki ya
makombo?" Wakamjibu, "Kumi na viwili."

<span id="an_8:20">8:20</span> "Na nilipoimega ile mikate saba na kuwapa
watu elfu nne, mlikusanya makapu mangapi ya makombo?" Wakamjibu, "Saba."

<span id="an_8:21">8:21</span> Basi, akawaambia, "Na bado hamjaelewa?"

<span id="an_8:22">8:22</span> Yesu alifika Bethsaida pamoja na
wanafunzi wake. Huko watu wakamletea kipofu mmoja, wakamwomba amguse.

<span id="an_8:23">8:23</span> Yesu akamshika mkono huyo kipofu,
akampeleka nje ya kijiji. Akamtemea mate machoni, akamwekea mikono,
akamwuliza, "Je, unaweza kuona kitu?"

<span id="an_8:24">8:24</span> Huyo kipofu akatazama, akasema,
"Ninawaona watu wanaoonekana kama miti inayotembea."

<span id="an_8:25">8:25</span> Kisha Yesu akamwekea tena mikono machoni,
naye akakaza macho, uwezo wake wa kuona ukamrudia, akaona kila kitu
sawasawa.

<span id="an_8:26">8:26</span> Yesu akamwambia aende zake nyumbani na
kumwamuru, "Usirudi kijijini!"

<span id="an_8:27">8:27</span> Kisha Yesu na wanafunzi wake walikwenda
katika vijiji vya Kaisarea Filipi. Walipokuwa njiani, Yesu aliwauliza
wanafunzi wake, "Watu wanasema mimi ni nani?"

<span id="an_8:28">8:28</span> Wakamjibu, "Wengine wanasema wewe ni
Yohane Mbatizaji, wengine Eliya na wengine mmojawapo wa manabii."

<span id="an_8:29">8:29</span> Naye akawauliza, "Na ninyi je, mnasema
mimi ni nani?" Petro akamjibu, "Wewe ndiwe Kristo."

<span id="an_8:30">8:30</span> Kisha Yesu akawaonya wasimwambie mtu
yeyote habari zake.

<span id="an_8:31">8:31</span> Yesu alianza kuwafundisha wanafunzi wake:
"Ni lazima Mwana wa Mtu apatwe na mateso mengi na kukataliwa na wazee na
makuhani wakuu na walimu wa Sheria. Atauawa na baada ya siku tatu
atafufuka."

<span id="an_8:32">8:32</span> Yesu aliwaambia jambo hilo waziwazi.
Basi, Petro akamchukua kando, akaanza kumkemea.

<span id="an_8:33">8:33</span> Lakini Yesu akageuka, akawatazama
wanafunzi wake, akamkemea Petro akisema, "Ondoka mbele yangu, Shetani!
Fikira zako si za kimungu ila ni za kibinadamu!"

<span id="an_8:34">8:34</span> Kisha akauita umati wa watu pamoja na
wanafunzi wake, akawaambia, "Mtu yeyote akitaka kuwa mfuasi wangu,
lazima ajikane mwenyewe, auchukue msalaba wake, anifuate.

<span id="an_8:35">8:35</span> Maana mtu anayetaka kuyaokoa maisha yake
mwenyewe, atayapoteza, lakini mtu atakayepoteza maisha yake kwa ajili
yangu na kwa ajili ya Habari Njema, atayaokoa.

<span id="an_8:36">8:36</span> Je, kuna faida gani mtu kuupata ulimwengu
wote na kuyapoteza maisha yake?

<span id="an_8:37">8:37</span> Ama mtu atatoa kitu gani badala ya maisha
yake?

<span id="an_8:38">8:38</span> Mtu yeyote katika kizazi hiki kiovu na
kisichomjali Mungu anayenionea aibu mimi na mafundisho yangu, Mwana wa
Mtu atamwonea aibu mtu huyo wakati atakapokuja katika utukufu wa Baba
yake pamoja na malaika watakatifu."

<span id="an_9:1">9:1</span> Yesu akaendelea kuwaambia, "Kweli
nawaambieni, wako wengine papa hapa ambao hawatakufa kabla ya kuuona
Ufalme wa Mungu ukija kwa enzi."

<span id="an_9:2">9:2</span> Baada ya siku sita, Yesu aliwachukua Petro,
Yakobo na Yohane juu ya mlima mrefu peke yao. Huko, Yesu akageuka sura
mbele yao,

<span id="an_9:3">9:3</span> mavazi yake yakang'aa, yakawa meupe sana,
jinsi dobi yeyote duniani asingeweza kuyafanya meupe.

<span id="an_9:4">9:4</span> Eliya na Mose wakawatokea, wakazungumza na
Yesu.

<span id="an_9:5">9:5</span> Petro akamwambia Yesu, "Mwalimu, ni vizuri
sana kwamba tuko hapa. Basi, afadhali tujenge vibanda vitatu: kimoja
chako, kimoja cha Mose na kimoja cha Eliya."

<span id="an_9:6">9:6</span> Yeye na wenzake waliogopa hata hakujua la
kusema.

<span id="an_9:7">9:7</span> Kisha likatokea wingu likawafunika, na
sauti ikasikika kutoka katika hilo wingu, "Huyu ni Mwanangu mpendwa,
msikilizeni."

<span id="an_9:8">9:8</span> Mara wanafunzi hao wakatazama tena, lakini
hawakumwona mtu mwingine, ila Yesu peke yake pamoja nao.

<span id="an_9:9">9:9</span> Walipokuwa wakishuka mlimani, Yesu
aliwakataza wasimwambie mtu yeyote mambo waliyoyaona, mpaka Mwana wa Mtu
atakapokuwa amefufuka kutoka wafu.

<span id="an_9:10">9:10</span> Basi, wakashika agizo hilo, lakini wakawa
wanajadiliana wao kwa wao maana ya kufufuka kutoka wafu.

<span id="an_9:11">9:11</span> Wakamwuliza Yesu, "Mbona walimu wa Sheria
wanasema kwamba ni lazima Eliya aje kwanza?"

<span id="an_9:12">9:12</span> Naye akawajibu, "Naam, Eliya anakuja
kwanza kutayarisha yote. Hata hivyo, kwa nini basi imeandikwa katika
Maandiko Matakatifu kwamba Mwana wa Mtu atapatwa na mateso mengi na
kudharauliwa?

<span id="an_9:13">9:13</span> Lakini nawaambieni, Eliya amekwisha kuja,
nao wakamtendea walivyotaka kama ilivyoandikwa juu yake."

<span id="an_9:14">9:14</span> Walipowafikia wale wanafunzi wengine,
waliona umati mkubwa wa watu hapo. Na baadhi ya walimu wa Sheria
walikuwa wanajadiliana nao.

<span id="an_9:15">9:15</span> Mara tu ule umati wa watu ulipomwona,
wote walishangaa sana, wakamkimbilia wamsalimu.

<span id="an_9:16">9:16</span> Yesu akawauliza, "Mnajadiliana nini nao?"

<span id="an_9:17">9:17</span> Hapo mtu mmoja katika ule umati wa watu
akamjibu, "Mwalimu, nimemleta mwanangu kwako, ana pepo aliyemfanya kuwa
bubu.

<span id="an_9:18">9:18</span> Kila mara anapomvamia, humwangusha chini
na kumfanya atokwe na povu kinywani, akisaga meno na kuwa mkavu mwili
wote. Niliwaomba wanafunzi wako wamtoe huyo pepo lakini hawakuweza."

<span id="an_9:19">9:19</span> Yesu akawaambia, "Enyi kizazi kisicho na
imani! Nitakaa nanyi mpaka lini? Nitawavumilia mpaka lini? Mleteni
kwangu."

<span id="an_9:20">9:20</span> Wakampeleka. Mara tu huyo pepo alipomwona
Yesu, alimtia mtoto kifafa, naye mtoto akaanguka chini, akagaagaa na
kutoka povu kinywani. Yesu akamwuliza baba yake huyo mtoto,

<span id="an_9:21">9:21</span> "Amepatwa na mambo hayo tangu lini?" Naye
akamjibu, "Tangu utoto wake.

<span id="an_9:22">9:22</span> Na mara nyingi pepo huyo amemwangusha
motoni na majini, ili amwangamize kabisa. Basi, ikiwa waweza, utuhurumie
na kutusaidia!"

<span id="an_9:23">9:23</span> Yesu akamwambia, "Eti ikiwa waweza! Mambo
yote yanawezekana kwa mtu aliye na imani."

<span id="an_9:24">9:24</span> Hapo, huyo baba akalia kwa sauti,
"Naamini! Lakini imani yangu haitoshi, nisaidie!"

<span id="an_9:25">9:25</span> Yesu alipouona umati wa watu unaongezeka
upesi mbele yake, alimkemea yule pepo mchafu, "Pepo unayemfanya huyu
mtoto kuwa bubu-kiziwi, nakuamuru, mtoke mtoto huyu wala usimwingie
tena!"

<span id="an_9:26">9:26</span> Hapo huyo pepo alipaaza sauti,
akamwangusha huyo mtoto chini, kisha akamtoka. Mtoto alionekana kama
maiti, hata wengine walisema, "Amekufa!"

<span id="an_9:27">9:27</span> Lakini Yesu akamshika mkono, akamwinua,
naye akasimama.

<span id="an_9:28">9:28</span> Yesu alipoingia nyumbani, wanafunzi wake
walimwuliza kwa faragha, "Kwa nini sisi hatukuweza kumtoa?"

<span id="an_9:29">9:29</span> Naye akawaambia, "Pepo wa aina hii hawezi
kutoka isipokuwa kwa sala tu."

<span id="an_9:30">9:30</span> Yesu na wanafunzi wake waliondoka hapo,
wakaendelea na safari kupitia wilaya ya Galilaya. Yesu hakupenda watu
wajue alipokuwa,

<span id="an_9:31">9:31</span> kwa sababu alikuwa anawafundisha
wanafunzi wake. Aliwaambia, "Mwana wa Mtu atakabidhiwa kwa watu ambao
watamuua; lakini siku ya tatu baada ya kuuawa atafufuka."

<span id="an_9:32">9:32</span> Wanafunzi hawakufahamu jambo hilo.
Wakaogopa kumwuliza.

<span id="an_9:33">9:33</span> Basi, walifika Kafarnaumu. Na alipokuwa
nyumbani, aliwauliza, "Mlikuwa mnajadiliana nini njiani?"

<span id="an_9:34">9:34</span> Lakini wao wakanyamaza, maana njiani
walikuwa wamebishana ni nani aliye mkuu kati yao.

<span id="an_9:35">9:35</span> Yesu akaketi chini, akawaita wale kumi na
wawili, akawaambia, "Yeyote anayetaka kuwa wa kwanza lazima awe wa
mwisho na kuwa mtumishi wa wote."

<span id="an_9:36">9:36</span> Kisha akamchukua mtoto mdogo,
akamsimamisha kati yao, akamku mbatia, halafu akawaambia,

<span id="an_9:37">9:37</span> "Anayempokea mtoto kama huyu kwa jina
langu, ananipokea mimi; na anayenipokea mimi, hanipokei mimi tu, bali
anampokea yule aliyenituma."

<span id="an_9:38">9:38</span> Yohane akamwambia, "Mwalimu, tumemwona
mtu mmoja akitoa pepo kwa kulitumia jina lako, nasi tukajaribu kumkataza
kwa kuwa yeye si mmoja wetu."

<span id="an_9:39">9:39</span> Lakini Yesu akasema, "Msimkataze, maana
hakuna mtu anayefanya muujiza kwa jina langu, na papo hapo akaweza
kusema mabaya juu yangu.

<span id="an_9:40">9:40</span> Maana, asiyepingana nasi, yuko upande
wetu.

<span id="an_9:41">9:41</span> Mtu yeyote atakeyewapeni kikombe cha maji
ya kunywa kwa sababu ninyi ni watu wake Kristo, hakika hatakosa kupata
tuzo lake.

<span id="an_9:42">9:42</span> "Mtu yeyote atakayemfanya mmoja wa hawa
wadogo wanaoniamini atende dhambi, ingekuwa afadhali kwa mtu huyo
kufungiwa shingoni mwake jiwe kubwa la kusagia na kutupwa baharini.

<span id="an_9:43">9:43</span> Mkono wako ukikukosesha, ukate! Afadhali
kuingia kwenye uzima bila mkono mmoja, kuliko kuwa na mikono miwili na
kwenda katika moto wa Jehanamu.

<span id="an_9:44">9:44</span> Humo, wadudu wake hawafi na moto
hauzimiki.

<span id="an_9:45">9:45</span> Na mguu wako ukikukosesha, ukate!
Afadhali kuingia katika uzima bila mguu mmoja, kuliko kuwa na miguu yote
miwili na kutupwa katika moto wa Jehanamu.

<span id="an_9:46">9:46</span> Humo, wadudu wake hawafi na moto
hauzimiki.

<span id="an_9:47">9:47</span> Na jicho lako likikukosesha, ling'oe!
Afadhali kuingia katika utawala wa Mungu ukiwa na jicho moja tu, kuliko
kuwa na macho yako yote mawili na kutupwa katika moto wa Jehanamu.

<span id="an_9:48">9:48</span> Humo wadudu wake hawafi, na moto
hauzimiki.

<span id="an_9:49">9:49</span> "Maana kila mmoja atakolezwa kwa moto.

<span id="an_9:50">9:50</span> Chumvi ni nzuri, lakini ikipoteza ladha
yake, itakolezwa na nini? Muwe na chumvi ndani yenu na kudumisha amani
kati yenu."

<span id="an_10:1">10:1</span> Yesu alitoka hapo akaenda mkoani Yudea na
hata ng'ambo ya mto Yordani. Umati wa watu ukamwendea tena, naye
akawafundisha tena kama ilivyokuwa desturi yake.

<span id="an_10:2">10:2</span> Basi, Mafarisayo wakamwendea, na kwa
kumjaribu wakamwuliza, "Je, ni halali mtu kumpa talaka mkewe?"

<span id="an_10:3">10:3</span> Yesu akawajibu, "Mose aliwapa maagizo
gani?"

<span id="an_10:4">10:4</span> Nao wakasema, "Mose aliagiza mume
kumpatia mkewe hati ya talaka na kumwacha."

<span id="an_10:5">10:5</span> Yesu akawaambia, "Mose aliwaandikia amri
hiyo kwa sababu ya ugumu wa mioyo yenu.

<span id="an_10:6">10:6</span> Lakini tangu kuumbwa ulimwengu, Mungu
aliumba mwanamume na mwanamke.

<span id="an_10:7">10:7</span> Hivyo mwanamume atawaacha baba yake na
mama yake, ataungana na mkewe,

<span id="an_10:8">10:8</span> nao wawili watakuwa mwili mmoja. Kwa
hiyo, wao si wawili tena bali mwili mmoja.

<span id="an_10:9">10:9</span> Basi, alichounganisha Mungu, binadamu
asitenganishe."

<span id="an_10:10">10:10</span> Walipoingia tena ndani ya nyumba,
wanafunzi wake walimwuliza juu ya jambo hilo.

<span id="an_10:11">10:11</span> Naye akawaambia, "Anayemwacha mkewe na
kuoa mwingine, anazini dhidi ya mkewe.

<span id="an_10:12">10:12</span> Na mwanamke anayemwacha mumewe na
kuolewa na mwingine anazini."

<span id="an_10:13">10:13</span> Watu walimletea Yesu watoto wadogo ili
awaguse, lakini wanafunzi wakawakemea.

<span id="an_10:14">10:14</span> Yesu alipoona hivyo, alikasirika
akawaambia, "Waacheni hao watoto waje kwangu, wala msiwazuie, kwa maana
Ufalme wa Mungu ni kwa ajili ya watu walio kama watoto hawa.

<span id="an_10:15">10:15</span> Nawaambieni kweli, mtu yeyote
asiyeupokea Ufalme wa Mungu kama mtoto mdogo hataingia katika Ufalme
huo."

<span id="an_10:16">10:16</span> Kisha akawapokea watoto hao, akawawekea
mikono, akawabariki.

<span id="an_10:17">10:17</span> Yesu alipoanza tena safari yake, mtu
mmoja alimjia mbio, akapiga magoti mbele yake, akamwuliza, "Mwalimu
mwema, nifanyeje ili niupate uzima wa milele?"

<span id="an_10:18">10:18</span> Yesu akamjibu, "Mbona unaniita mwema?
Hakuna aliye mwema ila Mungu peke yake.

<span id="an_10:19">10:19</span> Unazijua amri: Usizini; Usiue; Usiibe;
Usitoe ushahidi wa uongo; Usidanganye; Waheshimu baba na mama yako."

<span id="an_10:20">10:20</span> Naye akamjibu, "Mwalimu, hayo yote
nimeyazingatia tangu ujana wangu."

<span id="an_10:21">10:21</span> Yesu akamtazama, akampenda, akamwambia,
"Umepungukiwa na kitu kimoja: nenda ukauze vitu ulivyo navyo, uwape
maskini, nawe utakuwa na hazina mbinguni; kisha njoo unifuate."

<span id="an_10:22">10:22</span> Aliposikia hayo, alisikitika, akaenda
zake akiwa na huzuni, kwa maana alikuwa na mali nyingi.

<span id="an_10:23">10:23</span> Yesu akatazama pande zote, akawaambia
wanafunzi wake, "Jinsi gani itakavyokuwa vigumu kwa matajiri kuingia
katika Ufalme wa Mungu!"

<span id="an_10:24">10:24</span> Wanafunzi walishangazwa na maneno yake.
Yesu akawaambia tena, "Watoto wangu, ni vigumu sana kuingia katika
Ufalme wa Mungu!

<span id="an_10:25">10:25</span> Ni rahisi zaidi ngamia kupenya katika
tundu la sindano, kuliko tajiri kuingia katika Ufalme wa Mungu."

<span id="an_10:26">10:26</span> Wanafunzi wake wakashangaa sana
wakaulizana, "Ni nani basi, atakayeweza kuokoka?"

<span id="an_10:27">10:27</span> Yesu akawatazama, akawaambia, "Kwa
binadamu haiwezekani, lakini kwa Mungu si hivyo, maana kwa Mungu mambo
yote huwezekana."

<span id="an_10:28">10:28</span> Petro akamwambia, "Na sisi je? Tumeacha
yote, tukakufuata!"

<span id="an_10:29">10:29</span> Yesu akasema, "Kweli nawaambieni, kila
mtu aliyeacha nyumba, au ndugu, au dada, au mama, au baba, au watoto au
mashamba kwa ajili yangu na kwa ajili ya Habari Njema,

<span id="an_10:30">10:30</span> atapokea mara mia zaidi wakati huu wa
sasa nyumba, ndugu, dada, mama, watoto na mashamba pamoja na mateso; na
katika wakati ujao atapokea uzima wa milele.

<span id="an_10:31">10:31</span> Lakini wengi walio wa kwanza watakuwa
wa mwisho, na walio wa mwisho watakuwa wa kwanza."

<span id="an_10:32">10:32</span> Basi, walikuwa njiani kwenda
Yerusalemu, na Yesu alikuwa anawatangulia. Wanafunzi wake walijawa na
hofu, na watu waliofuata waliogopa. Yesu akawachukua tena kando wale
kumi na wawili, akaanza kuwaambia yale yatakayompata:

<span id="an_10:33">10:33</span> "Sikilizeni! Tunakwenda Yerusalemu, na
huko Mwana wa Mtu atakabidhiwa kwa makuhani wakuu na walimu wa Sheria,
nao watamhukumu auawe na kumkabidhi kwa watu wa mataifa.

<span id="an_10:34">10:34</span> Nao watamdhihaki; watamtemea mate,
watampiga mijeledi na kumwua. Na baada ya siku tatu atafufuka."

<span id="an_10:35">10:35</span> Yakobo na Yohane, wana wa Zebedayo,
walimwendea Yesu wakamwambia, "Mwalimu, tunataka utufanyie kitu
tutakachokuomba."

<span id="an_10:36">10:36</span> Yesu akawauliza, "Mnataka niwafanyie
nini?"

<span id="an_10:37">10:37</span> Wakamjibu, "Uturuhusu tuketi mmoja
upande wako wa kulia na mwingine upande wako wa kushoto katika utukufu
wa Ufalme wako."

<span id="an_10:38">10:38</span> Yesu akawaambia, "Hamjui mnachoomba!
Je, mnaweza kunywa kikombe nitakachokunywa, au kubatizwa kama
nitakavyobatizwa?"

<span id="an_10:39">10:39</span> Wakamjibu, "Tunaweza." Yesu akawaambia,
"Kikombe nitakachokunywa mtakinywa kweli, na mtabatizwa kama
nitakavyobatizwa.

<span id="an_10:40">10:40</span> Lakini ni nani atakayeketi kulia au
kushoto kwangu si wajibu wangu kupanga, bali nafasi hizo watapewa wale
waliotayarishiwa."

<span id="an_10:41">10:41</span> Wale wanafunzi wengine kumi waliposikia
hayo, walianza kuchukizwa na Yakobo na Yohane.

<span id="an_10:42">10:42</span> Yesu akawaita, akawaambia, "Mnajua
kwamba wale wanaofikiriwa kuwa watawala wa mataifa huwatawala watu wao
kwa mabavu, na wakuu hao huwamiliki watu wao.

<span id="an_10:43">10:43</span> Lakini kwenu isiwe hivyo, ila anayetaka
kuwa mkuu kati yenu, sharti awe mtumishi wenu.

<span id="an_10:44">10:44</span> Anayetaka kuwa wa kwanza, sharti awe
mtumishi wa wote.

<span id="an_10:45">10:45</span> Maana Mwana wa Mtu hakuja kutumikiwa,
ila alikuja kutumikia, na kutoa maisha yake kuwa fidia ya watu wengi."

<span id="an_10:46">10:46</span> Basi, wakafika Yeriko, naye Yesu
alipokuwa anatoka katika mji huo akiwa na wanafunzi wake pamoja na umati
mkubwa wa watu, kipofu mwombaji aitwaye Bartimayo mwana wa Timayo
alikuwa ameketi kando ya barabara.

<span id="an_10:47">10:47</span> Aliposikia kwamba ni Yesu wa Nazareti
aliyekuwa anapita mahali hapo, alianza kupaaza sauti, "Yesu, Mwana wa
Daudi, nihurumie!"

<span id="an_10:48">10:48</span> Watu wengi walimkemea ili anyamaze,
lakini yeye akazidi kupaaza sauti, "Mwana wa Daudi, nihurumie!"

<span id="an_10:49">10:49</span> Yesu alisimama, akasema, "Mwiteni."
Basi, wakamwita huyo kipofu, wakamwambia, "Jipe moyo! Simama, anakuita."

<span id="an_10:50">10:50</span> Naye akatupilia mbali vazi lake,
akaruka juu, akamwendea Yesu.

<span id="an_10:51">10:51</span> Yesu akamwuliza, "Unataka nikufanyie
nini?" Huyo kipofu akamwambia, "Mwalimu, naomba nipate kuona."

<span id="an_10:52">10:52</span> Yesu akamwambia, "Nenda, imani yako
imekuponya." Mara huyo kipofu akaweza kuona, akamfuata Yesu njiani.

<span id="an_11:1">11:1</span> Walipokuwa wanakaribia Yerusalemu
walifika Bethfage na Bethania, karibu na mlima wa Mizeituni. Hapo
aliwatuma wawili wa wanafunzi wake,

<span id="an_11:2">11:2</span> akawaambia, "Nendeni katika kijiji
kilicho mbele yenu. Mtakapokuwa mnaingia humo, mtakuta mwana punda
amefungwa ambaye bado hajatumiwa na mtu. Mfungueni mkamlete.

<span id="an_11:3">11:3</span> Kama mtu akiwauliza, Mbona mnafanya
hivyo? Mwambieni, Bwana anamhitaji na atamrudisha hapa mara."

<span id="an_11:4">11:4</span> Basi, wakaenda, wakamkuta mwana punda
barabarani amefungwa mlangoni. Walipokuwa wakimfungua,

<span id="an_11:5">11:5</span> baadhi ya watu waliokuwa wamesimama hapo
wakawauliza "Kwa nini mnamfungua huyo mwana punda?"

<span id="an_11:6">11:6</span> Wanafunzi wakajibu kama Yesu alivyokuwa
amewaambia; nao wakawaacha waende zao.

<span id="an_11:7">11:7</span> Wakampelekea Yesu huyo mwana punda.
Wakatandika mavazi yao juu ya huyo mwana punda, na Yesu akaketi juu
yake.

<span id="an_11:8">11:8</span> Watu wengi wakatandaza mavazi yao
barabarani; wengine wakatandaza matawi ya miti waliyoyakata mashambani.

<span id="an_11:9">11:9</span> Watu wote waliotangulia na wale
waliofuata wakapaaza sauti zao wakisema, "Hosana! Abarikiwe huyo ajaye
kwa jina la Bwana!

<span id="an_11:10">11:10</span> Ubarikiwe Ufalme ujao wa baba yetu
Daudi. Hosana juu mbinguni!"

<span id="an_11:11">11:11</span> Yesu aliingia mjini Yerusalemu akaenda
moja kwa moja mpaka Hekaluni, akatazama kila kitu kwa makini. Lakini kwa
vile ilikwisha kuwa jioni, akaenda Bethania pamoja na wale kumi na
wawili.

<span id="an_11:12">11:12</span> Kesho yake, walipokuwa wanatoka
Bethania, Yesu aliona njaa.

<span id="an_11:13">11:13</span> Basi, akaona kwa mbali mtini wenye
majani mengi. Akauendea ili aone kama ulikuwa na tunda lolote.
Alipoufikia, aliukuta bila tunda lolote ila majani matupu, kwa vile
hayakuwa majira ya mtini kuzaa matunda.

<span id="an_11:14">11:14</span> Hapo akauambia mtini, "Tangu leo hata
milele mtu yeyote asile matunda kwako." Nao wanafunzi wake walisikia
maneno hayo.

<span id="an_11:15">11:15</span> Basi, wakafika Yerusalemu. Yesu
akaingia Hekaluni, akaanza kuwafukuza nje watu waliokuwa wanauza na
kununua vitu humo ndani. Akazipindua meza za wale waliokuwa
wakibadilishana fedha na viti vya wale waliokuwa wakiuza njiwa.

<span id="an_11:16">11:16</span> Hakumruhusu mtu yeyote kupitia Hekaluni
akichukua kitu.

<span id="an_11:17">11:17</span> Kisha akawafundisha, "Imeandikwa:
Nyumba yangu itaitwa nyumba ya sala kwa ajili ya mataifa yote! Lakini
ninyi mmeifanya kuwa pango la wanyang'anyi!"

<span id="an_11:18">11:18</span> Makuhani wakuu na walimu wa Sheria
waliposikia hayo, walianza kutafuta njia ya kumwangamiza. Lakini
walimwogopa kwa sababu umati wa watu ulishangazwa na mafundisho yake.

<span id="an_11:19">11:19</span> Ilipokuwa jioni, Yesu na wanafunzi wake
waliondoka mjini.

<span id="an_11:20">11:20</span> Asubuhi na mapema, walipokuwa wanapita,
waliuona ule mtini umenyauka wote, hata mizizi.

<span id="an_11:21">11:21</span> Petro aliukumbuka, akamwambia Yesu,
"Mwalimu, tazama! Ule mtini ulioulaani, umenyauka!"

<span id="an_11:22">11:22</span> Yesu akawaambia, "Mwaminini Mungu.

<span id="an_11:23">11:23</span> Nawaambieni kweli, mtu akiuambia mlima
huu: Ng'oka ukajitose baharini bila kuona shaka moyoni mwake, ila
akaamini kwamba mambo yote anayosema yanafanyika, atafanyiwa jambo hilo.

<span id="an_11:24">11:24</span> Kwa hiyo nawaambieni, mnaposali na
kuomba kitu, aminini kwamba mmekipokea, nanyi mtapewa.

<span id="an_11:25">11:25</span> Mnaposimama kusali, sameheni kila mtu
aliyewakosea chochote, ili Baba yenu aliye mbinguni awasamehe ninyi
makosa yenu.

<span id="an_11:26">11:26</span> Lakini msipowasamehe wengine, hata Baba
yenu aliye mbinguni hatawasamehe ninyi makosa yenu."

<span id="an_11:27">11:27</span> Basi, wakafika tena Yerusalemu. Yesu
alipokuwa akitembea Hekaluni, makuhani wakuu, walimu wa Sheria na wazee
walimwendea,

<span id="an_11:28">11:28</span> wakamwuliza, "Unafanya mambo haya kwa
mamlaka gani? Nani aliyekupa mamlaka ya kufanya mambo haya?"

<span id="an_11:29">11:29</span> Lakini Yesu akawaambia, "Nitawaulizeni
swali moja; mkinijibu, na pia nitawaambieni ni kwa mamlaka gani
ninafanya mambo haya.

<span id="an_11:30">11:30</span> Je, mamlaka ya Yohane ya kubatiza
yalitoka mbinguni ama kwa watu? Nijibuni."

<span id="an_11:31">11:31</span> Wakaanza kujadiliana, "Tukisema,
Yalitoka mbinguni, atatuuliza, Basi, mbona hamkumsadiki?

<span id="an_11:32">11:32</span> Na tukisema, Yalitoka kwa watu..."
(Waliogopa umati wa watu maana wote waliamini kwamba Yohane alikuwa
kweli nabii.)

<span id="an_11:33">11:33</span> Basi, wakamjibu Yesu, "Sisi hatujui."
Naye Yesu akawaambia, "Nami pia sitawaambieni ninafanya mambo haya kwa
mamlaka gani."

<span id="an_12:1">12:1</span> Yesu alianza kusema nao kwa mifano: "Mtu
mmoja alilima shamba la mizabibu. Akalizungushia ukuta, na katikati yake
akachimba kisima cha kusindikia divai, akajenga mnara pia. Akalikodisha
shamba hilo kwa wakulima, akasafiri hadi nchi ya mbali.

<span id="an_12:2">12:2</span> Wakati wa mavuno, alimtuma mtumishi wake
kwa wale wakulima akamletee sehemu ya mazao ya shamba lake.

<span id="an_12:3">12:3</span> Wale wakulima wakamkamata, wakampiga,
wakamrudisha mikono mitupu.

<span id="an_12:4">12:4</span> Akatuma tena mtumishi mwingine; huyu
wakamuumiza kichwa na kumtendea vibaya.

<span id="an_12:5">12:5</span> Mwenye shamba akatuma mtumishi mwingine
tena, na huyo wakamuua. Wengine wengi waliotumwa, baadhi yao walipigwa,
na wengi wakauawa.

<span id="an_12:6">12:6</span> Alibakiwa bado na mtu mmoja, yaani
mwanawe mpendwa. Mwishowe akamtuma huyo akisema, Watamheshimu mwanangu.

<span id="an_12:7">12:7</span> Lakini hao wakulima wakaambiana, Huyu
ndiye mrithi, basi, tumuue ili urithi wake uwe wetu!

<span id="an_12:8">12:8</span> Kwa hiyo wakamkamata, wakamuua na kumtupa
nje ya lile shamba la mizabibu.

<span id="an_12:9">12:9</span> "Basi, mwenye shamba atafanya nini?
Atakuja kuwaangamiza hao wakulima na kulikodisha hilo shamba la mizabibu
kwa watu wengine.

<span id="an_12:10">12:10</span> Je, hamjasoma Maandiko haya? Jiwe
walilokataa waashi sasa limekuwa jiwe kuu la msingi.

<span id="an_12:11">12:11</span> Bwana ndiye aliyefanya jambo hili, nalo
ni la ajabu sana kwetu."

<span id="an_12:12">12:12</span> Makuhani wakuu, walimu wa Sheria na
wazee walifahamu ya kwamba mfano huo ulikuwa unawahusu. Kwa hiyo
walijaribu kumtia nguvuni, lakini waliogopa umati wa watu. Basi,
wakamwacha wakaenda zao.

<span id="an_12:13">12:13</span> Basi, baadhi ya Mafarisayo na wafuasi
wa kikundi cha Herode walitumwa ili wamtege Yesu kwa maneno yake.

<span id="an_12:14">12:14</span> Wakamwendea, wakamwambia, "Mwalimu,
tunajua kwamba wewe ni mtu mwaminifu unayesema ukweli mtupu, wala
humjali mtu yeyote. Wala cheo cha mtu si kitu kwako, lakini wafundisha
ukweli kuhusu njia ya Mungu. Je, ni halali kulipa kodi kwa Kaisari, au
la? Tulipe au tusilipe?"

<span id="an_12:15">12:15</span> Lakini Yesu alijua unafiki wao,
akawaambia, "Mbona mnanijaribu? Nionyesheni sarafu."

<span id="an_12:16">12:16</span> Wakamwonyesha. Naye akawauliza, "Sura
na chapa hii ni ya nani?" Wakamjibu, "Ni ya Kaisari."

<span id="an_12:17">12:17</span> Basi, Yesu akawaambia, "Mpeni Kaisari
yaliyo yake Kaisari na Mungu yaliyo yake Mungu." Wakashangazwa sana
naye.

<span id="an_12:18">12:18</span> Masadukayo wasemao kwamba hakuna ufufuo
walimwendea Yesu, wakamwuliza,

<span id="an_12:19">12:19</span> "Mwalimu, Mose alituagiza hivi: Mtu
akifa na kuacha mke bila mtoto, ndugu yake lazima amchukue huyo mama
mjane amzalie watoto ndugu yake marehemu.

<span id="an_12:20">12:20</span> Basi, kulikuwa na ndugu saba. Wa kwanza
alioa, akafa bila kuacha mtoto.

<span id="an_12:21">12:21</span> Ndugu wa pili akamwoa huyo mjane, naye
pia akafa bila kuacha mtoto; na ndugu watatu hali kadhalika.

<span id="an_12:22">12:22</span> Wote saba walikufa bila kuacha mtoto.
Mwishowe yule mama mjane naye akafa.

<span id="an_12:23">12:23</span> Basi, siku watu watakapofufuka, mama
huyo atakuwa mke wa nani? Maana wote saba walikuwa wamemwoa."

<span id="an_12:24">12:24</span> Yesu akawaambia, "Ninyi mmekosea sana,
kwa sababu hamjui Maandiko Matakatifu wala nguvu ya Mungu.

<span id="an_12:25">12:25</span> Maana wafu watakapofufuka, hawataoa
wala kuolewa; watakuwa kama malaika wa mbinguni.

<span id="an_12:26">12:26</span> Lakini kuhusu kufufuliwa kwa wafu, je,
hamjasoma kitabu cha Mose katika sehemu inayohusu kile kichaka
kilichokuwa kinawaka moto? Mungu alimwambia Mose, Mimi ni Mungu wa
Abrahamu, Mungu wa Isaka, na Mungu wa Yakobo.

<span id="an_12:27">12:27</span> Basi, yeye si Mungu wa wafu, bali ni
Mungu wa walio hai. Ninyi mmekosea sana!"

<span id="an_12:28">12:28</span> Mmojawapo wa walimu wa Sheria alifika,
akasikia mabishano yao. Alipoona kwamba Yesu aliwajibu vyema,
akajitokeza akamwuliza, "Katika amri zote ni ipi iliyo ya kwanza?"

<span id="an_12:29">12:29</span> Yesu akamjibu, "Ya kwanza ndiyo hii:
Sikiliza, Israeli! Bwana Mungu wetu ndiye peke yake Bwana.

<span id="an_12:30">12:30</span> Mpende Bwana Mungu wako kwa moyo wako
wote, kwa roho yako yote, kwa akili yako yote na kwa nguvu zako zote.

<span id="an_12:31">12:31</span> Na ya pili ndiyo hii: Mpende jirani
yako kama unavyojipenda mwenyewe. Hakuna amri nyingine iliyo kuu kuliko
hizi."

<span id="an_12:32">12:32</span> Basi, yule mwalimu wa Sheria
akamwambia, "Vyema Mwalimu! Umesema kweli kwamba Mungu ni mmoja tu wala
hakuna mwingine ila yeye.

<span id="an_12:33">12:33</span> Na ni lazima mtu kumpenda Mungu kwa
moyo wote, kwa akili yote, na kwa nguvu zote, na kumpenda jirani yake
kama anavyojipenda mwenyewe. Jambo hili ni muhimu zaidi kuliko dhabihu
na sadaka zote za kuteketezwa."

<span id="an_12:34">12:34</span> Yesu alipoona kwamba huyu mtu alimjibu
kwa ujasiri, akamwambia, "Wewe huko mbali na Ufalme wa Mungu." Baada ya
hayo, hakuna mtu aliyethubutu tena kumwuliza kitu.

<span id="an_12:35">12:35</span> Wakati Yesu alipokuwa akifundisha
Hekaluni, aliuliza, "Mbona walimu wa Sheria wanasema ya kwamba Kristo ni
mwana wa Daudi?

<span id="an_12:36">12:36</span> Daudi mwenyewe akiongozwa na Roho
Mtakatifu alisema: Bwana alimwambia Bwana wangu: Keti upande wangu wa
kulia, Mpaka nitakapowaweka adui zako chini ya miguu yako."

<span id="an_12:37">12:37</span> "Daudi mwenyewe anamwita Kristo Bwana.
Basi, Kristo atakuwaje mwanae?" Umati wa watu ulikuwa ukimsikiliza kwa
furaha.

<span id="an_12:38">12:38</span> Katika mafundisho yake, Yesu alisema,
"Jihadharini na walimu wa Sheria ambao hupenda kupitapita wamejivalia
kanzu ndefu na kusalimiwa na watu kwa heshima sokoni; hupenda kuketi
mahali pa heshima katika masunagogi,

<span id="an_12:39">12:39</span> na kuchukua nafasi za heshima katika
karamu.

<span id="an_12:40">12:40</span> Huwanyonya wajane huku wakijisingizia
kusali sala ndefu. Siku ya hukumu watapata adhabu kali!"

<span id="an_12:41">12:41</span> Yesu alikuwa ameketi karibu na sanduku
la hazina. Akawa anatazama jinsi watu wengi walivyokuwa wakitoa fedha na
kuzitia katika hazina ya Hekalu. Matajiri wengi walitoa fedha nyingi.

<span id="an_12:42">12:42</span> Hapo akaja mama mmoja mjane maskini,
akatoa sarafu mbili ndogo za fedha.

<span id="an_12:43">12:43</span> Yesu akawaita wanafunzi wake,
akawaambia, "Kweli nawaambieni, huyu mama mjane maskini ametoa zaidi
kuliko wengine wote waliotia fedha katika sanduku la hazina.

<span id="an_12:44">12:44</span> Maana wote walitoa kutokana na ziada ya
mali zao, lakini huyu mama, ingawa ni maskini, ametoa yote aliyokuwa
nayo, ametoa kila kitu alichohitaji kwa kuishi."

<span id="an_13:1">13:1</span> Yesu alipokuwa anatoka Hekaluni, mmoja wa
wanafunzi wake alimwambia, "Mwalimu, tazama jinsi mawe haya na majengo
haya yalivyo ya ajabu!"

<span id="an_13:2">13:2</span> Yesu akamwambia, "Je, unayaona majengo
haya makubwa? Hakuna hata jiwe moja litakalosalia juu ya lingine; kila
kitu kitabomolewa."

<span id="an_13:3">13:3</span> Yesu alipokuwa ameketi juu ya mlima wa
Mizeituni akielekea Hekalu, Petro, Yakobo, Yohane na Andrea wakamwuliza
kwa faragha,

<span id="an_13:4">13:4</span> "Twambie mambo haya yatatukia lini? Ni
ishara gani itakayoonyesha kwamba mambo haya karibu yatimizwe?"

<span id="an_13:5">13:5</span> Yesu akaanza kuwaambia, "Jihadharini
msije mkadanganywa na mtu.

<span id="an_13:6">13:6</span> Maana wengi watakuja wakilitumia jina
langu, wakisema, Mimi ndiye! nao watawapotosha watu wengi.

<span id="an_13:7">13:7</span> Mtakaposikia juu ya vita na fununu za
vita, msifadhaike. Mambo hayo lazima yatokee, lakini mwisho wenyewe
ungali bado.

<span id="an_13:8">13:8</span> Taifa moja litapigana na taifa lingine;
utawala mmoja utapigana na utawala mwingine; kila mahali kutakuwa na
mitetemeko ya ardhi na njaa. Mambo haya ni kama tu maumivu ya kwanza ya
kujifungua mtoto.

<span id="an_13:9">13:9</span> "Lakini ninyi jihadharini. Maana watu
watawapelekeni mahakamani, na kuwapigeni katika masunagogi. Mtapelekwa
mbele ya watawala na wafalme kwa sababu yangu ili mpate kunishuhudia
kwao.

<span id="an_13:10">13:10</span> Lakini lazima kwanza Habari Njema
ihubiriwe kwa mataifa yote.

<span id="an_13:11">13:11</span> Nao watakapowatieni nguvuni na
kuwapeleka mahakamani, msiwe na wasiwasi juu ya yale mtakayosema; saa
ile itakapofika, semeni chochote mtakachopewa, maana si ninyi
mtakaosema, bali Roho Mtakatifu.

<span id="an_13:12">13:12</span> Ndugu atamsaliti ndugu yake auawe; baba
atamsaliti mwanae; watoto watawashambulia wazazi wao na kuwaua.

<span id="an_13:13">13:13</span> Watu wote watawachukieni ninyi kwa
sababu ya jina langu. Lakini atakayevumilia mpaka mwisho ndiye
atakayeokolewa.

<span id="an_13:14">13:14</span> "Mtakapoona Chukizo Haribifu limesimama
mahali ambapo si pake, (msomaji na atambue maana yake!) Hapo watu
walioko Yudea wakimbilie milimani.

<span id="an_13:15">13:15</span> Mtu aliye juu ya paa la nyumba asishuke
kuingia nyumbani mwake kuchukua kitu.

<span id="an_13:16">13:16</span> Aliye shambani asirudi nyuma kuchukua
vazi lake.

<span id="an_13:17">13:17</span> Ole wao waja wazito na wanaonyonyesha
siku hizo!

<span id="an_13:18">13:18</span> Ombeni ili mambo hayo yasitukie nyakati
za baridi.

<span id="an_13:19">13:19</span> Maana wakati huo kutakuwa na dhiki
ambayo haijatokea tangu Mungu alipoumba ulimwengu mpaka leo, wala
haitatokea tena.

<span id="an_13:20">13:20</span> Kama Bwana asingepunguza siku hizo,
hakuna binadamu ambaye angeokolewa. Lakini kwa ajili ya wateule wake,
Bwana amezipunguza siku hizo.

<span id="an_13:21">13:21</span> "Basi mtu akiwaambieni, Tazama, Kristo
yupo hapa! au Yupo pale! msimsadiki.

<span id="an_13:22">13:22</span> Maana watatokea kina Kristo wa uongo na
manabii wa uongo, watafanya ishara na maajabu, ili kuwapotosha wateule
wa Mungu, kama ikiwezekana.

<span id="an_13:23">13:23</span> Lakini ninyi jihadharini. Mimi
nimewaambieni mambo yote kabla hayajatokea.

<span id="an_13:24">13:24</span> "Basi, siku hizo baada ya dhiki hiyo,
jua litatiwa giza na mwezi hautaangaza.

<span id="an_13:25">13:25</span> Nyota zitaanguka kutoka angani, na
nguvu za mbingu zitatikiswa.

<span id="an_13:26">13:26</span> Hapo watamwona Mwana wa Mtu akija
katika mawingu kwa nguvu nyingi na utukufu.

<span id="an_13:27">13:27</span> Kisha atawatuma malaika wake;
atawakusanya wateule wake kutoka pande zote nne za dunia, kutoka mwisho
wa dunia mpaka mwisho wa mbingu.

<span id="an_13:28">13:28</span> "Kwa mtini jifunzeni mfano huu: Mara tu
matawi yake yanapoanza kuwa laini na kuchanua majani, mnajua kwamba
wakati wa kiangazi umekaribia.

<span id="an_13:29">13:29</span> Hali kadhalika nanyi mtakapoona mambo
hayo yakitendeka, jueni kwamba Mwana wa Mtu yuko karibu sana.

<span id="an_13:30">13:30</span> Nawaambieni kweli, kizazi hiki
hakitapita kabla ya mambo hayo yote kutukia.

<span id="an_13:31">13:31</span> Mbingu na dunia zitapita, lakini maneno
yangu hayatapita kamwe.

<span id="an_13:32">13:32</span> "Lakini hakuna mtu ajuaye siku au saa
hiyo itakuja lini; wala malaika wa mbinguni, wala Mwana; Baba peke yake
ndiye ajuaye.

<span id="an_13:33">13:33</span> Muwe waangalifu na kesheni, maana
hamjui wakati huo utafika lini.

<span id="an_13:34">13:34</span> Itakuwa kama mtu anayeondoka nyumbani
kwenda safari akiwaachia watumishi wake madaraka, kila mmoja na kazi
yake; akamwambia mlinzi wa mlango awe macho.

<span id="an_13:35">13:35</span> Kesheni, basi, kwa maana hamjui mwenye
nyumba atarudi lini; huenda ikawa jioni, usiku wa manane, alfajiri au
asubuhi.

<span id="an_13:36">13:36</span> Kesheni ili akija ghafla asije
akawakuta mmelala.

<span id="an_13:37">13:37</span> Ninayowaambieni ninyi, nawaambia wote:
Kesheni!"

<span id="an_14:1">14:1</span> Ilikuwa siku mbili tu kabla ya sikukuu ya
Pasaka na ya Mikate Isiyotiwa Chachu. Makuhani wakuu na walimu wa Sheria
walikuwa wakitafuta njia ya kumtia Yesu nguvuni kwa hila wamuue.

<span id="an_14:2">14:2</span> Lakini walisema, "Tusimtie nguvuni wakati
wa sikukuu, watu wasije wakafanya ghasia."

<span id="an_14:3">14:3</span> Yesu alikuwa Bethania, nyumbani kwa
Simoni, Mkoma. Alipokuwa mezani kula chakula, mama mmoja aliyekuwa na
chupa ya alabasta yenye marashi ya nardo safi ya thamani kubwa alikuja,
akaivunja hiyo chupa, akammiminia Yesu marashi hayo kichwani.

<span id="an_14:4">14:4</span> Baadhi ya watu waliokuwa hapo
walikasirika wakajisemea, "Kwa nini kupoteza ovyo marashi haya?

<span id="an_14:5">14:5</span> Yangaliweza kuuzwa kwa fedha kiasi cha
denari mia tatu, wakapewa maskini!" Wakamkemea huyo mama.

<span id="an_14:6">14:6</span> Lakini Yesu akawaambia, "Mwacheni; kwa
nini mnamsumbua? Amenitendea jambo jema.

<span id="an_14:7">14:7</span> Maskini mnao daima pamoja nanyi; mnaweza
kuwasaidia wakati wowote mnaopenda. Lakini mimi sitakuwapo pamoja nanyi
daima.

<span id="an_14:8">14:8</span> Yeye amefanya alivyoweza; ameupaka mwili
wangu marashi kuutayarisha kwa maziko.

<span id="an_14:9">14:9</span> Nawaambieni kweli, popote ulimwenguni
Habari Njema itakapohubiriwa, kitendo hiki alichofanya kitatajwa kwa
ajili ya kumkumbuka."

<span id="an_14:10">14:10</span> Kisha Yuda Iskarioti, mmoja wa wale
kumi na wawili, alienda kwa makuhani wakuu ili kumsaliti Yesu.

<span id="an_14:11">14:11</span> Makuhani wakuu waliposikia habari hiyo,
walifurahi, wakaahidi kumpa fedha. Basi, Yuda akaanza kutafuta nafasi ya
kumsaliti Yesu.

<span id="an_14:12">14:12</span> Siku ya kwanza ya sikukuu ya Mikate
Isiyotiwa Chachu, wakati ambapo mwana kondoo wa Pasaka huchinjwa,
wanafunzi wake walimwuliza, "Wataka tukuandalie wapi karamu ya Pasaka?"

<span id="an_14:13">14:13</span> Basi Yesu akawatuma wawili wa wanafunzi
wake akiwaambia, "Nendeni mjini, nanyi mtakutana na mtu anayebeba mtungi
wa maji. Mfuateni

<span id="an_14:14">14:14</span> mpaka katika nyumba atakayoingia,
mkamwambie mwenye nyumba, Mwalimu anasema: wapi chumba changu ambamo
nitakula Pasaka pamoja na wanafunzi wangu?

<span id="an_14:15">14:15</span> Naye atawaonyesha chumba kikubwa
ghorofani kilichotayarishwa na kupambwa. Tuandalieni humo."

<span id="an_14:16">14:16</span> Wanafunzi wakaondoka, wakaenda mjini,
wakakuta kila kitu sawa kama Yesu alivyokuwa amewaambia. Wakaandaa
karamu ya Pasaka.

<span id="an_14:17">14:17</span> Ilipokuwa jioni, Yesu alifika pamoja na
wanafunzi wake kumi na wawili.

<span id="an_14:18">14:18</span> Walipokuwa mezani wakila, Yesu alisema,
"Kweli nawaambieni, mmoja wenu anayekula pamoja nami, atanisaliti."

<span id="an_14:19">14:19</span> Hapo wanafunzi wake wakaanza
kuhuzunika, wakamwuliza mmojammoja, "Je, ni mimi?"

<span id="an_14:20">14:20</span> Yesu akawaambia, "Ni mmoja wenu ninyi
kumi na wawili, anayechovya mkate pamoja nami katika bakuli.

<span id="an_14:21">14:21</span> Kweli Mwana wa Mtu anakwenda zake kama
Maandiko Matakatifu yanavyosema juu yake; lakini, ole wake mtu yule
anayemsaliti Mwana wa Mtu! Ingalikuwa afadhali kwa mtu huyo kama
hangalizaliwa!"

<span id="an_14:22">14:22</span> Walipokuwa wanakula, Yesu alitwaa
mkate, akashukuru, akaumega na kuwapa wanafunzi wake akisema, "Twaeni;
huu ni mwili wangu."

<span id="an_14:23">14:23</span> Kisha akatwaa kikombe, akamshukuru
Mungu, akawapa; nao wote wakanywa katika kikombe hicho.

<span id="an_14:24">14:24</span> Akawaambia, "Hii ni damu yangu
inayothibitisha agano la Mungu, damu inayomwagwa kwa ajili ya watu
wengi.

<span id="an_14:25">14:25</span> Kweli nawaambieni, sitakunywa tena
divai ya zabibu mpaka siku ile nitakapoinywa upya katika Ufalme wa
Mungu."

<span id="an_14:26">14:26</span> Kisha wakaimba wimbo, wakaondoka,
wakaenda katika mlima wa Mizeituni.

<span id="an_14:27">14:27</span> Yesu akawaambia wanafunzi wake, "Ninyi
nyote mtakuwa na mashaka nami; maana Maandiko Matakatifu yasema:
Nitampiga mchungaji nao kondoo watatawanyika.

<span id="an_14:28">14:28</span> Lakini nikisha fufuka, nitawatangulieni
kule Galilaya."

<span id="an_14:29">14:29</span> Petro akamwambia "Hata kama wote
watakuwa na mashaka nawe na kukuacha, mimi sitakukana kamwe!"

<span id="an_14:30">14:30</span> Yesu akamwambia, "Kweli nakwambia,
usiku huu, kabla jogoo hajawika mara mbili, utanikana mara tatu."

<span id="an_14:31">14:31</span> Lakini Petro akasisitiza, "Hata kama ni
lazima nife pamoja nawe, sitakuacha kamwe." Wanafunzi wote pia wakasema
vivyo hivyo.

<span id="an_14:32">14:32</span> Basi, wakafika katika bustani iitwayo
Gethsemane. Yesu akawaambia wanafunzi wake, "Kaeni hapa wakati mimi
nasali."

<span id="an_14:33">14:33</span> Kisha akawachukua Petro, Yakobo na
Yohane; akaanza kufadhaika sana na kuhangaika.

<span id="an_14:34">14:34</span> Akawaambia, "Nina huzuni kubwa moyoni
hata karibu kufa. Kaeni hapa mkeshe."

<span id="an_14:35">14:35</span> Akaenda mbele kidogo, akajitupa chini
kifudifudi, akasali kwamba, kama ingewezekana, asiipitie saa hiyo ya
mateso.

<span id="an_14:36">14:36</span> Akasema, "Baba yangu, kwako mambo yote
yanawezekana. Uniondolee kikombe hiki; lakini isiwe kama nitakavyo mimi,
bali utakavyo wewe."

<span id="an_14:37">14:37</span> Kisha akarudi kwa wanafunzi wale
watatu, akawakuta wamelala. Basi, akamwuliza Petro, "Simoni, je umelala?
Hukuweza kukesha hata saa moja?"

<span id="an_14:38">14:38</span> Kisha akawaambia, "Kesheni na kusali
ili msije mkaingia katika majaribu. Roho i radhi, lakini mwili ni
dhaifu."

<span id="an_14:39">14:39</span> Akaenda kusali tena akirudia maneno
yaleyale.

<span id="an_14:40">14:40</span> Kisha akarudi tena, akawakuta wamelala.
Macho yao yalikuwa yamebanwa na usingizi. Hawakujua la kumjibu.

<span id="an_14:41">14:41</span> Alipowajia mara ya tatu aliwaambia,
"Mnalala bado na kupumzika? Sasa imetosha! Saa imefika! Mwana wa Mtu
anakabidhiwa kwa watu waovu.

<span id="an_14:42">14:42</span> Amkeni, twendeni zetu. Tazameni, yule
atakayenisaliti amekaribia."

<span id="an_14:43">14:43</span> Yesu alipokuwa bado anasema, Yuda,
mmoja wa wale kumi na wawili, akafika pamoja na umati wa watu wenye
mapanga na marungu. Watu hao walikuwa wametumwa na makuhani wakuu,
walimu wa Sheria na wazee.

<span id="an_14:44">14:44</span> Msaliti Yuda alikuwa amewapa ishara:
"Yule nitakayembusu ndiye; mkamateni, mkampeleke chini ya ulinzi."

<span id="an_14:45">14:45</span> Yuda alipofika tu, alimwendea Yesu moja
kwa moja, akasema, "Mwalimu!" Kisha akambusu.

<span id="an_14:46">14:46</span> Basi, hao watu wakamkamata Yesu,
wakamtia nguvuni.

<span id="an_14:47">14:47</span> Mmoja wa wale waliokuwa wamesimama hapo
pamoja na Yesu akauchomoa upanga wake, akampiga mtumishi wa Kuhani Mkuu,
akamkata sikio.

<span id="an_14:48">14:48</span> Yesu akawaambia, "Je, mmekuja na
mapanga na marungu kunikamata kana kwamba mimi ni mnyang'anyi?

<span id="an_14:49">14:49</span> Kila siku nilikuwa pamoja nanyi
nikifundisha Hekaluni, wala hamkunikamata. Lakini sasa lazima Maandiko
Matakatifu yatimie."

<span id="an_14:50">14:50</span> Hapo wanafunzi wote wakamwacha,
wakakimbia.

<span id="an_14:51">14:51</span> Kulikuwa na kijana mmoja aliyekuwa
anamfuata Yesu akiwa amevaa shuka. Nao wakajaribu kumkamata.

<span id="an_14:52">14:52</span> Lakini yeye akaponyoka, akaiachilia ile
shuka, akakimbia uchi.

<span id="an_14:53">14:53</span> Basi, wakampeleka Yesu kwa Kuhani Mkuu
ambapo makuhani wakuu wote, wazee na walimu wa Sheria walikuwa
wamekutanika.

<span id="an_14:54">14:54</span> Petro alimfuata Yesu kwa mbali,
akaingia ndani ya ya wa Kuhani Mkuu, akaketi pamoja na walinzi akiota
moto.

<span id="an_14:55">14:55</span> Makuhani wakuu na Baraza lote
wakatafuta ushahidi wa kumshtaki Yesu wapate kumwua, lakini hawakupata.

<span id="an_14:56">14:56</span> Watu wengi walitoa ushahidi wa uongo
juu ya Yesu, lakini ushahidi wao haukupatana.

<span id="an_14:57">14:57</span> Kisha wengine walisimama, wakatoa
ushahidi wa uongo wakisema:

<span id="an_14:58">14:58</span> "Tulimsikia mtu huyu akisema,
Nitaliharibu Hekalu hili lililojengwa kwa mikono, na kwa siku tatu
nitajenga lingine lisilojengwa kwa mikono."

<span id="an_14:59">14:59</span> Lakini hata hivyo, ushahidi wao
haukupatana.

<span id="an_14:60">14:60</span> Basi, Kuhani Mkuu akasimama katikati
yao, akamwuliza Yesu, "Je, hujibu neno? Watu hawa wanashuhudia nini
dhidi yako?"

<span id="an_14:61">14:61</span> Lakini yeye akakaa kimya; hakusema hata
neno moja. Kuhani Mkuu akamwuliza tena, "Je, wewe ndiwe Kristo, Mwana wa
Mungu Mtukufu?"

<span id="an_14:62">14:62</span> Yesu akajibu, "Naam, mimi ndiye. Tena,
mtamwona Mwana wa Mtu amekaa upande wa kulia wa Mwenyezi, akija katika
mawingu ya mbinguni."

<span id="an_14:63">14:63</span> Hapo Kuhani Mkuu akararua joho lake,
akasema, "Tuna haja gani tena ya mashahidi?

<span id="an_14:64">14:64</span> Mmesikia kufuru yake! Ninyi mwaonaje?"
Wote wakaamua kwamba anastahili kuuawa.

<span id="an_14:65">14:65</span> Basi, baadhi yao wakaanza kumtemea
mate, wakamfunika uso, wakampiga na kumwambia, "Bashiri ni nani
aliyekupiga!" Hata watumishi wakamchukua, wakampiga makofi.

<span id="an_14:66">14:66</span> Petro alipokuwa bado chini ukumbini,
mmoja wa wajakazi wa kuhani Mkuu alikuja.

<span id="an_14:67">14:67</span> Alipomwona Petro akiota moto,
alimtazama, akamwambia, "Hata wewe ulikuwa pamoja na Yesu Mnazareti."

<span id="an_14:68">14:68</span> Lakini Petro akakana, "Sijui, wala
sielewi unayosema!" Kisha Petro akaondoka, akaenda nje uani. Hapo jogoo
akawika.

<span id="an_14:69">14:69</span> Yule mjakazi alipomwona tena Petro,
akaanza tena kuwaambia watu waliokuwa wamesimama hapo, "Mtu huyu ni
mmoja wao."

<span id="an_14:70">14:70</span> Petro akakana tena. Baadaye kidogo,
watu waliokuwa wamesimama hapo wakamwambia Petro, "Hakika wewe ni mmoja
wao, maana wewe ni Mgalilaya."

<span id="an_14:71">14:71</span> Lakini Petro akaanza kulaani na kuapa
akisema, "Mimi simjui mtu huyu mnayesema habari zake."

<span id="an_14:72">14:72</span> Hapo jogoo akawika mara ya pili. Basi,
Petro akakumbuka jinsi Yesu alivyokuwa amemwambia: "Kabla jogoo hajawika
mara mbili, utanikana mara tatu." Petro akabubujika machozi.

<span id="an_15:1">15:1</span> Kulipopambazuka, makuhani wakuu walifanya
shauri pamoja na wazee, walimu wa Sheria na Baraza lote, wakamfunga Yesu
pingu, wakampeleka na kumkabidhi kwa Pilato.

<span id="an_15:2">15:2</span> Pilato akamwuliza Yesu, "Je, wewe ni
mfalme wa Wayahudi?" Yesu akajibu, "Wewe umesema."

<span id="an_15:3">15:3</span> Makuhani wakuu wakamshtaki Yesu mambo
mengi.

<span id="an_15:4">15:4</span> Pilato akamwuliza tena Yesu, "Je, hujibu
neno? Tazama wanavyotoa mashtaka mengi juu yako."

<span id="an_15:5">15:5</span> Lakini Yesu hakujibu neno, hata pilato
akashangaa.

<span id="an_15:6">15:6</span> Kila wakati wa sikukuu ya Pasaka, Pilato
alikuwa na desturi ya kuwafungulia mfungwa mmoja waliyemtaka.

<span id="an_15:7">15:7</span> Basi, kulikuwa na mtu mmoja aitwaye
Baraba, ambaye alikuwa amefungwa pamoja na waasi wengine kwa kusababisha
uasi na mauaji.

<span id="an_15:8">15:8</span> Watu wengi wakamwendea Pilato wakamwomba
awafanyie kama kawaida yake.

<span id="an_15:9">15:9</span> Pilato akawauliza, "Je, mwataka
niwafungulieni Mfalme wa Wayahudi?"

<span id="an_15:10">15:10</span> Alisema hivyo kwa sababu alijua wazi
kwamba makuhani wakuu walimkabidhi Yesu kwake kwa sababu ya wivu.

<span id="an_15:11">15:11</span> Lakini makuhani wakuu wakawachochea
watu wamwombe Pilato awafungulie Baraba.

<span id="an_15:12">15:12</span> Pilato akawauliza tena, "Basi, sasa
mwataka nifanye nini na mtu huyu mnayemwita Mfalme wa Wayahudi?"

<span id="an_15:13">15:13</span> Watu wote wakapaaza sauti tena:
"Msulubishe!"

<span id="an_15:14">15:14</span> Lakini Pilato akawauliza, "Kwa nini!
Amefanya kosa gani?" Lakini wao wakazidi kupaaza sauti, "Msulubishe!"

<span id="an_15:15">15:15</span> Pilato alitaka kuuridhisha huo umati wa
watu; basi, akamwachilia Baraba kutoka gerezani. Akaamuru Yesu apigwe
viboko, kisha akamtoa asulubiwe.

<span id="an_15:16">15:16</span> Kisha askari walimpeleka Yesu ndani
ukumbini, katika ikulu, wakakusanya kikosi kizima cha askari.

<span id="an_15:17">15:17</span> Wakamvika vazi la rangi ya zambarau,
wakasokota taji ya miiba, wakamwekea kichwani.

<span id="an_15:18">15:18</span> Wakaanza kumsalimu, "Shikamoo Mfalme wa
Wayahudi!"

<span id="an_15:19">15:19</span> Wakampiga kichwani kwa mwanzi,
wakamtemea mate; wakampigia magoti na kumsujudia.

<span id="an_15:20">15:20</span> Baada ya kumdhihaki, walimvua lile
joho, wakamvika nguo zake, kisha wakampeleka kumsulubisha.

<span id="an_15:21">15:21</span> Walipokuwa njiani, walikutana na mtu
mmoja aitwaye Simoni, mwenyeji wa Kurene. Yeye alikuwa baba wa Aleksanda
na Rufo, na wakati huo alikuwa akitoka shambani. Basi, wakamlazimisha
auchukue msalaba wa Yesu.

<span id="an_15:22">15:22</span> Kisha wakampeleka Yesu mpaka mahali
palipoitwa Golgotha, maana yake, "Mahali pa Fuvu la Kichwa."

<span id="an_15:23">15:23</span> Wakampa divai iliyochanganywa na
manemane, lakini yeye akaikataa.

<span id="an_15:24">15:24</span> Basi, wakamsulubisha, wakagawana mavazi
yake kwa kuyapigia kura waamue nani angepata nini.

<span id="an_15:25">15:25</span> Ilikuwa saa tatu asubuhi
walipomsulubisha.

<span id="an_15:26">15:26</span> Na mshtaka wake ulikuwa umeandikwa:
"Mfalme wa Wayahudi."

<span id="an_15:27">15:27</span> Pamoja naye waliwasulubisha
wanyang'anyi wawili, mmoja upande wake wa kulia na mwingine upande wake
wa kushoto.

<span id="an_15:28">15:28</span> Hapo yakatimia Maandiko Matakatifu
yanayosema, "Aliwekwa kundi moja na waovu."

<span id="an_15:29">15:29</span> Watu waliokuwa wanapita mahali hapo
walimtukana, wakitikisa vichwa vyao na kusema, "Aha! Wewe mwenye kuvunja
Hekalu na kulijenga kwa siku tatu!

<span id="an_15:30">15:30</span> Sasa, shuka msalabani ujiokoe
mwenyewe!"

<span id="an_15:31">15:31</span> Nao makuhani wakuu pamoja na walimu wa
Sheria walimdhihaki wakisema, "Aliwaokoa wengine, lakini kujiokoa
mwenyewe hawezi!

<span id="an_15:32">15:32</span> Eti yeye ni Kristo, Mfalme wa Israeli!
Basi, na ashuke msalabani ili tuone na kuamini." Hata watu wale
waliosulubiwa pamoja naye walimtukana.

<span id="an_15:33">15:33</span> Tangu saa sita mchana mpaka saa tisa
kulikuwa giza nchini kote.

<span id="an_15:34">15:34</span> Saa tisa alasiri Yesu akalia kwa sauti
kubwa, "Eloi, Eloi, lema sabakthani?" Maana yake, "Mungu wangu, Mungu
wangu, mbona umeniacha?"

<span id="an_15:35">15:35</span> Baadhi ya watu waliosimama pale
waliposikia hivyo, walisema, "Sikiliza! Anamwita Eliya!"

<span id="an_15:36">15:36</span> Mtu mmoja akakimbia, akachovya sifongo
katika siki, akaiweka juu ya mwanzi, akampa anywe akisema, "Hebu tuone
kama Eliya atakuja kumteremsha msalabani!"

<span id="an_15:37">15:37</span> Yesu akapaaza sauti kubwa, akakata
roho.

<span id="an_15:38">15:38</span> Basi, pazia la Hekalu likapasuka
vipande viwili toka juu mpaka chini.

<span id="an_15:39">15:39</span> Jemadari mmoja aliyekuwa amesimama
mbele yake aliona jinsi Yesu alivyolia kwa sauti na kukata roho,
akasema, "Kweli mtu huyu alikuwa Mwana wa Mungu!"

<span id="an_15:40">15:40</span> Walikuwako pia wanawake waliotazama kwa
mbali, miongoni mwao akiwa Maria toka mji wa Magdala, Salome, na Maria
mama wa kina Yakobo mdogo na Yose.

<span id="an_15:41">15:41</span> Hawa walimfuata Yesu alipokuwa Galilaya
na kumtumikia. Kulikuwa na wanawake wengine wengi waliokuja Yerusalemu
pamoja naye.

<span id="an_15:42">15:42</span> Wakati wa jioni ulikuwa umekwisha fika.
Hiyo ilikuwa siku ya Maandalio, yaani siku inayotangulia Sabato.

<span id="an_15:43">15:43</span> Hapo akaja Yosefu mwenyeji wa
Armathaya, mjumbe wa Baraza Kuu, aliyeheshimika sana. Yeye pia alikuwa
anatazamia kuja kwa Ufalme wa Mungu. Basi, alimwendea Pilato bila uoga,
akaomba apewe mwili wa Yesu.

<span id="an_15:44">15:44</span> Pilato alishangaa kusikia kwamba Yesu
alikuwa amekwisha kufa. Basi, akamwita jemadari, akamwuliza kama Yesu
alikuwa amekufa kitambo.

<span id="an_15:45">15:45</span> Pilato alipoarifiwa na huyo jemadari
kwamba Yesu alikuwa amekwisha kufa, akamruhusu Yosefu auchukue mwili
wake.

<span id="an_15:46">15:46</span> Hapo Yosefu akanunua sanda ya kitani,
akauteremsha chini huo mwili, akauzungushia sanda. Akauweka katika
kaburi lililokuwa limechongwa mwambani, kisha akavingirisha jiwe kubwa
mbele ya mlango.

<span id="an_15:47">15:47</span> Nao Maria Magdalene na Maria mama yake
Yose walipaona hapo alipolazwa.

<span id="an_16:1">16:1</span> Baada ya siku ya Sabato, Maria Magdalene,
Salome na Maria mama yake Yakobo walinunua manukato ili wakaupake mwili
wa Yesu.

<span id="an_16:2">16:2</span> Basi, alfajiri na mapema siku ya
Jumapili, jua lilipoanza kuchomoza, walienda kaburini.

<span id="an_16:3">16:3</span> Nao wakawa wanaambiana, "Nani
atakayetuondolea lile jiwe mlangoni mwa kaburi?"

<span id="an_16:4">16:4</span> Lakini walipotazama, waliona jiwe
limekwisha ondolewa. (Nalo lilikuwa kubwa mno.)

<span id="an_16:5">16:5</span> Walipoingia kaburini, walimwona kijana
mmoja aliyevaa vazi jeupe, ameketi upande wa kulia; wakashangaa sana.

<span id="an_16:6">16:6</span> Lakini huyo kijana akawaambia,
"Msishangae. Mnamtafuta Yesu wa Nazareti aliyesulubiwa. Amefufuka,
hayumo hapa. Tazameni mahali walipokuwa wamemlaza.

<span id="an_16:7">16:7</span> Nendeni mkawaambie wanafunzi wake pamoja
na Petro ya kwamba anawatangulieni kule Galilaya. Huko mtamwona kama
alivyowaambieni."

<span id="an_16:8">16:8</span> Basi, wakatoka pale kaburini mbio, maana
walitetemeka kwa hofu na kushangaa. Hawakumwambia mtu yeyote kitu, kwa
sababu waliogopa mno.

<span id="an_16:9">16:9</span> Yesu alipofufuka mapema Jumapili,
alijionyesha kwanza kwa Maria Magdalene, ambaye Yesu alikuwa amemtoa
pepo saba.

<span id="an_16:10">16:10</span> Maria Magdalene akaenda, akawajulisha
wale waliokuwa pamoja na Yesu, na wakati huo walikuwa wanaomboleza na
kulia.

<span id="an_16:11">16:11</span> Lakini waliposikia ya kwamba Yesu yu
hai na kwamba Maria Magdalene amemwona, hawakuamini.

<span id="an_16:12">16:12</span> Baadaye Yesu aliwatokea wanafunzi
wawili akiwa na sura nyingine. Wanafunzi hao walikuwa wanakwenda
shambani.

<span id="an_16:13">16:13</span> Nao pia wakaenda wakawaambia wenzao.
Hata hivyo hawakuamini.

<span id="an_16:14">16:14</span> Mwishowe, Yesu aliwatokea wanafunzi
kumi na mmoja walipokuwa pamoja mezani. Akawakemea sana kwa sababu ya
kutoamini kwao na ukaidi wao, maana hawakuwaamini wale waliokuwa
wamemwona baada ya kufufuka.

<span id="an_16:15">16:15</span> Basi, akawaambia, "Nendeni ulimwenguni
kote mkahubiri Habari Njema kwa kila mtu.

<span id="an_16:16">16:16</span> Anayeamini na kubatizwa ataokolewa;
asiyeamini atahukumiwa.

<span id="an_16:17">16:17</span> Na ishara hizi zitaandamana na wale
wanaoamini: kwa jina langu watatoa pepo na watasema kwa lugha mpya.

<span id="an_16:18">16:18</span> Wakishika nyoka au wakinywa kitu
chochote chenye sumu, hakitawadhuru. Watawawekea wagonjwa mikono, nao
watapona."

<span id="an_16:19">16:19</span> Basi, Bwana Yesu alipokwisha sema nao,
akachukuliwa mbinguni, akaketi upande wa kulia wa Mungu.

<span id="an_16:20">16:20</span> Wanafunzi wakaenda wakihubiri kila
mahali. Bwana akafanya kazi pamoja nao na kuimarisha ujumbe huo kwa
ishara zilizoandamana nao.

------------------------------------------------------------------------

[Next: Luke](luk.md)
