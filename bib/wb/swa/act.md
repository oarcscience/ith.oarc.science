[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](joh)  [Next](rom) 

------------------------------------------------------------------------

### Swahili Bible: Acts

<span id="an_1:1">1:1</span> Ndugu Theofilo, Katika kitabu cha kwanza
niliandika juu ya mambo yote Yesu aliyotenda na kufundisha tangu mwanzo
wa kazi yake

<span id="an_1:2">1:2</span> mpaka siku ile alipochukuliwa mbinguni.
Kabla ya kuchukuliwa mbinguni aliwapa maagizo kwa njia ya Roho Mtakatifu
wale mitume aliowachagua.

<span id="an_1:3">1:3</span> Kwa muda wa siku arobaini baada ya kifo
chake aliwatokea mara nyingi kwa namna ambazo zilithibitisha kabisa
kwamba alikuwa hai. Walimwona, naye aliongea nao juu ya ufalme wa Mungu.

<span id="an_1:4">1:4</span> Wakati walipokutana pamoja aliwaamuru hivi:
"Msiondoke Yerusalemu, bali ngojeeni ile zawadi aliyoahidi Baba, zawadi
ambayo mlikwisha nisikia nikiongea juu yake.

<span id="an_1:5">1:5</span> Kwani Yohane alibatiza kwa maji, lakini
baada ya siku chache, ninyi mtabatizwa kwa Roho Mtakatifu."

<span id="an_1:6">1:6</span> Basi, mitume walipokutana pamoja na Yesu,
walimwuliza, "Je Bwana, wakati huu ndipo utakaporudisha ule ufalme kwa
Israeli?"

<span id="an_1:7">1:7</span> Lakini Yesu akawaambia, "Nyakati na majira
ya mambo hayo viko chini ya mamlaka ya Baba yangu, wala si shauri lenu
kujua yatakuwa lini.

<span id="an_1:8">1:8</span> Lakini wakati Roho Mtakatifu
atakapowashukieni ninyi, mtajazwa nguvu na mtakuwa mashahidi wangu
katika Yerusalemu, katika nchi yote ya Yudea na Samaria, na hata miisho
ya dunia."

<span id="an_1:9">1:9</span> Baada ya kusema hayo, wote wakiwa
wanamtazama, alichukuliwa mbinguni; wingu likamficha wasimwone tena.

<span id="an_1:10">1:10</span> Walipokuwa bado wanatazama juu angani,
akiwa anakwenda zake, mara watu wawili waliokuwa wamevaa nguo nyeupe
walisimama karibu nao,

<span id="an_1:11">1:11</span> wakasema, "Enyi wananchi wa Galilaya!
Mbona mnasimama mkitazama angani? Yesu huyu ambaye amechukuliwa kutoka
kwenu kwenda mbinguni atakuja tena namna hiyohiyo mliivyomwona akienda
mbinguni."

<span id="an_1:12">1:12</span> Kisha mitume wakarudi Yerusalemu kutoka
mlima wa Mizeituni ulioko karibu kilomita moja kutoka mjini.

<span id="an_1:13">1:13</span> Walipofika mjini waliingia katika chumba
ghorofani ambamo walikuwa wanakaa; nao walikuwa Petro, Yohane, Yakobo,
Andrea, Filipo na Thoma, Bartholomayo na Mathayo, Yakobo mwana wa
Alfayo, Simoni Zelote na Yuda mwana wa Yakobo.

<span id="an_1:14">1:14</span> Hawa wote walikusanyika pamoja kusali,
pamoja na wanawake kadha wa kadha, na Maria mama yake Yesu, na ndugu
zake.

<span id="an_1:15">1:15</span> Siku chache baadaye, kulikuwa na mkutano
wa waumini, karibu watu mia moja na ishirini. Petro alisimama mbele yao,

<span id="an_1:16">1:16</span> akasema, "Ndugu zangu, ilikuwa lazima ile
sehemu ya Maandiko Matakatifu itimie, sehemu ambayo Roho Mtakatifu, kwa
maneno ya Daudi, alibashiri habari za Yuda ambaye aliwaongoza wale
waliomtia Yesu nguvuni.

<span id="an_1:17">1:17</span> Yuda alikuwa mmoja wa kikundi chetu maana
alichaguliwa ashiriki huduma yetu.

<span id="an_1:18">1:18</span> ("Mnajua kwamba yeye alinunua shamba kwa
zile fedha alizopata kutokana na kitendo chake kiovu. Akaanguka chini,
akapasuka na matumbo yake yakamwagika nje.

<span id="an_1:19">1:19</span> Kila mtu katika Yerusalemu alisikia
habari za tukio hilo na hivyo, kwa lugha yao, wakaliita lile shamba
Hekeli Dama, maana yake, Shamba la Damu.)

<span id="an_1:20">1:20</span> Basi, imeandikwa katika kitabu cha
Zaburi: Nyumba yake ibaki mahame; mtu yeyote asiishi ndani yake. Tena
imeandikwa: Mtu mwingine achukue nafasi yake katika huduma hiyo.

<span id="an_1:21">1:21</span> Kwa hiyo, ni lazima mtu mwingine ajiunge
nasi kama shahidi wa ufufuo wake Bwana Yesu.

<span id="an_1:22">1:22</span> Anapaswa kuwa mmoja wa wale waliokuwa
katika kundi letu wakati wote Bwana alipokuwa anasafiri pamoja nasi,
tangu wakati Yohane alipokuwa anabatiza mpaka siku ile Yesu
alipochukuliwa kutoka kwetu kwenda mbinguni."

<span id="an_1:23">1:23</span> Basi, wakataja majina ya watu wawili; wa
kwanza Yosefu aliyeitwa Barsaba (au pia Yusto), na wa pili Mathia.

<span id="an_1:24">1:24</span> Kisha wakasali: "Bwana, wewe unajua mioyo
ya watu wote. Hivyo, utuonyeshe ni yupi kati ya hawa wawili uliyemchagua

<span id="an_1:25">1:25</span> ili achukue nafasi hii ya huduma ya
kitume aliyoacha Yuda akaenda mahali pake mwenyewe."

<span id="an_1:26">1:26</span> Hapo, wakapiga kura; kura ikampata
Mathia, naye akaongezwa katika idadi ya wale mitume wengine kumi na
mmoja.

<span id="an_2:1">2:1</span> Siku ya Pentekoste ilipofika, waumini wote
walikuwa wamekusanyika pamoja.

<span id="an_2:2">2:2</span> Ghafla, sauti ikasikika kutoka angani;
sauti iliyokuwa kama ya upepo mkali, ikajaza ile nyumba yote walimokuwa
wamekaa.

<span id="an_2:3">2:3</span> Kisha, vikatokea vitu vilivyoonekana kama
ndimi za moto, vikagawanyika na kutua juu ya kila mmoja wao.

<span id="an_2:4">2:4</span> Wote wakajazwa Roho Mtakatifu, wakaanza
kusema lugha mbalimbali kadiri Roho alivyowawezesha.

<span id="an_2:5">2:5</span> Na huko Yerusalemu walikuwako Wayahudi,
watu wamchao Mungu, waliotoka katika kila nchi duniani.

<span id="an_2:6">2:6</span> Waliposikia sauti hiyo, kundi kubwa la watu
lilikusanyika. Wote walishtuka sana kwani kila mmoja wao aliwasikia hao
waumini wakisema kwa lugha yake mwenyewe.

<span id="an_2:7">2:7</span> Walistaajabu na kushangaa, wakisema, "Je,
hawa wote tunaowasikia wakisema hivi, si wenyeji wa Galilaya?

<span id="an_2:8">2:8</span> Imekuwaje, basi, kwamba kila mmoja wetu
anawasikia wakisema kwa lugha yake mwenyewe?

<span id="an_2:9">2:9</span> Baadhi yetu ni Waparthi, Wamedi na Waelami;
wengine ni wenyeji wa Mesopotamia, Yudea, Kapadokia, Ponto na Asia,

<span id="an_2:10">2:10</span> Frugia na Pamfulia, Misri na sehemu za
Libya karibu na Kurene; wengine wetu ni wageni kutoka Roma,

<span id="an_2:11">2:11</span> Wayahudi na watu walioongokea dini ya
Kiyahudi; wengine wametoka Krete na Arabia. Sisi sote tunasikia wakisema
kwa lugha zetu wenyewe mambo makuu ya Mungu."

<span id="an_2:12">2:12</span> Wote walishangaa na kufadhaika huku
wakiulizana, "Hii ina maana gani?"

<span id="an_2:13">2:13</span> Lakini wengine wakawadhihaki wakisema,
"Watu hawa wamelewa divai mpya!"

<span id="an_2:14">2:14</span> Lakini Petro alisimama pamoja na wale
kumi na mmoja akaanza kuwahutubia watu kwa sauti kubwa: "Ndugu Wayahudi
nanyi nyote mnaokaa hapa Yerusalemu, sikilizeni kwa makini maneno yangu.

<span id="an_2:15">2:15</span> Watu hawa hawakulewa kama mnavyodhani;
mbona ni saa tatu tu asubuhi?

<span id="an_2:16">2:16</span> Ukweli ni kwamba jambo hili ni lile
alilosema nabii Yoeli:

<span id="an_2:17">2:17</span> Katika siku zile za mwisho, asema Bwana,
nitawamiminia binadamu wote Roho wangu. Watoto wenu, wanaume kwa
wanawake, watautangaza ujumbe wangu; vijana wenu wataona maono, na wazee
wenu wataota ndoto.

<span id="an_2:18">2:18</span> Naam, hata watumishi wangu, wanaume kwa
wanawake, nitawamiminia Roho wangu, siku zile, nao watautangaza ujumbe
wangu.

<span id="an_2:19">2:19</span> Nitatenda miujiza juu angani, na ishara
chini duniani; kutakuwa na damu, moto na moshi mzito;

<span id="an_2:20">2:20</span> jua litatiwa giza, na mwezi utakuwa
mwekundu kama damu, kabla ya kutokea ile siku kuu na tukufu ya Bwana.

<span id="an_2:21">2:21</span> Hapo, yeyote atakayeomba kwa jina la
Bwana, ataokolewa.

<span id="an_2:22">2:22</span> "Wananchi wa Israeli, sikilizeni maneno
haya! Yesu wa Nazareti alikuwa mtu ambaye mamlaka yake ya kimungu
yalithibitishwa kwenu kwa miujiza, maajabu na ishara Mungu alizofanya
kati yenu kwa njia yake, kama mnavyojua.

<span id="an_2:23">2:23</span> Kufuatana na mpango wake mwenyewe Mungu
alikwisha amua kwamba Yesu angetiwa mikononi mwenu; nanyi mkamuua kwa
kuwaachia watu wabaya wamsulubishe.

<span id="an_2:24">2:24</span> Lakini Mungu alimfufua kutoka wafu
akamwokoa katika maumivu ya kifo kwa maana haingewezekana kabisa kifo
kimfunge.

<span id="an_2:25">2:25</span> Maana Daudi alisema juu yake hivi:
Nilimwona Bwana mbele yangu daima; yuko nami upande wangu wa kulia, na
hivyo sitatikisika.

<span id="an_2:26">2:26</span> Kwa hiyo, moyo wangu ulifurahi; tena
nilipiga vigelegele vya furaha. Mwili wangu utakaa katika tumaini;

<span id="an_2:27">2:27</span> kwa kuwa hutaiacha roho yangu katika
kuzimu, wala kumruhusu mtakatifu wako aoze.

<span id="an_2:28">2:28</span> Umenionyesha njia za kuufikia uzima,
kuwako kwako kwanijaza furaha!

<span id="an_2:29">2:29</span> "Ndugu zangu, napenda kuwaambieni
waziwazi juu ya mambo yaliyompata Daudi, babu yetu. Yeye alikufa,
akazikwa, tena kaburi lake liko papa hapa petu mpaka leo.

<span id="an_2:30">2:30</span> Lakini kwa vile Daudi alikuwa nabii,
alijua kuwa Mungu alimwapia kiapo kwamba atamtawaza mmoja wa uzawa wake
kuwa mfalme mahali pake.

<span id="an_2:31">2:31</span> Daudi aliona kabla mambo yatakayofanywa
na Mungu na hivyo akasema juu ya ufufuo wa Kristo wakati aliposema:
Hakuachwa kuzimu, mwili wake haukuoza.

<span id="an_2:32">2:32</span> Basi, Mungu alimfufua huyo Yesu na sisi
sote ni mashahidi wa tukio hilo.

<span id="an_2:33">2:33</span> Yesu aliinuliwa juu mpaka upande wa kulia
wa Mungu, akapokea kutoka kwa Baba ile zawadi aliyoahidi yaani Roho
Mtakatifu; na mnachoona sasa na kusikia ni mmiminiko wa huyo Roho.

<span id="an_2:34">2:34</span> Maana Daudi mwenyewe, hakupanda mpaka
mbinguni; ila yeye alisema: Bwana alimwambia Bwana wangu: Keti upande
wangu wa kulia,

<span id="an_2:35">2:35</span> hadi nitakapowafanya adui zako kibao cha
kukanyagia miguu yako.

<span id="an_2:36">2:36</span> "Watu wote wa Israeli wanapaswa kufahamu
kwa hakika kwamba huyo Yesu mliyemsulubisha ninyi, ndiye huyo ambaye
Mungu amemfanya kuwa Bwana na Kristo."

<span id="an_2:37">2:37</span> Basi, watu waliposikia hayo, walichomwa
moyo, wakawauliza Petro na wale mitume wenzake: "Ndugu zetu, tufanye
nini?"

<span id="an_2:38">2:38</span> Petro akajibu, "Tubuni na kila mmoja wenu
abatizwe kwa jina la Yesu Kristo ili mpate kuondolewa dhambi zenu na
kupokea ile zawadi ya Roho Mtakatifu.

<span id="an_2:39">2:39</span> Maana, ahadi ile ilikuwa kwa ajili yenu,
kwa ajili ya watoto wenu, kwa ajili ya wote wanaokaa mbali; na kwa ajili
ya kila mtu ambaye Bwana Mungu wetu atamwita kwake."

<span id="an_2:40">2:40</span> Kwa maneno mengine mengi, Petro
alisisitiza na kuwahimiza watu akisema, "Jiokoeni katika kizazi hiki
kiovu."

<span id="an_2:41">2:41</span> Wengi waliyakubali maneno yake,
wakabatizwa. Watu wapatao elfu tatu wakaongezeka katika kile kikundi
siku hiyo.

<span id="an_2:42">2:42</span> Hawa wote waliendelea kujifunza kutoka
kwa mitume, kuishi pamoja kidugu, kumega mkate na kusali.

<span id="an_2:43">2:43</span> Miujiza na maajabu mengi yalifanyika kwa
njia ya mitume hata kila mtu akajawa na hofu.

<span id="an_2:44">2:44</span> Waumini wote waliendelea kuwa kitu kimoja
na mali zao waligawana pamoja.

<span id="an_2:45">2:45</span> Walikuwa wakiuza mali na vitu vyao kisha
wakagawana fedha kadiri ya mahitaji ya kila mmoja.

<span id="an_2:46">2:46</span> Waliendelea kukutana pamoja kila siku
Hekaluni. Lakini wakati wa kumega mkate, walikutana katika nyumba zao na
wakakishiriki chakula hicho kwa furaha na moyo mkunjufu.

<span id="an_2:47">2:47</span> Walimtukuza Mungu, wakapendwa na watu
wote. Kila siku Bwana aliwaongezea idadi ya watu waliokuwa wakiokolewa.

<span id="an_3:1">3:1</span> Siku moja, saa tisa alasiri, Petro na
Yohane walikuwa wanakwenda Hekaluni, wakati wa sala.

<span id="an_3:2">3:2</span> Na pale karibu na mlango wa Hekalu uitwao
"Mlango Mzuri", palikuwa na mtu mmoja, kiwete tangu kuzaliwa. Watu
walimbeba huyo mtu kila siku na kumweka hapo ili aombe chochote kwa wale
waliokuwa wakiingia Hekaluni.

<span id="an_3:3">3:3</span> Alipowaona Petro na Yohane wakiingia
Hekaluni, aliwaomba wampe chochote.

<span id="an_3:4">3:4</span> Petro na Yohane walimkodolea macho, naye
Petro akamwambia, "Tutazame!"

<span id="an_3:5">3:5</span> Naye akawageukia, akitazamia kupata kitu
kutoka kwao.

<span id="an_3:6">3:6</span> Kisha Petro akamwambia, "Sina fedha wala
dhahabu lakini kile nilicho nacho nitakupa. Kwa jina la Yesu Kristo wa
Nazareti, tembea!"

<span id="an_3:7">3:7</span> Halafu, akamshika mkono wa kulia,
akamwinua. Papo hapo miguu na magoti yake yakapata nguvu.

<span id="an_3:8">3:8</span> Akaruka, akasimama na kuanza kutembea.
Halafu akaingia pamoja nao Hekaluni, akitembea na kurukaruka huku
akimtukuza Mungu.

<span id="an_3:9">3:9</span> Watu wote waliokuwa hapo walimwona
akitembea na kumsifu Mungu.

<span id="an_3:10">3:10</span> Walipomtambua kuwa ndiye yule aliyekuwa
anaombaomba karibu na ule "Mlango Mzuri" wa Hekalu, wakashangaa mno hata
wasiweze kuelewa yaliyompata.

<span id="an_3:11">3:11</span> Watu wote, wakiwa na mshangao mkubwa
wakaanza kukimbilia mahali palipoitwa "Ukumbi wa Solomoni," ambapo yule
mtu alikuwa bado anaandamana na Petro na Yohane.

<span id="an_3:12">3:12</span> Basi, Petro alipowaona watu hao
akawaambia, "Wananchi wa Israeli, kwa nini mnashangazwa na jambo hili?
Mbona mnatukodolea macho kana kwamba ni kwa nguvu zetu au utakatifu wetu
sisi wenyewe tumemfanya mtu huyu aweze kutembea?

<span id="an_3:13">3:13</span> Mungu wa Abrahamu, Isaka na Yakobo, Mungu
wa baba zetu amemtukuza Yesu mtumishi wake. Yeye ndiye yuleyule
mliyemtia mikononi mwa wakuu na kumkataa mbele ya Pilato hata baada ya
Pilato kuamua kumwacha huru.

<span id="an_3:14">3:14</span> Alikuwa mtakatifu na mwema; lakini ninyi
mlimkataa, mkataka mtu mwingine aliyekuwa muuaji afunguliwe.

<span id="an_3:15">3:15</span> Basi, mlimuua yule ambaye ni chanzo cha
uzima. Lakini Mungu alimfufua, na sisi ni mashahidi wa tukio hilo.

<span id="an_3:16">3:16</span> Jina la Yesu na imani katika jina hilo
ndivyo vilivyompa nguvu mtu huyu mnayemwona na kumfahamu. Imani kwa Yesu
ndiyo iliyomponya kabisa mtu huyu kama mnavyoona nyote.

<span id="an_3:17">3:17</span> "Sasa ndugu zangu, nafahamu kwamba ninyi
na wakuu wenu mlitenda hayo kwa sababu ya kutojua kwenu.

<span id="an_3:18">3:18</span> Lakini ndivyo Mungu alivyotimiza yale
aliyotangaza zamani kwa njia ya manabii wote, kwamba ilikuwa lazima
Kristo wake ateseke.

<span id="an_3:19">3:19</span> Basi, tubuni mkamrudie Mungu ili afute
dhambi zenu.

<span id="an_3:20">3:20</span> Fanyeni hivyo ili Bwana awape nyakati za
kuburudika rohoni na kuwaletea yule Kristo aliyemteua ambaye ndiye Yesu.

<span id="an_3:21">3:21</span> Ni lazima yeye abaki huko mbinguni mpaka
utakapofika wakati wa kurekebishwa vitu vyote, kama Mungu alivyosema kwa
njia ya manabii wake watakatifu wa tangu zamani.

<span id="an_3:22">3:22</span> Kwa maana Mose alisema, Bwana Mungu wenu
atawapelekeeni nabii kama mimi kutoka kati yenu ninyi wenyewe.

<span id="an_3:23">3:23</span> Yeyote yule ambaye hatamsikiliza nabii
huyo atatengwa mbali na watu wa Mungu na kuangamizwa.

<span id="an_3:24">3:24</span> Manabii wote, kuanzia Samweli na wale
waliomfuata, walitangaza habari za mambo haya ambayo yamekuwa
yakitendeka siku hizi.

<span id="an_3:25">3:25</span> Ahadi zile Mungu alizotoa kwa njia ya
manabii ni kwa ajili yenu; na mnashiriki lile agano Mungu alilofanya na
babu zenu, kama alivyomwambia Abrahamu: Kwa njia ya wazawa wako, jamaa
zote za dunia zitabarikiwa.

<span id="an_3:26">3:26</span> Basi, ilikuwa kwa ajili yenu kwanza
kwamba Mungu alimfufua mtumishi wake, alimtuma awabariki kwa kumfanya
kila mmoja wenu aachane kabisa na maovu yake."

<span id="an_4:1">4:1</span> Petro na Yohane walipokuwa bado
wanawahutubia watu, makuhani na mkuu wa walinzi wa Hekalu pamoja na
Masadukayo walifika.

<span id="an_4:2">4:2</span> Walikasirika sana, maana hao mitume
walikuwa wanawahubiria watu kwamba Yesu alifufuka, jambo ambalo
linaonyesha wazi kwamba wafu watafufuka.

<span id="an_4:3">4:3</span> Basi, waliwatia nguvuni na kwa kuwa usiku
ulikuwa umekaribia, wakawaweka chini ya ulinzi mpaka kesho yake.

<span id="an_4:4">4:4</span> Lakini wengi kati ya wale waliosikia ujumbe
wao waliamini, na idadi ya waumini ikawa imefika karibu elfu tano.

<span id="an_4:5">4:5</span> Kesho yake, viongozi wa Wayahudi, wazee na
walimu wa Sheria, walikusanyika pamoja huko Yerusalemu.

<span id="an_4:6">4:6</span> Walikutana pamoja na Anasi, Kayafa, Yohane,
Aleksanda na wengine waliokuwa wa ukoo wa Kuhani Mkuu.

<span id="an_4:7">4:7</span> Waliwasimamisha mitume mbele yao,
wakawauliza, "Ninyi mmefanya jambo hili kwa nguvu gani na kwa jina la
nani?"

<span id="an_4:8">4:8</span> Hapo, Petro, akiwa amejawa na Roho
Mtakatifu, akawaambia, "Viongozi na wazee wa watu!

<span id="an_4:9">4:9</span> Ikiwa mnatuuliza leo juu ya kile kitendo
chema alichofanyiwa yule mtu aliyekuwa kiwete na jinsi alivyopata kuwa
mzima,

<span id="an_4:10">4:10</span> basi, ninyi na watu wote wa Israeli
mnapaswa kujua kwamba mtu huyu anasimama mbele yenu leo, mzima kabisa,
kwa nguvu ya jina lake Yesu wa Nazareti ambaye ninyi mlimsulubisha,
lakini Mungu akamfufua kutoka wafu.

<span id="an_4:11">4:11</span> Huyu ndiye ambaye Maandiko Matakatifu
yanasema: Jiwe mlilokataa ninyi waashi, sasa limekuwa jiwe kuu la
msingi.

<span id="an_4:12">4:12</span> Wokovu haupatikani kwa mtu mwingine
yeyote, kwa maana duniani pote, binadamu hawakupewa jina la mtu mwingine
ambaye sisi tunaweza kuokolewa naye."

<span id="an_4:13">4:13</span> Hao wazee wa baraza, wakiwa wanajua
kwamba Petro na Yohane walikuwa watu wasio na kisomo wala elimu yoyote,
walishangaa juu ya jinsi walivyosema kwa uhodari. Wakatambua kwamba
walikuwa wamejiunga na Yesu.

<span id="an_4:14">4:14</span> Lakini walipomwona yule mtu aliyeponywa
amesimama pamoja nao, hawakuweza kusema kitu.

<span id="an_4:15">4:15</span> Hivyo, waliwaamuru watoke nje ya baraza,
nao wakabaki ndani wakizungumza kwa faragha.

<span id="an_4:16">4:16</span> Wakaulizana, "Tufanye nini na watu hawa?
Kila mtu anayeishi Yerusalemu anajua kwamba mwujiza huu wa ajabu
umefanyika, nasi hatuwezi kukana jambo hilo.

<span id="an_4:17">4:17</span> Lakini ili tupate kuzuia jambo hili
lisienee zaidi kati ya watu, tuwaonye wasiongee na mtu yeyote kwa jina
la Yesu."

<span id="an_4:18">4:18</span> Kwa hiyo wakawaita tena ndani, wakawaonya
wasiongee tena hadharani, wala kufundisha kwa jina la Yesu.

<span id="an_4:19">4:19</span> Lakini Petro na Yohane wakawajibu,
"Amueni ninyi wenyewe kama ni haki mbele ya Mungu kuwatii ninyi kuliko
kumtii yeye.

<span id="an_4:20">4:20</span> Kwa maana hatuwezi kuacha kusema juu ya
mambo yale tuliyoyaona na kuyasikia."

<span id="an_4:21">4:21</span> Basi, hao wazee wa Baraza wakawaonya kwa
ukali zaidi, halafu wakawaacha huru. Hawakuweza kuwapa adhabu kwa sababu
watu wote walikuwa wakimtukuza Mungu kwa sababu ya tukio hilo.

<span id="an_4:22">4:22</span> Huyo mtu aliyeponywa alikuwa na umri wa
miaka zaidi ya arobaini.

<span id="an_4:23">4:23</span> Mara tu walipoachwa huru, Petro na Yohane
walirudi kwa wenzao, wakawaeleza yale waliyoambiwa na makuhani wakuu na
wazee.

<span id="an_4:24">4:24</span> Waliposikia habari hiyo waliungana pamoja
katika kumwomba Mungu wakisema, "Bwana, wewe ni Muumba wa mbingu na
nchi, bahari na vyote vilivyomo!

<span id="an_4:25">4:25</span> Ndiwe uliyemfanya mtumishi wako, babu
yetu Daudi, aseme kwa nguvu ya Roho Mtakatifu: Kwa nini mataifa
yameghadhibika? Mbona watu wamefanya mipango ya bure?

<span id="an_4:26">4:26</span> Wafalme wa dunia walijiweka tayari, na
watawala walikutana pamoja, ili kumwasi Bwana na Kristo wake.

<span id="an_4:27">4:27</span> "Maana, kwa hakika, ndivyo Herode, Pontio
Pilato, watu wa Israeli na watu wa mataifa walivyokutanika papa hapa
mjini, kumpinga Yesu Mtumishi wako Mtakatifu ambaye umemtia mafuta.

<span id="an_4:28">4:28</span> Naam, walikutana ili wafanye yale ambayo
ulikusudia na kupanga tangu mwanzo kwa uwezo wako na mapenzi yako.

<span id="an_4:29">4:29</span> Lakini sasa, ee Bwana, angalia vitisho
vyao. Utuwezeshe sisi watumishi wako kuhubiri neno lako kwa uhodari.

<span id="an_4:30">4:30</span> Nyosha mkono wako uponye watu. Fanya
ishara na maajabu kwa jina la Yesu Mtumishi wako Mtakatifu."

<span id="an_4:31">4:31</span> Walipomaliza kusali, pale mahali
walipokuwa wamekutanika pakatikiswa, nao wote wakajazwa Roho Mtakatifu.
Wote wakaanza kuhubiri neno la Mungu bila uoga.

<span id="an_4:32">4:32</span> Jumuiya yote ya waumini ilikuwa moyo
mmoja na roho moja. Hakuna hata mmoja aliyekuwa na kitu chochote
akakiweka kuwa mali yake binafsi, ila waligawana vyote walivyokuwa
navyo.

<span id="an_4:33">4:33</span> Mitume walishuhudia kwa nguvu nyingi
kufufuka kwa Bwana Yesu, naye Mungu akawapa baraka nyingi.

<span id="an_4:34">4:34</span> Hakuna mtu yeyote aliyetindikiwa kitu,
maana waliokuwa na mashamba au nyumba walikuwa wanaviuza

<span id="an_4:35">4:35</span> na kuwakabidhi mitume fedha hizo,
zikagawiwa kila mmoja kadiri ya mahitaji yake.

<span id="an_4:36">4:36</span> Kulikuwa na Mlawi mmoja, mzaliwa wa
Kupro, jina lake Yosefu, ambaye mitume walimwita jina Barnaba (maana
yake, "Mtu mwenye kutia moyo").

<span id="an_4:37">4:37</span> Yeye pia alikuwa na shamba lake,
akaliuza; akazichukua zile fedha, akawakabidhi mitume.

<span id="an_5:1">5:1</span> Mtu mmoja aitwaye Anania na mkewe Safira
waliuza shamba lao vilevile.

<span id="an_5:2">5:2</span> Lakini, mkewe akiwa anajua, Anania
akajiwekea sehemu ya fedha alizopata na ile sehemu nyingine akawakabidhi
mitume.

<span id="an_5:3">5:3</span> Basi, Petro akamwuliza, "Anania, mbona
Shetani ameuingia moyo wako na kukufanya umdanganye Roho Mtakatifu kwa
kujiwekea sehemu ya fedha ulizopata kutokana na lile shamba?

<span id="an_5:4">5:4</span> Kabla ya kuliuza lilikuwa mali yako, na
baada ya kuliuza, bado hizo fedha zilikuwa zako uzitumie utakavyo. Kwa
nini basi, uliamua moyoni mwako kufanya jambo la namna hii?
Hukumdanganya mtu; umemdanganya Mungu!"

<span id="an_5:5">5:5</span> Anania aliposikia hayo, akaanguka chini,
akafa. Watu wote waliosikia habari ya tukio hilo waliogopa sana.

<span id="an_5:6">5:6</span> Vijana wakafika wakaufunika mwili wake,
wakamtoa nje, wakamzika.

<span id="an_5:7">5:7</span> Baada ya muda wa saa tatu hivi, mke wake,
bila kufahamu mambo yaliyotukia, akaingia mle ndani.

<span id="an_5:8">5:8</span> Petro akamwambia, "Niambie! Je, kiasi hiki
cha fedha ndicho mlichopata kwa kuuza lile shamba?" Yeye akamjibu,
"Naam, ni kiasi hicho."

<span id="an_5:9">5:9</span> Naye Petro akamwambia, "Mbona mmekula njama
kumjaribu Roho wa Bwana? Sikiliza! Wale watu waliokwenda kumzika mume
wako, sasa wako mlangoni na watakuchukua wewe pia."

<span id="an_5:10">5:10</span> Mara Safira akaanguka mbele ya miguu ya
Petro, akafa. Wale vijana walipoingia, walimkuta amekwisha kufa; hivyo
wakamtoa nje, wakamzika karibu na mume wake.

<span id="an_5:11">5:11</span> Kanisa lote pamoja na wote waliosikia
habari ya tukio hilo, waliogopa sana.

<span id="an_5:12">5:12</span> Mitume walifanya miujiza na maajabu mengi
kati ya watu. Waumini walikuwa wakikutana pamoja katika ukumbi wa
Solomoni.

<span id="an_5:13">5:13</span> Mtu yeyote mwingine ambaye hakuwa mwamini
hakuthubutu kujiunga nao. Hata hivyo, watu wengine wasiokuwa wa imani
hiyo waliwasifu.

<span id="an_5:14">5:14</span> Idadi ya watu waliomwamini Bwana, wanaume
kwa wanawake, iliongezeka zaidi na zaidi.

<span id="an_5:15">5:15</span> Kwa sababu hiyo, watu walikuwa wakipeleka
wagonjwa barabarani na kuwalaza juu ya vitanda na mikeka ili Petro
akipita, walau kivuli chake kiwaguse baadhi yao.

<span id="an_5:16">5:16</span> Watu wengi walifika kutoka katika miji ya
kando kando ya Yerusalemu, wakiwaleta wagonjwa wao na wale waliokuwa na
pepo wachafu, nao wote wakaponywa.

<span id="an_5:17">5:17</span> Kisha, Kuhani Mkuu na wenzake waliokuwa
wa kikundi cha Masadukayo wa mahali hapo, wakawaonea mitume wivu.

<span id="an_5:18">5:18</span> Basi, wakawatia nguvuni, wakawafunga
ndani ya gereza kuu.

<span id="an_5:19">5:19</span> Lakini usiku malaika wa Bwana aliifungua
milango ya gereza, akawatoa nje, akawaambia,

<span id="an_5:20">5:20</span> "Nendeni mkasimame Hekaluni na kuwaambia
watu kila kitu kuhusu maisha haya mapya."

<span id="an_5:21">5:21</span> Mitume walitii, wakaingia Hekaluni
asubuhi na mapema, wakaanza kufundisha. Kuhani Mkuu na wenzake
walipofika, waliita mkutano wa Baraza kuu, yaani halmashauri yote ya
wazee wa Wayahudi halafu wakawatuma watu gerezani wawalete wale mitume.

<span id="an_5:22">5:22</span> Lakini hao watumishi walipofika huko
hawakuwakuta mle gerezani. Hivyo walirudi, wakatoa taarifa mkutanoni,

<span id="an_5:23">5:23</span> wakisema, "Tulikuta gereza limefungwa
kila upande na walinzi wakilinda milango. Lakini tulipofungua
hatukumkuta mtu yeyote ndani."

<span id="an_5:24">5:24</span> Mkuu wa walinzi wa Hekalu na makuhani
wakuu waliposikia habari hiyo wakawa na wasiwasi, wasijue yaliyowapata.

<span id="an_5:25">5:25</span> Akafika mtu mmoja, akawaambia, "Wale watu
mliowafunga gerezani, hivi sasa wamo Hekaluni, wanawafundisha watu."

<span id="an_5:26">5:26</span> Hapo mkuu wa walinzi wa Hekalu pamoja na
watu wake walikwenda Hekaluni, akawaleta. Lakini hawakuwakamata kwa
kutumia nguvu, maana waliogopa kwamba watu wangewapiga mawe.

<span id="an_5:27">5:27</span> Basi, wakawapeleka, wakawasimamisha mbele
ya Baraza. Kuhani Mkuu akawaambia,

<span id="an_5:28">5:28</span> "Tuliwakatazeni waziwazi kufundisha kwa
jina la mtu huyu; sasa mmeyaeneza mafundisho yenu pote katika Yerusalemu
na mnakusudia kutuwekea lawama ya kifo cha mtu huyo."

<span id="an_5:29">5:29</span> Hapo Petro, akiwa pamoja na wale mitume
wengine, akajibu, "Lazima tumtii Mungu, na siyo binadamu.

<span id="an_5:30">5:30</span> Mungu wa babu zetu alimfufua Yesu baada
ya ninyi kumwua kwa kumtundika msalabani.

<span id="an_5:31">5:31</span> Huyu ndiye yule aliyekwezwa na Mungu
mpaka upande wake wa kulia, akawa kiongozi na Mwokozi, ili awawezeshe
watu wa Israeli watubu, wapate kusamehewa dhambi zao.

<span id="an_5:32">5:32</span> Sisi ni mashahidi wa tukio hilo, naye
Roho Mtakatifu ambaye Mungu amewapa wale wanaomtii, anashuhudia pia
tukio hilo."

<span id="an_5:33">5:33</span> Wajumbe wote wa lile Baraza waliposikia
hayo, wakawaka hasira, hata wakaamua kuwaua.

<span id="an_5:34">5:34</span> Lakini Mfarisayo mmoja aitwaye Gamalieli
ambaye alikuwa mwalimu wa Sheria na aliyeheshimika sana mbele ya watu
wote, alisimama mbele ya lile Baraza, akataka wale mitume watolewe nje
kwa muda mfupi.

<span id="an_5:35">5:35</span> Kisha akawaambia wale wajumbe wa Baraza,
"Wananchi wa Israeli, tahadhari kabla ya kutekeleza hicho mnachotaka
kuwatenda watu hawa!

<span id="an_5:36">5:36</span> Zamani kidogo, kulitokea mtu mmoja jina
lake Theuda, akajisema kuwa mtu wa maana na watu karibu mia nne
wakajiunga naye. Lakini aliuawa, kisha wafuasi wake wote wakatawanyika
na kikundi chake kikafa.

<span id="an_5:37">5:37</span> Tena, baadaye, wakati ule wa kuhesabiwa
watu, alitokea Yuda wa Galilaya. Huyu naye, aliwavuta watu wakamfuata;
lakini naye pia aliuawa, na wafuasi wake wakatawanyika.

<span id="an_5:38">5:38</span> Na sasa pia mimi nawaambieni,
msiwachukulie watu hawa hatua yoyote; waacheni! Kwa maana, ikiwa mpango
huu au shughuli hii yao imeanzishwa na binadamu, itatoweka yenyewe.

<span id="an_5:39">5:39</span> Lakini kama imeanzishwa na Mungu, siyo tu
kwamba hamtaweza kuwashinda, bali mtajikuta mnapigana na Mungu." Basi,
wakakubaliana naye.

<span id="an_5:40">5:40</span> Hivyo wakawaita wale mitume, wakaamuru
wachapwe viboko na kuwaonya wasifundishe tena kwa jina la Yesu; kisha
wakawaacha waende zao.

<span id="an_5:41">5:41</span> Basi, mitume wakatoka nje ya ule mkutano
wa halmashauri wakiwa wamejaa furaha, kwani walistahili kuaibishwa kwa
ajili ya jina la Yesu.

<span id="an_5:42">5:42</span> Wakaendelea kila siku kufundisha na
kuhubiri Habari Njema ya Kristo, Hekaluni na nyumbani mwa watu.

<span id="an_6:1">6:1</span> Baadaye, idadi ya wanafunzi ilipokuwa
inazidi kuongezeka, kulitokea manung'uniko kati ya wanafunzi waliosema
Kigiriki na wale waliosema Kiebrania. Wale waliosema Kigiriki
walinung'unika kwamba wajane wao walikuwa wanasahauliwa katika ugawaji
wa mahitaji ya kila siku.

<span id="an_6:2">6:2</span> Kwa hiyo, mitume kumi na wawili waliita
jumuiya yote ya wanafunzi, wakasema, "Si vizuri sisi tuache kulihubiri
neno la Mungu ili tushughulikie ugawaji wa mahitaji.

<span id="an_6:3">6:3</span> Hivyo, ndugu zetu, chagueni miongoni mwenu
watu saba wenye sifa njema, waliojawa na Roho na wenye hekima; nasi
tutawakabidhi jukumu hilo.

<span id="an_6:4">6:4</span> Sisi, lakini, tutashughulika na sala na
kazi ya kuhubiri neno la Mungu."

<span id="an_6:5">6:5</span> Jambo hilo likaipendeza jumuiya yote ya
waumini. Wakawachagua Stefano, mtu mwenye imani kubwa na mwenye kujawa
na Roho Mtakatifu, Filipo, Prokoro, Nikanora, Timona, Parmena na Nikolao
wa Antiokia ambaye hapo awali alikuwa ameongokea dini ya Kiyahudi.

<span id="an_6:6">6:6</span> Wakawaweka mbele ya mitume, nao wakawaombea
na kuwawekea mikono.

<span id="an_6:7">6:7</span> Neno la Mungu likazidi kuenea na idadi ya
waumini huko Yerusalemu ikaongezeka zaidi, na kundi kubwa la makuhani
wakaipokea imani.

<span id="an_6:8">6:8</span> Mungu alimjalia Stefano neema tele, akampa
nguvu nyingi hata akawa anatenda miujiza na maajabu kati ya watu.

<span id="an_6:9">6:9</span> Lakini watu fulani wakatokea ili wabishane
na Stefano. Baadhi ya watu hao walikuwa wa sunagogi moja lililoitwa
"Sunagogi la Watu Huru", nao walitoka Kurene na Aleksandria; wengine
walitoka Kilikia na Asia.

<span id="an_6:10">6:10</span> Lakini hawakuweza kumshinda kwa sababu ya
hekima yake na kwa sababu ya yule Roho aliyeongoza maneno yake.

<span id="an_6:11">6:11</span> Kwa hiyo waliwahonga watu kadhaa waseme:
"Tumemsikia Stefano akisema maneno ya kumkashifu Mose na kumkashifu
Mungu."

<span id="an_6:12">6:12</span> Kwa namna hiyo, waliwachochea watu, wazee
na walimu wa Sheria. Basi, wakamjia Stefano, wakamkamata na kumleta
mbele ya Baraza kuu.

<span id="an_6:13">6:13</span> Walileta Barazani mashahidi wa uongo
ambao walisema, "Mtu huyu haachi kamwe kusema maneno ya kupakashifu
mahali hapa patakatifu na Sheria ya Mose.

<span id="an_6:14">6:14</span> Kwa maana tulikwisha msikia akisema eti
huyo Yesu wa Nazareti atapaharibu kabisa mahali hapa na kufutilia mbali
desturi zile tulizopokea kutoka kwa Mose."

<span id="an_6:15">6:15</span> Wote waliokuwa katika kile kikao cha
Baraza walimkodolea macho Stefano, wakauona uso wake umekuwa kama wa
malaika.

<span id="an_7:1">7:1</span> Basi, Kuhani Mkuu akamwuliza, "Je, mambo
haya ni kweli?"

<span id="an_7:2">7:2</span> Naye Stefano akasema, "Ndugu zangu na akina
baba, nisikilizeni! Mungu alimtokea baba yetu Abrahamu alipokuwa kule
Mesopotamia kabla hajaenda kukaa kule Harani.

<span id="an_7:3">7:3</span> Mungu alimwambia: Ondoka katika nchi yako;
waache watu wa ukoo wako; nenda katika nchi nitakayokuonyesha!

<span id="an_7:4">7:4</span> Kwa hivyo, Abrahamu alihama nchi ya
Kaldayo, akaenda kukaa Harani. Baada ya kifo cha baba yake, Mungu
alimtoa tena Harani akaja kukaa katika nchi hii mnayokaa sasa.

<span id="an_7:5">7:5</span> Mungu hakumpa hata sehemu moja ya nchi hii
iwe mali yake; hata hivyo, alimwahidia kumpa nchi hii iwe yake na ya
wazawa wake, ingawaje wakati huu hakuwa na mtoto.

<span id="an_7:6">7:6</span> Mungu alimwambia hivi: Wazao wako
watapelekwa katika nchi inayotawaliwa na watu wengine, na huko
watafanywa watumwa na kutendewa vibaya kwa muda wa miaka mia nne.

<span id="an_7:7">7:7</span> Lakini mimi nitalihukumu taifa hilo
litakalowafanya watumwa. Kisha nitawatoa katika nchi hiyo ili waje
kuniabudu mahali hapa.

<span id="an_7:8">7:8</span> Halafu Mungu aliifanya tohara iwe ishara ya
agano. Hivyo, Abrahamu alimtahiri mtoto wake Isaka, siku ya nane baada
ya kuzaliwa. Na Isaka, vivyo hivyo, alimtahiri Yakobo. Naye Yakobo
aliwatendea wale mababu kumi na wawili vivyo hivyo.

<span id="an_7:9">7:9</span> "Wale mababu walimwonea wivu Yosefu,
wakamuuza utumwani Misri. Lakini Mungu alikuwa pamoja naye,

<span id="an_7:10">7:10</span> akamwokoa katika taabu zake zote. Mungu
alimjalia fadhili na hekima mbele ya Farao, mfalme wa Misri, hata Farao
akamweka awe mkuu wa ile nchi na nyumba ya kifalme.

<span id="an_7:11">7:11</span> Kisha, kulizuka njaa kubwa katika nchi
yote ya Misri na Kanaani, ikasababisha dhiki kubwa. Babu zetu hawakuweza
kupata chakula chochote.

<span id="an_7:12">7:12</span> Basi, Yakobo alipopata habari kwamba huko
Misri kulikuwa na nafaka, aliwatuma watoto wake, yaani babu zetu, waende
huko Misri mara ya kwanza.

<span id="an_7:13">7:13</span> Katika safari yao ya pili, Yosefu
alijitambulisha kwa ndugu zake, na Farao akaifahamu jamaa ya Yosefu.

<span id="an_7:14">7:14</span> Yosefu alituma ujumbe kwa baba yake na
jamaa yote, jumla watu sabini na tano, waje Misri.

<span id="an_7:15">7:15</span> Hivyo, Yakobo alikwenda Misri ambako yeye
na babu zetu wengine walikufa.

<span id="an_7:16">7:16</span> Miili yao ililetwa mpaka Shekemu,
ikazikwa katika kaburi Abrahamu alilonunua kutoka kwa kabila la Hamori
kwa kiasi fulani cha fedha.

<span id="an_7:17">7:17</span> "Wakati ulipotimia Mungu aitimize ahadi
aliyompa Abrahamu, idadi ya wale watu kule Misri ilikwisha ongezeka na
kuwa kubwa zaidi.

<span id="an_7:18">7:18</span> Mwishowe, mfalme mmoja ambaye hakumtambua
Yosefu alianza kutawala huko Misri.

<span id="an_7:19">7:19</span> Alilifanyia taifa letu ukatili,
akawatendea vibaya babu zetu kwa kuwalazimisha waweke nje watoto wao
wachanga ili wafe.

<span id="an_7:20">7:20</span> Mose alizaliwa wakati huo. Alikuwa mtoto
mzuri sana. Alilelewa nyumbani kwa muda wa miezi mitatu,

<span id="an_7:21">7:21</span> na alipotolewa nje, binti wa Farao
alimchukua, akamlea kama mtoto wake.

<span id="an_7:22">7:22</span> Mose alifundishwa mambo yote ya hekima ya
Wamisri akawa mashuhuri kwa maneno na matendo.

<span id="an_7:23">7:23</span> "Alipokuwa na umri wa miaka arobaini
aliamua kwenda kuwaona ndugu zake Waisraeli.

<span id="an_7:24">7:24</span> Huko alimwona mmoja wao akitendewa
vibaya, akaenda kumwokoa, na kulipiza kisasi, akamuua yule Mmisri.

<span id="an_7:25">7:25</span> (Alidhani kwamba Waisraeli wenzake
wangeelewa kwamba Mungu angemtumia yeye kuwakomboa, lakini hawakuelewa
hivyo.)

<span id="an_7:26">7:26</span> Kesho yake, aliwaona Waisraeli wawili
wakipigana, akajaribu kuwapatanisha, akisema: Ninyi ni ndugu; kwa nini
basi, kutendeana vibaya ninyi kwa ninyi?

<span id="an_7:27">7:27</span> Yule aliyekuwa anampiga mwenzake
alimsukuma Mose kando akisema: Ni nani aliyekuweka wewe kuwa kiongozi na
mwamuzi wa watu?

<span id="an_7:28">7:28</span> Je, unataka kuniua kama ulivyomuua yule
Mmisri jana?

<span id="an_7:29">7:29</span> Baada ya kusikia hayo Mose alikimbia,
akaenda kukaa katika nchi ya Midiani na huko akapata watoto wawili.

<span id="an_7:30">7:30</span> "Miaka arobaini ilipotimia, malaika wa
Bwana alimtokea Mose katika kichaka kilichokuwa kinawaka moto kule
jangwani karibu na mlima Sinai.

<span id="an_7:31">7:31</span> Mose alistaajabu sana kuona jambo hilo
hata akasogea karibu ili achungulie; lakini alisikia sauti ya Bwana:

<span id="an_7:32">7:32</span> Mimi ni Mungu wa baba zako, Mungu wa
Abrahamu, Isaka na Yakobo! Mose akatetemeka kwa hofu na wala hakuthubutu
kutazama zaidi.

<span id="an_7:33">7:33</span> Bwana akamwambia: Vua viatu vyako maana
hapa unaposimama ni mahali patakatifu.

<span id="an_7:34">7:34</span> Nimeyaona mabaya wanayotendewa watu wangu
kule Misri. Nimesikia kilio chao, nami nimekuja kuwaokoa. Basi sasa,
nitakutuma Misri.

<span id="an_7:35">7:35</span> "Huyu Mose ndiye yule watu wa Israeli
waliyemkataa waliposema: Ni nani aliyekuweka wewe kuwa kiongozi na
mwamuzi wetu? Kwa njia ya yule malaika aliyemtokea katika kichaka
kilichokuwa kinawaka moto, Mungu alimtuma Mose huyo awe kiongozi na
mkombozi.

<span id="an_7:36">7:36</span> Ndiye aliyewaongoza wale watu watoke
Misri kwa kufanya miujiza na maajabu katika nchi ya Misri, katika bahari
ya Shamu na jangwani kwa muda wa miaka arobaini.

<span id="an_7:37">7:37</span> Mose ndiye aliyewaambia watu wa Israeli:
Mungu atawateulieni nabii kama mimi kutoka katika ndugu zenu ninyi
wenyewe.

<span id="an_7:38">7:38</span> Wakati watu wa Israeli walipokutana
pamoja kule jangwani, Mose ndiye aliyekuwako huko pamoja nao. Alikuwa
huko pamoja na babu zetu na yule malaika aliyeongea naye mlimani Sinai;
ndiye aliyekabidhiwa yale maneno yaletayo uzima atupe sisi.

<span id="an_7:39">7:39</span> "Lakini yeye ndiye babu zetu waliyemkataa
kumsikiliza; walimsukuma kando, wakatamani kurudi Misri.

<span id="an_7:40">7:40</span> Walimwambia Aroni: Tutengenezee miungu
itakayotuongoza njiani, maana hatujui yaliyompata Mose huyu
aliyetuongoza kutoka Misri!

<span id="an_7:41">7:41</span> Hapo ndipo walipojitengenezea sanamu ya
ndama, wakaitambikia na kukifanyia sherehe kitu ambacho ni kazi ya
mikono yao wenyewe.

<span id="an_7:42">7:42</span> Lakini Mungu aliondoka kati yao,
akawaacha waabudu nyota za anga, kama ilivyoandikwa katika kitabu cha
manabii: Enyi watu wa Israeli! Si mimi mliyenitolea dhabihu na sadaka
kwa muda wa miaka arobaini kule jangwani!

<span id="an_7:43">7:43</span> Ninyi mlikibeba kibanda cha mungu Moloki,
na sanamu ya nyota ya mungu wenu Refani. Sanamu mlizozifanya ndizo
mlizoabudu. Kwa sababu hiyo nitakupeleka mateka mbali kupita Babuloni!

<span id="an_7:44">7:44</span> Kule jangwani babu zetu walikuwa na lile
hema lililoshuhudia kuweko kwa Mungu. Lilitengenezwa kama Mungu
alivyomwambia Mose alifanye; nakala kamili ya kile alichoonyeshwa.

<span id="an_7:45">7:45</span> Kisha babu zetu walilipokezana wao kwa
wao mpaka wakati wa Yoshua, walipoinyakua ile nchi kutoka kwa mataifa
ambayo Mungu aliyafukuza mbele yao. Hapo lilikaa mpaka nyakati za Daudi.

<span id="an_7:46">7:46</span> Daudi alipata upendeleo kwa Mungu,
akamwomba Mungu ruhusa ya kumjengea makao yeye aliye Mungu wa Yakobo.

<span id="an_7:47">7:47</span> Lakini Solomoni ndiye aliyemjengea Mungu
nyumba.

<span id="an_7:48">7:48</span> "Hata hivyo, Mungu Mkuu haishi katika
nyumba zilizojengwa na binadamu; kama nabii asemavyo:

<span id="an_7:49">7:49</span> Bwana asema: Mbingu ni kiti changu cha
enzi na dunia ni kiti changu cha kuwekea miguu.

<span id="an_7:50">7:50</span> Ni nyumba ya namna gani basi mnayoweza
kunijengea, na ni mahali gani nitakapopumzika? Vitu hivi vyote ni mimi
nimevifanya, au sivyo?

<span id="an_7:51">7:51</span> "Enyi wakaidi wakuu! Mioyo na masikio
yenu ni kama ya watu wa mataifa. Ninyi ni kama baba zenu. Siku zote
mnampinga Roho Mtakatifu.

<span id="an_7:52">7:52</span> Je, yuko nabii yeyote ambaye baba zenu
hawakumtesa? Waliwaua hao Mungu aliowatuma watangaze kuja kwake yule
Mwenye Haki. Na sasa, ninyi mmemsaliti, mkamuua.

<span id="an_7:53">7:53</span> Ninyi mliipokea ile Sheria iliyoletwa
kwenu na Malaika, lakini hamkuitii."

<span id="an_7:54">7:54</span> Wale wazee wa Baraza waliposikia hayo,
walighadhibika sana, wakamsagia meno kwa hasira.

<span id="an_7:55">7:55</span> Lakini Stefano akiwa amejawa na Roho
Mtakatifu, akatazama juu mbinguni, akauona utukufu wa Mungu na Yesu
amekaa upande wa kulia wa Mungu.

<span id="an_7:56">7:56</span> Akasema, "Tazameni! Ninaona mbingu
zimefunuliwa na Mwana wa Mtu amesimama upande wa kulia wa Mungu."

<span id="an_7:57">7:57</span> Hapo, watu wote katika kile kikao cha
Baraza, wakapiga kelele na kuziba masikio yao kwa mikono yao. Kisha
wakamrukia wote kwa pamoja,

<span id="an_7:58">7:58</span> wakamtoa nje ya mji, wakampiga mawe. Wale
mashahidi wakayaweka makoti yao chini ya ulinzi wa kijana mmoja jina
lake Saulo.

<span id="an_7:59">7:59</span> Waliendelea kumpiga mawe Stefano, huku
akiwa anasali: "Bwana Yesu, ipokee roho yangu!"

<span id="an_7:60">7:60</span> Akapiga magoti, akalia kwa sauti kubwa:
"Bwana, usiwalaumu kwa sababu ya dhambi hii." Baada ya kusema hivyo,
akafa.

<span id="an_8:1">8:1</span> Saulo naye alikiona kitendo hicho cha
kumwua Stefano kuwa sawa. Siku hiyo kanisa la Yerusalemu lilianza
kuteswa vibaya. Waumini wote, isipokuwa tu wale mitume, walilazimika
kutawanyika katika sehemu za mashambani za Yudea na Samaria.

<span id="an_8:2">8:2</span> Watu wamchao Mungu, walimzika Stefano na
kumfanyia maombolezo makubwa.

<span id="an_8:3">8:3</span> Wakati huohuo, Saulo alijaribu kuliangamiza
kanisa. Alikwenda katika kila nyumba, akawatoa nje waumini, wanaume kwa
wanawake, akawatia gerezani.

<span id="an_8:4">8:4</span> Wale waumini waliotawanyika, walikwenda
kila mahali wakihubiri ule ujumbe.

<span id="an_8:5">8:5</span> Naye Filipo aliingia katika mji wa Samaria
na kumhubiri Kristo kwa wenyeji wa hapo.

<span id="an_8:6">8:6</span> Watu walijiunga kusikiliza kwa makini ule
ujumbe wa Filipo na kuona ile miujiza aliyoifanya.

<span id="an_8:7">8:7</span> Maana pepo wachafu waliokuwa wamewapagaa
watu wengi waliwatoka wakipiga kelele kubwa; na pia watu wengi waliokuwa
wamepooza viungo na waliolemaa waliponywa.

<span id="an_8:8">8:8</span> Kukawa na furaha kubwa katika mji ule.

<span id="an_8:9">8:9</span> Basi, kulikuwa na mtu mmoja aitwaye Simoni
ambaye alikuwa amekwisha fanya uchawi wake katika mji huo kwa muda na
kuwashangaza watu wa Samaria, akijiona kuwa yeye ni mtu maarufu.

<span id="an_8:10">8:10</span> Watu wote, wadogo na wakubwa,
walimsikiliza kwa makini wakisema, "Simoni ndiye ile nguvu ya kimungu
inayoitwa Nguvu Kubwa."

<span id="an_8:11">8:11</span> Walivutiwa sana naye kwa vile alikuwa
amewashangaza kwa uchawi wake kwa muda mrefu.

<span id="an_8:12">8:12</span> Lakini walipouamini ujumbe wa Filipo juu
ya Habari Njema ya Ufalme wa Mungu na jina la Yesu Kristo, walibatizwa,
wanawake na wanaume.

<span id="an_8:13">8:13</span> Hata Simoni aliamini; baada ya kubatizwa
ilikuwa akiandamana na Filipo, akastaajabia maajabu na miujiza iliyokuwa
inafanyika.

<span id="an_8:14">8:14</span> Wale mitume waliokuwa kule Yerusalemu
walipopata habari kwamba wenyeji wa Samaria nao wamelipokea neno la
Mungu, waliwatuma kwao Petro na Yohane.

<span id="an_8:15">8:15</span> Walipofika waliwaombea hao waumini ili
wampokee Roho Mtakatifu;

<span id="an_8:16">8:16</span> maana wakati huo Roho Mtakatifu hakuwa
ameshukia yeyote kati yao; walikuwa wamebatizwa tu kwa jina la Bwana
Yesu.

<span id="an_8:17">8:17</span> Basi, Petro na Yohane wakawawekea mikono
hao waumini, nao wakampokea Roho Mtakatifu.

<span id="an_8:18">8:18</span> Hapo Simoni aling'amua kwamba kwa
kuwekewa mikono ya mitume waumini walipewa Roho Mtakatifu. Hivyo aliwapa
Petro na Yohane fedha akisema,

<span id="an_8:19">8:19</span> "Nipeni na mimi uwezo huo ili yeyote
nitakayemwekea mikono, apokee Roho Mtakatifu."

<span id="an_8:20">8:20</span> Lakini Petro akamjibu, "Potelea mbali na
fedha zako kwa vile unafikiri kwamba unaweza kununua karama ya Mungu kwa
fedha!

<span id="an_8:21">8:21</span> Huna sehemu yoyote wala haki katika kazi
hiyo kwa maana moyo wako hauko sawa mbele ya macho ya Mungu.

<span id="an_8:22">8:22</span> Kwa hiyo, tubu ubaya wako huu na umwombe
Bwana naye anaweza kukusamehe fikira kama hizo.

<span id="an_8:23">8:23</span> Ni dhahiri kwangu kwamba umejaa wivu
mkali na mfungwa wa dhambi!"

<span id="an_8:24">8:24</span> Simoni akajibu, "Tafadhali, niombeeni kwa
Bwana lisije likanipata lolote kati ya hayo mliyosema."

<span id="an_8:25">8:25</span> Baada ya Petro na Yohane kutoa ushuhuda
wao na kuutangaza ujumbe wa Bwana, walirudi Yerusalemu. Walipokuwa
wanarudi walihubiri Habari Njema katika vijiji vingi vya Samaria.

<span id="an_8:26">8:26</span> Malaika wa Bwana alimwambia Filipo,
"Jitayarishe uende kusini kupitia njia inayotoka Yerusalemu kwenda
Gaza." (Njia hiyo hupita jangwani.)

<span id="an_8:27">8:27</span> Basi, Filipo akajiweka tayari, akaanza
safari. Wakati huohuo kulikuwa na Mwethiopia mmoja, towashi, ambaye
alikuwa anasafiri kuelekea nyumbani. Huyo mtu alikuwa ofisa maarufu wa
hazina ya Kandake, malkia wa Ethiopia. Alikuwa amekwenda huko Yerusalemu
kuabudu na wakati huo alikuwa anarudi akiwa amepanda gari la kukokotwa.

<span id="an_8:28">8:28</span> Alipokuwa anasafiri, alikuwa akijisomea
kitabu cha nabii Isaya.

<span id="an_8:29">8:29</span> Basi, Roho Mtakatifu akamwambia Filipo,
"Nenda karibu na gari hilo ukafuatane nalo."

<span id="an_8:30">8:30</span> Filipo akakimbilia karibu na gari,
akamsikia huyo mtu akisoma katika kitabu cha nabii Isaya. Hapo Filipo
akamwuliza, "Je, unaelewa hayo unayosoma?"

<span id="an_8:31">8:31</span> Huyo mtu akamjibu, "Ninawezaje kuelewa
bila mtu kunielewesha?" Hapo akamwalika Filipo apande juu, aketi pamoja
naye.

<span id="an_8:32">8:32</span> Basi, sehemu ya Maandiko Matakatifu
aliyokuwa anasoma ilikuwa hii: "Alikuwa kama kondoo anayepelekwa
kuchinjwa; kimya kama vile mwana kondoo anaponyolewa manyoya, yeye naye
hakutoa sauti hata kidogo.

<span id="an_8:33">8:33</span> Alifedheheshwa na kunyimwa haki. Hakuna
atakayeweza kuongea juu ya kizazi chake, kwa maana maisha yake
yameondolewa duniani."

<span id="an_8:34">8:34</span> Huyo Mwethiopia akamwambia Filipo,
"Niambie, huyu nabii anasema juu ya nani? Anasema mambo haya juu yake
yeye mwenyewe au juu ya mtu mwingine?"

<span id="an_8:35">8:35</span> Basi, Filipo akianzia na sehemu hiyo ya
Maandiko Matakatifu, akamweleza Habari Njema juu ya Yesu.

<span id="an_8:36">8:36</span> Walipokuwa bado wanaendelea na safari
walifika mahali penye maji na huyo ofisa akasema, "Mahali hapa pana
maji; je, kuna chochote cha kunizuia nisibatizwe?"

<span id="an_8:37">8:37</span> Filipo akasema, "Kama unaamini kwa moyo
wako wote unaweza kubatizwa." Naye akajibu, "Naam, ninaamini kwamba Yesu
Kristo ni Mwana wa Mungu."

<span id="an_8:38">8:38</span> Basi, huyo ofisa akaamuru lile gari
lisimame; na wote wawili, Filipo na huyo ofisa wakashuka majini, naye
Filipo akambatiza.

<span id="an_8:39">8:39</span> Walipotoka majini Roho wa Bwana akamfanya
Filipo atoweke. Na huyo Mwethiopia hakumwona tena; lakini akaendelea na
safari yake akiwa amejaa furaha.

<span id="an_8:40">8:40</span> Filipo akajikuta yuko Azoto, akapita
katika miji yote akihubiri Habari Njema mpaka alipofika Kaisarea.

<span id="an_9:1">9:1</span> Wakati huo Saulo alikuwa akizidisha vitisho
vikali vya kuwaua wafuasi wa Bwana. Alikwenda kwa Kuhani Mkuu,

<span id="an_9:2">9:2</span> akaomba apatiwe barua za utambulisho kwa
masunagogi ya Kiyahudi kule Damasko, ili akikuta huko wanaume au
wanawake wanaofuata Njia ya Bwana, awakamate na kuwaleta Yerusalemu.

<span id="an_9:3">9:3</span> Lakini alipokuwa njiani karibu kufika
Damasko, ghafla mwanga kutoka angani ulimwangazia pande zote.

<span id="an_9:4">9:4</span> Akaanguka chini na kusikia sauti
ikimwambia: "Saulo, Saulo! Kwa nini unanitesa?"

<span id="an_9:5">9:5</span> Naye Saulo akauliza, "Ni nani wewe Bwana?"
Na ile sauti ikajibu, "Mimi ni Yesu ambaye wewe unamtesa.

<span id="an_9:6">9:6</span> Lakini simama sasa, uingie mjini na huko
utaambiwa unachopaswa kufanya."

<span id="an_9:7">9:7</span> Wale watu waliokuwa wanasafiri pamoja na
Saulo walisimama pale, wakiwa hawana la kusema; walisikia ile sauti
lakini hawakumwona mtu.

<span id="an_9:8">9:8</span> Saulo aliinuka, na alipofumbua macho yake
hakuweza kuona chochote; hivyo wale watu wakamwongoza kwa kumshika mkono
mpaka mjini Damasko.

<span id="an_9:9">9:9</span> Saulo alikaa siku tatu bila kuona, na
wakati huo hakula au kunywa chochote.

<span id="an_9:10">9:10</span> Basi, huko Damasko kulikuwa na mfuasi
mmoja aitwaye Anania. Bwana akamwambia katika maono, "Anania!" Anania
akaitika, "Niko hapa, Bwana."

<span id="an_9:11">9:11</span> Naye Bwana akamwambia, "Jitayarishe uende
kwenye barabara inayoitwa Barabara ya Moja kwa Moja, na katika nyumba ya
Yuda umtake mtu mmoja kutoka Tarso aitwaye Saulo. Sasa anasali;

<span id="an_9:12">9:12</span> na katika maono ameona mtu aitwaye Anania
akiingia ndani na kumwekea mikono ili apate kuona tena."

<span id="an_9:13">9:13</span> Lakini Anania akajibu, "Bwana, nimesikia
habari za mtu huyu kutoka kwa watu wengi; nimesikia juu ya mabaya
aliyowatendea watu wako huko Yerusalemu.

<span id="an_9:14">9:14</span> Na amekuja hapa akiwa na mamlaka kutoka
kwa makuhani wakuu kuwatia nguvuni wote wanaoomba kwa jina lako."

<span id="an_9:15">9:15</span> Lakini Bwana akamwambia, "Nenda tu, kwa
maana nimemchagua awe chombo changu, alitangaze jina langu kwa mataifa
na wafalme wao na kwa watu wa Israeli.

<span id="an_9:16">9:16</span> Mimi mwenyewe nitamwonyesha mengi
yatakayomlazimu kuteswa kwa ajili ya jina langu."

<span id="an_9:17">9:17</span> Basi, Anania akaenda, akaingia katika
hiyo nyumba. Kisha akaweka mikono yake juu ya Saulo, akasema, "Ndugu
Saulo, Bwana ambaye ndiye Yesu mwenyewe aliyekutokea ulipokuwa njiani
kuja hapa, amenituma ili upate kuona tena na kujazwa Roho Mtakatifu."

<span id="an_9:18">9:18</span> Mara vitu kama magamba vikaanguka kutoka
macho ya Saulo, akaweza kuona tena. Akasimama, akabatizwa.

<span id="an_9:19">9:19</span> Na baada ya kula chakula, nguvu zake
zikamrudia. Saulo alikaa siku chache pamoja na wafuasi huko Damasko.

<span id="an_9:20">9:20</span> Mara alianza kuhubiri katika masunagogi
kwamba Yesu ni Mwana wa Mungu.

<span id="an_9:21">9:21</span> Watu wote waliomsikia walishangaa,
wakasema, "Je, mtu huyu si yuleyule aliyewaua wale waliokuwa wanaomba
kwa jina hili kule Yerusalemu? Tena alikuja hapa akiwa na madhumuni ya
kuwatia nguvuni watu hao na kuwapeleka kwa makuhani!"

<span id="an_9:22">9:22</span> Saulo alizidi kupata nguvu, na kwa jinsi
alivyothibitisha wazi kwamba Yesu ndiye Kristo, Wayahudi wa huko Damasko
walivurugika kabisa.

<span id="an_9:23">9:23</span> Baada ya siku nyingi kupita, Wayahudi
walikusanyika na kufanya mpango wa kumwua Saulo.

<span id="an_9:24">9:24</span> Lakini Saulo alipata habari ya mpango
huo. Usiku na mchana walilinda milango ya kuingia mjini ili wapate
kumwua.

<span id="an_9:25">9:25</span> Lakini wakati wa usiku wanafunzi wake
walimchukua, wakamteremsha chini ndani ya kapu kubwa kwa kupitia nafasi
iliyokuwako ukutani.

<span id="an_9:26">9:26</span> Saulo alipofika Yerusalemu alijaribu
kujiunga na wale wanafunzi. Lakini wote walimwogopa, na hawakuweza
kuamini kwamba yeye amekuwa mfuasi.

<span id="an_9:27">9:27</span> Hapo, Barnaba alikuja akamchukua Saulo,
akampeleka kwa mitume na kuwaeleza jinsi Saulo alivyomwona Bwana njiani
na jinsi Bwana alivyoongea naye. Aliwaambia pia jinsi Saulo alivyokuwa
amehubiri bila uoga kule Damasko.

<span id="an_9:28">9:28</span> Basi, Saulo alikaa pamoja nao,
akatembelea Yerusalemu yote akihubiri neno la Bwana bila hofu.

<span id="an_9:29">9:29</span> Pia aliongea na kubishana na Wayahudi
wasemao Kigiriki, lakini wao walijaribu kumwua.

<span id="an_9:30">9:30</span> Wale ndugu walipogundua jambo hilo
walimchukua Saulo, wakampeleka Kaisarea, wakamwacha aende zake Tarso.

<span id="an_9:31">9:31</span> Wakati huo kanisa likawa na amani popote
katika Yudea, Galilaya, na Samaria. Lilijengwa na kukua katika kumcha
Bwana, na kuongezeka likitiwa moyo na Roho Mtakatifu.

<span id="an_9:32">9:32</span> Petro alipokuwa anasafirisafiri kila
mahali alifika pia kwa watu wa Mungu waliokuwa wanaishi Luda.

<span id="an_9:33">9:33</span> Huko alimkuta mtu mmoja aitwaye Enea
ambaye kwa muda wa miaka minane alikuwa amelala kitandani kwa sababu
alikuwa amepooza.

<span id="an_9:34">9:34</span> Basi, Petro akamwambia, "Enea, Yesu
Kristo anakuponya. Amka utandike kitanda chako." Enea akaamka mara.

<span id="an_9:35">9:35</span> Wakazi wote wa Luda na Saroni walimwona
Enea, na wote wakamgeukia Bwana.

<span id="an_9:36">9:36</span> Kulikuwa na mfuasi mmoja mwanamke mjini
Yopa aitwaye Tabitha (kwa Kigiriki ni Dorka, maana yake, Paa). Huyo
mwanamke alikuwa akitenda mema na kuwasaidia maskini daima.

<span id="an_9:37">9:37</span> Wakati huo ikawa kwamba aliugua, akafa.
Watu wakauosha mwili wake, wakauzika katika chumba ghorofani.

<span id="an_9:38">9:38</span> Yopa si mbali sana na Luda; kwa hiyo
wafuasi waliposikia kwamba Petro alikuwa Luda, wakawatuma watu wawili
kwake na ujumbe: "Njoo kwetu haraka iwezekanavyo."

<span id="an_9:39">9:39</span> Basi, Petro akaenda pamoja nao. Alipofika
alipelekwa ghorofani katika kile chumba. Huko wajane wengi walimzunguka
Petro wakilia na kumwonyesha makoti na nguo ambazo Dorka alikuwa
akitengeneza wakati alipokuwa hai.

<span id="an_9:40">9:40</span> Petro aliwatoa nje wote, akapiga magoti,
akasali. Kisha akamgeukia yule maiti, akasema, "Tabitha, amka" Naye
akafumbua macho yake na alipomwona Petro, akaketi.

<span id="an_9:41">9:41</span> Petro akamsaidia kusimama, halafu
akawaita wale watu wa Mungu na wale wajane, akamkabidhi kwao akiwa
mzima.

<span id="an_9:42">9:42</span> Habari ya tukio hili ilienea kila mahali
huko Yopa, na watu wengi wakamwamini Bwana.

<span id="an_9:43">9:43</span> Petro alikaa siku kadhaa huko Yopa,
akiishi kwa mtu mmoja mtengenezaji wa ngozi aitwaye Simoni.

<span id="an_10:1">10:1</span> Kulikuwa na mtu mmoja huko Kaisarea
aitwaye Kornelio, Jemadari wa kikosi kimoja kiitwacho "Kikosi cha
Italia."

<span id="an_10:2">10:2</span> Alikuwa mtu mwema; naye pamoja na jamaa
yake yote walimcha Mungu; alikuwa anafanya mengi kusaidia maskini wa
Kiyahudi na alikuwa anasali daima.

<span id="an_10:3">10:3</span> Yapata saa tisa mchana, aliona dhahiri
katika maono malaika wa Mungu akiingia ndani na kumwambia, "Kornelio!"

<span id="an_10:4">10:4</span> Kornelio alimkodolea macho huyo malaika
kwa hofu, akamwambia, "Kuna nini Mheshimiwa?" Huyo malaika akamwambia,
"Mungu amezipokea sala na sadaka zako kwa maskini.

<span id="an_10:5">10:5</span> Sasa, watume watu Yopa wakamwite mtu
mmoja aitwaye Simoni, kwa jina lingine Petro.

<span id="an_10:6">10:6</span> Yeye yumo nyumbani kwa Simoni
mtengenezaji wa ngozi ambaye nyumba yake iko karibu na bahari."

<span id="an_10:7">10:7</span> Huyo malaika aliyesema hayo alipokwisha
kwenda zake, Kornelio aliwaita watumishi wawili wa nyumbani na mmoja wa
askari zake ambaye alikuwa mcha Mungu,

<span id="an_10:8">10:8</span> akawaeleza yote yaliyotukia, akawatuma
Yopa.

<span id="an_10:9">10:9</span> Kesho yake, hao watu watatu wakiwa bado
safarini, lakini karibu kufika Yopa, Petro alipanda juu ya paa la nyumba
yapata saa sita mchana ili kusali.

<span id="an_10:10">10:10</span> Aliona njaa, akatamani kupata chakula.
Chakula kilipokuwa kinatayarishwa, alipatwa na usingizi mzito akaona
maono.

<span id="an_10:11">10:11</span> Aliona mbingu zimefunguliwa na kitu
kama shuka kubwa inateremshwa chini ikiwa imeshikwa pembe zake nne.

<span id="an_10:12">10:12</span> Ndani ya shuka hiyo kulikuwa na kila
aina ya wanyama: wanyama wenye miguu minne, wanyama watambaao na ndege
wa angani.

<span id="an_10:13">10:13</span> Akasikia sauti ikimwambia: "Petro, amka
uchinje, ule!"

<span id="an_10:14">10:14</span> Petro akajibu, "La, Bwana; mimi
sijaonja kamwe chochote ambacho ni najisi au kichafu."

<span id="an_10:15">10:15</span> Ile sauti ikasikika tena ikimwambia:
"Usiviite najisi vitu ambavyo Mungu amevitakasa!"

<span id="an_10:16">10:16</span> Jambo hili lilifanyika mara tatu, kisha
ile shuka ikarudishwa juu mbinguni.

<span id="an_10:17">10:17</span> Petro alipokuwa bado anashangaa juu ya
maana ya hilo maono alilokuwa ameliona, wale watu waliotumwa na
Kornelio, baada ya kuigundua nyumba ya Simoni, walifika mlangoni,

<span id="an_10:18">10:18</span> Wakaita kwa sauti: "Je, kuna mgeni humu
aitwaye Simoni Petro?"

<span id="an_10:19">10:19</span> Petro alikuwa bado anajaribu kuelewa
lile maono, na hapo Roho akamwambia, "Sikiliza! kuna watu watatu hapa,
wanakutafuta.

<span id="an_10:20">10:20</span> Shuka upesi na wala usisite kwenda
pamoja nao kwa maana ni mimi niliyewatuma."

<span id="an_10:21">10:21</span> Basi, Petro akateremka chini,
akawaambia hao watu, "Mimi ndiye mnayemtafuta. Kwa nini mmekuja?"

<span id="an_10:22">10:22</span> Wao wakamjibu, "Jemadari Kornelio
ambaye ni mtu mwema, mcha Mungu na mwenye kuheshimika mbele ya Wayahudi
wote ametutuma. Aliambiwa na malaika mtakatifu akualike nyumbani kwake
ili asikilize chochote ulicho nacho cha kusema."

<span id="an_10:23">10:23</span> Petro akawaalika ndani, akawapa mahali
pa kulala usiku ule. Kesho yake, Petro alianza safari pamoja nao, na
baadhi ya ndugu wa huko Yopa walifuatana naye.

<span id="an_10:24">10:24</span> Siku ya pili yake, walifika Kaisarea na
huko Kornelio alikuwa anawangojea pamoja na jamaa na marafiki aliokuwa
amewaalika.

<span id="an_10:25">10:25</span> Petro alipokuwa anaingia, Kornelio
alitoka nje kumlaki, akapiga magoti mbele yake na kuinama chini kabisa.

<span id="an_10:26">10:26</span> Lakini Petro alimwinua, akamwambia,
"Simama, kwa maana mimi ni binadamu tu."

<span id="an_10:27">10:27</span> Petro aliendelea kuongea na Kornelio
wakiwa wanaingia nyumbani ambamo aliwakuta watu wengi wamekusanyika.

<span id="an_10:28">10:28</span> Petro akawaambia, "Ninyi wenyewe mnajua
kwamba Myahudi yeyote amekatazwa na Sheria yake ya dini kushirikiana na
watu wa mataifa mengine. Lakini Mungu amenijulisha nisimfikirie mtu
yeyote kuwa najisi au mchafu.

<span id="an_10:29">10:29</span> Kwa sababu hiyo, mliponiita nimekuja
bila kusita. Basi, nawaulizeni: kwa nini mmeniita?"

<span id="an_10:30">10:30</span> Kornelio akasema, "Siku tatu zilizopita
saa kama hii, saa tisa alasiri, nilikuwa nikisali chumbani mwangu.
Ghafla, mtu aliyekuwa amevaa mavazi yenye kun'gaa alisimama mbele yangu,

<span id="an_10:31">10:31</span> akasema: Kornelio! Sala yako na sadaka
zako kwa maskini vimekubaliwa na Mungu.

<span id="an_10:32">10:32</span> Mtume mtu Yopa akamwite mtu mmoja
aitwaye Simoni, kwa jina lingine Petroi; yuko nyumbani kwa Simoni
mtengenezaji wa ngozi karibu na bahari.

<span id="an_10:33">10:33</span> Kwa hiyo nilikutumia ujumbe bila
kuchelewa, nawe umefanya vyema kuja. Sasa, sisi tuko mbele ya Mungu,
kusikiliza chochote ambacho bwana amekuamuru kusema."

<span id="an_10:34">10:34</span> Hapo Petro akaanza kusema: "Sasa
nimetambua kwamba hakika Mungu hana ubaguzi.

<span id="an_10:35">10:35</span> Mtu wa taifa lolote anayemcha Mungu na
kutenda haki anapokelewa naye.

<span id="an_10:36">10:36</span> Huu ndio ule ujumbe Mungu alioupeleka
kwa watu wa Israeli, akitangaza Habari Njema iletayo amani kwa njia ya
Yesu Kristo ambaye ni Bwana wa wote.

<span id="an_10:37">10:37</span> Ninyi mnajua jambo lililotukia katika
nchi yote ya Wayahudi kuanzia Galilaya baada ya ule ubatizo aliohubiri
Yohane.

<span id="an_10:38">10:38</span> Mnajua Yesu wa Nazareti na jinsi Mungu
alivyomteua kwa kummiminia Roho Mtakatifu na nguvu. Mungu alikuwa pamoja
naye; yeye alikwenda huko na huko akitenda mema na kuwaponya wote
waliokuwa wamevamiwa na Ibilisi.

<span id="an_10:39">10:39</span> Sisi ni mashahidi wa mambo yote
aliyotenda katika nchi ya Wayahudi na katika Yerusalemu. Walimuua kwa
kumtundika msalabani;

<span id="an_10:40">10:40</span> lakini Mungu alimfufua siku ya tatu,
akamfanya aonekane

<span id="an_10:41">10:41</span> si kwa watu wote ila kwa wale Mungu
aliokwisha wachagua wawe mashahidi wake, yaani sisi tuliokula na kunywa
pamoja naye baada ya kufufuka kwake kutoka wafu.

<span id="an_10:42">10:42</span> Alituamuru kuihubiri Habari Njema kwa
watu wote na kushuhudia kwamba yeye ndiye aliyeteuliwa na Mungu awe
Mwamuzi wa wazima na wafu.

<span id="an_10:43">10:43</span> Manabii wote waliongea juu yake kwamba
kila mtu atakayemwamini atasamehewa dhambi zake zote kwa jina lake."

<span id="an_10:44">10:44</span> Wakati Petro alipokuwa bado anasema
maneno hayo, Roho Mtakatifu aliwashukia wote waliokuwa wanasikiliza
ujumbe huo.

<span id="an_10:45">10:45</span> Wale Wayahudi waumini waliokuja pamoja
na Petro kutoka Yopa walishangaa kuona kuwa Mungu aliwamiminia zawadi ya
Roho Mtakatifu watu wa mataifa mengine pia;

<span id="an_10:46">10:46</span> maana waliwasikia wakiongea kwa lugha
mbalimbali wakimtukuza Mungu. Hapo Petro akasema,

<span id="an_10:47">10:47</span> "Watu hawa wamempokea Roho Mtakatifu
kama sisi wenyewe tulivyompokea. Je, kuna yeyote atakayeweza kuwazuia
wasibatizwe kwa maji?"

<span id="an_10:48">10:48</span> Basi, akaamuru wabatizwe kwa jina la
Yesu Kristo. Kisha wakamwomba akae nao kwa siku chache.

<span id="an_11:1">11:1</span> Mitume na ndugu kule Yudea walisikia
kwamba watu wa mataifa mengine pia walikuwa wamelipokea neno la Mungu.

<span id="an_11:2">11:2</span> Basi, Petro aliporudi Yerusalemu, wale
Wayahudi waumini waliopendelea watu wa mataifa mengine watahiriwe,
walimlaumu wakisema:

<span id="an_11:3">11:3</span> "Wewe umekwenda kukaa na watu
wasiotahiriwa na hata umekula pamoja nao!

<span id="an_11:4">11:4</span> Hapo Petro akawaeleza kinaganaga juu ya
yale yaliyotendeka tangu mwanzo:

<span id="an_11:5">11:5</span> "Siku moja nikiwa nasali mjini Yopa,
niliona maono; niliona kitu kama shuka kubwa likishushwa chini kutoka
mbinguni likiwa limeshikwa pembe zake nne, likawekwa kando yangu.

<span id="an_11:6">11:6</span> Nilichungulia ndani kwa makini nikaona
wanyama wenye miguu minne, wanyama wa mwituni, wanyama watambaao na
ndege wa angani.

<span id="an_11:7">11:7</span> Kisha nikasikia sauti ikiniambia: Petro
amka, chinja, ule.

<span id="an_11:8">11:8</span> Lakini mimi nikasema: La, Bwana; maana
chochote kilicho najisi au kichafu hakijapata kamwe kuingia kinywani
mwangu.

<span id="an_11:9">11:9</span> Ile sauti ikasikika tena kutoka mbinguni:
Usiviite najisi vitu ambavyo Mungu amevitakasa.

<span id="an_11:10">11:10</span> Jambo hilo lilifanyika mara tatu, na
mwishowe vyote vilirudishwa juu mbinguni.

<span id="an_11:11">11:11</span> Ghafla, watu watatu waliokuwa wametumwa
kwangu kutoka Kaisarea waliwasili kwenye nyumba niliyokuwa nakaa.

<span id="an_11:12">11:12</span> Roho aliniambia niende pamoja nao bila
kusita. Hawa ndugu sita waliandamana nami pia kwenda Kaisarea na huko
tuliingia nyumbani mwa Kornelio.

<span id="an_11:13">11:13</span> Yeye alitueleza jinsi alivyokuwa
amemwona malaika amesimama nyumbani mwake na kumwambia: Mtume mtu Yopa
akamwite mtu mmoja aitwaye Simoni, kwa jina lingine Petro.

<span id="an_11:14">11:14</span> Yeye atakuambia maneno ambayo kwayo
wewe na jamaa yako yote mtaokolewa.

<span id="an_11:15">11:15</span> Na nilipoanza tu kuongea, Roho
Mtakatifu aliwashukia kama alivyotushukia sisi pale awali.

<span id="an_11:16">11:16</span> Hapo nilikumbuka yale maneno Bwana
aliyosema: Yohane alibatiza kwa maji, lakini ninyi mtabatizwa kwa Roho
Mtakatifu.

<span id="an_11:17">11:17</span> Basi, kama Mungu amewapa pia watu wa
mataifa mengine zawadi ileile aliyotupa sisi tulipomwamini Bwana Yesu
Kristo, je, mimi ni nani hata nijaribu kumpinga Mungu?"

<span id="an_11:18">11:18</span> Waliposikia hayo, waliacha ubishi,
wakamtukuza Mungu wakisema, "Mungu amewapa watu wa mataifa mengine
nafasi ya kutubu na kuwa na uzima!"

<span id="an_11:19">11:19</span> Kutokana na mateso yaliyotokea wakati
Stefano alipouawa, waumini walitawanyika. Wengine walikwenda mpaka
Foinike, Kupro na Antiokia wakihubiri ule ujumbe kwa Wayahudi tu.

<span id="an_11:20">11:20</span> Lakini baadhi ya waumini waliotoka
Kupro na Kurene, walikwenda Antiokia wakautangaza huo ujumbe kwa watu wa
mataifa mengine wakiwahubiria ile Habari Njema juu ya Bwana Yesu.

<span id="an_11:21">11:21</span> Bwana aliwasaidia na idadi kubwa ya
watu iliamini na kumgeukia Bwana.

<span id="an_11:22">11:22</span> Habari ya jambo hilo ikasikika kwa lile
kanisa la Yerusalemu. Hivyo wakamtuma Barnaba aende Antiokia.

<span id="an_11:23">11:23</span> Alipofika huko na kuona jinsi Mungu
alivyowaneemesha wale watu, alifurahi na kuwahimiza wote wadumu katika
uaminifu wao kwa Bwana.

<span id="an_11:24">11:24</span> Barnaba alikuwa mtu mwema na mwenye
kujaa Roho Mtakatifu na imani. Kundi kubwa la watu lilivutwa kwa Bwana.

<span id="an_11:25">11:25</span> Kisha, Barnaba alikwenda Tarso
kumtafuta Saulo

<span id="an_11:26">11:26</span> Alipompata, alimleta Antiokia. Nao wote
wawili walikaa na lile kanisa kwa mwaka wote mzima wakifundisha kundi
kubwa la watu. Huko Antiokia, ndiko, kwa mara ya kwanza, wafuasi
waliitwa Wakristo.

<span id="an_11:27">11:27</span> Wakati huohuo, manabii kadhaa walikuja
Antiokia kutoka Yerusalemu.

<span id="an_11:28">11:28</span> Basi, mmoja wao aitwaye Agabo
alisimama, na kwa uwezo wa Roho akabashiri kwamba kutakuwa na njaa kubwa
katika nchi yote (Njaa hiyo ilitokea wakati Klaudio alipokuwa
akitawala).

<span id="an_11:29">11:29</span> Wale wanafunzi waliamua kila mmoja kwa
kadiri ya uwezo wake apeleke chochote ili kuwasaidia wale ndugu
waliokuwa wanaishi Yudea.

<span id="an_11:30">11:30</span> Basi, wakafanya hivyo na kupeleka
mchango wao kwa wazee wa kanisa kwa mikono ya Barnaba na Saulo.

<span id="an_12:1">12:1</span> Karibu wakati huohuo, mfalme Herode
alianza kuwatesa baadhi ya Wakristo.

<span id="an_12:2">12:2</span> Alimwua kwa upanga Yakobo ndugu yake
Yohane.

<span id="an_12:3">12:3</span> Alipoona kuwa kitendo hiki kiliwapendeza
Wayahudi, aliendelea, akamkamata Petro. (Hiyo ilifanyika wakati wa
sikukuu ya Mikate Isiyotiwa chachu.)

<span id="an_12:4">12:4</span> Baada ya kutiwa nguvuni, Petro alifungwa
gerezani, akawekwa chini ya ulinzi wa vikundi vinne vya askari
wannewanne. Herode alikusudia kumtoa hadharani baada ya sikukuu ya
Pasaka.

<span id="an_12:5">12:5</span> Basi, Petro alipokuwa gerezani, kanisa
lilikuwa linamwombea kwa Mungu kwa moyo.

<span id="an_12:6">12:6</span> Usiku, kabla ya siku ile ambayo Herode
angemtoa Petro hadharani, Petro alikuwa amelala kati ya askari wawili.
Alikuwa amefungwa minyororo miwili, na walinzi walikuwa wanalinda lango
la gereza.

<span id="an_12:7">12:7</span> Ghafla, malaika wa Bwana akasimama karibu
naye na mwanga ukaangaza kile chumba cha gereza. Malaika akamgusa
akisema, "Amka upesi!" Mara ile minyororo ikaanguka kutoka katika mikono
yake.

<span id="an_12:8">12:8</span> Malaika akamwambia, "Jifunge mshipi wako,
vaa viatu vyako." Akafanya hivyo. Kisha huyo malaika akamwambia, "Vaa
koti lako, unifuate."

<span id="an_12:9">12:9</span> Petro akamfuata nje lakini hakujua kama
hayo yaliyofanywa na huyo malaika yalikuwa ya kweli; alidhani alikuwa
anaota ndoto.

<span id="an_12:10">12:10</span> Walipita kituo cha kwanza cha ulinzi na
cha pili, halafu wakafika kwenye mlango wa chuma wa kuingilia mjini. Huo
mlango ukawafungukia wenyewe, nao wakatoka nje. Wakawa wanatembea katika
barabara moja na mara yule malaika akamwacha Petro peke yake.

<span id="an_12:11">12:11</span> Hapo ndipo Petro alipotambua
yaliyotukia, akasema, "Sasa najua kwa hakika kwamba Bwana amemtuma
malaika wake akaniokoa kutoka katika mkono wa Herode na kutoka katika
mambo yale yote watu wa Israeli waliyotazamia."

<span id="an_12:12">12:12</span> Alipotambua hivyo alikwenda moja kwa
moja mpaka nyumbani kwa Maria mama yake Yohane aitwaye Marko. Humo watu
wengi walikuwa wamekusanyika wakisali.

<span id="an_12:13">12:13</span> Petro alibisha mlango wa nje na
mtumishi mmoja msichana aitwaye Roda, akaenda mlangoni kuitikia.

<span id="an_12:14">12:14</span> Huyo msichana aliitambua sauti ya Petro
akafurahi mno, hata badala ya kuufungua ule mlango, akakimbilia ndani na
kuwaambia kwamba Petro alikuwa amesimama nje mlangoni.

<span id="an_12:15">12:15</span> Wakamwambia yule msichana, "Una
wazimu!" Lakini yeye akasisitiza kwamba ilikuwa kweli. Nao wakamwambia,
"Huyo ni malaika wake."

<span id="an_12:16">12:16</span> Wakati huo Petro alikuwa anaendelea
kupiga hodi. Mwishowe walifungua mlango, wakamwona, wakashangaa.

<span id="an_12:17">12:17</span> Petro aliwaashiria kwa mkono wakae
kimya, akawaeleza jinsi Bwana alivyomtoa gerezani. Kisha akawaambia
watoe taarifa ya jambo hilo kwa Yakobo na wale ndugu wengine, halafu
akatoka akaenda mahali pengine.

<span id="an_12:18">12:18</span> Kulipokucha, ulitokea wasiwasi mkubwa
kati ya wale askari kuhusu yaliyokuwa yamempata Petro.

<span id="an_12:19">12:19</span> Herode aliamuru ufanywe msako lakini
hawakuweza kumpata. Hivyo aliamuru wale askari wahojiwe, akatoa amri
wauawe. Halafu akatoka huko Yudea akaenda Kaisarea ambako alikaa.

<span id="an_12:20">12:20</span> Herode alikasirishwa sana na watu wa
Tiro na Sidoni. Lakini wao walimpelekea wajumbe. Nao wakafaulu kwanza
kumpata Blasto awe upande wao. Blasto alikuwa msimamizi mkuu wa ikulu ya
mfalme. Kisha, wakamwendea Herode wakamwomba kuwe na amani, kwa maana
nchi yao ilitegemea nchi ya mfalme kwa chakula.

<span id="an_12:21">12:21</span> Siku moja iliyochaguliwa, Herode akiwa
amevaa mavazi rasmi na kuketi katika kiti cha kifalme aliwahutubia watu.

<span id="an_12:22">12:22</span> Wale watu walimpigia kelele za shangwe
wakisema, "Hii ni sauti ya mungu, si ya mtu."

<span id="an_12:23">12:23</span> Papo hapo malaika wa Bwana akamwangusha
Herode chini kwa sababu hakumpa Mungu hizo sifa. Akaliwa na wadudu,
akafa.

<span id="an_12:24">12:24</span> Neno la Mungu likazidi kuenea na kukua.

<span id="an_12:25">12:25</span> Baada ya Barnaba na Saulo kutekeleza
shughuli zao, walitoka tena Yerusalemu wakamchukua Yohane aitwaye pia
Marko.

<span id="an_13:1">13:1</span> Katika kanisa la Antiokia kulikuwa na
watu wengine waliokuwa manabii na walimu; miongoni mwao akiwa Barnaba,
Simoni aitwaye pia Mweusi, Lukio wa Kurene, Manaeni ambaye alikuwa
amelelewa pamoja na mfalme Herode, na Saulo.

<span id="an_13:2">13:2</span> Walipokuwa wanafanya ibada yao kwa Bwana
na kufunga, Roho Mtakatifu alisema: "Niteulieni Barnaba na Saulo kwa
ajili ya kazi niliyowaitia."

<span id="an_13:3">13:3</span> Basi, baada ya kusali na kufunga zaidi,
wakawawekea mikono, wakawaacha waende zao.

<span id="an_13:4">13:4</span> Basi, Barnaba na Saulo walipokwisha tumwa
na Roho Mtakatifu, walishuka hadi Seleukia, na kutoka huko walipanda
meli hadi kisiwa cha Kupro.

<span id="an_13:5">13:5</span> Walipofika Salami walihubiri neno la
Mungu katika masunagogi ya Kiyahudi. Yohane (Marko) alikuwa msaidizi
wao.

<span id="an_13:6">13:6</span> Walitembea toka upande mmoja wa kisiwa
mpaka Pafo upande wa pili, na huko walimkuta mchawi mmoja Myahudi
aitwaye Baryesu ambaye alijisingizia kuwa nabii.

<span id="an_13:7">13:7</span> Huyu alikuwa pamoja na Sergio Paulo, mkuu
wa kile kisiwa, ambaye alikuwa mtu mwelewa sana. Sergio Paulo aliwaita
Barnaba na Saulo ili asikie neno la Mungu.

<span id="an_13:8">13:8</span> Lakini huyo mchawi Elima (kama alivyokuwa
anaitwa kwa Kigiriki), alijaribu kuwapinga ili kumzuia huyo mkuu wa
kisiwa asije akaigeukia imani ya Kikristo.

<span id="an_13:9">13:9</span> Basi, Saulo ambaye aliitwa pia Paulo,
akiwa amejaa Roho Mtakatifu, alimkodolea macho huyo mchawi,

<span id="an_13:10">13:10</span> akasema, "Mdanganyifu wa kupindukia na
mlaghai wewe! Wewe ni mtoto wa Ibilisi! Wewe ni adui wa chochote kile
kilicho cha kweli; hukomi hata mara moja kujaribu kuzipotosha njia za
Bwana zilizonyoka.

<span id="an_13:11">13:11</span> Sasa, mkono wa Bwana utakuadhibu:
utakuwa kipofu na hutaweza kuuona mwanga wa jua kwa kitambo." Mara kila
kitu kikawa kama ukungu na giza kwake, akaanza kwenda huku na huku
akitafuta mtu wa kumshika mkono amwongoze.

<span id="an_13:12">13:12</span> Yule mkuu wa kisiwa alipoona hayo,
aliongoka akawa muumini; akastaajabia sana mafundisho aliyosikia juu ya
Bwana.

<span id="an_13:13">13:13</span> Kutoka Pafo, Paulo na wenzake walipanda
meli wakaenda hadi Perga katika Pamfulia; lakini Yohane (Marko)
aliwaacha, akarudi Yerusalemu.

<span id="an_13:14">13:14</span> Lakini wao waliendelea na safari toka
Pisga hadi mjini Antiokia Pisidia. Siku ya Sabato waliingia ndani ya
Sunagogi, wakakaa.

<span id="an_13:15">13:15</span> Baada ya masomo katika kitabu cha
Sheria ya Mose na katika maandiko ya manabii, wakuu wa lile sunagogi
waliwapelekea ujumbe huu: "Ndugu, kama mnalo jambo la kuwaambia watu ili
kuwapa moyo, semeni."

<span id="an_13:16">13:16</span> Basi, Paulo alisimama, akatoa ishara
kwa mkono, akaanza kuongea: "Wananchi wa Israeli na wengine wote
mnaomcha Mungu, sikilizeni!

<span id="an_13:17">13:17</span> Mungu wa taifa hili la Israeli
aliwateua babu zetu na kuwafanya wawe taifa kubwa walipokuwa ugenini
kule Misri. Mungu aliwatoa huko kwa uwezo wake mkuu.

<span id="an_13:18">13:18</span> Aliwavumilia kwa muda wa miaka arobaini
kule jangwani.

<span id="an_13:19">13:19</span> Aliyaangamiza mataifa ya nchi ya
Kanaani akawapa hao watu wake ile nchi kuwa mali yao.

<span id="an_13:20">13:20</span> Miaka mia nne na hamsini ilipita,
halafu akawapatia waamuzi wawaongoze mpaka wakati wa nabii Samweli.

<span id="an_13:21">13:21</span> Hapo wakapendelea kuwa na mfalme, na
Mungu akawapa Saulo, mtoto wa Kishi wa kabila la Benyamini, awe mfalme
wao kwa muda wa miaka arobaini.

<span id="an_13:22">13:22</span> Baada ya kumwondoa Saulo, Mungu
alimteua Daudi kuwa mfalme wao. Mungu alionyesha kibali chake kwake
akisema: Nimemwona Daudi mtoto wa Yese; ni mtu anayepatana na moyo
wangu; mtu ambaye atatimiza yale yote ninayotaka kuyatenda.

<span id="an_13:23">13:23</span> Kutokana na ukoo wake mtu huyu, Mungu,
kama alivyoahidi, amewapelekea watu wa Israeli Mwokozi, ndiye Yesu.

<span id="an_13:24">13:24</span> Kabla ya kuja kwake Yesu, Yohane
alimtangulia akiwahubiria watu wote wa Israeli kwamba ni lazima watubu
na kubatizwa.

<span id="an_13:25">13:25</span> Yohane alipokuwa anamaliza ujumbe wake
aliwaambia watu: Mnadhani mimi ni nani? Mimi si yule mnayemtazamia. Huyo
anakuja baada yangu na mimi sistahili hata kuzifungua kamba za viatu
vyake.

<span id="an_13:26">13:26</span> "Ndugu, ninyi mlio watoto wa ukoo wa
Abrahamu, na wengine wote mnaomcha Mungu! Ujumbe huu wa wokovu umeletwa
kwetu.

<span id="an_13:27">13:27</span> Kwa maana wenyeji wa Yerusalemu na
wakuu wao hawakumtambua yeye kuwa Mwokozi. Wala hawakuelewa maneno ya
manabii yanayosomwa kila Sabato. Hata hivyo, waliyafanya maneno ya
manabii yatimie kwa kumhukumu Yesu adhabu ya kifo.

<span id="an_13:28">13:28</span> Ingawa hawakumpata na hatia
inayostahili auawe, walimwomba Pilato amhukumu auawe.

<span id="an_13:29">13:29</span> Na baada ya kutekeleza yote yaliyokuwa
yameandikwa kumhusu yeye, walimshusha kutoka msalabani, wakamweka
kaburini.

<span id="an_13:30">13:30</span> Lakini Mungu alimfufua kutoka wafu.

<span id="an_13:31">13:31</span> Naye, kwa siku nyingi aliwatokea wale
waliofuatana naye kutoka Galilaya mpaka Yerusalemu. Hao ndio walio sasa
mashahidi wake kwa watu wa Israeli.

<span id="an_13:32">13:32</span> Sisi tumekuja hapa kuwaleteeni Habari
Njema: jambo lile Mungu alilowaahidia babu zetu amelitimiza sasa kwa
ajili yetu sisi tulio wajukuu wao kwa kumfufua Yesu kutoka wafu.

<span id="an_13:33">13:33</span> Kama ilivyoandikwa katika zaburi ya
pili: Wewe ni Mwanangu, mimi leo nimekuwa baba yako.

<span id="an_13:34">13:34</span> Na juu ya kumfufua kutoka wafu, asipate
tena kurudi huko na kuoza, Mungu alisema hivi: Nitakupa baraka takatifu
na za kweli nilizomwahidia Daudi.

<span id="an_13:35">13:35</span> Naam, na katika sehemu nyingine za
zaburi asema: Hutamwacha Mtakatifu wako aoze.

<span id="an_13:36">13:36</span> Sasa, Daudi mwenyewe alitimiza mapenzi
ya Mungu wakati wake; kisha akafa na kuzikwa karibu na wazee wake, na
mwili wake ukaoza.

<span id="an_13:37">13:37</span> Lakini yule ambaye Mungu alimfufua
kutoka wafu hakupata kuoza.

<span id="an_13:38">13:38</span> Jueni wazi, ndugu zangu, kwamba ujumbe
kuhusu kusamehewa dhambi unahubiriwa kwenu kwa njia ya Yesu Kristo;

<span id="an_13:39">13:39</span> na ya kwamba kila mmoja anayemwamini
Yesu anasamehewa dhambi zote, jambo ambalo halingewezekana kwa njia ya
Sheria ya Mose.

<span id="an_13:40">13:40</span> Jihadharini basi, msije mkapatwa na
yale yaliyosemwa na manabii:

<span id="an_13:41">13:41</span> Sikilizeni enyi wenye madharau,
shangaeni mpotee! Kwa maana kitu ninachofanya sasa, nyakati zenu, ni
kitu ambacho hamtakiamini hata kama mtu akiwaelezeni."

<span id="an_13:42">13:42</span> Paulo na Barnaba walipokuwa wanatoka
katika ile sunagogi, wale watu waliwaalika waje tena siku ya Sabato
iliyofuata, waongee zaidi juu ya mambo hayo.

<span id="an_13:43">13:43</span> Mkutano huo ulipomalizika, Wayahudi
wengi na watu wa mataifa mengine waliokuwa wameongokea dini ya Kiyahudi
waliwafuata Paulo na Barnaba. Hao mitume waliongea nao, wakawatia moyo
waendelee kuishi wakitegemea neema ya Mungu.

<span id="an_13:44">13:44</span> Siku ya Sabato iliyofuata, karibu kila
mtu katika ule mji alikuja kusikiliza neno la Bwana.

<span id="an_13:45">13:45</span> Lakini Wayahudi walipoliona hilo kundi
la watu walijaa wivu, wakapinga alichokuwa anasema Paulo na kumtukana.

<span id="an_13:46">13:46</span> Hata hivyo, Paulo na Barnaba waliongea
kwa uhodari zaidi, wakasema, "Ilikuwa ni lazima neno la Mungu
liwafikieni ninyi kwanza; lakini kwa kuwa mmelikataa na kujiona
hamstahili uzima wa milele, basi, tunawaacheni na kuwaendea watu wa
mataifa mengine.

<span id="an_13:47">13:47</span> Maana Bwana alituagiza hivi: Nimekuteua
wewe uwe mwanga kwa mataifa, uwe njia ya wokovu kwa ulimwengu wote."

<span id="an_13:48">13:48</span> Watu wa mataifa mengine waliposikia
jambo hilo walifurahi, wakausifu ujumbe wa Mungu; na wale waliokuwa
wamechaguliwa kupata uzima wa milele, wakawa waumini.

<span id="an_13:49">13:49</span> Neno la Bwana likaenea kila mahali
katika sehemu ile.

<span id="an_13:50">13:50</span> Lakini Wayahudi waliwachochea wanawake
wa tabaka ya juu wa mataifa mengine ambao walikuwa wacha Mungu, na
wanaume maarufu wa mji huo. Wakaanza kuwatesa Paulo na Barnaba,
wakawafukuza kutoka katika eneo lao.

<span id="an_13:51">13:51</span> Basi, mitume wakayakung'uta mavumbi
yaliyokuwa katika miguu yao kama onyo, kisha wakaenda Ikonio.

<span id="an_13:52">13:52</span> Lakini hao wafuasi walikuwa wamejaa
furaha na Roho Mtakatifu.

<span id="an_14:1">14:1</span> Kule Ikonio, mambo yalikuwa kama
yalivyokuwa kule Antiokia; Paulo na Barnaba walikwenda katika sunagogi
la Wayahudi wakaongea kwa uhodari hata Wayahudi wengi na Wagiriki wakawa
waumini.

<span id="an_14:2">14:2</span> Lakini Wayahudi wengine waliokataa kuwa
waumini walichochea na kutia chuki katika mioyo ya watu wa mataifa
mengine ili wawapinge hao ndugu.

<span id="an_14:3">14:3</span> Paulo na Barnaba waliendelea kukaa huko
kwa muda mrefu. Waliongea kwa uhodari juu ya Bwana, naye Bwana
akathibitisha ukweli wa ujumbe walioutoa juu ya neema yake, kwa
kuwawezesha kutenda miujiza na maajabu.

<span id="an_14:4">14:4</span> Watu wa mji huo waligawanyika: wengine
waliwaunga mkono Wayahudi, na wengine walikuwa upande wa mitume.

<span id="an_14:5">14:5</span> Mwishowe, baadhi ya watu wa mataifa
mengine na Wayahudi, wakishirikiana na wakuu wao, waliazimu kuwatendea
vibaya hao mitume na kuwapiga mawe.

<span id="an_14:6">14:6</span> Mitume walipogundua jambo hilo,
walikimbilia Lustra na Derbe, miji ya Lukaonia, na katika sehemu za
jirani,

<span id="an_14:7">14:7</span> wakawa wanahubiri Habari Njema huko.

<span id="an_14:8">14:8</span> Kulikuwa na mtu mmoja huko Lustra ambaye
alikuwa amelemaa miguu tangu kuzaliwa, na alikuwa hajapata kutembea
kamwe.

<span id="an_14:9">14:9</span> Mtu huyo alikuwa anamsikiliza Paulo
alipokuwa anahubiri. Paulo alimtazama kwa makini, na alipoona kuwa
alikuwa na imani ya kuweza kuponywa,

<span id="an_14:10">14:10</span> akasema kwa sauti kubwa, "Simama wima
kwa miguu yako!" Huyo mtu aliyelemaa akainuka ghafla, akaanza kutembea.

<span id="an_14:11">14:11</span> Umati wa watu walipoona alichofanya
Paulo, ulianza kupiga kelele kwa lugha ya Kilukaonia: "Miungu imetujia
katika sura za binadamu!"

<span id="an_14:12">14:12</span> Barnaba akaitwa Zeu, na Paulo, kwa vile
yeye ndiye aliyekuwa anaongea, akaitwa Herme.

<span id="an_14:13">14:13</span> Naye kuhani wa hekalu la Zeu lililokuwa
nje ya mji akaleta fahali na shada za maua mbele ya mlango mkuu wa mji,
na pamoja na ule umati wa watu akataka kuwatambikia mitume.

<span id="an_14:14">14:14</span> Barnaba na Paulo walipopata habari hiyo
waliyararua mavazi yao na kukimbilia katika lile kundi la watu wakisema
kwa sauti kubwa:

<span id="an_14:15">14:15</span> "Ndugu, kwa nini mnafanya mambo hayo?
Sisi pia ni binadamu kama ninyi. Na, tuko hapa kuwahubirieni Habari
Njema, mpate kuziacha hizi sanamu tupu, mkamgeukie Mungu aliye hai,
Mungu aliyeumba mbingu na nchi, bahari na vyote vilivyomo.

<span id="an_14:16">14:16</span> Zamani Mungu aliruhusu kila taifa
lifanye lilivyopenda.

<span id="an_14:17">14:17</span> Hata hivyo, Mungu hakuacha
kujidhihirisha kwa mambo mema anayowatendea: huwanyeshea mvua toka
angani, huwapa mavuno kwa wakati wake, huwapa chakula na kuijaza mioyo
yenu furaha."

<span id="an_14:18">14:18</span> Ingawa walisema hivyo haikuwa rahisi
kuwazuia wale watu wasiwatambikie.

<span id="an_14:19">14:19</span> Lakini Wayahudi kadhaa walikuja kutoka
Antiokia na Ikonio, wakawafanya watu wajiunge nao, wakampiga mawe Paulo
na kumburuta hadi nje ya mji wakidhani amekwisha kufa.

<span id="an_14:20">14:20</span> Lakini waumini walipokusanyika na
kumzunguka, aliamka akarudi mjini. Kesho yake, yeye pamoja na Barnaba
walikwenda Derbe.

<span id="an_14:21">14:21</span> Baada ya Paulo na Barnabas kuhubiri
Habari Njema huko Derbe na kupata wafuasi wengi, walifunga safari kwenda
Antiokia kwa kupitia Lustra na Ikonio.

<span id="an_14:22">14:22</span> Waliwaimarisha waumini wa miji hiyo na
kuwatia moyo wabaki imara katika imani. Wakawaambia, "Ni lazima sisi
sote tupitie katika taabu nyingi ili tuingie katika ufalme wa Mungu."

<span id="an_14:23">14:23</span> Waliteua wazee katika kila kanisa kwa
ajili ya waumini, na baada ya kusali na kufunga, wakawaweka chini ya
ulinzi wa Bwana ambaye walikuwa wanamwamini.

<span id="an_14:24">14:24</span> Baada ya kupitia katika nchi ya
Pisidia, walifika Pamfulia.

<span id="an_14:25">14:25</span> Baada ya kuhubiri ule ujumbe huko
Perga, walikwenda Atalia.

<span id="an_14:26">14:26</span> Kutoka huko walisafiri kwa meli
wakarudi Antiokia ambako hapo awali walikuwa wamewekwa chini ya ulinzi
wa neema ya Mungu kwa ajili ya kazi ambayo sasa walikuwa wameitimiza.

<span id="an_14:27">14:27</span> Walipofika huko Antiokia walifanya
mkutano wa kanisa la mahali hapo, wakawapa taarifa juu ya mambo Mungu
aliyofanya pamoja nao, na jinsi alivyowafungulia mlango watu wa mataifa
mengine mlango wa kuingia katika imani.

<span id="an_14:28">14:28</span> Wakakaa pamoja na wale waumini kwa muda
mrefu.

<span id="an_15:1">15:1</span> Basi, watu wengine walifika Antiokia
kutoka Yudea wakaanza kuwafundisha wale ndugu wakisema, "Kama
hamtatahiriwa kufuatana na mapokeo ya Sheria ya Mose, hamtaweza
kuokolewa."

<span id="an_15:2">15:2</span> Jambo hili lilisababisha ubishi mkubwa,
na baada ya Paulo na Barnaba kujadiliana nao, ikaamuliwa Paulo na
Barnaba pamoja na waumini kadhaa wa lile kanisa la Antiokia waende
Yerusalemu kuwaona wale mitume na wazee kuhusu jambo hilo.

<span id="an_15:3">15:3</span> Basi, kanisa liliwaaga, nao walipokuwa
wanapitia Foinike na Samaria waliwaeleza watu jinsi mataifa mengine
yalivyomgeukia Mungu. Habari hizo zikawafurahisha sana ndugu hao wote.

<span id="an_15:4">15:4</span> Walipofika Yerusalemu walikaribishwa na
kanisa, mitume na wazee; nao wakawapa taarifa juu ya yote Mungu
aliyoyafanya pamoja nao.

<span id="an_15:5">15:5</span> Lakini waumini wengine waliokuwa wa
kikundi cha Mafarisayo walisimama, wakasema, "Ni lazima watu wa mataifa
mengine watahiriwe na kufundishwa kuifuata Sheria ya Mose."

<span id="an_15:6">15:6</span> Basi, mitume na wazee walifanya mkutano
maalum wa kuchunguza jambo hilo.

<span id="an_15:7">15:7</span> Baada ya majadiliano marefu, Petro
alisimama, akasema, "Ndugu zangu, ninyi mnafahamu kwamba hapo awali
Mungu alipenda kunichagua mimi miongoni mwenu niihubiri Habari Njema,
ili watu wa mataifa wapate kusikia na kuamini.

<span id="an_15:8">15:8</span> Naye Mungu anayejua mioyo ya watu,
alithibitisha kwamba amewakubali kwa kuwapa nao Roho Mtakatifu kama
alivyotupa sisi.

<span id="an_15:9">15:9</span> Hakufanya ubaguzi wowote kati yetu na
wao; aliitakasa mioyo yao kwa imani.

<span id="an_15:10">15:10</span> Sasa basi, kwa nini kumjaribu Mungu kwa
kuwatwika hao waumini mzigo ambao wala babu zetu, wala sisi hatukuweza
kuubeba?

<span id="an_15:11">15:11</span> Isiwe hivyo, ila tunaamini kwamba, sisi
kama vile wao, tunaokolewa kwa njia ya neema ya Bwana Yesu."

<span id="an_15:12">15:12</span> Kikundi chote kilikaa kimya,
kikawasikiliza Barnaba na Paulo wakieleza miujiza na maajabu ambayo
Mungu alitenda kwa mikono yao kati ya watu wa mataifa mengine.

<span id="an_15:13">15:13</span> Walipomaliza kuongea, Yakobo alianza
kusema: "Ndugu zangu, nisikilizeni!

<span id="an_15:14">15:14</span> Simoni ameeleza jinsi Mungu hapo awali
alivyojishughulisha na watu wa mataifa mengine, akachagua baadhi yao
wawe watu wake.

<span id="an_15:15">15:15</span> Jambo hili ni sawa kabisa na maneno ya
manabii, kama Maandiko Matakatifu yasemavyo:

<span id="an_15:16">15:16</span> Baada ya mambo haya nitarudi.
Nitaijenga tena ile nyumba ya Daudi iliyoanguka; nitayatengeneza magofu
yake na kuijenga tena.

<span id="an_15:17">15:17</span> Hapo watu wengine wote, watu wa mataifa
yote niliowaita wawe wangu, watamtafuta Bwana.

<span id="an_15:18">15:18</span> Ndivyo asemavyo Bwana, aliyefanya jambo
hili lijulikane tangu kale.

<span id="an_15:19">15:19</span> "Kwa hiyo, uamuzi wangu ni huu:
tusiwataabishe watu wa mataifa wanomgeukia Mungu.

<span id="an_15:20">15:20</span> Bali tuwapelekee barua kuwaambia wasile
vyakula vilivyotiwa najisi kwa kutambikiwa sanamu za miungu; wajiepushe
na uasherati; wasile mnyama yeyote aliyenyongwa, na wasinywe damu.

<span id="an_15:21">15:21</span> Kwa maana kwa muda mrefu maneno ya Mose
yamekuwa yakihubiriwa katika kila mji na kusomwa katika masunagogi yote
kila siku ya Sabato."

<span id="an_15:22">15:22</span> Mitume, wazee na kanisa lote waliamua
kuwachagua watu fulani miongoni mwao na kuwatuma Antiokia pamoja na
Paulo na Barnaba. Basi, wakamchagua Yuda aitwaye pia Barsaba, na Sila
ambao wote walikuwa wanajulikana zaidi kati ya ndugu.

<span id="an_15:23">15:23</span> Wakawapa barua hii: "Sisi mitume na
wazee, ndugu zenu, tunawasalimuni ninyi ndugu wa mataifa mengine mlioko
huko Antiokia, Siria na Kilikia.

<span id="an_15:24">15:24</span> Tumesikia kwamba watu wengine kutoka
huku kwetu waliwavurugeni kwa maneno yao, wakaitia mioyo yenu katika
wasiwasi. Lakini wamefanya hivyo bila ya idhini yoyote kutoka kwetu.

<span id="an_15:25">15:25</span> Hivyo, tumeamua kwa pamoja kuwachagua
watu kadhaa na kuwatuma kwenu pamoja na wapenzi wetu Barnaba na Paulo,

<span id="an_15:26">15:26</span> ambao wamehatarisha maisha yao kwa
ajili ya jina la Bwana wetu Yesu Kristo.

<span id="an_15:27">15:27</span> Kwa hiyo, tunawatuma Yuda na Sila
kwenu; hawa watawaambieni wao wenyewe haya tuliyoandika.

<span id="an_15:28">15:28</span> Basi, Roho Mtakatifu na sisi tumekubali
tusiwatwike mzigo zaidi ya mambo haya muhimu:

<span id="an_15:29">15:29</span> Msile vyakula vilivyotambikiwa sanamu;
msinywe damu; msile nyama ya mnyama aliyenyongwa; na mjiepushe na
uasherati. Mtakuwa mmefanya vema kama mkiepa kufanya mambo hayo.
Wasalaam!"

<span id="an_15:30">15:30</span> Baada ya kuwaaga, hao wajumbe
walielekea Antiokia ambako waliita mkutano wa waumini, wakawapa hiyo
barua.

<span id="an_15:31">15:31</span> Walipoisoma hiyo barua, maneno yake
yaliwatia moyo, wakafurahi sana.

<span id="an_15:32">15:32</span> Yuda na Sila, ambao nao walikuwa
manabii, walizungumza na hao ndugu kwa muda mrefu wakiwatia moyo na
kuwaimarisha.

<span id="an_15:33">15:33</span> Baada ya kukaa huko kwa muda fulani,
ndugu wa Antiokia waliwaaga wakiwatakia amani, kisha wakarudi kwa wale
waliokuwa wamewatuma.

<span id="an_15:34">15:34</span> Lakini Sila aliamua kubaki.

<span id="an_15:35">15:35</span> Paulo na Barnaba walibaki huko Antiokia
kwa muda; wakafundisha na kuhubiri neno la Bwana, pamoja na watu wengine
wengi.

<span id="an_15:36">15:36</span> Baada ya siku kadhaa, Paulo alimwambia
Barnaba, "Turudi tukawatembelee wale ndugu katika kila mji
tulikolihubiri neno la Bwana tukajionee jinsi wanavyoendelea."

<span id="an_15:37">15:37</span> Barnaba alitaka wamchukue pia Yohane
aitwaye Marko.

<span id="an_15:38">15:38</span> Lakini Paulo hakupendelea kumchukua
Marko, ambaye awali aliwaacha kule Pamfulia na kukataa kushiriki katika
kazi yao.

<span id="an_15:39">15:39</span> Basi kukatokea ubishi mkali kati yao,
na wakaachana. Barnaba akamchukua Marko, wakapanda meli kwenda Kupro.

<span id="an_15:40">15:40</span> Naye Paulo akamchagua Sila, na baada ya
ndugu wa mahali hapo kumweka chini ya ulinzi wa neema ya Bwana,
akaondoka.

<span id="an_15:41">15:41</span> Katika safari hiyo alipitia Siria na
Kilikia akiyaimarisha makanisa.

<span id="an_16:1">16:1</span> Paulo alifika Derbe na Lustra, ambako
aliishi mfuasi mmoja aitwaye Timotheo. Mama yake ambaye pia alikuwa
mfuasi, alikuwa Myahudi; lakini baba yake alikuwa Mgiriki.

<span id="an_16:2">16:2</span> Timotheo alikuwa na sifa kubwa kati ya
wale ndugu wa Lustra na Ikonio.

<span id="an_16:3">16:3</span> Paulo alitaka Timotheo aandamane naye
safarini, kwa hiyo alimtahiri. Alifanya hivyo kwa sababu Wayahudi wote
walioishi sehemu hizo walijua kwamba baba yake Timotheo alikuwa Mgiriki.

<span id="an_16:4">16:4</span> Walipokuwa wanapita katika ile miji
waliwapa watu yale maagizo yaliyotolewa na mitume na wazee kule
Yerusalemu, wakawaambia wayazingatie.

<span id="an_16:5">16:5</span> Hivyo, yale makanisa yalizidi kuwa imara
katika imani, na idadi ya waumini ikaongezeka kila siku.

<span id="an_16:6">16:6</span> Walipitia sehemu za Frugia na Galatia
kwani Roho Mtakatifu hakuwaruhusu kuhubiri huo ujumbe mkoani Asia.

<span id="an_16:7">16:7</span> Walipofika kwenye mipaka ya Musia,
walijaribu kuingia mkoani Bithunia, lakini Roho wa Yesu hakuwaruhusu.

<span id="an_16:8">16:8</span> Basi, walipitia Musia, wakaenda moja kwa
moja mpaka Troa.

<span id="an_16:9">16:9</span> Usiku huo, Paulo aliona ono ambalo
alimwona mtu mmoja wa Makedonia amesimama pale na kumwomba: "Vuka, uje
Makedonia ukatusaidie."

<span id="an_16:10">16:10</span> Mara baada ya Paulo kuona ono hilo,
tulijitayarisha kwenda Makedonia bila kukawia, tukiwa na hakika kwamba
Mungu ametuita tuwapelekee Habari Njema.

<span id="an_16:11">16:11</span> Kutoka Troa, tulisafiri kwa meli moja
kwa moja mpaka Samothrake, na kesho yake tukatia nanga Neapoli.

<span id="an_16:12">16:12</span> Kutoka huko, tulikwenda mpaka Filipi,
mji wa wilaya ya kwanza ya Makedonia, na ambao pia ni koloni la Waroma.
Tulikaa katika mji huo siku kadhaa.

<span id="an_16:13">16:13</span> Siku ya Sabato tulitoka nje ya mji,
tukaenda kando ya mto ambapo tulidhani ya kuwa ni mahali pa kusali.
Tuliketi, tukaongea na wanawake waliokusanyika mahali hapo.

<span id="an_16:14">16:14</span> Miongoni mwa wale waliotusikiliza
alikuwa mwanamke mmoja mcha Mungu aitwaye Ludia mwenyeji wa Thuatira,
ambaye alikuwa mfanyabiashara ya nguo za kitani za rangi ya zambarau.
Bwana aliufungua moyo wake hata akayapokea yale maneno Paulo aliyokuwa
anasema.

<span id="an_16:15">16:15</span> Baada ya huyo mama pamoja na jamaa yake
kubatizwa, alitualika akisema, "Kama kweli mmeona kwamba mimi namwamini
Bwana, karibuni nyumbani kwangu mkakae." Akatuhimiza twende.

<span id="an_16:16">16:16</span> Siku moja, tulipokuwa tunakwenda mahali
pa kusali, msichana mmoja aliyekuwa na pepo mwenye uwezo wa kuagua
alikutana nasi. Msichana huyo alikuwa anawapatia matajiri wake fedha
nyingi kwa uaguzi wake.

<span id="an_16:17">16:17</span> Basi, huyo msichana alimfuata Paulo na
sisi, akipiga kelele na kusema, "Hawa watu ni watumishi wa Mungu Mkuu.
Wanawatangazieni njia ya wokovu."

<span id="an_16:18">16:18</span> Akawa anafanya hivyo kwa siku nyingi
hata siku moja Paulo alikasirika, akamgeukia na kumwambia huyo pepo,
"Nakuamuru kwa jina la Yesu Kristo, mtoke huyu!" Mara huyo pepo
akamtoka.

<span id="an_16:19">16:19</span> Matajiri wa yule msichana walipoona
kwamba tumaini lao la kupata mali limekwisha, waliwakamata Paulo na
Sila, wakawaburuta mpaka hadharani, mbele ya wakuu.

<span id="an_16:20">16:20</span> Wakawashtaki kwa mahakimu wakisema,
"Watu hawa ni Wayahudi na wanafanya fujo katika mji wetu.

<span id="an_16:21">16:21</span> Wanafundisha desturi ambazo sisi raia
wa Roma haturuhusiwi kuzikubali wala kuzifuata."

<span id="an_16:22">16:22</span> Kundi la watu likajiunga nao,
likawashambulia. Wale mahakimu wakawatatulia Paulo na Sila mavazi yao,
wakaamuru wapigwe viboko.

<span id="an_16:23">16:23</span> Baada ya kupigwa sana wakatiwa ndani,
na askari wa gereza akaamriwa kuwaweka chini ya ulinzi mkali.

<span id="an_16:24">16:24</span> Kutokana na maagizo hayo, huyo askari
aliwaweka katika chumba cha ndani kabisa cha gereza na kuifunga miguu
yao kwenye nguzo.

<span id="an_16:25">16:25</span> Karibu na usiku wa manane Paulo na Sila
walikuwa wakisali na kuimba nyimbo za kumsifu Mungu, huku wafungwa
wengine wakiwa wanasikiliza.

<span id="an_16:26">16:26</span> Ghafla, kulitokea mtetemeko mkuu wa
ardhi ambao uliitikisa misingi ya gereza. Mara, milango yote ikafunguka
na minyororo iliyowafunga hao wafungwa ikaachana.

<span id="an_16:27">16:27</span> Askari wa gereza alipoamka na kuiona
milango ya gereza imefunguliwa, alidhani kwamba wafungwa wote walikuwa
wametoroka na hivyo akauchomoa upanga wake, akataka kujiua.

<span id="an_16:28">16:28</span> Lakini Paulo akaita kwa sauti kubwa:
"Usijidhuru mwenyewe kwa maana sisi sote tuko hapa."

<span id="an_16:29">16:29</span> Baada ya kumwita mtu alete taa, huyo
askari wa gereza alikimbilia ndani, akajitupa mbele ya miguu ya Paulo na
Sila huku akitetemeka kwa hofu.

<span id="an_16:30">16:30</span> Halafu aliwaongoza nje, akawauliza,
"Waheshimiwa, nifanye nini nipate kuokoka?"

<span id="an_16:31">16:31</span> Wao wakamjibu, "Mwamini Bwana Yesu nawe
utaokolewa pamoja na jamaa yako yote."

<span id="an_16:32">16:32</span> Basi, wakamhubiria neno la Bwana yeye
pamoja na jamaa yake.

<span id="an_16:33">16:33</span> Yule askari aliwachukua saa ileile ya
usiku akawasafisha majeraha yao, kisha yeye na jamaa yake wakabatizwa
papo hapo.

<span id="an_16:34">16:34</span> Halafu akawachukua Paulo na Sila
nyumbani kwake, akawapa chakula. Yeye na jamaa yake yote wakafanya
sherehe kwa vile sasa walikuwa wanamwamini Mungu.

<span id="an_16:35">16:35</span> Kesho yake asubuhi, mahakimu waliwatuma
maofisa wao wakisema, "Wafungueni wale watu."

<span id="an_16:36">16:36</span> Yule askari wa gereza alimpasha habari
Paulo: "Mahakimu wametuma ujumbe ili mfunguliwe. Sasa mnaweza kutoka na
kwenda zenu kwa amani."

<span id="an_16:37">16:37</span> Lakini Paulo alimjibu, "Ati nini?
Ingawa hatukuwa na kosa, walitupiga viboko hadharani hali sisi ni raia
wa Roma. Tena, walitutia ndani na sasa wanataka kutufungulia kwa siri!
Hata kidogo! Ni lazima wao wenyewe waje hapa watufungulie."

<span id="an_16:38">16:38</span> Hao maofisa waliwapasha habari mahakimu
juu ya jambo hilo, nao waliposikia kwamba Paulo na Sila walikuwa raia wa
Roma, waliogopa.

<span id="an_16:39">16:39</span> Hivyo, walikwenda kuwataka radhi na
baada ya kuwatoa ndani waliwaomba watoke katika mji ule.

<span id="an_16:40">16:40</span> Paulo na Sila walitoka gerezani,
wakaenda nyumbani kwa Ludia. Huko walionana na ndugu waumini na baada ya
kuwatia moyo wakaondoka.

<span id="an_17:1">17:1</span> Kwa kupitia Amfipoli na Apolonia,
walisafiri mpaka Thesalonika ambako kulikuwa na sunagogi la Wayahudi.

<span id="an_17:2">17:2</span> Paulo alijiunga nao kama ilivyokuwa
desturi yake akajadiliana nao Sabato tatu mfululizo, akatumia Maandiko
Matakatifu.

<span id="an_17:3">17:3</span> Aliyaeleza na kuonyesha kwamba ilimbidi
Kristo kuteswa na kufufuka kutoka wafu. Akawaambia, "Yesu ambaye mimi
namhubiri kwenu ndiye Kristo."

<span id="an_17:4">17:4</span> Baadhi yao walikubali wakajiunga na Paulo
na Sila. Kadhalika, idadi kubwa ya Wagiriki waliomcha Mungu pamoja na
wanawake wengi wa tabaka la juu, walijiunga nao.

<span id="an_17:5">17:5</span> Lakini Wayahudi wakaona wivu; wakawakodi
wafidhuli sokoni, wakafanya kikundi na kuzusha fujo mjini kote.
Wakaivamia nyumba ya Yasoni wakitumaini kuwapata humo Paulo na Sila ili
wawalete hadharani.

<span id="an_17:6">17:6</span> Lakini hawakuwapata na hivyo walimburuta
Yasoni pamoja na ndugu wengine mpaka kwa wakuu wa mji, wakapiga kelele:
"Watu hawa wamekuwa wakivuruga dunia yote na sasa wako hapa mjini.

<span id="an_17:7">17:7</span> Yasoni amewakaribisha nyumbani kwake.
Wote wanafanya kinyume cha amri ya Kaisari wakisema eti Kuna mfalme
mwingine aitwaye Yesu."

<span id="an_17:8">17:8</span> Kwa maneno hayo waliwatia wasiwasi wakuu
wa mji na kundi la watu.

<span id="an_17:9">17:9</span> Wakawafanya Yasoni na wenzake watoe
dhamana, kisha wakawaacha waende zao.

<span id="an_17:10">17:10</span> Usiku, wale ndugu waliwahimiza Paulo na
Sila waende Berea. Mara tu walipofika huko, walikwenda katika sunagogi
la Wayahudi.

<span id="an_17:11">17:11</span> Watu wa huko walikuwa wasikivu zaidi
kuliko wale wa Thesalonika. Waliupokea ule ujumbe kwa hamu kubwa, wakawa
wanayachunguza Maandiko Matakatifu kila siku, ili kuona kama yale
waliyosema Paulo na Sila yalikuwa kweli.

<span id="an_17:12">17:12</span> Wengi wao waliamini na pia wanawake wa
Kigiriki wa tabaka la juu na wanaume pia.

<span id="an_17:13">17:13</span> Lakini, Wayahudi wa Thesalonika
walipogundua kwamba Paulo alikuwa anahubiri neno la Mungu huko Berea,
walikwenda huko, wakaanza kufanya fujo na kuchochea makundi ya watu.

<span id="an_17:14">17:14</span> Wale ndugu wakamsindikiza haraka aende
pwani lakini Sila na Timotheo walibaki Berea.

<span id="an_17:15">17:15</span> Wale ndugu waliomsindikiza Paulo
walikwenda pamoja naye mpaka Athene. Kisha, wakarudi pamoja na maagizo
kutoka kwa Paulo kwamba Sila na Timotheo wamfuate upesi iwezekanavyo.

<span id="an_17:16">17:16</span> Paulo alipokuwa anawasubiri Sila na
Timotheo huko Athene, moyo wake ulighadhibika sana alipoona jinsi mji
huo ulivyokuwa umejaa sanamu za miungu.

<span id="an_17:17">17:17</span> Alijadiliana na Wayahudi na watu
wengine waliomcha Mungu katika sunagogi; na kila siku alikuwa na
majadiliano sokoni pamoja na wowote wale waliojitokeza.

<span id="an_17:18">17:18</span> Wengine waliofuata falsafa ya Epikuro
na Stoiki walibishana naye. Wengine walisema, "Anataka kusema nini huyu
bwanamaneno?" Kwa kuwa Paulo alikuwa anahubiri juu ya Yesu na juu ya
ufufuo, wengine walisema, "Inaonekana kama anahubiri juu ya miungu ya
kigeni."

<span id="an_17:19">17:19</span> Hivyo walimchukua Paulo, wakampeleka
Areopago, wakasema, "Tunataka kujua jambo hili jipya ulilokuwa
unazungumzia.

<span id="an_17:20">17:20</span> Vitu vingine tulivyosikia kwa masikio
yetu vinaonekana kuwa viroja kwetu. Tungependa kujua mambo haya yana
maana gani."

<span id="an_17:21">17:21</span> Wananchi wa Athene na wakazi wengine wa
huko walikuwa wanatumia wakati wao wote kuhadithiana na kusikiliza
habari mpyampya.

<span id="an_17:22">17:22</span> Basi, Paulo alisimama mbele ya baraza
la Areopago, akasema, "Wananchi wa Athene! Ninaona kwamba ninyi, kwa
vyovyote, ni watu wa dini sana.

<span id="an_17:23">17:23</span> Sababu yenyewe ni kwamba katika
pitapita yangu niliangalia sanamu zenu za ibada nikakuta madhabahu moja
ambayo imeandikwa: Kwa ajili ya Mungu yule Asiyejulikana. Basi, huyo
mnayemwabudu bila kujua, ndiye ninayemhubiri kwenu.

<span id="an_17:24">17:24</span> Mungu, aliyeumba ulimwengu na vyote
vilivyomo, ni Bwana wa mbingu na nchi; yeye hakai katika hekalu
zilizojengwa na watu.

<span id="an_17:25">17:25</span> Wala hatumikiwi kwa mikono ya watu kana
kwamba anahitaji chochote kile, kwa maana yeye mwenyewe ndiye anayewapa
watu uhai, anawawezesha kupumua na anawapa kila kitu.

<span id="an_17:26">17:26</span> Kutokana na mtu mmoja aliumba mataifa
yote na kuyawezesha kuishi duniani kote. Aliamua na kupanga kabla kabisa
lini na wapi mataifa hayo yangeishi.

<span id="an_17:27">17:27</span> Alifanya hivyo, ili mataifa hayo yapate
kumfuata, na kama vile kwa kupapasapapasa, yapate kumfikia. Hata hivyo
lakini, Mungu hayuko mbali na kila mmoja wetu.

<span id="an_17:28">17:28</span> Kama alivyosema mtu mmoja: Ndani yake
yeye sisi tunaishi, tunajimudu, na tuko! Ni kama washairi wenu wengine
walivyosema: Sisi ni watoto wake.

<span id="an_17:29">17:29</span> Ikiwa basi, sisi ni watoto wa Mungu,
haifai kumfikiria Mungu kuwa kama dhahabu, fedha au hata jiwe
lililochongwa na kutiwa nakshi na binadamu.

<span id="an_17:30">17:30</span> Mungu alifanya kama kwamba haoni
nyakati zile watu walipokuwa wajinga. Lakini sasa, anaamuru watu wote
kila mahali watubu.

<span id="an_17:31">17:31</span> Kwa maana amekwisha weka siku ambayo
atauhukumu ulimwengu kwa haki kwa njia ya mtu mmoja aliyemteua. Mungu
amewathibitishia wote jambo hili kwa kumfufua mtu huyo kutoka wafu!"

<span id="an_17:32">17:32</span> Walipomsikia Paulo anasema juu ya jambo
la kufufuka kwa wafu, wengine wao waliangua kicheko; lakini wengine
walisema, "Tunataka kukusikia tena juu ya jambo hili!"

<span id="an_17:33">17:33</span> Hivyo, Paulo aliwaacha, akatoka
barazani.

<span id="an_17:34">17:34</span> Lakini watu kadhaa waliandamana naye,
wakawa waumini. Miongoni mwao walikuwa Dionisio wa Areopago, mwanamke
mmoja aitwaye Damari na wengineo.

<span id="an_18:1">18:1</span> Baada ya hayo, Paulo aliondoka Athene,
akaenda Korintho.

<span id="an_18:2">18:2</span> Huko Korintho, alimkuta Myahudi mmoja
aitwaye Akula, mzaliwa wa Ponto. Akula pamoja na mkewe aitwaye Priskila,
walikuwa wamerudi kutoka Italia siku hizohizo kwa sababu Kaisari Klaudio
alikuwa ameamuru Wayahudi wote waondoke Roma. Paulo alikwenda kuwaona,

<span id="an_18:3">18:3</span> na kwa vile wao walikuwa mafundi wa
kushona mahema kama alivyokuwa yeye, Paulo alikaa nao akafanya kazi.

<span id="an_18:4">18:4</span> Kila Sabato alifanya majadiliano katika
sunagogi akijaribu kuwavuta Wayahudi na Wagiriki.

<span id="an_18:5">18:5</span> Baada ya Sila na Timotheo kuwasili kutoka
Makedonia, Paulo alianza kutumia wakati wake wote kwa ajili ya kuhubiri,
akawathibitishia Wayahudi kwamba Yesu ndiye Kristo.

<span id="an_18:6">18:6</span> Walipompinga na kuanza kumtukana,
aliyakung'uta mavazi yake mbele yao akisema, "Mkipotea ni shauri lenu
wenyewe; mimi sina lawama yoyote juu ya jambo hilo. Na tangu sasa
nitawaendea watu na mataifa mengine."

<span id="an_18:7">18:7</span> Basi, akatoka hapo akaenda kukaa nyumbani
kwa mtu mmoja mcha Mungu aitwaye Tito Yusto. Nyumba yake Tito ilikuwa
karibu na lile sunagogi.

<span id="an_18:8">18:8</span> Lakini Krispo, mkuu wa sunagogi,
alimwamini Bwana yeye pamoja na jamaa yake yote. Wakorintho wengi
waliusikiliza ujumbe huo, wakaamini na kubatizwa.

<span id="an_18:9">18:9</span> Siku moja usiku, Bwana alimwambia Paulo
katika maono: "Usiogope, endelea kuhubiri tu bila kufa moyo,

<span id="an_18:10">18:10</span> maana mimi niko pamoja nawe. Hakuna mtu
atakayejaribu kukudhuru maana hapa mjini pana watu wengi walio upande
wangu."

<span id="an_18:11">18:11</span> Basi, Paulo alikaa huko akifundisha
neno la Mungu kati yao kwa muda wa mwaka mmoja na nusu.

<span id="an_18:12">18:12</span> Lakini wakati Galio alipokuwa mkuu wa
mkoa wa Akaya, Wayahudi walimvamia Paulo kwa pamoja na kumpeleka
mahakamani.

<span id="an_18:13">18:13</span> Wakasema, "Tunamshtaki mtu huyu kwa
sababu ya kuwashawishi watu wamwabudu Mungu kwa namna inayopingana na
Sheria."

<span id="an_18:14">18:14</span> Kabla tu Paulo hajaanza kusema, Galio
aliwaambia Wayahudi, "Sikilizeni enyi Wayahudi! Kama kweli jambo hili
lingekuwa juu ya uhalifu au uovu ningekuwa tayari kuwasikilizeni.

<span id="an_18:15">18:15</span> Lakini kama ni shauri la ubishi kuhusu
maneno na majina ya Sheria yenu, amueni ninyi wenyewe. Mimi sitaki kuwa
hakimu wa mambo haya!"

<span id="an_18:16">18:16</span> Basi, akawafukuza kutoka mahakamani.

<span id="an_18:17">18:17</span> Nao wote wakamkamata Sosthene ambaye
alikuwa kiongozi wa sunagogi, wakampiga palepale mbele ya mahakama.
Lakini Galio hakujali kitendo hicho hata kidogo.

<span id="an_18:18">18:18</span> Paulo alikaa bado na wale ndugu huko
Korintho kwa siku nyingi. Kisha aliwaaga, akapanda meli kwenda Siria
pamoja na Priskila na Akula. Huko Kenkrea, alinyoa nywele zake kwa
sababu ya nadhiri aliyokuwa ameweka.

<span id="an_18:19">18:19</span> Walifika Efeso na hapo Paulo aliwaacha
Priskila na Akula, akaenda katika sunagogi, akajadiliana na Wayahudi.

<span id="an_18:20">18:20</span> Walimwomba akae nao muda mrefu zaidi,
lakini hakupenda.

<span id="an_18:21">18:21</span> Bali alipokuwa anaondoka, alisema,
"Mungu akipenda nitakuja kwenu tena." Akaondoka Efeso kwa meli.

<span id="an_18:22">18:22</span> Meli ilitia nanga Kaisarea, naye Paulo
akaenda Yerusalemu kulisalimia lile kanisa, kisha akaenda Antiokia.

<span id="an_18:23">18:23</span> Alikaa huko muda mfupi, halafu
akaendelea na safari kwa kupitia sehemu za Galatia na Frugia akiwatia
moyo wafuasi wote.

<span id="an_18:24">18:24</span> Myahudi mmoja aitwaye Apolo, mzaliwa wa
Aleksandria, alifika Efeso. Alikuwa mtu mwenye ufasaha wa kuongea na
mwenye ujuzi mkubwa wa Maandiko Matakatifu.

<span id="an_18:25">18:25</span> Alikuwa amefundishwa juu ya hiyo njia
ya Bwana, na akiwa motomoto, aliongea juu ya habari za Yesu. Akafundisha
kwa usahihi ingawa alikuwa amepata ubatizo wa Yohane tu.

<span id="an_18:26">18:26</span> Priskila na Akula walipomsikia akiongea
kwa uhodari ndani ya sunagogi, walimchukua kwao wakamfundisha hiyo Njia
ya Mungu kwa usahihi zaidi.

<span id="an_18:27">18:27</span> Apolo alipoamua kwenda Akaya, wale
ndugu walimtia moyo kwa kuwaandikia wafuasi kule Akaya wampokee.
Alipofika huko, aliweza kwa msaada wa neema ya Mungu, kuwasaidia sana
wale ndugu waliopata kuwa waumini;

<span id="an_18:28">18:28</span> kwa maana aliendelea kwa uhodari
kuwashinda Wayahudi hadharani akithibitisha kwa Maandiko Matakatifu kuwa
Yesu ni Kristo.

<span id="an_19:1">19:1</span> Wakati Apolo alipokuwa Korintho, Paulo
alisafiri sehemu za bara, akafika Efeso ambako aliwakuta wanafunzi
kadhaa.

<span id="an_19:2">19:2</span> Akauliza, "Je, mlipopata kuwa waumini
mlipokea Roho Mtakatifu?" Nao wakamjibu, "La! Hata kusikia kwamba kuna
Roho Mtakatifu hatujasikia."

<span id="an_19:3">19:3</span> Naye akasema, "Sasa mlipata ubatizo wa
namna gani?" Wakamjibu, "Ubatizo wa Yohane."

<span id="an_19:4">19:4</span> Naye Paulo akasema, "Ubatizo wa Yohane
ulikuwa wa kuonyesha kwamba watu wametubu. Yohane aliwaambia watu
wamwamini yule ambaye alikuwa anakuja baada yake, yaani Yesu."

<span id="an_19:5">19:5</span> Baada ya kusikia hayo, walibatizwa kwa
jina la Bwana Yesu.

<span id="an_19:6">19:6</span> Basi, Paulo akawawekea mikono, na Roho
Mtakatifu akawashukia, wakaanza kusema lugha mbalimbali na kutangaza
ujumbe wa Mungu.

<span id="an_19:7">19:7</span> Wote jumla, walikuwa watu wapatao kumi na
wawili.

<span id="an_19:8">19:8</span> Kwa muda wa miezi mitatu Paulo alikuwa
akienda katika sunagogi, akawa na majadiliano ya kuvutia sana juu ya
Ufalme wa Mungu.

<span id="an_19:9">19:9</span> Lakini wengine walikuwa wakaidi,
wakakataa kuamini, wakaanza kuongea vibaya hadharani juu ya Njia ya
Bwana. Hapo Paulo alivunja uhusiano nao, akawachukua pembeni wale
wanafunzi wake, akawa anazungumza nao kila siku katika jumba la masomo
la Turano.

<span id="an_19:10">19:10</span> Aliendelea kufanya hivyo kwa muda wa
miaka miwili hata wakazi wote wa Asia, Wayahudi na watu wa mataifa
mengine, wakaweza kusikia neno la Bwana.

<span id="an_19:11">19:11</span> Mungu alifanya miujiza ya ajabu kwa
mikono ya Paulo.

<span id="an_19:12">19:12</span> Watu walikuwa wakichukua leso na nguo
nyingine za kazi ambazo Paulo alikuwa amezitumia, wakazipeleka kwa
wagonjwa, nao wakaponywa magonjwa yao; na wale waliokuwa na pepo wabaya
wakatokwa na pepo hao.

<span id="an_19:13">19:13</span> Wayahudi kadhaa wenye kupunga pepo
wabaya, walisafiri huko na huko, wakijaribu kulitumia jina la Bwana Yesu
kwa wale waliokuwa wamepagawa na pepo wabaya. Walikuwa wakisema:
"Ninawaamuru kwa jina la Yesu ambaye Paulo anamhubiri."

<span id="an_19:14">19:14</span> Watoto saba wa Skewa, Kuhani Mkuu wa
Kiyahudi, walikuwa miongoni mwa hao waliokuwa wanafanya hivyo.

<span id="an_19:15">19:15</span> Lakini pepo mbaya aliwajibu,
"Ninamfahamu Yesu, ninamjua pia Paulo, lakini ninyi ni nani?"

<span id="an_19:16">19:16</span> Kisha yule mtu aliyepagawa aliwarukia
wote kwa kishindo, akawashinda nguvu. Na hao watoto wa Skewa wakakimbia
kutoka ile nyumba wakiwa uchi na wamejaa majeraha.

<span id="an_19:17">19:17</span> Kila mtu huko Efeso, Myahudi na asiye
Myahudi, alisikia juu ya tukio hilo. Wote waliingiwa na hofu,
wakalitukuza jina la Bwana Yesu.

<span id="an_19:18">19:18</span> Waumini wengi walijitokeza wakakiri
hadharani mambo waliyokuwa wametenda.

<span id="an_19:19">19:19</span> Wengine waliokuwa wameshughulikia mambo
ya uchawi hapo awali, walikusanya vitabu vyao, wakavichoma mbele ya
wote. Walikisia gharama ya vitabu hivyo, wakaona yafikia vipande vya
fedha elfu hamsini.

<span id="an_19:20">19:20</span> Kwa namna hiyo, neno la Bwana lilizidi
kuenea na kuwa na nguvu zaidi.

<span id="an_19:21">19:21</span> Baada ya mambo hayo, Paulo aliamua
kwenda Yerusalemu kwa kupitia Makedonia na Akaya. Alisema, "Baada ya
kufika huko, itanilazimu kuona Roma pia."

<span id="an_19:22">19:22</span> Hivyo, aliwatuma wawili wa wasaidizi
wake, Timotheo na Erasto, wamtangulie kwenda Makedonia, naye akabaki kwa
muda huko Asia.

<span id="an_19:23">19:23</span> Wakati huo ndipo kulipotokea ghasia
kubwa huko Efeso kwa sababu ya hiyo Njia ya Bwana.

<span id="an_19:24">19:24</span> Kulikuwa na mfua fedha mmoja aitwaye
Demetrio, ambaye alikuwa na kazi ya kutengeneza sanamu za nyumba ya
mungu wa kike aitwaye Artemi. Shughuli hiyo iliwapatia mafundi faida
kubwa.

<span id="an_19:25">19:25</span> Demetrio aliwakusanya hao wafanyakazi
pamoja na wengine waliokuwa na kazi kama hiyo, akawaambia, "Wananchi,
mnafahamu kwamba kipato chetu kinatokana na biashara hii.

<span id="an_19:26">19:26</span> Sasa, mnaweza kusikia na kujionea
wenyewe mambo Paulo anayofanya, si tu hapa Efeso, ila pia kote katika
Asia. Yeye amewashawishi na kuwageuza watu wakakubali kwamba miungu ile
iliyotengenezwa na watu si miungu hata kidogo.

<span id="an_19:27">19:27</span> Hivyo iko hatari kwamba biashara yetu
itakuwa na jina baya. Si hivyo tu, bali pia jambo hilo linaweza kuifanya
nyumba ya mungu Artemi kuwa si kitu cha maana. Hatimaye sifa zake huyo
ambaye Asia na dunia yote inamwabudu, zitakwisha."

<span id="an_19:28">19:28</span> Waliposikia hayo, waliwaka hasira,
wakaanza kupiga kelele: "Mkuu ni Artemi, wa Efeso!"

<span id="an_19:29">19:29</span> Mji wote ukajaa ghasia. Wakawavamia
Gayo na Aristarko, wenyeji wa Makedonia, ambao walikuwa wasafiri wenzake
Paulo, wakakimbia nao mpaka kwenye ukumbi wa michezo.

<span id="an_19:30">19:30</span> Paulo mwenyewe alitaka kuukabili huo
umati wa watu, lakini wale waumini walimzuia.

<span id="an_19:31">19:31</span> Maofisa wengine wa huo mkoa wa Asia,
waliokuwa rafiki zake, walimtumia Paulo ujumbe wakimsihi asijihatarishe
kwa kwenda kwenye ukumbi wa michezo.

<span id="an_19:32">19:32</span> Wakati huo, kila mtu alikuwa anapayuka;
wengine hili na wengine lile, mpaka hata ule mkutano ukavurugika. Wengi
hawakujua hata sababu ya kukutana kwao.

<span id="an_19:33">19:33</span> Kwa vile Wayahudi walimfanya Aleksanda
ajitokeze mbele, baadhi ya watu katika ule umati walidhani kuwa ndiye.
Basi, Aleksanda aliwaashiria watu kwa mkono akitaka kujitetea mbele ya
ule umati wa watu.

<span id="an_19:34">19:34</span> Lakini walipotambua kuwa yeye ni
Myahudi, wote kwa sauti moja walipiga kelele: "Mkuu ni Artemi wa Efeso!"
Wakaendelea kupayukapayuka hivyo kwa muda wa saa mbili.

<span id="an_19:35">19:35</span> Hatimaye karani wa mji alifaulu
kuwanyamazisha, akawaambia, "Wananchi wa Efeso, kila mtu anajua kwamba
mji huu wa Efeso ni mlinzi wa nyumba ya mungu Artemi na mlinzi wa ile
sanamu iliyoanguka kutoka mbinguni.

<span id="an_19:36">19:36</span> Hakuna anayeweza kukana mambo haya.
Hivyo basi, tulieni; msifanye chochote bila hadhari.

<span id="an_19:37">19:37</span> Mmewaita watu hawa hapa ingawaje
hawakuikufuru nyumba ya mungu wala kumtukana mungu wetu wa kike.

<span id="an_19:38">19:38</span> Kama, basi Demetrio na wafanyakazi wake
wana mashtaka yao kuhusu watu hawa, yapo mahakama na wakuu wa mikoa;
wanaweza kushtakiana huko.

<span id="an_19:39">19:39</span> Kama mna matatizo mengine, yapelekeni
katika kikao halali.

<span id="an_19:40">19:40</span> Kwa maana tungaliweza kushtakiwa kwa
kusababisha ghasia kutokana na vituko vya leo. Ghasia hii haina msingi
halali na hatungeweza kutoa sababu za kuridhisha za ghasia hiyo."

<span id="an_19:41">19:41</span> Baada ya kusema hayo aliuvunja mkutano.

<span id="an_20:1">20:1</span> Ile ghasia ya Efeso ilipokwisha tulia
Paulo aliwaita pamoja wale waumini, akawatia moyo. Kisha akawaaga,
akasafiri kwenda Makedonia.

<span id="an_20:2">20:2</span> Alipitia sehemu za nchi zile akiwatia
watu moyo kwa maneno mengi. Halafu akafika Ugiriki.

<span id="an_20:3">20:3</span> ambako alikaa kwa miezi mitatu. Alipokuwa
anajitayarisha kwenda Siria, aligundua kwamba Wayahudi walikuwa
wanamfanyia mpango mbaya; hivyo aliamua kurudi kwa kupitia Makedonia.

<span id="an_20:4">20:4</span> Sopatro, mwana wa Pirho kutoka Berea,
aliandamana naye; pia Aristarko na Sekundo kutoka Thesalonika, Gayo
kutoka Derbe, Timotheo, Tukiko na Trofimo wa mkoa wa Asia.

<span id="an_20:5">20:5</span> Hao walitutangulia na kutungojea kule
Troa.

<span id="an_20:6">20:6</span> Sisi, baada ya sikukuu ya Mikate
Isiyotiwa chachu, tulipanda meli kutoka Filipi na baada ya siku tatu
tukawafikia kule Troa. Huko tulikaa kwa muda wa juma moja.

<span id="an_20:7">20:7</span> Jumamosi jioni, tulikutana ili kumega
mkate. Kwa vile Paulo alikuwa amekusudia kuondoka kesho yake,
aliwahutubia watu na kuendelea kuongea nao hadi usiku wa manane.

<span id="an_20:8">20:8</span> Katika chumba tulimokuwa, ghorofani,
kulikuwa na taa nyingi zinawaka.

<span id="an_20:9">20:9</span> Kijana mmoja aitwaye Eutuko alikuwa
ameketi dirishani wakati Paulo alipokuwa anaendelea kuhutubu. Eutuko
alianza kusinzia kidogokidogo na hatimaye usingizi ukambana, akaanguka
chini kutoka ghorofa ya tatu. Wakamwokota amekwisha kufa.

<span id="an_20:10">20:10</span> Lakini Paulo alishuka chini, akainama,
akamkumbatia na kusema, "Msiwe na wasiwasi maana kuna uhai bado ndani
yake."

<span id="an_20:11">20:11</span> Kisha akapanda tena ghorofani, akamega
mkate, akala. Aliendelea kuhubiri kwa muda mrefu hadi alfajiri, halafu
akaondoka.

<span id="an_20:12">20:12</span> Wale watu walimchukua yule kijana
nyumbani akiwa mzima kabisa, wakapata kitulizo kikubwa.

<span id="an_20:13">20:13</span> Sisi tulipanda meli tukatangulia kwenda
Aso ambako tungemchukua Paulo. Ndivyo alivyopanga; maana alitaka kufika
huko kwa kupitia nchi kavu.

<span id="an_20:14">20:14</span> Basi, alitukuta kule Aso, tukampandisha
melini, tukaenda Mitulene.

<span id="an_20:15">20:15</span> Kutoka huko tulisafiri tukafika Kio
kesho yake. Siku ya pili, tulitia nanga Samo na kesho yake tukafika
Mileto.

<span id="an_20:16">20:16</span> Paulo alikuwa amekusudia kuendelea na
safari kwa meli bila kupitia Efeso ili asikawie zaidi huko Asia. Alikuwa
na haraka ya kufika Yerusalemu kwa sikukuu ya Pentekoste kama
ingewezekana.

<span id="an_20:17">20:17</span> Kutoka Mileto Paulo alituma ujumbe kwa
wazee wa Efeso wakutane naye.

<span id="an_20:18">20:18</span> Walipofika kwake aliwaambia, "Mnajua
jinsi nilivyotumia wakati wote pamoja nanyi tangu siku ile ya kwanza
nilipofika Asia.

<span id="an_20:19">20:19</span> Mnajua jinsi nilivyomtumikia Bwana kwa
unyenyekevu wote, kwa machozi na matatizo yaliyonipata kutokana na
mipango ya hila ya Wayahudi.

<span id="an_20:20">20:20</span> Mnajua kwamba sikusita hata kidogo
kuwahubiria hadharani na nyumbani mwenu na kuwafundisha chochote ambacho
kingewasaidieni.

<span id="an_20:21">20:21</span> Niliwaonya wote--Wayahudi kadhalika na
watu wa mataifa, wamgeukie Mungu na kumwamini Bwana wetu Yesu.

<span id="an_20:22">20:22</span> Sasa, sikilizeni! Mimi, nikiwa ninamtii
Roho, nakwenda Yerusalemu bila kufahamu yatakayonipata huko.

<span id="an_20:23">20:23</span> Ninachojua tu ni kwamba Roho Mtakatifu
ananithibitishia katika kila mji kwamba vifungo na mateso ndivyo
vinavyoningojea.

<span id="an_20:24">20:24</span> Lakini, siuthamini uhai wangu kuwa ni
kitu sana kwangu. Nataka tu nikamilishe ule utume wangu na kumaliza ile
kazi aliyonipa Bwana Yesu niifanye, yaani nitangaze Habari Njema ya
neema ya Mungu.

<span id="an_20:25">20:25</span> "Nimekuwa nikienda huko na huko kati
yenu nikiuhubiri Ufalme wa Mungu. Sasa lakini, najua hakuna hata mmoja
wenu atakayeniona tena.

<span id="an_20:26">20:26</span> Hivyo, leo hii ninawathibitishieni
rasmi kwamba ikijatokea akapotea mmoja wenu, mimi sina lawama yoyote.

<span id="an_20:27">20:27</span> Kwa maana sikusita hata kidogo
kuwatangazieni azimio lote la Mungu.

<span id="an_20:28">20:28</span> Jihadharini wenyewe; lilindeni lile
kundi ambalo Roho Mtakatifu amewaweka ninyi muwe walezi wake. Lichungeni
kanisa la Mungu ambalo amejipatia kwa damu ya Mwanae.

<span id="an_20:29">20:29</span> Nafahamu vizuri sana kwamba baada ya
kuondoka kwangu mbwa mwitu wakali watawavamieni, na hawatakuwa na huruma
kwa kundi hilo.

<span id="an_20:30">20:30</span> Hata kutoka miongoni mwenu watatokea
watu ambao watasema mambo ya uongo ili kuwapotosha watu na kuwafanya
wawafuate wao tu.

<span id="an_20:31">20:31</span> Kwa hiyo, muwe macho mkikumbuka kwamba
kwa muda wa miaka mitatu, usiku na mchana, sikuchoka kumwonya kila mmoja
wenu kwa machozi.

<span id="an_20:32">20:32</span> "Na sasa basi, ninawaweka ninyi chini
ya ulinzi wa Mungu na ujumbe wa neema yake. Yeye anao uwezo wa kuwajenga
ninyi na kuwawezesha mzipate zile baraka alizowawekea watu wake.

<span id="an_20:33">20:33</span> Mimi sikutamani hata mara moja fedha,
wala dhahabu, wala nguo za mtu yeyote.

<span id="an_20:34">20:34</span> Mnajua ninyi wenyewe kwamba nimefanya
kazi kwa mikono yangu mwenyewe, ili kujipatia mahitaji yangu na ya
wenzangu.

<span id="an_20:35">20:35</span> Nimekuwa nikiwapeni daima mfano kwamba
kwa kufanya kazi mithili hiyo tunapaswa kuwasaidia walio dhaifu,
tukikumbuka maneno ya Bwana Yesu mwenyewe: Heri zaidi kutoa kuliko
kupokea."

<span id="an_20:36">20:36</span> Baada ya kusema hayo, Paulo alipiga
magoti pamoja nao wote, akasali.

<span id="an_20:37">20:37</span> Wote walikuwa wanalia; wakamwaga kwa
kumkumbatia na kumbusu.

<span id="an_20:38">20:38</span> Jambo lililowahuzunisha zaidi lilikuwa
neno alilosema kwamba hawangemwona tena. Basi, wakamsindikiza hadi
melini.

<span id="an_21:1">21:1</span> Tulipokwisha agana nao, tulipanda meli
tukaenda moja kwa moja mpaka Kosi. Kesho yake tulifika Rodo, na kutoka
huko tulikwenda Patara.

<span id="an_21:2">21:2</span> Huko, tulikuta meli iliyokuwa inakwenda
Foinike, hivyo tulipanda, tukasafiri.

<span id="an_21:3">21:3</span> Baada ya kufika mahali ambapo tuliweza
kuona Kupro, tulipitia upande wake wa kusini tukaelekea Siria. Tulitia
nanga katika mji wa Tiro ambapo ile meli ilikuwa ipakuliwe shehena yake.

<span id="an_21:4">21:4</span> Tulikuta waumini huko, tukakaa pamoja nao
kwa muda wa juma moja. Waumini hao wakawa waongea kwa nguvu ya Roho,
wakamwambia Paulo asiende Yerusalemu.

<span id="an_21:5">21:5</span> Lakini muda wetu ulipokwisha tuliondoka.
Wote pamoja na wanawake na watoto wao walitusindikiza mpaka nje ya mji.
Tulipofika pwani, sote tulipiga magoti tukasali.

<span id="an_21:6">21:6</span> Kisha tuliagana; sisi tukapanda meli nao
wakarudi makwao.

<span id="an_21:7">21:7</span> Sisi tuliendelea na safari yetu kutoka
Tiro tukafika Tolemai ambapo tuliwasalimu ndugu zetu, tukakaa nao siku
moja.

<span id="an_21:8">21:8</span> Kesho yake tuliondoka tukaenda Kaisarea.
Huko Kaisarea tulikwenda nyumbani kwa mhubiri Filipo. Yeye alikuwa mmoja
wa wale saba waliochaguliwa kule Yerusalemu.

<span id="an_21:9">21:9</span> Alikuwa na binti watatu ambao walikuwa na
kipaji cha unabii.

<span id="an_21:10">21:10</span> Baada ya kukaa huko siku kadhaa, nabii
mmoja aitwaye Agabo alifika kutoka Yudea.

<span id="an_21:11">21:11</span> Alitujia, akachukua mkanda wa Paulo,
akajifunga mikono na miguu, akasema "Roho Mtakatifu asema hivi: Wayahudi
kule Yerusalemu watamfunga namna hii mtu mwenye ukanda na kumtia
mikononi mwa watu wa mataifa."

<span id="an_21:12">21:12</span> Tuliposikia hayo, sisi na wale watu
wengine waliokuwa hapo tulimsihi Paulo asiende Yerusalemu.

<span id="an_21:13">21:13</span> Lakini yeye alijibu, "Mnataka kufanya
nini? Mnataka kuvunja moyo wangu kwa machozi? Niko tayari siyo tu kutiwa
ndani kule Yerusalemu, ila hata kufa kwa ajili ya Bwana Yesu."

<span id="an_21:14">21:14</span> Tuliposhindwa kumshawishi tulinyamaza,
tukasema tu: "Mapenzi ya Bwana yafanyike"

<span id="an_21:15">21:15</span> Baada ya kukaa pale kwa muda, tulifunga
mizigo yetu, tukaendelea na safari kwenda Yerusalemu.

<span id="an_21:16">21:16</span> Wengine kati ya wale wafuasi wa
Kaisarea walienda pamoja nasi, wakatupeleka nyumbani kwa Mnasoni ambaye
tulikuwa tunakwenda kukaa naye kwa muda. Mnasoni alikuwa mwenyeji wa
Kupro na alikuwa amekuwa muumini kwa siku nyingi.

<span id="an_21:17">21:17</span> Tulipofika Yerusalemu, ndugu waumini
walitupokea vizuri sana.

<span id="an_21:18">21:18</span> Kesho yake Paulo alikwenda pamoja nasi
kumwamkia Yakobo, na wazee wote wa kanisa walikuwako pia.

<span id="an_21:19">21:19</span> Baada ya kuwasalimu, Paulo aliwapa
taarifa kamili kuhusu yote Mungu aliyokuwa ametenda kati ya mataifa kwa
njia ya utumishi wake.

<span id="an_21:20">21:20</span> Waliposikia hayo, walimtukuza Mungu.
Kisha wakamwambia Paulo, "Ndugu, unaweza kuona kwamba kuna maelfu ya
Wayahudi ambao sasa wamekuwa waumini na wote hao wanashika kwa makini
Sheria ya Mose.

<span id="an_21:21">21:21</span> Wamepata habari zako kwamba umekuwa
ukiwafundisha Wayahudi wanaoishi kati ya mataifa mengine kuwa wasiijali
Sheria ya Mose, wasiwatahiri watoto wao na kwamba wasizifuate mila za
Wayahudi.

<span id="an_21:22">21:22</span> Sasa, mambo yatakuwaje? Ni dhahiri kuwa
watapata habari kwamba umekwisha wasili hapa.

<span id="an_21:23">21:23</span> Basi, fanya kama tunavyokushauri. Tunao
hapa watu wanne ambao wameweka nadhiri.

<span id="an_21:24">21:24</span> Jiunge nao katika ibada ya kujitakasa,
ukalipe na gharama zinazohusika, kisha wanyolewe nywele zao. Hivyo watu
wote watatambua kwamba habari zile walizoambiwa juu yako hazina msingi
wowote, na kwamba wewe binafsi bado unaishi kufuatana na maagizo ya
Sheria za Mose.

<span id="an_21:25">21:25</span> Kuhusu wale watu wa mataifa mengine
ambao wamekuwa waumini, tumekwisha wapelekea barua tukiwaambia mambo
tuliyoamua: wasile chochote kilichotambikiwa miungu ya uongo, wasinywe
damu, wasile nyama ya mnyama aliyenyongwa, na wajiepushe na uasherati."

<span id="an_21:26">21:26</span> Basi, kesho yake Paulo aliwachukua wale
watu akafanya ibada ya kujitakasa pamoja nao. Kisha akaingia Hekaluni
kutoa taarifa kuhusu mwisho wa siku za kujitakasa na kuhusu dhabihu
itakayotolewa kwa ajili ya kila mmoja wao.

<span id="an_21:27">21:27</span> Wakati siku hizo saba zilipokaribia
kuisha, Wayahudi waliokuwa wametoka katika mkoa wa Asia walimwona Paulo
Hekaluni. Wakachochea hasira kati ya kundi lote la watu, wakamtia
nguvuni

<span id="an_21:28">21:28</span> wakipiga kelele: "Wananchi wa Israeli,
msaada, msaada! Huyu ndiye yule mtu anayewafundisha watu kila mahali
mambo yanayopinga watu wa Israeli, yanayopinga Sheria ya Mose na mahali
hapa patakatifu. Hata sasa amewaingiza watu wa mataifa mengine Hekaluni
na kupatia najisi mahali hapa patakatifu."

<span id="an_21:29">21:29</span> Sababu ya kusema hivyo ni kwamba
walikuwa wamemwona Trofimo mwenyeji, wa Efeso, akiwa pamoja na Paulo
mjini, wakadhani kwamba Paulo alikuwa amemwingiza Hekaluni.

<span id="an_21:30">21:30</span> Mji wote ulienea ghasia; watu wakaja
kutoka pande zote, wakamkamata Paulo, wakamburuta, wakamtoa nje ya
Hekalu na papo hapo milango ya Hekalu ikafungwa.

<span id="an_21:31">21:31</span> Walikuwa tayari kumuua, lakini habari
zilimfikia mkuu wa jeshi la Kiroma kuwa Yerusalemu yote ilikuwa imejaa
ghasia.

<span id="an_21:32">21:32</span> Mara, mkuu wa jeshi akawachukua askari
na jemadari, akalikabili lile kundi la watu. Nao walipomwona mkuu wa
jeshi na askari, wakaacha kumpiga Paulo.

<span id="an_21:33">21:33</span> Mkuu wa jeshi alimwendea Paulo, akamtia
nguvuni na kuamuru afungwe minyororo miwili. Kisha akauliza, "Ni mtu
gani huyu, na amefanya nini?"

<span id="an_21:34">21:34</span> Wengine katika lile kundi la watu
walikuwa wanapayuka kitu hiki na wengine kitu kingine. Kwa sababu ya
ghasia hiyo, mkuu wa jeshi hakufaulu kujua kisa kamili. Hivyo, aliamuru
watu wake wampeleke Paulo ndani ya ngome.

<span id="an_21:35">21:35</span> Paulo alipofika kwenye ngazi, askari
walilazimika kumbeba kwa sababu ya fujo za watu.

<span id="an_21:36">21:36</span> Kwa maana kundi kubwa la watu
walimfuata wakipiga kelele, "Muulie mbali!"

<span id="an_21:37">21:37</span> Walipokuwa wanamwingiza ndani ya ngome,
Paulo alimwomba mkuu wa jeshi akisema, "Naweza kukwambia kitu?" Yule
mkuu wa jeshi akamjibu, "Je unajua Kigiriki?

<span id="an_21:38">21:38</span> Kwani wewe si yule Mmisri ambaye hivi
majuzi alianzisha uasi na kuwaongoza majahili elfu nne hadi jangwani?"

<span id="an_21:39">21:39</span> Paulo akajibu, "Mimi ni Myahudi,
mzaliwa wa Tarso katika Kilikia; mimi ni raia wa mji maarufu. Tafadhali,
niruhusu niongee na watu.

<span id="an_21:40">21:40</span> Yule mkuu wa jeshi akamruhusu. Hivyo
Paulo alisimama juu ya ngazi, akawapungia mkono wale watu na walipokaa
kimya, akaanza kuongea nao kwa Kiebrania.

<span id="an_22:1">22:1</span> "Ndugu zangu na akina baba, nisikilizeni
sasa nikijitetea mbele yenu!"

<span id="an_22:2">22:2</span> Waliposikia akiongea nao kwa Kiebrania
wakazidi kukaa kimya zaidi kuliko hapo awali. Naye Paulo akaendelea
kusema,

<span id="an_22:3">22:3</span> "Mimi ni Myahudi, mzaliwa wa Tarso katika
Kilikia. Lakini nililelewa papa hapa mjini Yerusalemu chini ya mkufunzi
Gamalieli. Nilifundishwa kufuata kwa uthabiti Sheria ya wazee wetu.
Nilijitolea kwa moyo wote kwa Mungu kama ninyi wenyewe mlivyo hivi leo.

<span id="an_22:4">22:4</span> Niliwatesa hata kuwaua wale watu
waliofuata Njia hii. Niliwatia nguvuni wanaume kwa wanawake na kuwafunga
gerezani.

<span id="an_22:5">22:5</span> Kuhani Mkuu na baraza lote la wazee
wanaweza kushuhudia jambo hilo. Kutoka kwao nilipokea barua
walioandikiwa wale ndugu Wayahudi waliokuwa huko Damasko. Nilikwenda
Damasko ili niwatie nguvuni watu hao na kuwaleta wamefungwa mpaka
Yerusalemu ili waadhibiwe.

<span id="an_22:6">22:6</span> "Basi, nilipokuwa njiani karibu kufika
Damasko, yapata saa sita mchana, mwangu mkubwa kutoka mbinguni ulitokea
ghafla ukaniangazia pande zote.

<span id="an_22:7">22:7</span> Hapo nilianguka chini, nikasikia sauti
ikiniambia: Saulo, Saulo! Kwa nini unanitesa?

<span id="an_22:8">22:8</span> Nami nikauliza: Nani wewe, Bwana? Naye
akaniambia: Mimi ni Yesu wa Nazareti ambaye wewe unamtesa.

<span id="an_22:9">22:9</span> Wale wenzangu waliuona ule mwanga lakini
hawakusikia sauti ya yule aliyeongea nami.

<span id="an_22:10">22:10</span> Basi, mimi nikauliza: Nifanye nini
Bwana? Naye Bwana akaniambia: Simama, nenda Damasko na huko utaambiwa
yote ambayo umepangiwa kufanya.

<span id="an_22:11">22:11</span> Kutokana na ule mwanga mkali sikuweza
kuona na hivyo iliwabidi wale wenzangu kuniongoza kwa kunishika mkono
mpaka nikafika Damasko.

<span id="an_22:12">22:12</span> "Huko kulikuwa na mtu mmoja aitwaye
Anania, mtu mcha Mungu, mwenye kuitii Sheria yetu na aliyeheshimika sana
mbele ya Wayahudi waliokuwa wanaishi Damasko.

<span id="an_22:13">22:13</span> Yeye alikuja kuniona, akasimama karibu
nami, akasema: Ndugu Saulo! Ona tena. Papo hapo nikaona tena,
nikamwangalia.

<span id="an_22:14">22:14</span> Halafu Anania akasema: Mungu wa babu
zetu amekuchagua upate kujua matakwa yake na kumwona yule mtumishi wake
mwadilifu na kumsikia yeye mwenyewe akiongea.

<span id="an_22:15">22:15</span> Kwa maana utamshuhudia kwa watu wote
ukiwaambia yale uliyoyaona na kuyasikia.

<span id="an_22:16">22:16</span> Sasa basi, ya nini kukawia zaidi?
Simama ubatizwe na uondolewe dhambi zako kwa kuliungama jina lake.

<span id="an_22:17">22:17</span> "Basi, nilirudi Yerusalemu, na
nilipokuwa nikisali Hekaluni, niliona maono.

<span id="an_22:18">22:18</span> Nilimwona Bwana akiniambia: Haraka!
Ondoka Yerusalemu upesi kwa maana watu wa hapa binadamu hawataukubali
ushuhuda wako juu yangu.

<span id="an_22:19">22:19</span> Nami nikamjibu: Bwana, wao wanajua wazi
kwamba mimi ni yule aliyekuwa anapitapita katika masunagogi na kuwatia
nguvuni na kuwapiga wale waliokuwa wanakuamini.

<span id="an_22:20">22:20</span> Na kwamba wakati shahidi wako Stefano
alipouawa, mimi binafsi nilikuwako pale nikakubaliana na kitendo hicho
na kuyalinda makoti ya wale waliokuwa wanamuua.

<span id="an_22:21">22:21</span> Naye Bwana akaniambia: Nenda;
ninakutuma mbali kwa mataifa mengine."

<span id="an_22:22">22:22</span> Mpaka hapa, wale watu walikuwa
wanamsikiza, lakini aliposema maneno haya, walianza kusema kwa sauti
kubwa, "Mwondoe duniani! Mtu wa namna hiyo hastahili kuishi."

<span id="an_22:23">22:23</span> Waliendelea kupayukapayuka huku
wakitikisa makoti yao na kurusha vumbi angani.

<span id="an_22:24">22:24</span> Mkuu wa jeshi aliwaamuru watu wake
wampeleke Paulo ndani ya ngome, akawaambia wamchape viboko ili wapate
kujua kisa cha Wayahudi kumpigia kelele.

<span id="an_22:25">22:25</span> Lakini walipokwisha mfunga ili wamchape
viboko, Paulo alimwuliza jemadari mmoja aliyesimama hapo, "Je, ni halali
kwenu kumpiga viboko raia wa Roma kabla hajahukumiwa?"

<span id="an_22:26">22:26</span> Yule jemadari aliposikia hayo,
alimpasha habari mkuu wa jeshi akisema, "Unataka kufanya nini? Mtu huyu
ni raia wa Roma!"

<span id="an_22:27">22:27</span> Basi, mkuu wa jeshi alimwendea Paulo,
akamwambia, "Niambie; je, wewe ni raia wa Roma?" Paulo akamjibu, "Naam."

<span id="an_22:28">22:28</span> Mkuu wa jeshi akasema, "Mimi nami
nimekuwa raia wa Roma kwa kulipa gharama kubwa." Paulo akasema, "Lakini
mimi ni raia wa Roma kwa kuzaliwa."

<span id="an_22:29">22:29</span> Wale watu ambao walikuwa tayari
kumchunguza Paulo walitoweka mara. Hata yule mkuu wa jeshi aliogopa
alipojua kwamba Paulo ni raia wa Roma na kwamba alikuwa amekwisha mfunga
minyororo.

<span id="an_22:30">22:30</span> Kesho yake, mkuu wa jeshi alitaka kujua
mashtaka kamili ambayo Wayahudi walikuwa wamemwekea Paulo. Hivyo,
alimfungua Paulo minyororo, akaamuru makuhani wakuu na Baraza lote
wafanye kikao. Kisha alimleta Paulo, akamsimamisha mbele ya Baraza.

<span id="an_23:1">23:1</span> Paulo aliwakodolea macho wale wanabaraza,
halafu akaanza kusema, "Ndugu zangu, mpaka hivi leo nimekuwa nikiishi na
dhamiri njema mbele ya Mungu."

<span id="an_23:2">23:2</span> Hapo Kuhani Mkuu Anania akaamuru wale
waliokuwa wamesimama karibu na Paulo wampige kofi mdomoni.

<span id="an_23:3">23:3</span> Basi, Paulo akamwambia, "Mungu mwenyewe
atakupiga kofi wewe uliye kama ukuta uliopakwa chokaa! Unawezaje kukaa
hapo ili unihukumu kisheria na huku wewe mwenyewe unaivunja Sheria kwa
kuamuru nipigwe?"

<span id="an_23:4">23:4</span> Watu waliokuwa wamesimama pale
wakamwambia Paulo, "Unamtukana Kuhani Mkuu wa Mungu!"

<span id="an_23:5">23:5</span> Paulo akajibu, "Ndugu zangu, sikujua kama
yeye ni Kuhani Mkuu. Maana Maandiko yasema hivi: Usiseme vibaya juu ya
mtawala wa watu wako."

<span id="an_23:6">23:6</span> Wakati huo Paulo alikwisha tambua kwamba
sehemu moja ya wanabaraza wale ilikuwa ni Masadukayo na nyingine
Mafarisayo. Basi, alipaaza sauti yake mbele ya Baraza: "Ndugu zangu,
mimi ni Mfarisayo, mwana wa Mfarisayo. Mimi nimeletwa mahakamani kwa
kuwa ninatumaini kwamba wafu watafufuka."

<span id="an_23:7">23:7</span> Baada ya kusema hivyo, mzozo mkali
ulitokea kati ya Mafarisayo na Masadukayo na mkutano ukagawanyika sehemu
mbili.

<span id="an_23:8">23:8</span> Kisa chenyewe kilikuwa hiki: Masadukayo
hushikilia kwamba wafu hawafufuki, hakuna malaika, na roho nazo hazipo.
Lakini Mafarisayo husadiki hayo yote matatu.

<span id="an_23:9">23:9</span> Kelele ziliongezeka na baadhi ya walimu
wa Sheria wa kikundi cha Mafarisayo walisimama na kutoa malalamiko yao
kwa nguvu: "Hatuoni chochote kilicho kiovu katika mtu huyu; huenda ikawa
kwamba roho au malaika ameongea naye."

<span id="an_23:10">23:10</span> Mzozo ulizidi kuwa mwingi hata mkuu wa
jeshi akaogopa kwamba Paulo angeraruliwa vipandevipande. Kwa hiyo,
aliwaamuru askari wake kuingia kati ya lile kundi, wamtoe Paulo na
kumrudisha ndani ya ngome.

<span id="an_23:11">23:11</span> Usiku uliofuata, Bwana alisimama karibu
na Paulo, akamwambia, "Jipe moyo! Umenishuhudia katika Yerusalemu,
utafanya vivyo hivyo mjini Roma."

<span id="an_23:12">23:12</span> Kulipokucha, Wayahudi walifanya kikao
cha faragha. Wakala kiapo: "Hatutakula wala kunywa mpaka tutakapokuwa
tumekwisha muua Paulo."

<span id="an_23:13">23:13</span> Watu zaidi ya arobaini ndio waliokula
njama kufanya hivyo.

<span id="an_23:14">23:14</span> Basi, walikwenda kwa makuhani wakuu na
wazee, wakasema, "Sisi tumeapa kwamba hatutaonja chochote kwa vinywa
vyetu mpaka hapo tutakapokuwa tumemuua Paulo.

<span id="an_23:15">23:15</span> Sasa basi, ninyi pamoja na Baraza
tumeni ujumbe kwa mkuu wa jeshi ili amlete Paulo kwenu mkijisingizia
kwamba mnataka kupata habari kamili zaidi juu yake. Tuko tayari kumuua
hata kabla hajafika karibu."

<span id="an_23:16">23:16</span> Lakini mtoto wa kiume wa dada yake
Paulo alisikia juu ya mpango huo; hivyo akaenda ndani ya ngome,
akamjulisha Paulo juu ya njama hiyo.

<span id="an_23:17">23:17</span> Hapo Paulo akamwita mmoja wa askari,
akamwambia, "Mchukue kijana huyu kwa mkuu wa jeshi; ana kitu cha
kumwambia."

<span id="an_23:18">23:18</span> Askari akamchukua huyo kijana,
akamwongoza mpaka kwa mkuu wa jeshi, akasema, "Yule mfungwa Paulo
ameniita akaniomba nimlete kijana huyu kwako kwa maana ana jambo la
kukwambia."

<span id="an_23:19">23:19</span> Mkuu wa jeshi alimshika huyo kijana
mkono, akampeleka mahali pa faragha, akamwuliza, "Una nini cha
kuniambia?"

<span id="an_23:20">23:20</span> Yeye akasema, "Wayahudi wamepatana
wakuombe umpeleke Paulo Barazani wakijisingizia kwamba Baraza lingependa
kupata habari kamili zaidi juu yake.

<span id="an_23:21">23:21</span> Lakini wewe usikubali kwa maana kuna
watu zaidi ya arobaini walio tayari kumvamia. Wameapa kutokula wala
kunywa mpaka watakapokuwa wamemuua. Sasa wako tayari, wanangojea tu
uamuzi wako."

<span id="an_23:22">23:22</span> Mkuu wa jeshi alimwacha aende zake
akimwonya asimwambie mtu yeyote kwamba amemletea habari hizo.

<span id="an_23:23">23:23</span> Basi, mkuu wa jeshi aliwaita askari
wawili akawaambia, "Wekeni tayari askari mia mbili, wapanda farasi
sabini na askari mia mbili wa mikuki, waende Kaisarea; muwe tayari
kuondoka kabla ya saa tatu leo usiku.

<span id="an_23:24">23:24</span> Wekeni farasi kadhaa kwa ajili ya
Paulo; mfikisheni salama kwa Felisi, mkuu wa mkoa."

<span id="an_23:25">23:25</span> Halafu mkuu huyo wa jeshi akaandika
barua hivi:

<span id="an_23:26">23:26</span> "Mimi Klaudio Lusia ninakuandikia wewe
Mheshimiwa Felisi, mkuu wa mkoa. Salamu!

<span id="an_23:27">23:27</span> "Wayahudi walimkamata mtu huyu na
karibu wangemuua kama nisingalifahamishwa kwamba yeye ni raia wa Roma na
hivyo nikaenda pamoja na askari nikamwokoa.

<span id="an_23:28">23:28</span> Nilimpeleka mbele ya Baraza lao kuu
nikitaka kujua kisa cha mashtaka yao.

<span id="an_23:29">23:29</span> Niligundua kwamba mashtaka yenyewe
yalihusu ubishi juu ya sehemu kadha wa kadha za Sheria yao na hivyo
sikuona kwamba amefanya chochote kinachostahili auawe au afungwe
gerezani.

<span id="an_23:30">23:30</span> Nilipofahamishwa kwamba Wayahudi
walikuwa wamefanya njama za kumuua, niliamua kumleta kwako. Nikamwambia
washtaki wake walete mashtaka yao mbele yako."

<span id="an_23:31">23:31</span> Basi, hao askari walimchukua Paulo kama
walivyoamriwa; wakampeleka usiku uleule mpaka Antipatri.

<span id="an_23:32">23:32</span> Kesho yake askari wa miguu walirudi
ngomeni, wakawaacha wale askari wapanda farasi waendelee na safari
pamoja na Paulo.

<span id="an_23:33">23:33</span> Walipofika Kaisarea walimpa mkuu wa
mkoa ile barua na kumweka Paulo chini ya mamlaka yake.

<span id="an_23:34">23:34</span> Felisi alipoisoma hiyo barua aliwauliza
Paulo ametoka mkoa gani. Alipofahamishwa kwamba alikuwa ametoka mkoa wa
Kilikia,

<span id="an_23:35">23:35</span> akasema, "Nitasikiliza kesi yako baada
ya washtaki wako kufika." Kisha akaamuru Paulo awekwe chini ya ulinzi
ndani ya ukumbi wa Herode.

<span id="an_24:1">24:1</span> Baada ya siku tano, Kuhani Mkuu Anania
aliwasili Kaisarea pamoja na wazee kadhaa na wakili mmoja wa sheria
aitwaye Tertulo. Walimwendea yule mkuu wa mkoa wakamweleza mashtaka yao
juu ya Paulo.

<span id="an_24:2">24:2</span> Paulo aliitwa na Tertulo akafungua
mashtaka hivi: "Mheshimiwa Felisi, uongozi wako bora umeleta amani kubwa
na marekebisho ya lazima yanafanywa kwa manufaa ya taifa letu.

<span id="an_24:3">24:3</span> Tunalipokea jambo hili kwa furaha daima
na kutoa shukrani nyingi kwako kila mahali.

<span id="an_24:4">24:4</span> Lakini, bila kupoteza wakati wako zaidi,
tunakusihi kwa wema wako, usikilize taarifa yetu fupi.

<span id="an_24:5">24:5</span> Tumegundua kwamba mtu huyu ni wa hatari
mno. Yeye huanzisha ghasia kati ya Wayahudi kila mahali duniani na pia
ni kiongozi wa kile chama cha Wanazareti.

<span id="an_24:6">24:6</span> Tena alijaribu kulikufuru Hekalu nasi
tukamtia nguvuni. Kama ukimhoji wewe mwenyewe, utaweza kubainisha mambo
haya yote tunayomshtaki kwayo." Tulitaka kumhukumu kufuatana na Sheria
yetu.

<span id="an_24:7">24:7</span> Lakini Lusia, mkuu wa jeshi, aliingilia
kati, akamchukua kwa nguvu kutoka mikononi mwetu.

<span id="an_24:8">24:8</span> Kisha akaamuru washtaki wake waje mbele
yako.

<span id="an_24:9">24:9</span> Nao Wayahudi waliunga mkono mashtaka hayo
wakisema kwamba hayo yote yalikuwa kweli.

<span id="an_24:10">24:10</span> Basi, mkuu wa mkoa alimwashiria Paulo
aseme. Naye Paulo akasema, "Nafurahi kujitetea mbele yako nikijua kwamba
umekuwa hakimu wa taifa hili kwa miaka mingi.

<span id="an_24:11">24:11</span> Unaweza kujihakikishia kwamba si zaidi
ya siku kumi na mbili tu zimepita tangu nilipokwenda kuabudu Yerusalemu.

<span id="an_24:12">24:12</span> Wayahudi hawakunikuta nikijadiliana na
mtu yeyote. Hawakunikuta nikichochea watu Hekaluni wala katika
masunagogi yao, wala mahali pengine popote katika mji huo.

<span id="an_24:13">24:13</span> Wala hawawezi kuthibitisha mashtaka
waliyotoa juu yangu.

<span id="an_24:14">24:14</span> Ninachokubali mbele yako ni hiki: Mimi
ninamwabudu Mungu na wazee wetu nikiishi kufuatana na Njia ile ambayo
wao wanaiita chama cha uzushi. Ninaamini mambo yote yaliyoandikwa katika
vitabu vya Sheria na manabii.

<span id="an_24:15">24:15</span> Mimi namtumainia Mungu, na wao wanalo
tumaini hilo, kwamba watu, wema na wabaya, watafufuka.

<span id="an_24:16">24:16</span> Kwa hiyo ninajitahidi daima kuwa na
dhamiri njema mbele ya Mungu na mbele ya watu.

<span id="an_24:17">24:17</span> "Baada ya kukaa mbali kwa miaka kadhaa,
nilirudi Yerusalemu ili kuwapelekea wananchi wenzangu msaada na kutoa
dhabihu.

<span id="an_24:18">24:18</span> Wakati nilipokuwa nikifanya hayo ndipo
waliponikuta Hekaluni, nilipokuwa nimekwisha fanya ile ibada ya
kujitakasa. Hakukuwako kundi la watu wala ghasia.

<span id="an_24:19">24:19</span> Lakini kulikuwa na Wayahudi wengine
kutoka mkoa wa Asia; hao ndio wangepaswa kuwa hapa mbele yako na kutoa
mashtaka yao kama wana chochote cha kusema dhidi yangu.

<span id="an_24:20">24:20</span> Au, waache hawa walio hapa waseme kosa
waliloliona kwangu wakati niliposimama mbele ya Baraza lao kuu,

<span id="an_24:21">24:21</span> isipokuwa tu maneno haya niliyosema
niliposimama mbele yao: Mnanihukumu leo hii kwa sababu ya kushikilia
kwamba wafu watafufuliwa!"

<span id="an_24:22">24:22</span> Hapo, Felisi, ambaye mwenyewe alikuwa
anaifahamu hiyo Njia vizuri, aliahirisha kesi hiyo. Akawaambia, "Nitatoa
hukumu juu ya kesi hiyo wakati Luisa, mkuu wa jeshi, atakapokuja hapa."

<span id="an_24:23">24:23</span> Kisha akamwamuru yule jemadari amweke
Paulo kizuizini, lakini awe na uhuru kiasi, na rafiki zake wasizuiwe
kumpatia mahitaji yake.

<span id="an_24:24">24:24</span> Baada ya siku chache, Felisi alifika
pamoja na mkewe Drusila ambaye alikuwa Myahudi. Aliamuru Paulo aletwe,
akamsikiliza akiongea juu ya kumwamini Yesu Kristo.

<span id="an_24:25">24:25</span> Lakini wakati Paulo alipoanza kuongea
juu ya uadilifu, juu ya kuwa na kiasi na juu ya siku ya hukumu
inayokuja, Felisi aliogopa, akasema, "Kwa sasa unaweza kwenda; nitakuita
tena nitakapopata nafasi."

<span id="an_24:26">24:26</span> Wakati huohuo alikuwa anatumaini kwamba
Paulo angempa fedha. Kwa sababu hii alimwita Paulo mara kwa mara na
kuzungumza naye.

<span id="an_24:27">24:27</span> Baada ya miaka miwili, Porkio Festo
alichukua nafasi ya Felisi, akawa mkuu wa Mkoa. Kwa kuwa alitaka
kujipendekeza kwa Wayahudi, Felisi alimwacha Paulo kizuizini.

<span id="an_25:1">25:1</span> Siku tatu baada ya kufika mkoani, Festo
alitoka Kaisarea, akaenda Yerusalemu.

<span id="an_25:2">25:2</span> Makuhani wakuu pamoja na viongozi wa
Wayahudi walimpa habari kuhusu mashtaka yaliyokuwa yanamkabili Paulo.
Walimsihi Festo

<span id="an_25:3">25:3</span> awafanyie fadhili kwa kumleta Paulo
Yerusalemu; walikuwa wamekula njama wamuue akiwa njiani.

<span id="an_25:4">25:4</span> Lakini Festo alijibu, "Paulo atabaki
kizuizini kule Kaisarea na mimi nitakwenda huko karibuni.

<span id="an_25:5">25:5</span> Waacheni viongozi wenu waende huko pamoja
nami wakatoe mashtaka yao juu yake kama amefanya chochote kiovu."

<span id="an_25:6">25:6</span> Festo alikaa nao kwa muda wa siku nane au
kumi hivi, kisha akarudi Kaisarea. Kesho yake alikwenda barazani,
akaamuru Paulo aletwe ndani.

<span id="an_25:7">25:7</span> Wakati Paulo alipofika, Wayahudi
waliokuwa wametoka Yerusalemu walimzunguka wakaanza kutoa mashtaka mengi
mazitomazito ambayo hawakuweza kuthibitisha.

<span id="an_25:8">25:8</span> Kwa kujitetea, Paulo alisema, "Mimi
sikufanya kosa lolote kuhusu Sheria ya Wayahudi, wala kuhusu Hekalu,
wala kumhusu Kaisari."

<span id="an_25:9">25:9</span> Festo alitaka kujipendekeza kwa Wayahudi
na hivyo akamwuliza Paulo, "Je, ungependa kwenda Yerusalemu na huko
ukahukumiwe mbele yangu kuhusu mashtaka haya?"

<span id="an_25:10">25:10</span> Paulo akajibu, "Nasimama mbele ya
mahakama ya Kaisari na papa hapa ndipo ninapopaswa kupewa hukumu. Kama
unavyojua vizuri, sikuwatendea Wayahudi ubaya wowote.

<span id="an_25:11">25:11</span> Basi, ikiwa nimepatikana na kosa
linalostahili adhabu ya kifo, siombi kusamehewa adhabu hiyo. Lakini kama
hakuna ukweli katika mashtaka waliyotoa watu hawa, hakuna awezaye
kunikabidhi kwao. Nakata rufani kwa Kaisari!"

<span id="an_25:12">25:12</span> Basi, baada ya Festo kuzungumza na
washauri wake, akamwambia Paulo, "Umekata rufani kwa Kaisari, basi,
utakwenda kwa Kaisari."

<span id="an_25:13">25:13</span> Siku chache baadaye, mfalme Agripa na
Bernike walifika Kaisarea ili kutoa heshima zao kwa Festo.

<span id="an_25:14">25:14</span> Walikuwa huko siku kadhaa naye Festo
akamweleza mfalme kesi ya Paulo: "Kuna mtu mmoja hapa ambaye Felisi
alimwacha kizuizini.

<span id="an_25:15">25:15</span> Nilipokwenda Yerusalemu makuhani wakuu
na wazee wa Wayahudi walimshtaki na kuniomba nimhukumu.

<span id="an_25:16">25:16</span> Lakini mimi niliwajibu kwamba si
desturi ya Waroma kumtoa mtu aadhibiwe kabla mshtakiwa hajakutana na
washtaki wake ana kwa ana na kupewa fursa ya kujitetea kuhusu hayo
mashtaka.

<span id="an_25:17">25:17</span> Basi, walipofika hapa sikukawia, ila
nilifanya kikao mahakamani kesho yake, nikaamuru mtu huyo aletwe.

<span id="an_25:18">25:18</span> Washtaki wake walisimama lakini
hawakutoa mashtaka maovu kama nilivyokuwa ninatazamia.

<span id="an_25:19">25:19</span> Ila tu walikuwa na mabishano kadhaa
pamoja naye kuhusu dini yao na kuhusu mtu mmoja aitwaye Yesu ambaye
alikufa, lakini Paulo anashikilia kwamba yu hai.

<span id="an_25:20">25:20</span> Sikujua la kufanya kuhusu shauri hilo.
Basi, nilimwuliza Paulo kama angependa kwenda mahakamani kule Yerusalemu
kwa ajili ya mashtaka hayo.

<span id="an_25:21">25:21</span> Lakini Paulo alikata rufani, akaomba
aachwe kizuizini mpaka uamuzi wa shauri hilo ufanywe na Kaisari. Kwa
hiyo niliamua akae kizuizini mpaka nitakapoweza kumpeleka kwa Kaisari."

<span id="an_25:22">25:22</span> Basi Agripa akamwambia Festo,
"Ningependa kumsikia mtu huyu mimi mwenyewe." Festo akamwambia,
"Utamsikia kesho."

<span id="an_25:23">25:23</span> Hivyo, kesho yake, Agripa na Bernike
walifika kwa shangwe katika ukumbi wa mkutano wakiwa wameandamana na
wakuu wa majeshi na viongozi wa mji. Festo aliamuru Paulo aletwe ndani,

<span id="an_25:24">25:24</span> Kisha akasema, "Mfalme Agripa na wote
mlioko hapa pamoja nasi! Hapa mbele yenu yuko mtu ambaye jumuiya yote ya
Wayahudi hapa na kule Yerusalemu walinilalamikia wakipiga kelele kwamba
hastahili kuishi tena.

<span id="an_25:25">25:25</span> Lakini mimi sikuona kuwa alikuwa
ametenda chochote kibaya hata astahili kupewa adhabu ya kifo. Lakini,
kwa vile Paulo mwenyewe alikata rufani kwa Kaisari, niliamua kumpeleka.

<span id="an_25:26">25:26</span> Kwa upande wangu sina habari kamili
ambayo naweza kumwandikia Kaisari juu yake. Ndiyo maana nimemleta hapa
mbele yenu na mbele yako mfalme Agripa, ili baada ya kumchunguza, niweze
kuwa na la kuandika.

<span id="an_25:27">25:27</span> Kwa maana nadhani itakuwa kichekesho
kumpeleka mfungwa bila kutaja wazi mashtaka yanayomkabili."

<span id="an_26:1">26:1</span> Basi, Agripa akamwambia Paulo,
"Unaruhusiwa kujitetea." Hapo Paulo alinyosha mkono wake akajitetea
hivi:

<span id="an_26:2">26:2</span> "Mfalme Agripa, ninajiona mwenye bahati
leo kujitetea mbele yako kuhusu yale mashtaka yote ambayo Wayahudi
walikuwa wamesema juu yangu.

<span id="an_26:3">26:3</span> Hasa kwa vile wewe mwenyewe ni mtaalamu
wa desturi za Wayahudi na migogoro yao, ninakuomba basi unisikilize kwa
uvumilivu.

<span id="an_26:4">26:4</span> "Wayahudi wanajua habari za maisha yangu
tangu utoto, jinsi nilivyoishi tangu mwanzo kati ya taifa langu huko
Yerusalemu.

<span id="an_26:5">26:5</span> Wananifahamu kwa muda mrefu, na wanaweza
kushuhudia, kama wakipenda, kwamba tangu mwanzo niliishi kama mmoja wa
kikundi chenye siasa kali zaidi katika dini yetu, yaani kikundi cha
Mafarisayo.

<span id="an_26:6">26:6</span> Na sasa niko hapa nihukumiwe kwa sababu
ninaitumainia ile ahadi ambayo Mungu aliwaahidia babu zetu.

<span id="an_26:7">26:7</span> Ahadi hiyo ndiyo ileile inayotumainiwa na
makabila kumi na mawili ya taifa letu, wakimtumikia Mungu kwa dhati
mchana na usiku. Mheshimiwa mfalme, Wayahudi wananishtaki kwa sababu ya
tumaini hilo!

<span id="an_26:8">26:8</span> Kwa nini ninyi mnaona shida sana kuamini
kwamba Mungu huwafufua wafu?

<span id="an_26:9">26:9</span> Kwa kweli mimi mwenyewe niliamini kwamba
ni wajibu wangu kufanya mambo mengi kulipinga jina la Yesu wa Nazareti.

<span id="an_26:10">26:10</span> Mambo hayo ndiyo niliyoyafanya huko
Yerusalemu. Mimi binafsi, nikiwa nimepewa mamlaka kutoka kwa makuhani
wakuu, nilipata kuwatia gerezani wengi wa watu wa Mungu. Nao
walipohukumiwa kuuawa, nilipiga kura ya kukubali.

<span id="an_26:11">26:11</span> Mara nyingi niliwafanya waadhibiwe
katika masunagogi yote nikiwashurutisha waikane imani yao. Hasira yangu
kwao ilikuwa kubwa hata nikawasaka mpaka miji ya mbali.

<span id="an_26:12">26:12</span> "Kwa mujibu huohuo, nilikwenda Damasko
wakati mmoja, nikiwa na mamlaka na maagizo kutoka kwa makuhani wakuu.

<span id="an_26:13">26:13</span> Mheshimiwa, wakati nilipokuwa njiani,
saa sita mchana, niliona mwanga mkubwa kuliko wa jua ukiangaza kutoka
mbinguni, ukanizunguka mimi na wale wasafiri wenzangu.

<span id="an_26:14">26:14</span> Sisi sote tulianguka chini, nami
nikasikia sauti ikiniambia kwa Kiebrania: Saulo, Saulo! Kwa nini
unanitesa? Unajiumiza bure kama punda anayepiga teke fimbo ya bwana
wake.

<span id="an_26:15">26:15</span> Mimi nikauliza: Ni nani wewe Bwana?
Naye Bwana akajibu: Mimi ni Yesu ambaye wewe unamtesa.

<span id="an_26:16">26:16</span> Haidhuru, inuka sasa; simama wima.
Nimekutokea ili nikuweke rasmi kuwa mtumishi wangu. Utawathibitishia
watu wengine mambo uliyoyaona leo na yale ambayo bado nitakuonyesha.

<span id="an_26:17">26:17</span> Nitakuokoa na watu wa Israeli na watu
wa mataifa mengine ambao mimi ninakutuma kwao.

<span id="an_26:18">26:18</span> Utayafumbua macho yao na kuwawezesha
watoke gizani na kuingia katika mwanga; watoke katika utawala wa
Shetani, wamgeukie Mungu; ili kwa kuamini, wapate kusamehewa dhambi na
kuchukua nafasi yao kati ya wale ambao wamepata kuwa watu wa Mungu.

<span id="an_26:19">26:19</span> "Hivyo, mfalme Agripa, sikuweza kuwa
mkaidi kwa maono hilo la mbinguni.

<span id="an_26:20">26:20</span> Ila nilianza kuhubiri kwanza kwa watu
wa Damasko, halafu kwa wale wa Yerusalemu na nchi yote ya Yudea, na pia
kwa watu wa mataifa mengine. Niliwahimiza wamgeukie Mungu na kuonyesha
kwa vitendo kwamba wamebadilisha mioyo yao.

<span id="an_26:21">26:21</span> Kwa sababu hiyo, Wayahudi walinikamata
nikiwa Hekaluni, wakajaribu kuniua.

<span id="an_26:22">26:22</span> Lakini Mungu alinisaidia; na hivyo
mpaka siku ya leo nimesimama imara nikitoa ushuhuda kwa wote, wakubwa na
wadogo. Ninayosema ni yale ambayo manabii na Mose walisema yatatukia;

<span id="an_26:23">26:23</span> yaani ilimpasa Kristo ateseke na kuwa
wa kwanza kufufuka kutoka wafu, ili atangaze kwamba mwanga wa ukombozi
unawaangazia sasa watu wote, Wayahudi na pia watu wa mataifa mengine."

<span id="an_26:24">26:24</span> Paulo alipofika hapa katika kujitetea
kwake, Festo alisema kwa sauti kubwa, "Paulo! Una wazimu! Kusoma kwako
kwingi kunakutia wazimu!"

<span id="an_26:25">26:25</span> Lakini Paulo akasema, "Sina wazimu
mheshimiwa Festo: Ninachosema ni ukweli mtupu.

<span id="an_26:26">26:26</span> Wewe Mfalme unayafahamu mambo haya, kwa
hiyo ninaweza kuongea bila uoga mbele yako. Sina mashaka kwamba matukio
hayo yanajulikana kwako maana jambo hili halikutendeka mafichoni.

<span id="an_26:27">26:27</span> Mfalme Agripa, je, una imani na
manabii? Najua kwamba unaamini."

<span id="an_26:28">26:28</span> Agripa akamjibu Paulo, "Kidogo tu
utanifanya Mkristo!"

<span id="an_26:29">26:29</span> Paulo akamjibu, "Namwomba Mungu kwamba,
kwa muda mfupi au mrefu, si wewe tu bali wote wanaonisikia leo wapate
kuwa kama nilivyo mimi, lakini bila hii minyororo."

<span id="an_26:30">26:30</span> Hapo mfalme Agripa, mkuu wa mkoa,
Bernike na wale wote waliokuwa pamoja nao, walisimama.

<span id="an_26:31">26:31</span> Walipokwisha ondoka, waliambiana, "Mtu
huyu hakufanya chochote kinachostahili adhabu ya kifo au kifungo."

<span id="an_26:32">26:32</span> Naye Agripa akamwambia Festo, "Mtu huyu
angeweza kufunguliwa kama asingalikuwa amekata rufani kwa Kaisari."

<span id="an_27:1">27:1</span> Walipokwisha amua tusafiri mpaka Italia,
walimweka Paulo pamoja na wafungwa wengine chini ya ulinzi wa Yulio
aliyekuwa ofisa wa jeshi katika kikosi kiitwacho "Kikosi cha Augusto."

<span id="an_27:2">27:2</span> Tulipanda meli ya Adiramito iliyokuwa
inasafiri na kupitia bandari kadhaa za mkoa wa Asia, tukaanza safari.
Aristarko, mwenyeji wa Makedonia kutoka Thesalonika, alikuwa pamoja
nasi.

<span id="an_27:3">27:3</span> Kesho yake tulitia nanga katika bandari
ya Sidoni. Yulio alimtendea Paulo vizuri kwa kumruhusu awaone rafiki
zake na kupata mahitaji yake.

<span id="an_27:4">27:4</span> Kutoka huko tuliendelea na safari, lakini
kwa kuwa upepo ulikuwa unavuma kwa kasi kutujia kwa mbele, tulipitia
upande wa kisiwa cha Kupro ambapo upepo haukuwa mwingi.

<span id="an_27:5">27:5</span> Halafu tulivuka bahari ya Kilikia na
Pamfulia, tukatia nanga Mura, mji wa Lukia.

<span id="an_27:6">27:6</span> Hapo yule ofisa alikuta meli moja ya
Aleksandria iliyokuwa inakwenda Italia, na hivyo akatupandisha ndani.

<span id="an_27:7">27:7</span> Kwa muda wa siku nyingi tulisafiri
polepole, na kwa shida tulifika karibu na Nido. Kwa sababu upepo ulikuwa
bado unatupinga, tuliendelea mbele moja kwa moja tukapitia upande wa
Krete karibu na rasi Salmone ambapo upepo haukuwa mwingi.

<span id="an_27:8">27:8</span> Tulipita kando yake polepole tukafika
mahali paitwapo "Bandari Nzuri", karibu na mji wa Lasea.

<span id="an_27:9">27:9</span> Muda mrefu ulikuwa umepita, na hata siku
ya kufunga ilikuwa imekwisha pita. Sasa ilikuwa hatari sana kusafiri kwa
meli. Basi, Paulo aliwapa onyo:

<span id="an_27:10">27:10</span> "Waheshimiwa, nahisi kwamba safari hii
itakuwa ya shida na hasara nyingi si kwa shehena na meli tu, bali pia
kwa maisha yetu."

<span id="an_27:11">27:11</span> Lakini yule ofisa alivutiwa zaidi na
maoni ya nahodha na ya mwenye meli kuliko yale aliyosema Paulo.

<span id="an_27:12">27:12</span> Kwa kuwa bandari hiyo haikuwa mahali
pazuri pa kukaa wakati wa baridi, wengi walipendelea kuendelea na
safari, ikiwezekana mpaka Foinike. Foinike ni bandari ya Krete
inayoelekea kusini-magharibi na kaskazini-magharibi; na huko wangeweza
kukaa wakati wa baridi.

<span id="an_27:13">27:13</span> Basi, upepo mzuri wa kusi ulianza
kuvuma, nao wakadhani wamefanikiwa lengo lao; hivyo wakang'oa nanga,
wakaiendesha meli karibu sana na pwani ya Krete.

<span id="an_27:14">27:14</span> Lakini haukupita muda, upepo mkali
uitwao "Upepo wa Kaskazi" ulianza kuvuma kutoka kisiwani.

<span id="an_27:15">27:15</span> Upepo uliipiga ile meli, na kwa kuwa
hatukuweza kuukabili, tukaiacha ikokotwe na huo upepo.

<span id="an_27:16">27:16</span> Kisiwa kimoja kiitwacho Kanda
kilitukinga kidogo na ule upepo; na tulipopita kusini mwake tulifaulu,
ingawa kwa shida, kuusalimisha ule mtumbwi wa meli.

<span id="an_27:17">27:17</span> Wale wanamaji waliuvuta mtumbwi ndani,
kisha wakaizungushia meli kamba na kuifunga kwa nguvu. Waliogopa kwamba
wangeweza kukwama kwenye ufuko wa bahari, pwani ya Libya. Kwa hiyo
walishusha matanga na kuiacha meli ikokotwe na upepo.

<span id="an_27:18">27:18</span> Dhoruba iliendelea kuvuma na kesho yake
wakaanza kutupa nje shehena ya meli.

<span id="an_27:19">27:19</span> Siku ya tatu, wakaanza pia kutupa
majini vifaa vya meli kwa mikono yao wenyewe.

<span id="an_27:20">27:20</span> Kwa muda wa siku nyingi hatukuweza
kuona jua wala nyota; dhoruba iliendelea kuvuma sana, hata matumaini
yote ya kuokoka yakatuishia.

<span id="an_27:21">27:21</span> Baada ya kukaa muda mrefu bila kula
chakula, Paulo alisimama kati yao, akasema, "Waheshimiwa, ingalikuwa
afadhali kama mngalinisikiliza na kuacha kusafiri kutoka Krete. Kama
mngalifanya hivyo tungaliiepuka shida hii na hasara hizi zote.

<span id="an_27:22">27:22</span> Lakini sasa ninawaombeni muwe na moyo;
hakuna hata mmoja wenu atakayepoteza maisha yake; meli tu ndiyo
itakayopotea.

<span id="an_27:23">27:23</span> Kwa maana jana usiku malaika wa yule
Mungu ambaye mimi ni wake na ambaye mimi ninamwabudu alinitokea,

<span id="an_27:24">27:24</span> akaniambia: Paulo usiogope! Ni lazima
utasimama mbele ya Kaisari; naye Mungu, kwa wema wake, amekufadhili kwa
kuwaokoa wote wanaosafiri nawe wasiangamie.

<span id="an_27:25">27:25</span> Hivyo, waheshimiwa, jipeni moyo! Maana
ninamwamini Mungu kwamba itakuwa sawa kama nilivyoambiwa.

<span id="an_27:26">27:26</span> Lakini ni lazima tutatupwa ufukoni mwa
kisiwa fulani."

<span id="an_27:27">27:27</span> Usiku wa siku ya kumi na nne, tulikuwa
tunakokotwa huku na huku katika bahari ya Adria. Karibu na usiku wa
manane wanamaji walijihisi kuwa karibu na nchi kavu.

<span id="an_27:28">27:28</span> Hivyo walitafuta kina cha bahari kwa
kuteremsha kamba iliyokuwa imefungiwa kitu kizito, wakapata kina cha
mita arobaini. Baadaye wakapima tena wakapata mita thelathini.

<span id="an_27:29">27:29</span> Kwa sababu ya kuogopa kukwama kwenye
miamba, waliteremsha nanga nne nyuma ya meli; wakaomba kuche upesi.

<span id="an_27:30">27:30</span> Wanamaji walitaka kutoroka, na
walikwisha kuteremsha ule mtumbwi majini, wakijisingizia kwamba
wanakwenda kuteremsha nanga upande wa mbele wa meli.

<span id="an_27:31">27:31</span> Lakini Paulo alimwambia yule ofisa wa
jeshi na askari wake, "Kama wanamaji hawa hawabaki ndani ya meli,
hamtaokoka."

<span id="an_27:32">27:32</span> Hapo wale askari walizikata kamba
zilizokuwa zimeshikilia ule mtumbwi, wakauacha uchukuliwe na maji.

<span id="an_27:33">27:33</span> Karibu na alfajiri, Paulo aliwahimiza
wote wale chakula: "Kwa siku kumi na nne sasa mmekuwa katika mashaka na
bila kula; hamjala kitu chochote.

<span id="an_27:34">27:34</span> Basi, ninawasihi mle chakula kwa maana
mnakihitaji ili mweze kuendelea kuishi. Maana hata unywele mmoja wa
vichwa vyenu hautapotea."

<span id="an_27:35">27:35</span> Baada ya kusema hivyo, Paulo alichukua
mkate, akamshukuru Mungu mbele yao wote, akaumega, akaanza kula.

<span id="an_27:36">27:36</span> Hapo wote wakapata moyo, nao pia wakala
chakula.

<span id="an_27:37">27:37</span> Jumla tulikuwa watu mia mbili na sabini
na sita katika meli.

<span id="an_27:38">27:38</span> Baada ya kila mmoja kula chakula cha
kutosha, walipunguza uzito wa meli kwa kutupa nafaka baharini.

<span id="an_27:39">27:39</span> Kulipokucha, wanamaji hawakuweza
kuitambua nchi ile, ila waliona ghuba moja yenye ufuko; wakaamua kutia
nanga huko kama ikiwezekana.

<span id="an_27:40">27:40</span> Hivyo walikata nanga na kuziacha
baharini, na wakati huohuo wakazifungua kamba zilizokuwa zimeufunga
usukani, kisha wakatweka tanga moja mbele kushika upepo, wakaelekea
ufukoni.

<span id="an_27:41">27:41</span> Lakini walifika mahali ambapo mikondo
miwili ya bahari hukutana, na meli ikakwama. Sehemu ya mbele ilikuwa
imezama mchangani bila kutikisika. Sehemu ya nyuma ya meli ilianza
kuvunjika vipandevipande kwa mapigo ya nguvu ya mawimbi.

<span id="an_27:42">27:42</span> Askari walitaka kuwaua wafungwa wote
kwa kuogopa kwamba wangeogelea hadi pwani na kutoroka.

<span id="an_27:43">27:43</span> Lakini kwa vile yule ofisajeshi alitaka
kumwokoa Paulo, aliwazuia wasifanye hivyo. Aliamuru wale waliojua
kuogelea waruke kutoka melini na kuogelea hadi pwani,

<span id="an_27:44">27:44</span> na wengine wafuate wakijishikilia
kwenye mbao au kwenye vipande vya meli iliyovunjika. Ndivyo sisi sote
tulivyofika salama pwani.

<span id="an_28:1">28:1</span> Tulipokwisha fika salama kwenye nchi
kavu, tuligundua kwamba kile kisiwa kinaitwa Malta.

<span id="an_28:2">28:2</span> Wenyeji wa hapo walikuwa wema sana kwetu.
Mvua ilikuwa inaanza kunyesha na kulikuwa na baridi, hivyo waliwasha
moto, wakatukaribisha.

<span id="an_28:3">28:3</span> Paulo aliokota mzigo mdogo wa kuni akawa
anazitia motoni. Hapo, kwa sababu ya lile joto la moto, nyoka akatoka
katika kuni akamnasa Paulo mkononi na kujishikilia hapo.

<span id="an_28:4">28:4</span> Wenyeji wa pale walipokiona kile kiumbe
kinaning'inia kwenye mkono wake waliambiana, "Bila shaka mtu huyu
amekwisha ua mtu, na ingawa ameokoka kuangamia baharini, Haki
haitamwacha aendelee kuishi!"

<span id="an_28:5">28:5</span> Lakini Paulo alikikung'utia kile kiumbe
motoni na hakuumizwa hata kidogo.

<span id="an_28:6">28:6</span> Wale watu walikuwa wakitazamia kwamba
angevimba au hapohapo angeanguka chini na kufa. Baada ya kungojea kwa
muda mrefu bila kuona kwamba Paulo amepatwa na jambo lolote lisilo la
kawaida, walibadilisha fikira zao juu yake, wakasema kuwa ni mungu.

<span id="an_28:7">28:7</span> Karibu na mahali pale palikuwa na
mashamba ya Publio, mkuu wa kile kisiwa. Publio alitukaribisha kirafiki,
tukawa wageni wake kwa siku tatu.

<span id="an_28:8">28:8</span> Basi, ikawa kwamba baba yake Publio
alikuwa amelala kitandani, mgonjwa, ana homa na kuhara. Paulo alikwenda
kumwona na baada ya kusali, akaweka mikono yake juu ya mgonjwa,
akamponya.

<span id="an_28:9">28:9</span> Kutokana na tukio hilo, wagonjwa wote
katika kile kisiwa walikuja wakaponywa.

<span id="an_28:10">28:10</span> Watu walitupatia zawadi mbalimbali na
wakati tulipoanza tena safari, walitia ndani ya meli masurufu
tuliyohitaji.

<span id="an_28:11">28:11</span> Baada ya miezi mitatu tulianza tena
safari yetu kwa meli moja ya Aleksandria iitwayo "Miungu Pacha". Meli
hiyo ilikuwa imetia nanga kisiwani wakati wote wa baridi.

<span id="an_28:12">28:12</span> Tulifika katika mji wa Sirakusa,
tukakaa hapo kwa siku tatu.

<span id="an_28:13">28:13</span> Toka huko tuling'oa nanga, tukazunguka
na kufika Regio. Baada ya siku moja, upepo ulianza kuvuma kutoka kusini,
na baada ya siku mbili tulifika bandari ya Potioli.

<span id="an_28:14">28:14</span> Huko tuliwakuta ndugu kadhaa ambao
walituomba tukae nao kwa juma moja. Hivi ndivyo tulivyopata kufika Roma.

<span id="an_28:15">28:15</span> Ndugu wa kule Roma walipopata habari
zetu, wakaja kutulaki kwenye soko la Apio na Mikahawa Mitatu. Paulo
alipowaona alimshukuru Mungu, akapata moyo.

<span id="an_28:16">28:16</span> Tulipofika Roma, Paulo aliruhusiwa
kukaa peke yake pamoja na askari mmoja wa kumlinda.

<span id="an_28:17">28:17</span> Baada ya siku tatu, Paulo aliwaita
pamoja viongozi wa Kiyahudi wa mahali hapo. Walipokusanyika, Paulo
aliwaambia, "Wananchi wenzangu, mimi, ingawa sikufanya chochote kibaya
wala kupinga desturi za wazee wetu, nilitiwa nguvuni kule Yerusalemu na
kutiwa mikononi mwa Waroma.

<span id="an_28:18">28:18</span> Waliponihoji na kuona kwamba sikuwa na
hatia yeyote, walitaka kuniacha.

<span id="an_28:19">28:19</span> Lakini Wayahudi wengine walipinga jambo
hilo, nami nikalazimika kukata rufani kwa Kaisari, ingawa sikuwa na
chochote cha kuwashtaki wananchi wenzangu.

<span id="an_28:20">28:20</span> Ni kwa sababu hiyo nimeomba kuonana na
kuongea nanyi, maana nimefungwa minyororo hii kwa sababu ya tumaini lile
la Israeli."

<span id="an_28:21">28:21</span> Wao wakamwambia, "Sisi hatujapokea
barua yoyote kutoka Yudea, wala hakuna ndugu yeyote aliyefika hapa na
kutoa habari rasmi au kusema chochote kibaya juu yako.

<span id="an_28:22">28:22</span> Lakini tunafikiri inafaa tusikie kutoka
kwako mwenyewe mambo yaliyo kichwani mwako. Kwa maana tujualo sisi
kuhusu hicho kikundi ni kwamba kinapingwa kila mahali."

<span id="an_28:23">28:23</span> Basi, walipanga naye siku kamili ya
kukutana, na wengi wakafika huko alikokuwa anakaa. Tangu asubuhi mpaka
jioni Paulo aliwaeleza na kuwafafanulia juu ya Ufalme wa Mungu akijaribu
kuwafanya wakubali habari juu ya Yesu kwa kutumia Sheria ya Mose na
maandiko ya manabii.

<span id="an_28:24">28:24</span> Baadhi yao walikubali maneno yake,
lakini wengine hawakuamini.

<span id="an_28:25">28:25</span> Basi, kukawa na mtengano wa fikira kati
yao. Walipokuwa wanakwenda zao, Paulo alisema jambo hili, "Kweli ni sawa
yale aliyoyanena Roho Mtakatifu kwa wazee wenu kwa njia ya nabii Isaya

<span id="an_28:26">28:26</span> akisema: Nenda kwa watu hawa
ukawaambie: kusikia mtasikia, lakini hamtaelewa; kutazama mtatazama,
lakini hamtaona.

<span id="an_28:27">28:27</span> Maana akili za watu hawa zimepumbaa,
wameziba masikio yao, wamefumba macho yao. La sivyo, wangeona kwa macho
yao, wangesikia kwa masikio yao. Wangeelewa kwa akili zao, na
kunigeukia, asema Bwana, nami ningewaponya."

<span id="an_28:28">28:28</span> Halafu Paulo akamaliza na kusema,
"Jueni basi, kwamba ujumbe wa Mungu juu ya wokovu umepelekwa kwa watu wa
mataifa. Wao watasikiliza!"

<span id="an_28:29">28:29</span> Paulo alipokwisha sema hayo, Wayahudi
walijiondokea huku wakiwa wanabishana vikali wao kwa wao.

<span id="an_28:30">28:30</span> Kwa muda wa miaka miwili mizima Paulo
aliishi katika nyumba aliyoipanga yeye mwenyewe; akawa anawakaribisha
wote waliofika kumsalimu.

<span id="an_28:31">28:31</span> Alikuwa akihubiri Ufalme wa Mungu na
kufundisha juu ya Bwana Yesu Kristo kwa uhodari, bila kizuizi.

------------------------------------------------------------------------

[Next: Romans](rom)
