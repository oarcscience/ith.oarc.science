[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Next](mar) 

------------------------------------------------------------------------

### Swahili Bible: Matthew

<span id="an_1:1">1:1</span> Yesu Kristo alikuwa mzawa wa Daudi, mzawa
wa Abrahamu. Hii ndiyo orodha ya ukoo wake:

<span id="an_1:2">1:2</span> Abrahamu alimzaa Isaka, Isaka alimzaa
Yakobo, Yakobo alimzaa Yuda na ndugu zake,

<span id="an_1:3">1:3</span> Yuda alimzaa Faresi na Zera (mama yao
alikuwa Tamari), Faresi alimzaa Hesroni, Hesroni alimzaa Rami,

<span id="an_1:4">1:4</span> Rami alimzaa Aminadabu, Aminadabu alimzaa
Nashoni, Nashoni alimzaa Salmoni,

<span id="an_1:5">1:5</span> Salmoni alimzaa Boazi (mama yake Boazi
alikuwa Rahabu). Boazi na Ruthi walikuwa wazazi wa Obedi, Obedi alimzaa
Yese,

<span id="an_1:6">1:6</span> naye Yese alimzaa Mfalme Daudi. Daudi
alimzaa Solomoni (mama yake Solomoni alikuwa mke wa Uria).

<span id="an_1:7">1:7</span> Solomoni alimzaa Rehoboamu, Rehoboamu
alimzaa Abiya, Abiya alimzaa Asa,

<span id="an_1:8">1:8</span> Asa alimzaa Yehoshafati, Yehoshafati
alimzaa Yoramu, Yoramu alimzaa Uzia,

<span id="an_1:9">1:9</span> Uzia alimzaa Yothamu, Yothamu alimzaa
Ahazi, Ahazi alimzaa Hezekia,

<span id="an_1:10">1:10</span> Hezekia alimzaa Manase, Manase alimzaa
Amoni, Amoni alimzaa Yosia,

<span id="an_1:11">1:11</span> Yosia alimzaa Yekonia na ndugu zake. Huo
ulikuwa wakati Wayahudi walipopelekwa uhamishoni Babuloni.

<span id="an_1:12">1:12</span> Baada ya Wayahudi kupelekwa uhamishomi
Babuloni: Yekonia alimzaa Shealtieli, Shealtieli alimzaa Zerobabeli,

<span id="an_1:13">1:13</span> Zerobabeli alimzaa Abiudi, Abiudi alimzaa
Eliakimu, Eliakimu alimzaa Azori,

<span id="an_1:14">1:14</span> Azori alimzaa Zadoki, Zadoki alimzaa
Akimu, Akimu alimzaa Eliudi,

<span id="an_1:15">1:15</span> Eliudi alimzaa Eleazeri, Eleazeri alimzaa
Mathani, Mathani alimzaa Yakobo,

<span id="an_1:16">1:16</span> Yakobo alimzaa Yosefu, aliyekuwa mume
wake Maria, mama yake Yesu, aitwaye Kristo.

<span id="an_1:17">1:17</span> Basi, kulikuwa na vizazi kumi na vinne
tangu Abrahamu mpaka Daudi, vizazi kumi na vinne tangu Daudi mpaka
Wayahudi walipochukuliwa mateka Babuloni, na vizazi kumi na vinne tangu
kuchukuliwa mateka mpaka wakati wa Kristo.

<span id="an_1:18">1:18</span> Basi, hivi ndivyo Yesu Kristo
alivyozaliwa: Maria, mama yake, alikuwa ameposwa na Yosefu. Lakini kabla
hawajakaa pamoja kama mume na mke, alionekana kuwa mja mzito kwa uwezo
wa Roho Mtakatifu.

<span id="an_1:19">1:19</span> Yosefu, mumewe, kwa vile alikuwa
mwadilifu, hakutaka kumwaibisha hadharani; hivyo alikusudia kumwacha kwa
siri.

<span id="an_1:20">1:20</span> Alipokuwa bado anawaza jambo hilo,
malaika wa Bwana alimtokea katika ndoto, akamwambia, "Yosefu, mwana wa
Daudi, usiogope kumchukua Maria awe mke wako, maana amekuwa mja mzito
kwa uwezo wa Roho Mtakatifu.

<span id="an_1:21">1:21</span> Atajifungua mtoto wa kiume, nawe utampa
jina Yesu, kwa kuwa yeye atawaokoa watu wake kutoka katika dhambi zao."

<span id="an_1:22">1:22</span> Basi, haya yote yalitukia ili litimie
lile neno Bwana alilosema kwa njia ya nabii:

<span id="an_1:23">1:23</span> "Bikira atachukua mimba, atamzaa mtoto wa
kiume, naye ataitwa Emanueli" (maana yake, "Mungu yu pamoja nasi").

<span id="an_1:24">1:24</span> Hivyo, Yosefu alipoamka usingizini
alifanya kama malaika huyo alivyomwambia, akamchukua mke wake nyumbani.

<span id="an_1:25">1:25</span> Lakini hakumjua kamwe kimwili hata Maria
alipojifungua mtoto wa kiume. Naye Yosefu akampa jina Yesu.

<span id="an_2:1">2:1</span> Yesu alizaliwa mjini Bethlehemu, mkoani
Yudea, wakati Herode alipokuwa mfalme. Punde tu baada ya kuzaliwa kwake,
wataalamu wa nyota kutoka mashariki walifika Yerusalemu,

<span id="an_2:2">2:2</span> wakauliza, "Yuko wapi mtoto, Mfalme wa
Wayahudi, aliyezaliwa? Tumeiona nyota yake ilipotokea mashariki, tukaja
kumwabudu."

<span id="an_2:3">2:3</span> Mfalme Herode aliposikia hayo, alifadhaika,
yeye pamoja na wakazi wote wa Yerusalemu.

<span id="an_2:4">2:4</span> Basi akawaita pamoja makuhani wakuu wote na
walimu wa Sheria, akawauliza, "Kristo atazaliwa wapi?"

<span id="an_2:5">2:5</span> Nao wakamjibu, "Mjini Bethlehemu, mkoani
Yudea. Ndivyo nabii alivyoandika:

<span id="an_2:6">2:6</span> Ewe Bethlehemu katika nchi ya Yuda, kwa
vyovyote wewe si mdogo kabisa kati ya viongozi wa Yuda; maana kwako
atatokea kiongozi atakayewaongoza watu wangu, Israeli."

<span id="an_2:7">2:7</span> Hapo, Herode aliwaita faraghani hao
wataalamu wa nyota, akawauliza wakati hasa ile nyota ilipowatokea.

<span id="an_2:8">2:8</span> Kisha akawatuma Bethlehemu akisema,
"Nendeni mkachunguze kwa makini habari za mtoto huyo. Mkisha mpata
nileteeni habari ili nami niende nikamwabudu."

<span id="an_2:9">2:9</span> Baada ya kumsikiliza mfalme, hao wataalamu
wa nyota wakaenda. Kumbe ile nyota waliyokuwa wameiona upande wa
mashariki iliwatangulia hata ikaenda kusimama juu ya mahali pale
alipokuwa mtoto.

<span id="an_2:10">2:10</span> Walipoiona hiyo nyota, walifurahi mno.

<span id="an_2:11">2:11</span> Basi, wakaingia nyumbani, wakamwona yule
mtoto pamoja na Maria mama yake; wakapiga magoti, wakamsujudia. Kisha
wakafungua hazina zao, wakampa zawadi: dhahabu, ubani na manemane.

<span id="an_2:12">2:12</span> Mungu aliwaonya katika ndoto wasimrudie
Herode; hivyo wakarudi makwao kwa njia nyingine.

<span id="an_2:13">2:13</span> Baada ya wale wageni kuondoka, malaika wa
Bwana alimtokea Yosefu katika ndoto, akamwambia, "Amka! Mchukue mtoto
pamoja na mama yake, mkimbilie Misri. Kaeni huko mpaka nitakapokwambia,
maana Herode anakusudia kumwua huyu mtoto."

<span id="an_2:14">2:14</span> Hivyo, Yosefu aliamka, akamchukua mtoto
pamoja na mama yake, akaondoka usiku, akaenda Misri.

<span id="an_2:15">2:15</span> Akakaa huko mpaka Herode alipokufa. Jambo
hilo lilifanyika ili neno alilosema Bwana kwa njia ya nabii litimie:
"Nilimwita Mwanangu kutoka Misri."

<span id="an_2:16">2:16</span> Herode alipogundua kwamba wale wataalamu
wa nyota walikuwa wamemhadaa, alikasirika sana. Akaamuru watoto wote wa
kiume mjini Bethlehemu na kandokando yake wenye umri wa miaka miwili na
chini yake wauawe. Alifanya hivyo kufuatana na muda aliopata kujua
kutoka kwa wale wataalamu wa nyota.

<span id="an_2:17">2:17</span> Ndivyo yalivyotimia maneno yaliyosemwa
kwa njia ya nabii Yeremia:

<span id="an_2:18">2:18</span> "Sauti imesikika mjini Rama, kilio na
maombolezo mengi. Raheli anawalilia watoto wake, wala hataki kutulizwa,
maana wote wamefariki."

<span id="an_2:19">2:19</span> Baada ya kifo cha Herode, malaika wa
Bwana alimtokea Yosefu katika ndoto kule Misri,

<span id="an_2:20">2:20</span> akamwambia, "Amka! Mchukue mtoto pamoja
na mama yake, urudi tena katika nchi ya Israeli, maana wale waliotaka
kumwua mtoto huyo wamekwisha kufa."

<span id="an_2:21">2:21</span> Basi, Yosefu aliamka, akamchukua mtoto
pamoja na mama yake, akarejea katika nchi ya Israeli.

<span id="an_2:22">2:22</span> Lakini Yosefu aliposikia kwamba Arkelao
mwanawe Herode alikuwa mfalme wa Yudea mahali pa baba yake, aliogopa
kwenda huko. Naye baada ya kuonywa katika ndoto, alikwenda katika mkoa
wa Galilaya,

<span id="an_2:23">2:23</span> akahamia katika mji uitwao Nazareti.
Ndivyo yalivyotimia maneno yaliyonenwa kwa njia ya manabii: "Ataitwa
Mnazare."

<span id="an_3:1">3:1</span> Siku hizo Yohane Mbatizaji alitokea,
akaanza kuhubiri katika jangwa la Yudea:

<span id="an_3:2">3:2</span> "Tubuni, maana Ufalme wa mbinguni
umekaribia."

<span id="an_3:3">3:3</span> Huyu Yohane ndiye yule ambaye nabii Isaya
alinena juu yake aliposema: "Sauti ya mtu imesikika jangwani:
Mtayarishieni Bwana njia yake, nyoosheni vijia vyake."

<span id="an_3:4">3:4</span> Yohane alivaa vazi lililoshonwa kwa manyoya
ya ngamia, na ukanda wa ngozi kiunoni mwake. Chakula chake kilikuwa
nzige na asali ya mwituni.

<span id="an_3:5">3:5</span> Basi, watu kutoka Yerusalemu, kutoka mkoa
wote wa Yudea na sehemu zote za kandokando ya mto Yordani, walimwendea,

<span id="an_3:6">3:6</span> wakaziungama dhambi zao, naye akawabatiza
katika mto Yordani.

<span id="an_3:7">3:7</span> Lakini alipowaona Mafarisayo wengi na
Masadukayo wanamjia ili awabatize, aliwaambia, "Enyi kizazi cha nyoka!
Ni nani aliyewadokezea kwamba mnaweza kuiepuka ghadhabu inayokuja?

<span id="an_3:8">3:8</span> Onyesheni basi kwa matendo, kwamba mmetubu
kweli.

<span id="an_3:9">3:9</span> Msidhani kwamba mtaweza kujitetea kwa
kusema, Baba yetu ni Abrahamu! Nawaambieni hakika, Mungu anaweza
kuyafanya mawe haya yawe watoto wa Abrahamu.

<span id="an_3:10">3:10</span> Basi, shoka liko tayari kuikata mizizi ya
miti; hivyo, kila mti usiozaa matunda mazuri, utakatwa na kutupwa
motoni.

<span id="an_3:11">3:11</span> Mimi ninawabatizeni kwa maji kuonyesha
kwamba mmetubu. Lakini yule anayekuja baada yangu ana uwezo kuliko mimi.
Mimi sistahili hata kubeba viatu vyake. Yeye atawabatizeni kwa Roho
Mtakatifu na kwa moto.

<span id="an_3:12">3:12</span> Yeye anashika mkononi chombo cha kupuria
nafaka, ili aipure nafaka yake; akusanye ngano ghalani, na makapi
ayachome kwa moto usiozimika."

<span id="an_3:13">3:13</span> Wakati huo Yesu alitoka Galilaya akafika
katika mto Yordani, akamwendea Yohane ili abatizwe naye.

<span id="an_3:14">3:14</span> Lakini Yohane alijaribu kumzuia akisema,
"Je, wewe unakuja kwangu? Mimi hasa ndiye ninayehitaji kubatizwa nawe."

<span id="an_3:15">3:15</span> Lakini Yesu akamjibu, "Acha tu iwe hivyo
kwa sasa, maana kwa namna hii inafaa tuyatekeleze yale yote Mungu
anayotaka." Hapo Yohane akakubali.

<span id="an_3:16">3:16</span> Mara tu Yesu alipokwisha batizwa, alitoka
majini; na ghafla mbingu zikafunguka, akaona Roho wa Mungu akishuka kama
njiwa na kutua juu yake.

<span id="an_3:17">3:17</span> Sauti kutoka mbinguni ikasema, "Huyu
ndiye Mwanangu mpendwa, nimependezwa naye."

<span id="an_4:1">4:1</span> Kisha Roho alimwongoza Yesu mpaka jangwani
ili ajaribiwe na Ibilisi.

<span id="an_4:2">4:2</span> Akafunga siku arubaini mchana na usiku, na
mwishowe akaona njaa.

<span id="an_4:3">4:3</span> Basi, mshawishi akamjia, akamwambia, "Ikiwa
wewe ni Mwana wa Mungu, amuru mawe haya yawe mikate."

<span id="an_4:4">4:4</span> Yesu akamjibu, "Imeandikwa katika Maandiko
Matakatifu: Binadamu hataishi kwa mikate tu, ila kwa kila neno asemalo
Mungu."

<span id="an_4:5">4:5</span> Kisha Ibilisi akamchukua mpaka Yerusalemu,
mji mtakatifu, akamweka juu ya mnara wa hekalu,

<span id="an_4:6">4:6</span> akamwambia, "Ikiwa wewe ni Mwana wa Mungu,
jitupe chini; maana imeandikwa: Mungu atawaamuru malaika wake kwa ajili
yako; watakuchukua mikononi mwao, usije ukajikwaa kwenye jiwe."

<span id="an_4:7">4:7</span> Yesu akamwambia, "Imeandikwa pia:
Usimjaribu Bwana, Mungu wako."

<span id="an_4:8">4:8</span> Kisha Ibilisi akamchukua mpaka juu ya mlima
mrefu, akamwonyesha falme zote za ulimwengu na fahari zake,

<span id="an_4:9">4:9</span> akamwambia, "Hivi vyote nitakupa kama tu
ukipiga magoti na kuniabudu."

<span id="an_4:10">4:10</span> Hapo, Yesu akamwambia, "Nenda zako
Shetani! Imeandikwa: Utamwabudu Bwana Mungu wako na kumtumikia yeye peke
yake."

<span id="an_4:11">4:11</span> Basi, Ibilisi akamwacha, na malaika
wakaja, wakamhudumia.

<span id="an_4:12">4:12</span> Yesu aliposikia kwamba Yohane ametiwa
gerezani alikwenda Galilaya.

<span id="an_4:13">4:13</span> Aliondoka Nazareti, akaenda Kafarnaumu,
mji ulio kando ya bahari ya Genesareti, mpakani mwa wilaya za Zabuloni
na Naftali, akakaa huko.

<span id="an_4:14">4:14</span> Ndivyo lilivyotimia lile neno lililosemwa
kwa njia ya nabii Isaya:

<span id="an_4:15">4:15</span> "Nchi ya Zabuloni na nchi ya Naftali,
kuelekea baharini ng'ambo ya mto Yordani, Galilaya nchi ya watu wa
Mataifa!

<span id="an_4:16">4:16</span> Watu waliokaa gizani wameona mwanga
mkubwa. Nao walioishi katika nchi ya giza na kivuli cha kifo, mwanga
umewaangazia!"

<span id="an_4:17">4:17</span> Tangu wakati huo Yesu alianza kuhubiri
akisema, "Tubuni, maana ufalme wa mbinguni umekaribia!"

<span id="an_4:18">4:18</span> Yesu alipokuwa anatembea kando ya ziwa
Galilaya, aliwaona ndugu wawili wavuvi; Simoni (aitwae Petro) na Andrea,
ndugu yake; walikuwa wakivua samaki kwa nyavu ziwani.

<span id="an_4:19">4:19</span> Basi, akawaambia, "Nifuateni, nami
nitawafanya ninyi wavuvi wa watu."

<span id="an_4:20">4:20</span> Mara wakaziacha nyavu zao, wakamfuata.

<span id="an_4:21">4:21</span> Alipokwenda mbele kidogo, aliwaona ndugu
wengine wawili: Yakobo na Yohane, wana wa Zebedayo. Hao walikuwa ndani
ya mashua pamoja na baba yao Zebedayo, wakitengeneza nyavu zao. Basi
Yesu akawaita,

<span id="an_4:22">4:22</span> nao mara wakaiacha mashua pamoja na baba
yao, wakamfuata.

<span id="an_4:23">4:23</span> Yesu alikuwa anakwenda kila mahali
wilayani Galilaya, akifundisha katika masunagogi na kuhubiri Habari
Njema juu ya ufalme wa Mungu. Aliponya kila namna ya maradhi na magonjwa
waliyokuwa nayo watu.

<span id="an_4:24">4:24</span> Habari zake zikaenea katika mkoa wote wa
Siria. Wagonjwa wote wenye maradhi ya kila namna na wale waliosumbuliwa
na kila namna ya taabu: waliopagawa na pepo, wenye kifafa na watu
waliokuwa wamelemaa, walipelekwa kwake; naye akawaponya wote.

<span id="an_4:25">4:25</span> Makundi mengi ya watu kutoka Galilaya,
Dekapoli, Yerusalemu, Yudea na ng'ambo ya mto Yordani, walimfuata.

<span id="an_5:1">5:1</span> Yesu alipoyaona makundi ya watu, alipanda
mlimani, akaketi. Wanafunzi wake wakamwendea,

<span id="an_5:2">5:2</span> naye akaanza kuwafundisha:

<span id="an_5:3">5:3</span> "Heri walio maskini rohoni, maana ufalme wa
mbinguni ni wao.

<span id="an_5:4">5:4</span> Heri walio na huzuni, maana watafarijiwa.

<span id="an_5:5">5:5</span> Heri walio wapole, maana watairithi nchi.

<span id="an_5:6">5:6</span> Heri wenye njaa na kiu ya kufanya atakavyo
Mungu, maana watashibishwa.

<span id="an_5:7">5:7</span> Heri walio na huruma, maana watahurumiwa.

<span id="an_5:8">5:8</span> Heri wenye moyo safi, maana watamwona
Mungu.

<span id="an_5:9">5:9</span> Heri wenye kuleta amani, maana wataitwa
watoto wa Mungu.

<span id="an_5:10">5:10</span> Heri wanaoteswa kwa sababu ya kufanya
atakavyo Mungu, maana ufalme wa mbinguni ni wao.

<span id="an_5:11">5:11</span> "Heri yenu ninyi watu wakiwatukana,
wakiwadhulumu na kuwasingizia kila aina ya uovu kwa ajili yangu.

<span id="an_5:12">5:12</span> Furahini na kushangilia maana tuzo lenu
ni kubwa mbinguni. Hivyo ndivyo walivyowadhulumu manabii waliokuwako
kabla yenu.

<span id="an_5:13">5:13</span> "Ninyi ni chumvi ya dunia! Lakini chumvi
ikipoteza ladha yake itakolezwa na nini? Haifai kitu tena, ila hutupwa
nje na kukanyagwa na watu.

<span id="an_5:14">5:14</span> "Ninyi ni mwanga wa ulimwengu! Mji
uliojengwa juu ya mlima hauwezi kufichika.

<span id="an_5:15">5:15</span> Wala watu hawawashi taa na kuifunika kwa
chungu, ila huiweka juu ya kinara ili iwaangazie wote waliomo nyumbani.

<span id="an_5:16">5:16</span> Vivyo hivyo, ni lazima mwanga wenu
uangaze mbele ya watu, ili wayaone matendo yenu mema, wamtukuze Baba
yenu aliye mbinguni."

<span id="an_5:17">5:17</span> "Msidhani ya kuwa nimekuja kutangua
Sheria ya Mose na mafundisho ya manabii. Sikuja kutangua bali
kukamilisha.

<span id="an_5:18">5:18</span> Kweli nawaambieni, mpaka hapo mbingu na
dunia zitakapopita, hakuna hata nukta moja au sehemu ndogo kabisa ya
Sheria itakayoondolewa, mpaka yote yametimia.

<span id="an_5:19">5:19</span> Basi, yeyote atakayevunja hata amri moja
ndogo kuliko zote, na kuwafundisha wengine wafanye hivyo, huyo atakuwa
mdogo kabisa katika Ufalme wa mbiguni. Lakini yule atakayezishika na
kuwafundisha wengine, huyo atakuwa mkubwa katika Ufalme wa mbinguni.

<span id="an_5:20">5:20</span> Ndiyo maana nawaambieni, wema wenu
usipozidi ule wa Mafarisayo na walimu wa Sheria, hamtaingia kamwe katika
Ufalme wa mbinguni.

<span id="an_5:21">5:21</span> "Mmekwisha sikia ya kuwa watu wa kale
waliambiwa: Usiue! Atakayeua lazima ahukumiwe.

<span id="an_5:22">5:22</span> Lakini mimi nawaambieni, yeyote
anayemkasirikia ndugu yake, lazima ahukumiwe. Anayemdharau ndugu yake
atapelekwa mahakamani. Anayemwita ndugu yake: Pumbavu atastahili kuingia
katika moto wa Jehanamu.

<span id="an_5:23">5:23</span> Basi, ukipeleka sadaka yako mbele ya
madhabahu na hapo ukakumbuka kwamba ndugu yako ana ugomvi nawe,

<span id="an_5:24">5:24</span> iache sadaka yako mbele ya madhabahu,
nenda kwanza ukapatane na ndugu yako, ndipo urudi ukatoe sadaka yako.

<span id="an_5:25">5:25</span> "Patana na mshtaki wako upesi mkiwa bado
njiani, kwenda mahakamani. La sivyo, mshtaki wako atakukabidhi kwa
hakimu, naye hakimu atakukabidhi kwa askari, nawe utafungwa gerezani.

<span id="an_5:26">5:26</span> Kweli nakwambia, hutatoka humo mpaka
umemaliza kulipa senti ya mwisho.

<span id="an_5:27">5:27</span> "Mmesikia ya kuwa watu waliambiwa:
Usizini!

<span id="an_5:28">5:28</span> Lakini mimi nawaambieni, atakayemtazama
mwanamke kwa kumtamani, amekwisha zini naye moyoni mwake.

<span id="an_5:29">5:29</span> Basi, kama jicho lako la kulia
linakukosesha, ling'oe ukalitupe mbali. Afadhali zaidi kwako kupoteza
kiungo kimoja cha mwili wako, kuliko mwili wako wote kutupwa katika moto
wa Jehanamu.

<span id="an_5:30">5:30</span> Na kama mkono wako wa kulia unakukosesha,
ukate ukautupe mbali. Afadhali zaidi kupoteza kiungo kimoja cha mwili,
kuliko mwili wako wote uende katika moto wa Jehanamu.

<span id="an_5:31">5:31</span> "Ilikwisha semwa pia: Anayemwacha mke
wake, yampasa ampe hati ya talaka.

<span id="an_5:32">5:32</span> Lakini mimi nawaambieni, anayempa mkewe
talaka, isipokuwa kwa sababu ya uzinzi, anamfanya azini; na mtu akimwoa
mwanamke aliyepewa talaka, anazini.

<span id="an_5:33">5:33</span> "Tena mmesikia kuwa watu wa kale
waliambiwa: Usivunje kiapo chako, bali ni lazima utimize kiapo chako kwa
Bwana.

<span id="an_5:34">5:34</span> Lakini mimi nawaambieni, msiape kamwe;
wala kwa mbingu, maana ni kiti cha enzi cha Mungu;

<span id="an_5:35">5:35</span> wala kwa dunia, maana ni kiti chake cha
kuwekea miguu; wala kwa Yerusalemu, maana ni mji wa Mfalme mkuu.

<span id="an_5:36">5:36</span> Wala usiape kwa kichwa chako, maana
huwezi kuufanya hata unywele mmoja kuwa mweupe au mweusi.

<span id="an_5:37">5:37</span> Ukisema, Ndiyo, basi iwe Ndiyo; ukisema
Siyo, basi iwe kweli Siyo. Chochote kinachozidi hayo hutoka kwa yule
Mwovu.

<span id="an_5:38">5:38</span> "Mmesikia kwamba ilisemwa: Jicho kwa
jicho, jino kwa jino.

<span id="an_5:39">5:39</span> Lakini mimi nawaambieni, usimlipize
kisasi mtu mbaya. Mtu akikupiga kofi shavu la kulia, mgeuzie pia shavu
la pili.

<span id="an_5:40">5:40</span> Mtu akikupeleka mahakamani kutaka
kukuchukulia shati lako, mwache achukue pia koti lako.

<span id="an_5:41">5:41</span> Mtu akikulazimisha kubeba mzigo wake
kilomita moja, ubebe kilomita mbili.

<span id="an_5:42">5:42</span> Akuombaye mpe, na mtu akitaka kukukopa
kitu usimnyime.

<span id="an_5:43">5:43</span> "Mmesikia kwamba ilisemwa: Mpende jirani
yako na kumchukia adui yako.

<span id="an_5:44">5:44</span> Lakini mimi nawaambieni, wapendeni adui
zenu na kuwaombea wale wanaowadhulumu ninyi

<span id="an_5:45">5:45</span> ili mpate kuwa watoto wa Baba yenu aliye
mbinguni. Kwa maana yeye huwaangazia jua lake watu wabaya na wema, na
kuwanyeshea mvua watu wanyofu na waovu.

<span id="an_5:46">5:46</span> Je, mtapata tuzo gani kwa kuwapenda tu
wale wanaowapenda ninyi? Hakuna! Kwa maana hata watoza ushuru hufanya
hivyo!

<span id="an_5:47">5:47</span> Kama mkiwasalimu ndugu zenu tu, je,
mmefanya kitu kisicho cha kawaida? Hata watu wasiomjua Mungu nao hufanya
vivyo hivyo.

<span id="an_5:48">5:48</span> Basi, muwe wakamilifu kama Baba yenu wa
mbinguni alivyo mkamilifu.

<span id="an_6:1">6:1</span> "Jihadharini msije mkafanya matendo yenu
mema mbele ya watu kusudi mwonekane nao. La sivyo, Baba yenu aliye
mbinguni hatawapeni tuzo.

<span id="an_6:2">6:2</span> "Basi, unapomsaidia maskini, usijitangaze.
Usifanye kama wanafiki wafanyavyo katika masunagogi na njiani ili watu
wawasifu. Kweli nawaambieni, hao wamekwisha pata tuzo lao.

<span id="an_6:3">6:3</span> Lakini wewe unapomsaidia maskini, fanya
hivyo kwamba hata rafiki yako asijue ufanyalo.

<span id="an_6:4">6:4</span> Toa msaada wako kwa siri, na Baba yako
aonaye yaliyofichika, atakutuza.

<span id="an_6:5">6:5</span> "Mnaposali, msifanye kama wanafiki. Wao
hupenda kusimama na kusali katika masunagogi na katika pembe za njia ili
watu wawaone. Kweli nawaambieni, hao wamekwisha pata tuzo lao.

<span id="an_6:6">6:6</span> Lakini wewe unaposali, ingia chumbani
mwako, funga mlango, kisha umwombe Baba yako asiyeonekana. Naye Baba
yako aonaye yaliyofichika, atakutuza.

<span id="an_6:7">6:7</span> "Mnaposali, msipayuke maneno kama watu
wasiomjua Mungu. Wao hudhani kwamba Mungu atawasikiliza ati kwa sababu
ya maneno mengi.

<span id="an_6:8">6:8</span> Msiwe kama wao. Baba yenu anajua
mnayoyahitaji hata kabla ya kumwomba.

<span id="an_6:9">6:9</span> Basi, hivi ndivyo mnavyopaswa kusali: Baba
yetu uliye mbinguni: Jina lako litukuzwe.

<span id="an_6:10">6:10</span> Ufalme wako ufike. Utakalo lifanyike
duniani kama mbinguni.

<span id="an_6:11">6:11</span> Utupe leo chakula chetu tunachohitaji.

<span id="an_6:12">6:12</span> Utusamehe makosa yetu, kama nasi
tunavyowasamehe waliotukosea.

<span id="an_6:13">6:13</span> Usitutie katika majaribu, lakini utuokoe
na yule Mwovu. is Baadhi ya makala za zamani zina; Kwa kuwa ufalme ni
wako, na nguvu, na utukufu, hata milele. Amina.

<span id="an_6:14">6:14</span> "Maana mkiwasamehe watu makosa yao, Baba
yenu wa mbinguni atawasamehe ninyi pia.

<span id="an_6:15">6:15</span> Lakini msipowasamehe watu makosa yao,
naye Baba yenu hatawasamehe ninyi makosa yenu.

<span id="an_6:16">6:16</span> "Mnapofunga, msiwe na huzuni kama
wanafiki. Wao hukunja nyuso zao wapate kuonekana na watu kuwa wanafunga.
Nawaambieni hakika, hao wamekwisha pata tuzo lao.

<span id="an_6:17">6:17</span> Wewe lakini unapofunga, paka kichwa chako
mafuta, nawa uso wako,

<span id="an_6:18">6:18</span> ili mtu yeyote asijue kwamba unafunga,
ila ujulikane tu kwa Baba yako asiyeonekana. Naye Baba yako aonaye
yaliyofichika atakutuza.

<span id="an_6:19">6:19</span> "Msijiwekee hazina hapa duniani ambako
nondo na kutu huharibu, na wezi huingia na kuiba.

<span id="an_6:20">6:20</span> Jiwekeeni hazina mbinguni ambako nondo na
kutu hawawezi kuiharibu, wala wezi hawaingii wakaiba.

<span id="an_6:21">6:21</span> Maana pale ilipo hazina yako, ndipo pia
utakapokuwa moyo wako.

<span id="an_6:22">6:22</span> "Jicho ni taa ya mwili. Kama jicho lako
ni zima, mwili wako wote utakuwa katika mwanga.

<span id="an_6:23">6:23</span> Lakini ikiwa jicho lako ni bovu, mwili
wako wote utakuwa katika giza. Basi, ikiwa mwanga ulioko ndani yako ni
giza, basi, hilo ni giza la kutisha mno.

<span id="an_6:24">6:24</span> "Hakuna mtu awezaye kutumikia mabwana
wawili. Maana atamchukia mmoja na kumpenda huyo wa pili; au ataambatana
na mmoja na kumdharau huyo mwingine. Hamwezi kumtumikia Mungu na mali
pamoja.

<span id="an_6:25">6:25</span> "Ndiyo maana nawaambieni, msiwe na
wasiwasi juu ya chakula na kinywaji mnavyohitaji ili kuishi, wala juu ya
mavazi mnayohitaji kwa ajili ya miili yenu. Je, maisha ni chakula tu au
zaidi? Na mwili, je, si zaidi ya mavazi?

<span id="an_6:26">6:26</span> Waangalieni ndege wa mwituni: hawapandi,
hawavuni, wala hawana ghala yoyoye. Hata hivyo, Baba yenu wa mbinguni
huwalisha. Je, ninyi si wa thamani kuliko hao?

<span id="an_6:27">6:27</span> Ni nani miongoni mwenu kwa kuwa na
wasiwasi sana anaweza kuuongeza muda wa maisha yake?

<span id="an_6:28">6:28</span> "Na kuhusu mavazi, ya nini kuwa na
wasiwasi? Tazameni maua ya porini jinsi yanavyostawi. Hayafanyi kazi
wala hayasokoti.

<span id="an_6:29">6:29</span> Lakini nawaambieni, hata Solomoni
mwenyewe na fahari zake zote hakupata kuvikwa vizuri kama ua mojawapo.

<span id="an_6:30">6:30</span> Ikiwa basi Mungu hulivika hivyo jani la
shambani ambalo leo liko na kesho latupwa motoni, je, hatafanya zaidi
kwenu ninyi? Enyi watu wenye imani haba!

<span id="an_6:31">6:31</span> "Basi, msiwe na wasiwasi: Tutakula nini,
tutakunywa nini, tutavaa nini!

<span id="an_6:32">6:32</span> Maana hayo yote yanahangaikiwa na watu
wasiomjua Mungu. Baba yenu wa mbinguni anajua kwamba mnahitaji vitu
hivyo vyote.

<span id="an_6:33">6:33</span> Bali, zingatieni kwanza Ufalme wa Mungu
na matakwa yake, na hayo mengine yote mtapewa kwa ziada.

<span id="an_6:34">6:34</span> Basi, msiwe na wasiwasi juu ya kesho;
kesho inayo yake. Matatizo ya siku moja yanawatosheni kwa siku hiyo.

<span id="an_7:1">7:1</span> "Msiwahukumu wengine, msije nanyi
mkahukumiwa na Mungu;

<span id="an_7:2">7:2</span> kwa maana jinsi mnavyowahukumu wengine,
ndivyo nanyi mtakavyohukumiwa; na kipimo kilekile mnachotumia kwa
wengine ndicho Mungu atakachotumia kwenu.

<span id="an_7:3">7:3</span> Kwa nini wakiona kibanzi kilicho jichoni
mwa ndugu yako, na papo hapo huioni boriti iliyoko jichoni mwako?

<span id="an_7:4">7:4</span> Au, wawezaje kumwambia ndugu yako, Ndugu,
ngoja nikuondoe kibanzi jichoni mwako, wakati wewe mwenyewe unayo boriti
jichoni mwako?

<span id="an_7:5">7:5</span> Mnafiki wewe! Ondoa kwanza boriti iliyoko
jichoni mwako na hapo ndipo utaona waziwazi kiasi cha kuweza kuondoa
kibanzi kilichoko jichoni mwa ndugu yako.

<span id="an_7:6">7:6</span> "Msiwape mbwa vitu vitakatifu wasije
wakageuka na kuwararua ninyi; wala msiwatupie nguruwe lulu zenu wasije
wakazikanyaga.

<span id="an_7:7">7:7</span> "Ombeni, nanyi mtapewa; tafuteni, nanyi
mtapata; bisheni, nanyi mtafunguliwa.

<span id="an_7:8">7:8</span> Maana, aombaye hupewa, atafutaye hupata, na
abishaye hufunguliwa.

<span id="an_7:9">7:9</span> Je, kuna yeyote miongoni mwenu ambaye mtoto
wake akimwomba mkate, atampa jiwe?

<span id="an_7:10">7:10</span> Au je, akimwomba samaki, atampa nyoka?

<span id="an_7:11">7:11</span> Kama basi ninyi, ingawa ni waovu, mwajua
kuwapa watoto wenu vitu vizuri, hakika Baba yenu wa mbinguni atafanya
zaidi: atawapa mema wale wanaomwomba.

<span id="an_7:12">7:12</span> "Watendeeni wengine yale mnayotaka wao
wawatendee ninyi. Hii ndiyo maana ya Sheria ya Mose na mafundisho ya
manabii.

<span id="an_7:13">7:13</span> "Ingieni kwa kupitia mlango mwembamba.
Kwa maana njia inayoongoza kwenye maangamizi ni pana, na mlango wa
kuingilia humo ni mpana; waendao njia hiyo ni wengi.

<span id="an_7:14">7:14</span> Lakini njia inayoongoza kwenye uzima ni
nyembamba, na mlango wa kuingilia humo ni mwembamba; ni watu wachache tu
wanaoweza kuigundua njia hiyo.

<span id="an_7:15">7:15</span> "Jihadharini na manabii wa uongo. Wao
huja kwenu wakionekana kama kondoo kwa nje, lakini kwa ndani ni mbwa
mwitu wakali.

<span id="an_7:16">7:16</span> Mtawatambua kwa matendo yao. Je, watu
huchuma zabibu katika miti ya miiba, au tini katika mbigili? La!

<span id="an_7:17">7:17</span> Basi, mti mwema huzaa matunda mema, na
mti mbaya huzaa matunda mabaya.

<span id="an_7:18">7:18</span> Mti mwema hauwezi kuzaa matunda mabaya,
wala mti mbaya hauwezi kuzaa matunda mema.

<span id="an_7:19">7:19</span> Kila mti usiozaa matunda mema utakatwa na
kutupwa motoni.

<span id="an_7:20">7:20</span> Kwa hiyo, mtawatambua kwa matendo yao.

<span id="an_7:21">7:21</span> "Si kila aniambiaye, Bwana, Bwana,
ataingia katika Ufalme wa mbinguni; ila ni yule tu anayetimiza mapenzi
ya Baba yangu aliye mbinguni.

<span id="an_7:22">7:22</span> Wengi wataniambia Siku ile ya hukumu:
Bwana, Bwana! kwa jina lako tulitangaza ujumbe wako, na kwa jina lako
tuliwatoa pepo na kufanya miujiza mingi.

<span id="an_7:23">7:23</span> Hapo nitawaambia: Sikuwajua ninyi kamwe;
ondokeni mbele yangu, enyi watenda maovu.

<span id="an_7:24">7:24</span> "Kwa sababu hiyo, kila mtu anayeyasikia
maneno yangu na kuyazingatia, anafanana na mtu mwenye busara, aliyejenga
nyumba yake juu ya mwamba.

<span id="an_7:25">7:25</span> Mvua ikanyesha, mito ikafurika, pepo kali
zikavuma na kuipiga nyumba hiyo. Lakini haikuanguka kwa sababu ilikuwa
imejengwa juu ya mwamba.

<span id="an_7:26">7:26</span> "Lakini yeyote anayesikia maneno yangu
haya bila kuyazingatia, anafanana na mtu mpumbavu aliyejenga nyumba yake
juu ya mchanga.

<span id="an_7:27">7:27</span> Mvua ikanyesha, mito ikafurika, pepo kali
zikavuma na kuipiga nyumba hiyo, nayo ikaanguka; tena kwa kishindo
kikubwa."

<span id="an_7:28">7:28</span> Yesu alipomaliza kusema maneno hayo,
umati wa watu ukashangazwa na mafundisho yake.

<span id="an_7:29">7:29</span> Hakuwa kama walimu wao wa Sheria, bali
alifundisha kwa mamlaka.

<span id="an_8:1">8:1</span> Yesu aliposhuka kutoka mlimani, makundi
mengi ya watu yalimfuata.

<span id="an_8:2">8:2</span> Basi, akaja mtu mmoja mwenye ukoma,
akamsujudia akisema, "Bwana, ukitaka, waweza kunitakasa!"

<span id="an_8:3">8:3</span> Yesu akanyosha mkono wake, akamgusa na
kusema, "Nataka! Takasika." Mara huyo mtu akapona ukoma wake.

<span id="an_8:4">8:4</span> Kisha Yesu akamwambia, "Sikiliza,
usimwambie mtu yeyote, ila nenda ukajionyeshe kwa kuhani, na ukatoe
sadaka iliyoamriwa na Mose kuwathibitishia kwamba umepona."

<span id="an_8:5">8:5</span> Yesu alipokuwa anaingia mjini Kafarnaumu,
ofisa mmoja Mroma alimwendea, akamsihi

<span id="an_8:6">8:6</span> akisema, "Mheshimiwa, mtumishi wangu
amelala nyumbani, mgonjwa wa kupooza na anaumwa sana."

<span id="an_8:7">8:7</span> Yesu akamwambia, "Nitakuja kumponya."

<span id="an_8:8">8:8</span> Huyo ofisa akamwambia, "Mheshimiwa,
sistahili uingie nyumbani mwangu. Lakini sema tu neno, na mtumishi wangu
atapona.

<span id="an_8:9">8:9</span> Maana, hata mimi niliye mtu chini ya
mamlaka ya wengine, ninao askari chini yangu. Namwambia mmoja, Nenda!
naye huenda; na mwingine, Njoo! naye huja; na mtumishi wangu, Fanya kitu
hiki! naye hufanya."

<span id="an_8:10">8:10</span> Yesu aliposikia hayo, alistaajabu,
akawaambia watu waliokuwa wanamfuata, "Kweli nawaambieni, sijapata
kumwona mtu yeyote katika Israeli aliye na imani kama hii.

<span id="an_8:11">8:11</span> Basi, nawaambieni kwamba watu wengi
watakuja kutoka mashariki na magharibi, nao wataketi karamuni pamoja na
Abrahamu, Isaka na Yakobo katika Ufalme wa mbinguni.

<span id="an_8:12">8:12</span> Lakini wale ambao wangalipaswa kuwa
katika Ufalme huo watatupwa nje, gizani, ambako watalia na kusaga meno."

<span id="an_8:13">8:13</span> Kisha Yesu akamwambia huyo ofisa Mroma,
"Nenda nyumbani; na iwe kama ulivyoamini." Na mtumishi wake akapona saa
ileile.

<span id="an_8:14">8:14</span> Yesu alifika nyumbani kwa Petro, akamkuta
mama mkwe wa Petro amelala kitandani, ana homa kali.

<span id="an_8:15">8:15</span> Basi, Yesu akamgusa huyo mama mkono, na
homa ikamwacha; akasimama, akamtumikia.

<span id="an_8:16">8:16</span> Ilipokuwa jioni, walimletea watu wengi
waliokuwa wamepagawa na pepo; naye, kwa kusema neno tu, akawafukuza hao
pepo. Aliwaponya pia watu wote waliokuwa wagonjwa.

<span id="an_8:17">8:17</span> Alifanya hivyo ili yale aliyosema nabii
Isaya yatimie: "Yeye mwenyewe ameondoa udhaifu wetu, ameyachukua
magonjwa yetu."

<span id="an_8:18">8:18</span> Yesu alipoona kundi la watu limemzunguka,
aliwaamuru wanafunzi wake waende ng'ambo ya ziwa.

<span id="an_8:19">8:19</span> Mwalimu mmoja wa Sheria akamwendea,
akamwambia, "Mwalimu, mimi nitakufuata kokote uendako."

<span id="an_8:20">8:20</span> Yesu akamjibu, "Mbweha wana mapango, na
ndege wana viota; lakini Mwana wa Mtu hana mahali pa kupumzikia."

<span id="an_8:21">8:21</span> Kisha mtu mwingine miongoni mwa wanafunzi
wake akamwambia, "Bwana, niruhusu kwanza niende nikamzike baba yangu."

<span id="an_8:22">8:22</span> Lakini Yesu akamwambia, "Nifuate! Waache
wafu wazike wafu wao."

<span id="an_8:23">8:23</span> Yesu alipanda mashua, na wanafunzi wake
wakaenda pamoja naye.

<span id="an_8:24">8:24</span> Ghafla, dhoruba kali ikatokea ziwani,
hata mawimbi yakaanza kuifunika mashua. Yesu alikuwa amelala usingizi.

<span id="an_8:25">8:25</span> Wanafunzi wakamwendea, wakamwamsha
wakisema, "Bwana, tuokoe, tunaangamia!"

<span id="an_8:26">8:26</span> Yesu akawaambia, "Enyi watu wenye imani
haba; mbona mnaogopa?" Basi, akainuka, akazikemea pepo na mawimbi;
kukawa shwari kabisa.

<span id="an_8:27">8:27</span> Watu wakashangaa, wakasema, "Ni mtu wa
namna gani huyu? Hata pepo na mawimbi vinamtii!"

<span id="an_8:28">8:28</span> Yesu alifika katika nchi ya Wagerasi,
ng'ambo ya ziwa, na huko watu wawili waliopagawa na pepo wakakutana naye
wakitokea makaburini. Watu hawa walikuwa wenye kutisha mno, hata hakuna
mtu aliyethubutu kupita katika njia hiyo.

<span id="an_8:29">8:29</span> Nao wakaanza kupiga kelele, "Una shauri
gani nasi, wewe Mwana wa Mungu? Je, umekuja kututesa kabla ya wakati
wake?"

<span id="an_8:30">8:30</span> Karibu na mahali hapo kulikuwa na nguruwe
wengi wakichungwa.

<span id="an_8:31">8:31</span> Basi, hao pepo wakamsihi, "Ikiwa
utatutoa, basi uturuhusu tuwaingie nguruwe wale."

<span id="an_8:32">8:32</span> Yesu akawaambia, "Haya, nendeni." Hapo
wakawatoka watu hao, wakawaingia nguruwe. Kundi lote la nguruwe
likaporomoka kwenye ule mteremko mkali, likatumbukia ziwani; nguruwe
wote wakafa maji.

<span id="an_8:33">8:33</span> Wachungaji wa hao nguruwe walikimbia,
wakaenda mjini. Huko walitoa habari zote na mambo yaliyowapata wale watu
waliokuwa wamepagawa.

<span id="an_8:34">8:34</span> Basi, watu wote katika mji ule walitoka,
wakamwendea Yesu; na walipomwona, wakamsihi aondoke katika nchi yao.

<span id="an_9:1">9:1</span> Yesu alipanda mashua, akavuka ziwa na
kufika katika mji wake.

<span id="an_9:2">9:2</span> Hapo watu walimletea mtu mmoja aliyepooza
mwili, amelazwa juu ya kitanda. Yesu alipoona imani yao, akamwambia huyo
mtu aliyepooza, "Jipe moyo mwanangu! Umesamehewa dhambi zako."

<span id="an_9:3">9:3</span> Baadhi ya walimu wa Sheria wakaanza
kufikiri, "Mtu huyu anamkufuru Mungu!"

<span id="an_9:4">9:4</span> Yesu aliyajua mawazo yao, akasema, "Kwa
nini mnawaza mabaya mioyoni mwenu?

<span id="an_9:5">9:5</span> Ni lipi lililo rahisi zaidi: kusema,
Umesamehewa dhambi zako, au kusema, Simama, utembee?

<span id="an_9:6">9:6</span> Basi, nataka mjue kwamba Mwana wa Mtu anao
uwezo wa kuwasamehe watu dhambi duniani." Hapo akamwambia huyo mtu
aliyepooza, "Inuka, chukua kitanda chako, uende nyumbani kwako."

<span id="an_9:7">9:7</span> Huyo mtu aliyekuwa amepooza akainuka,
akaenda nyumbani kwake.

<span id="an_9:8">9:8</span> Watu wote katika ule umati walipoona hayo,
walishangaa na kuogopa; wakamtukuza Mungu aliyewapa binadamu uwezo wa
namna hiyo.

<span id="an_9:9">9:9</span> Yesu aliondoka hapo, na alipokuwa anakwenda
zake, alimwona mtu mmoja aitwaye Mathayo, ameketi katika ofisi ya
ushuru. Basi, Yesu akamwambia, "Nifuate." Naye Mathayo akainuka,
akamfuata.

<span id="an_9:10">9:10</span> Yesu alipokuwa nyumbani ameketi kula
chakula, watoza ushuru wengi na wahalifu walikuja wakaketi pamoja naye
na wanafunzi wake.

<span id="an_9:11">9:11</span> Mafarisayo walipoona hayo, wakawaambia
wanafunzi wake, "Mbona mwalimu wenu anakula pamoja na watoza ushuru na
wenye dhambi?"

<span id="an_9:12">9:12</span> Yesu aliwasikia, akasema, "Watu wenye
afya hawahitaji daktari; wanaomhitaji ni wale walio wagonjwa. Sikuja
kuwaita watu wema, ila wenye dhambi.

<span id="an_9:13">9:13</span> Basi, kajifunzeni maana ya maneno haya:
Nataka huruma, wala si dhabihu. Sikuja kuwaita watu wema, bali wenye
dhambi."

<span id="an_9:14">9:14</span> Kisha wanafunzi wa Yohane mbatizaji
walimwendea Yesu, wakamwuliza, "Sisi na Mafarisayo hufunga mara nyingi;
mbona wanafunzi wako hawafungi?"

<span id="an_9:15">9:15</span> Yesu akawajibu, "Je, walioalikwa arusini
wanaweza kuomboleza wakati bwana arusi yupo pamoja nao? La hasha! Lakini
wakati utafika ambapo bwana arusi ataondolewa kati yao; wakati huo ndipo
watakapofunga.

<span id="an_9:16">9:16</span> "Hakuna mtu atiaye kiraka cha nguo mpya
katika vazi kuukuu. Maana kiraka hicho kitararua hilo vazi kuukuu, na
pale palipokuwa pameraruka pataongezeka.

<span id="an_9:17">9:17</span> Wala hakuna mtu awekaye divai mpya katika
viriba vikuukuu. Akifanya hivyo, viriba hupasuka na divai ikamwagika,
navyo viriba vikaharibika. Ila divai mpya hutiwa katika viriba vipya, na
vyote viwili, viriba na divai, vikahifadhiwa salama."

<span id="an_9:18">9:18</span> Yesu alipokuwa akisema hayo, ofisa mmoja
Myahudi alifika, akamwinamia na kusema, "Binti yangu amekufa sasa hivi.
Lakini, tafadhali njoo umwekee mkono wako naye ataishi."

<span id="an_9:19">9:19</span> Yesu akaondoka pamoja na wanafunzi wake,
akamfuata.

<span id="an_9:20">9:20</span> Mama mmoja, mgonjwa wa kutokwa damu kwa
muda wa miaka kumi na miwili, alimfuata Yesu nyuma, akagusa pindo la
vazi lake.

<span id="an_9:21">9:21</span> Alifanya hivyo kwani alifikiri moyoni:
"Nikigusa tu vazi lake, nitapona."

<span id="an_9:22">9:22</span> Basi, Yesu akageuka akamwona, akamwambia,
"Binti, jipe moyo! Imani yako imekuponya." Mama huyo akapona saa ileile.

<span id="an_9:23">9:23</span> Kisha Yesu akaingia nyumbani kwa yule
ofisa. Na alipowaona wapiga filimbi na umati wa watu wanaofanya matanga,

<span id="an_9:24">9:24</span> akasema, "Ondokeni hapa! Msichana huyu
hakufa, amelala tu." Nao wakamcheka.

<span id="an_9:25">9:25</span> Basi, umati wa watu ulipoondolewa, Yesu
aliingia ndani, akamshika huyo msichana mkono, naye akasimama.

<span id="an_9:26">9:26</span> Habari hiyo ikavuma sana katika nchi ile
yote.

<span id="an_9:27">9:27</span> Yesu aliondoka hapo, na alipokuwa
anakwenda, vipofu wawili walimfuata wakipiga kelele, "Mwana wa Daudi,
utuhurumie!"

<span id="an_9:28">9:28</span> Yesu alipoingia nyumbani, vipofu hao
wawili wakamwendea, naye akawauliza, "Je, mnaamini kwamba naweza
kuwafanyia jambo hilo?" Nao wakamjibu, "Naam, Mheshimiwa."

<span id="an_9:29">9:29</span> Hapo Yesu akayagusa macho yao, akasema,
"Na iwe kwenu kama mnavyoamini."

<span id="an_9:30">9:30</span> Macho yao yakafunguliwa. Naye Yesu
akawaonya kwa ukali: "Msimwambie mtu yeyote jambo hili."

<span id="an_9:31">9:31</span> Lakini wao wakaondoka, wakaeneza habari
za Yesu katika nchi ile yote.

<span id="an_9:32">9:32</span> Watu walipokuwa wanakwenda zao, wengine
walimletea Yesu mtu mmoja aliyekuwa bubu kwa sababu alikuwa amepagawa na
pepo.

<span id="an_9:33">9:33</span> Mara tu huyo pepo alipotolewa, mtu huyo
aliyekuwa bubu akaanza kuongea tena. Watu wakashangaa na kusema, "Jambo
kama hili halijapata kuonekana katika Israeli!"

<span id="an_9:34">9:34</span> Lakini Mafarisayo wakawa wanasema,
"Anawatoa pepo kwa nguvu ya mkuu wa pepo wabaya."

<span id="an_9:35">9:35</span> Yesu alitembelea miji yote na vijiji,
akafundisha katika masunagogi yao akihubiri Habari Njema ya Ufalme wa
Mungu, na kuponya magonjwa yote na udhaifu wa kila namna.

<span id="an_9:36">9:36</span> Basi, alipowaona watu, makundi kwa
makundi, aliwaonea huruma kwa sababu walikuwa hoi na wenye wasiwasi kama
kondoo wasio na mchungaji.

<span id="an_9:37">9:37</span> Hapo akawaambia wanafunzi wake, "Mavuno
ni mengi, lakini wavunaji ni wachache.

<span id="an_9:38">9:38</span> Kwa hivyo mwombeni mwenye shamba atume
wavunaji shambani mwake."

<span id="an_10:1">10:1</span> Yesu aliwaita wanafunzi wake kumi na
wawili, akawapa uwezo wa kutoa pepo wachafu na kuponya magonjwa na
maradhi yote.

<span id="an_10:2">10:2</span> Majina ya hao mitume kumi na wawili ni
haya: wa kwanza ni Simoni aitwae Petro, na Andrea ndugu yake; Yakobo
mwana wa Zebedayo, na Yohane ndugu yake;

<span id="an_10:3">10:3</span> Filipo na Bartholomayo, Thoma na Mathayo
aliyekuwa mtoza ushuru; Yakobo mwana wa Alfayo, na Thadayo;

<span id="an_10:4">10:4</span> Simoni Mkanaani, na Yuda Iskarioti ambaye
alimsaliti Yesu.

<span id="an_10:5">10:5</span> Yesu aliwatuma hao kumi na wawili na
kuwapa maagizo haya: "Msiende kwa watu wa mataifa mengine, wala msiingie
katika mji wa Wasamaria.

<span id="an_10:6">10:6</span> Ila nendeni kwa watu wa Israeli
waliopotea kama kondoo.

<span id="an_10:7">10:7</span> Mnapokwenda hubirini hivi: Ufalme wa
mbinguni umekaribia.

<span id="an_10:8">10:8</span> Ponyeni wagonjwa, fufueni wafu, takaseni
wenye ukoma, toeni pepo. Mmepewa bure, toeni bure.

<span id="an_10:9">10:9</span> Msichukue mifukoni mwenu dhahabu, wala
fedha, wala sarafu za shaba.

<span id="an_10:10">10:10</span> Msichukue mkoba wa kuombea njiani, wala
koti la ziada, wala viatu, wala fimbo. Maana mfanyakazi anastahili
riziki yake.

<span id="an_10:11">10:11</span> "Mkiingia katika mji wowote au kijiji,
tafuteni humo mtu yeyote aliye tayari kuwakaribisheni, na kaeni naye
mpaka mtakapoondoka mahali hapo.

<span id="an_10:12">10:12</span> Mnapoingia nyumbani wasalimuni wenyeji
wake.

<span id="an_10:13">10:13</span> Kama wenyeji wa nyumba hiyo wakiipokea
salamu hiyo, basi, amani yenu itakaa pamoja nao. Lakini ikiwa
hawaipokei, basi amani yenu itawarudia ninyi.

<span id="an_10:14">10:14</span> Kama mtu yeyote atakataa
kuwakaribisheni au kuwasikilizeni, basi mtokapo katika nyumba hiyo au
mji huo, yakung'uteni mavumbi miguuni mwenu kama onyo kwao.

<span id="an_10:15">10:15</span> Kweli nawaambieni, Siku ya hukumu mji
huo utapata adhabu kubwa kuliko ile iliyoipata miji ya Sodoma na Gomora.

<span id="an_10:16">10:16</span> "Sasa, mimi nawatuma ninyi kama kondoo
kati ya mbwa mwitu. Muwe na busara kama nyoka, na wapole kama njiwa.

<span id="an_10:17">10:17</span> Jihadharini na watu, maana watawapeleka
ninyi mahakamani na kuwapiga viboko katika masunagogi yao.

<span id="an_10:18">10:18</span> Mtapelekwa mbele ya watawala na wafalme
kwa sababu yangu, mpate kutangaza Habari Njema kwao na kwa mataifa.

<span id="an_10:19">10:19</span> Basi, watakapowapeleka ninyi
mahakamani, msiwe na wasiwasi mtasema nini au namna gani; wakati
utakapofika, mtapewa la kusema.

<span id="an_10:20">10:20</span> Maana si ninyi mtakaosema, bali ni Roho
wa Baba yenu asemaye ndani yenu.

<span id="an_10:21">10:21</span> "Ndugu atamsaliti ndugu yake auawe, na
baba atamsaliti mwanawe, nao watoto watawashambulia wazazi wao na
kuwaua.

<span id="an_10:22">10:22</span> Watu wote watawachukieni kwa sababu ya
jina langu. Lakini atakayevumilia mpaka mwisho, ataokolewa.

<span id="an_10:23">10:23</span> "Watu wakiwadhulumu katika mji mmoja,
kimbilieni mji mwingine. Kweli nawaambieni, hamtamaliza ziara yenu
katika miji yote ya Israeli kabla Mwana wa Mtu hajafika.

<span id="an_10:24">10:24</span> "Mwanafunzi si mkuu kuliko mwalimu
wake, wala mtumishi si mkuu kuliko bwana wake.

<span id="an_10:25">10:25</span> Yatosha mwanafunzi kuwa kama mwalimu
wake, na mtumishi kuwa kama bwana wake. Ikiwa wamemwita mkubwa wa jamaa
Beelzebuli, je hawatawaita watu wengine wa jamaa hiyo majina mabaya
zaidi?

<span id="an_10:26">10:26</span> "Basi, msiwaogope watu hao. Kila
kilichofunikwa kitafunuliwa, na kila kilichofichwa kitafichuliwa.

<span id="an_10:27">10:27</span> Ninalowaambieni ninyi katika giza,
lisemeni katika mwanga; na jambo mlilosikia likinong'onezwa, litangazeni
hadharani.

<span id="an_10:28">10:28</span> Msiwaogope wale wauao mwili, lakini
hawawezi kuiua roho. Afadhali zaidi kumwogopa yule awezaye kuuangamiza
mwili pamoja na roho katika moto wa Jehanamu.

<span id="an_10:29">10:29</span> Shomoro wawili huuzwa kwa senti tano.
Lakini hata mmoja wao haanguki chini bila kibali cha Baba yenu.

<span id="an_10:30">10:30</span> Lakini kwa upande wenu, hata nywele za
vichwa vyenu zimehesabiwa zote.

<span id="an_10:31">10:31</span> Kwa hiyo msiogope; ninyi mu wa thamani
kuliko shomoro wengi.

<span id="an_10:32">10:32</span> "Kila mtu anayekiri hadharani kwamba
yeye ni wangu, mimi pia nitamkiri mbele ya Baba yangu aliye mbinguni.

<span id="an_10:33">10:33</span> Lakini yeyote atakayenikana hadharani,
nami nitamkana mbele ya Baba yangu aliye mbinguni.

<span id="an_10:34">10:34</span> "Msidhani kwamba nimekuja kuleta amani
duniani. Sikuja kuleta amani bali upanga.

<span id="an_10:35">10:35</span> Maana nimekuja kuleta mafarakano kati
ya mtu na baba yake, kati ya binti na mama yake, kati ya mkwe na mkwe
wake.

<span id="an_10:36">10:36</span> Na maadui wa mtu ni watu wa nyumbani
mwake.

<span id="an_10:37">10:37</span> "Ampendaye baba au mama yake kuliko
anipendavyo mimi, hanistahili. Ampendaye mwana au binti kuliko mimi,
hanistahili.

<span id="an_10:38">10:38</span> Mtu asiyechukua msalaba wake na
kunifuata, hanistahili.

<span id="an_10:39">10:39</span> Anayeyashikilia maisha yake,
atayapoteza; lakini anayeyapoteza maisha yake kwa ajili yangu,
atayapata.

<span id="an_10:40">10:40</span> "Anayewakaribisha ninyi, ananikaribisha
mimi; na anayenikaribisha mimi, anamkaribisha yule aliyenituma.

<span id="an_10:41">10:41</span> Anayemkaribisha nabii kwa sababu ni
nabii, atapokea tuzo la nabii. Anayemkaribisha mtu mwema kwa sababu ni
mtu mwema, atapokea tuzo la mtu mwema.

<span id="an_10:42">10:42</span> Kweli nawaambieni, yeyote atakayempa
mmojawapo wa wadogo hawa kikombe cha maji baridi kwa sababu ni mfuasi
wangu, hatakosa kamwe kupata tuzo lake."

<span id="an_11:1">11:1</span> Yesu alipomaliza kuwapa wanafunzi kumi na
wawili maagizo, alitoka hapo, akaenda kufundisha na kuhubiri katika miji
yao.

<span id="an_11:2">11:2</span> Yohane mbatizaji akiwa gerezani alipata
habari juu ya matendo ya Kristo. Basi, Yohane akawatuma wanafunzi wake,

<span id="an_11:3">11:3</span> wamwulize: "Je, wewe ni yule anayekuja,
au tumngoje mwingine?"

<span id="an_11:4">11:4</span> Yesu akawajibu, "Nendeni mkamwambie
Yohane mambo mnayoyasikia na kuyaona:

<span id="an_11:5">11:5</span> vipofu wanaona, viwete wanatembea, wenye
ukoma wanatakaswa na viziwi wanasikia, wafu wanafufuliwa na maskini
wanahubiriwa Habari Njema.

<span id="an_11:6">11:6</span> Heri mtu yule asiyekuwa na mashaka nami."

<span id="an_11:7">11:7</span> Basi, hao wajumbe wa Yohane walipokuwa
wanakwenda zao, Yesu alianza kuyaambia makundi ya watu habari za Yohane:
"Mlikwenda kutazama nini kule jangwani? Je, mlitaka kuona mwanzi
unaotikiswa na upepo?

<span id="an_11:8">11:8</span> Lakini mlikwenda kuona nini? Mlikwenda
kumtazama mtu aliyevaa mavazi maridadi? Watu wanaovaa mavazi maridadi
hukaa katika nyumba za wafalme.

<span id="an_11:9">11:9</span> Basi, mlikwenda kuona nini? Nabii? Naam,
hakika ni zaidi ya nabii.

<span id="an_11:10">11:10</span> "Huyu ndiye anayesemwa katika Maandiko
Matakatifu: Tazama, hapa namtuma mjumbe wangu, asema Bwana, akutangulie
na kukutayarishia njia yako.

<span id="an_11:11">11:11</span> Kweli nawaambieni, miongoni mwa watoto
wote wa watu, hajatokea aliye mkuu kuliko Yohane mbatizaji. Hata hivyo,
yule aliye mdogo kabisa katika Ufalme wa mbinguni, ni mkubwa kuliko
yeye.

<span id="an_11:12">11:12</span> Tangu wakati wa Yohane mbatizaji mpaka
leo hii, Ufalme wa mbinguni unashambuliwa vikali, na watu wakali
wanajaribu kuunyakua kwa nguvu.

<span id="an_11:13">11:13</span> Mafundisho yote ya manabii na sheria
yalibashiri juu ya nyakati hizi.

<span id="an_11:14">11:14</span> Kama mwaweza kukubali basi, Yohane
ndiye Eliya ambaye angekuja.

<span id="an_11:15">11:15</span> Mwenye masikio na asikie!

<span id="an_11:16">11:16</span> "Basi, nitakifananisha kizazi hiki na
kitu gani? Ni kama vijana waliokuwa wamekaa uwanjani, wakawa wakiambiana
kikundi kimoja kwa kingine:

<span id="an_11:17">11:17</span> Tumewapigieni ngoma lakini hamkucheza;
tumeimba nyimbo za huzuni lakini hamkulia!

<span id="an_11:18">11:18</span> Kwa maana Yohane alikuja, akafunga na
wala hakunywa divai, nao wakasema: Amepagawa na pepo.

<span id="an_11:19">11:19</span> Mwana wa Mtu akaja, anakula na kunywa,
nao wakasema: Mtazameni huyu, mlafi na mlevi, rafiki yao watoza ushuru
na wahalifu! Hata hivyo, hekima ya Mungu inathibitishwa kuwa njema
kutokana na matendo yake."

<span id="an_11:20">11:20</span> Kisha Yesu akaanza kuilaumu miji
ambayo, ingawaje alifanya miujiza mingi humo, watu wake hawakutaka
kubadili nia zao mbaya:

<span id="an_11:21">11:21</span> "Ole wako Korazini! Ole wako Bethsaida!
Maana, kama miujiza iliyofanyika kwako ingalifanyika kule Tiro na
Sidoni, watu wake wangalikwisha vaa mavazi ya gunia na kujipaka majivu
zamani, ili kuonyesha kwamba wametubu.

<span id="an_11:22">11:22</span> Hata hivyo nawaambieni, Siku ya hukumu,
ninyi mtapata adhabu kubwa kuliko Tiro na Sidoni.

<span id="an_11:23">11:23</span> Na wewe Kafarnaumu, je, utajikweza
mpaka mbinguni? Utaporomoshwa mpaka Kuzimu! Maana, kama miujiza
iliyofanyika kwako ingalifanyika kule Sodoma, mji huo ungalikuwako mpaka
hivi leo.

<span id="an_11:24">11:24</span> Lakini nawaambieni, Siku ya hukumu
itakuwa nafuu zaidi kwa watu wa Sodoma, kuliko kwako wewe."

<span id="an_11:25">11:25</span> Wakati huo Yesu alisema, "Nakushukuru
ee Baba, Bwana wa mbingu na dunia, maana umewaficha wenye hekima mambo
haya, ukawafumbulia watoto wadogo.

<span id="an_11:26">11:26</span> Naam Baba, ndivyo ilivyokupendeza.

<span id="an_11:27">11:27</span> "Baba yangu amenikabidhi vitu vyote.
Hakuna amjuaye Mwana ila Baba, wala amjuaye Baba ila Mwana, na yeyote
yule ambaye Mwana atapenda kumjulisha.

<span id="an_11:28">11:28</span> Njoni kwangu ninyi nyote msumbukao na
kulemewa na mizigo, nami nitawapumzisha.

<span id="an_11:29">11:29</span> Jifungeni nira yangu, mkajifunze
kwangu, maana mimi ni mpole na mnyenyekevu wa moyo, nanyi mtatulizwa
rohoni mwenu.

<span id="an_11:30">11:30</span> Maana, nira niwapayo mimi ni laini, na
mzigo wangu ni mwepesi."

<span id="an_12:1">12:1</span> Wakati huo, Yesu alikuwa anapita katika
mashamba ya ngano siku ya Sabato. Basi, wanafunzi wake wakaona njaa,
wakaanza kukwanyua masuke ya ngano, wakala punje zake.

<span id="an_12:2">12:2</span> Mafarisayo walipoona hayo, wakamwambia
Yesu, "Tazama, wanafunzi wako wanafanya jambo ambalo si halali siku ya
Sabato."

<span id="an_12:3">12:3</span> Yesu akawajibu, "Je, hamjasoma
alivyofanya Daudi pamoja na wenzake wakati walipokuwa na njaa?

<span id="an_12:4">12:4</span> Yeye aliingia katika Nyumba ya Mungu
pamoja na wenzake, wakala ile mikate iliyowekwa mbele ya Mungu. Yeye
wala hao wenzake hawakuruhusiwa kula mikate hiyo isipokuwa tu makuhani
peke yao.

<span id="an_12:5">12:5</span> Au je, hamjasoma katika Sheria kwamba
kila siku ya Sabato makuhani huivunja Sheria Hekaluni, lakini
hawafikiriwi kuwa na hatia?

<span id="an_12:6">12:6</span> Basi, nawaambieni kwamba hapa pana kikuu
kuliko Hekalu.

<span id="an_12:7">12:7</span> Kama tu mngejua maana ya maneno haya:
Nataka huruma wala si dhabihu, hamngewahukumu watu wasio na hatia.

<span id="an_12:8">12:8</span> Maana Mwana wa Mtu ni Bwana wa Sabato."

<span id="an_12:9">12:9</span> Yesu alitoka hapo, akaenda katika
sunagogi lao.

<span id="an_12:10">12:10</span> Kulikuwa na mtu mmoja mwenye mkono
uliopooza. Basi, watu wakamwuliza Yesu, "Je, ni halali kumponya mtu siku
ya Sabato?" Walimwuliza hivyo wapate kisa cha kumshtaki.

<span id="an_12:11">12:11</span> Lakini Yesu akawaambia, "Tuseme mmoja
wenu ana kondoo wake ambaye ametumbukia shimoni; je, hatamshika na
kumtoa humo siku ya Sabato?

<span id="an_12:12">12:12</span> Mtu ana thamani kuliko kondoo! Basi, ni
halali kutenda mema siku ya Sabato."

<span id="an_12:13">12:13</span> Kisha akamwambia yule mtu, "Nyosha
mkono wako." Akaunyosha, nao ukawa mzima kabisa kama ule mwingine.

<span id="an_12:14">12:14</span> Basi, Mafarisayo wakatoka nje,
wakashauriana jinsi watakavyomwangamiza Yesu.

<span id="an_12:15">12:15</span> Lakini Yesu alipojua jambo hilo,
akatoka mahali pale. Watu wengi walimfuata, akawaponya wagonjwa wote,

<span id="an_12:16">12:16</span> akawaamuru wasiwaambie watu habari
zake,

<span id="an_12:17">12:17</span> ili yale aliyosema nabii Isaya yatimie:

<span id="an_12:18">12:18</span> "Hapa ni mtumishi wangu niliyemteua,
mpendwa wangu anipendezaye moyoni. Nitaiweka Roho yangu juu yake, naye
atatangaza hukumu yangu kwa mataifa yote.

<span id="an_12:19">12:19</span> Hatakuwa na ubishi wala kupiga kelele,
wala sauti yake haitasikika barabarani.

<span id="an_12:20">12:20</span> Mwanzi uliopondeka hatauvunja, wala
utambi ufukao moshi hatauzima, mpaka atakapoifanya hukumu ya haki
itawale.

<span id="an_12:21">12:21</span> Katika jina lake mataifa yatakuwa na
tumaini."

<span id="an_12:22">12:22</span> Hapo watu wakamletea Yesu kipofu mmoja
ambaye alikuwa bubu kwa sababu alikuwa amepagawa na pepo. Yesu akamponya
hata, akaweza kusema na kuona.

<span id="an_12:23">12:23</span> Umati wote wa watu ulishangaa ukasema,
"Je, huenda ikawa huyu ndiye Mwana wa Daudi?"

<span id="an_12:24">12:24</span> Lakini Mafarisayo waliposikia hayo,
wakasema, "Mtu huyu anawafukuza pepo kwa uwezo wa Beelzebuli, mkuu wa
pepo."

<span id="an_12:25">12:25</span> Yesu, akiwa anayajua mawazo yao,
akawaambia, "Ufalme wowote uliogawanyika makundimakundi yanayopingana,
hauwezi kudumu, na mji wowote au jamaa yoyote iliyogawanyika
makundimakundi yanayopingana, itaanguka.

<span id="an_12:26">12:26</span> Ikiwa Shetani anamfukuza Shetani,
anajipinga mwenyewe. Basi, ufalme wake utasimamaje?

<span id="an_12:27">12:27</span> Ninyi mnasema ati nawafukuza pepo kwa
uwezo wa Beelzebuli; je, watoto wenu huwafukuza kwa uwezo wa nani? Kwa
sababu hiyo wao ndio watakaowahukumu ninyi.

<span id="an_12:28">12:28</span> Lakini ikiwa ninawafukuza pepo kwa
nguvu ya Roho wa Mungu, basi jueni kwamba Ufalme wa Mungu umekwisha fika
kwenu.

<span id="an_12:29">12:29</span> "Au, anawezaje mtu kuivamia nyumba ya
mtu mwenye nguvu na kumnyang'anya mali yake, bila kwanza kumfunga huyo
mtu mwenye nguvu? Hapo ndipo atakapoweza kumnyang'anya mali yake.

<span id="an_12:30">12:30</span> "Yeyote asiyejiunga nami, anapingana
nami; na yeyote asiyekusanya pamoja nami, hutawanya.

<span id="an_12:31">12:31</span> Kwa sababu hiyo, nawaambieni, watu
watasamehewa dhambi na kufuru zao zote, lakini hawatasamehewa dhambi ya
kumkufuru Roho Mtakatifu.

<span id="an_12:32">12:32</span> Tena, asemaye neno la kumpinga Mwana wa
Mtu atasamehewa, lakini yule asemaye neno la kumpinga Roho Mtakatifu,
hatasamehewa, wala katika ulimwengu huu, wala katika ulimwengu ujao.

<span id="an_12:33">12:33</span> "Ufanyeni mti kuwa mzuri na matunda
yake yatakuwa mema; ufanyeni kuwa mbaya na matunda yake yatakuwa mabaya.
Mti hujulikana kwa matunda yake.

<span id="an_12:34">12:34</span> Enyi kizazi cha nyoka! Mnawezaje kusema
mambo mema hali ninyi ni waovu? Maana mtu husema kutokana na yale
yaliyojaa moyoni.

<span id="an_12:35">12:35</span> Mtu mwema hutoa mambo mema katika
hazina yake njema; na mtu mbaya hutoa mambo mabaya katika hazina yake
mbaya.

<span id="an_12:36">12:36</span> "Basi, nawaambieni, Siku ya hukumu watu
watapaswa kujibu juu ya kila neno lisilofaa wanalosema.

<span id="an_12:37">12:37</span> Maana kwa maneno yako, utakubaliwa kuwa
mwadilifu, na kwa maneno yako, utahukumiwa kuwa na hatia."

<span id="an_12:38">12:38</span> Kisha baadhi ya walimu wa Sheria na
Mafarisayo wakamwambia Yesu, "Mwalimu, tunataka kuona ishara kutoka
kwako."

<span id="an_12:39">12:39</span> Naye akawajibu, "Kizazi kiovu kisicho
na uaminifu! Mnataka ishara; hamtapewa ishara nyingine, ila tu ile
ishara ya nabii Yona.

<span id="an_12:40">12:40</span> Jinsi Yona alivyokaa siku tatu kutwa
kucha tumboni mwa nyangumi, ndivyo naye Mwana wa Mtu atakavyokaa ndani
ya ardhi siku tatu kutwa kucha.

<span id="an_12:41">12:41</span> Watu wa Ninewi watatokea siku ya
hukumu, nao watakihukumu kizazi hiki kwamba kina hatia. Maana Waninewi
walitubu kwa sababu ya mahubiri ya Yona, na kumbe hapa kuna kikuu kuliko
Yona!

<span id="an_12:42">12:42</span> Malkia wa kusini atatokea wakati kizazi
hiki kitakapohukumiwa, naye atakihukumu kwamba kina hatia. Maana yeye
alisafiri kutoka mbali akaja kusikiliza maneno ya hekima ya Solomoni, na
kumbe hapa kuna kikuu kuliko Solomoni.

<span id="an_12:43">12:43</span> "Pepo mchafu akifukuzwa kwa mtu,
huzururazurura jangwani akitafuta mahali pa kupumzika asipate.

<span id="an_12:44">12:44</span> Hapo hujisemea: Nitarudi nyumbani
kwangu nilikotoka. Lakini anaporudi na kuikuta tupu, imefagiwa na
kupambwa,

<span id="an_12:45">12:45</span> huenda kuwachukua pepo wengine saba,
wabaya kuliko yeye; na wote huja wakamwingia huyo mtu. Na hali ya mtu
huyo sasa huwa mbaya kuliko hapo mwanzo. Ndivyo itakavyokuwa kwa watu
hawa waovu."

<span id="an_12:46">12:46</span> Yesu alikuwa bado anasema na umati wa
watu wakati mama yake na ndugu zake walipofika na kusimama nje, wakitaka
kusema naye.

<span id="an_12:47">12:47</span> Basi, mtu mmoja akamwambia, "Mama yako
na ndugu zako wako nje, wanataka kusema nawe."

<span id="an_12:48">12:48</span> Lakini Yesu akamjibu mtu huyo, "Mama
yangu ni nani? Na ndugu zangu ni kina nani?"

<span id="an_12:49">12:49</span> Kisha akaunyosha mkono wake kuelekea
wanafunzi wake, akasema, "Hawa ndio mama yangu na ndugu zangu!

<span id="an_12:50">12:50</span> Maana yeyote anayefanya anavyotaka Baba
yangu aliye mbinguni, huyo ndiye ndugu yangu, dada yangu na mama yangu."

<span id="an_13:1">13:1</span> Siku hiyohiyo, Yesu alitoka katika ile
nyumba, akaenda na kuketi kando ya ziwa.

<span id="an_13:2">13:2</span> Makundi makubwa ya watu yalimzunguka hata
Yesu akapanda mashua, akaketi. Hao watu walisimama kwenye ukingo wa
ziwa,

<span id="an_13:3">13:3</span> naye Yesu akawaambia mambo mengi kwa
mifano. "Sikilizeni! Mpanzi alikwenda kupanda mbegu.

<span id="an_13:4">13:4</span> Alipokuwa akipanda, nyingine zilianguka
njiani, ndege wakaja wakazila.

<span id="an_13:5">13:5</span> Nyingine zilianguka penye mawe pasipokuwa
na udongo mwingi. Zikaota mara kwa kuwa udongo haukuwa na kina.

<span id="an_13:6">13:6</span> Jua lilipochomoza, zilichomeka; na kwa
kuwa mizizi yake haikuwa na nguvu, zikanyauka.

<span id="an_13:7">13:7</span> Nyingine zilianguka kwenye miti ya miiba,
nayo ikakua na kuzisonga.

<span id="an_13:8">13:8</span> Lakini nyingine zilianguka penye udongo
mzuri, zikaota, zikazaa: nyingine punje mia moja, nyingine sitini na
nyingine thelathini.

<span id="an_13:9">13:9</span> Mwenye masikio na asikie!"

<span id="an_13:10">13:10</span> Wanafunzi wake wakamwendea,
wakamwuliza, "Kwa nini unasema na watu kwa mifano?"

<span id="an_13:11">13:11</span> Yesu akawajibu, "Ninyi mmejaliwa
kuzijua siri za Ufalme wa mbinguni, lakini wao hawakujaliwa.

<span id="an_13:12">13:12</span> Maana, aliye na kitu atapewa na
kuzidishiwa; lakini yule asiye na kitu, hata kile alicho nacho
kitachukuliwa.

<span id="an_13:13">13:13</span> Ndiyo maana ninasema nao kwa mifano,
kwa sababu wanatazama lakini hawaoni, wanasikiliza lakini hawasikii,
wala hawaelewi.

<span id="an_13:14">13:14</span> Kwao yametimia yale aliyosema nabii
Isaya: Kusikia mtasikia, lakini hamtaelewa; Kutazama mtatazama, lakini
hamtaona.

<span id="an_13:15">13:15</span> Maana akili za watu hawa zimepumbaa,
wameyaziba masikio yao, wameyafumba macho yao. La sivyo, wangeona kwa
macho yao. wangesikia kwa masikio yao, wangeelewa kwa akili zao, na
kunigeukia, asema Bwana, nami ningewaponya.

<span id="an_13:16">13:16</span> "Lakini heri yenu ninyi, maana macho
yenu yanaona na masikio yenu yanasikia.

<span id="an_13:17">13:17</span> Kweli nawaambieni, manabii na watu
wengi wema walitamani kuyaona yale mnayoyaona, wasiyaone, na kuyasikia
yale mnayoyasikia, wasiyasikie.

<span id="an_13:18">13:18</span> "Basi, ninyi sikilizeni maana ya mfano
huo wa mpanzi.

<span id="an_13:19">13:19</span> Yeyote asikiaye ujumbe wa ufalme bila
kuuelewa, ni kama zile mbegu zilizoanguka njiani; yule Mwovu huja na
kunyakua kile kilichopandwa moyoni mwake.

<span id="an_13:20">13:20</span> Ile mbegu iliyopandwa penye mawe ni
mfano wa mtu asikiaye ujumbe huo na mara akaupokea kwa furaha.

<span id="an_13:21">13:21</span> Lakini haumwingii na kuwa na mizizi
ndani yake; huendelea kuuzingatia ujumbe huo kwa kitambo tu, na wakati
taabu au udhalimu vinapotokea kwa sababu ya ujumbe huo, anakata tamaa
mara.

<span id="an_13:22">13:22</span> Ile mbegu iliyoanguka kati ya miti ya
miiba, ni mfano wa mtu asikiaye huo ujumbe, lakini wasiwasi wa ulimwengu
huu na anasa za mali huusonga ujumbe huo, naye hazai matunda.

<span id="an_13:23">13:23</span> Ile mbegu iliyopandwa katika udongo
mzuri ni mfano wa mtu ausikiaye ujumbe huo na kuuelewa, naye huzaa
matunda; mmoja mia, mwingine sitini na mwingine thelathini."

<span id="an_13:24">13:24</span> Yesu akawaambia watu mfano mwingine:
"Ufalme wa mbinguni unafanana na mtu aliyepanda mbegu nzuri katika
shamba lake.

<span id="an_13:25">13:25</span> Lakini watu wakiwa wamelala, adui yake
akaja akapanda magugu kati ya ngano, akaenda zake.

<span id="an_13:26">13:26</span> Basi, mimea ilipoota na kuanza
kuchanua, magugu pia yakaanza kuonekana.

<span id="an_13:27">13:27</span> Watumishi wa yule mwenye shamba
wakamwendea, wakamwambia, Mheshimiwa, bila shaka ulipanda mbegu nzuri
katika shamba lako. Sasa magugu yametoka wapi?

<span id="an_13:28">13:28</span> Yeye akawajibu, Adui ndiye aliyefanya
hivyo. Basi, watumishi wake wakamwuliza, Je, unataka twende tukayang'oe

<span id="an_13:29">13:29</span> Naye akawajibu, La, msije labda
mnapokusanya magugu, mkang'oa na ngano pia.

<span id="an_13:30">13:30</span> Acheni vikue pamoja mpaka wakati wa
mavuno. Wakati huo nitawaambia wavunaji: kusanyeni kwanza magugu
mkayafunge mafungumafungu ya kuchomwa. Lakini ngano ikusanyeni mkaiweke
ghalani mwangu."

<span id="an_13:31">13:31</span> Yesu akawaambia watu mfano mwingine:
"Ufalme wa mbinguni unafanana na mbegu ya haradali aliyotwaa mtu mmoja,
akaipanda katika shamba lake.

<span id="an_13:32">13:32</span> Yenyewe ni ndogo kuliko mbegu zote,
lakini ikishaota huwa kubwa kuliko mimea yote. Hukua ikawa mti, na ndege
wa angani huja na kujenga viota katika matawi yake."

<span id="an_13:33">13:33</span> Yesu akawaambia mfano mwingine: "Ufalme
wa mbinguni umefanana na chachu aliyotwaa mama mmoja, akaichanganya na
unga pishi tatu, hata unga wote ukaumuka."

<span id="an_13:34">13:34</span> Yesu aliwaambia watu hayo yote kwa
mifano. Hakuwaambia chochote bila kutumia mifano,

<span id="an_13:35">13:35</span> ili jambo lililonenwa na nabii litimie:
"Nitasema kwa mifano; nitawaambia mambo yaliyofichika tangu kuumbwa
ulimwengu."

<span id="an_13:36">13:36</span> Kisha Yesu aliwaaga wale watu, akaingia
nyumbani. Wanafunzi wake wakamwendea, wakamwambia, "Tufafanulie ule
mfano wa magugu shambani."

<span id="an_13:37">13:37</span> Yesu akawaambia, "Mpanzi wa zile mbegu
nzuri ni Mwana wa Mtu.

<span id="an_13:38">13:38</span> Lile shamba ni ulimwengu. Zile mbegu
nzuri ni watu wale ambao Ufalme ni wao. Lakini yale magugu ni wale watu
wa yule Mwovu.

<span id="an_13:39">13:39</span> Adui aliyepanda yale magugu ni Ibilisi.
Mavuno ni mwisho wa nyakati na wavunaji ni malaika.

<span id="an_13:40">13:40</span> Kama vile magugu yanavyokusanywa
kuchomwa moto, ndivyo itakavyokuwa mwishoni mwa nyakati;

<span id="an_13:41">13:41</span> Mwana wa Mtu atawatuma malaika wake
wawakusanye kutoka katika Ufalme wake wale wote wenye kusababisha
dhambi, na wote wenye kutenda maovu,

<span id="an_13:42">13:42</span> na kuwatupa katika tanuru ya moto, na
huko watalia na kusaga meno.

<span id="an_13:43">13:43</span> Kisha, wale wema watang'ara kama jua
katika Ufalme wa Baba yao. Sikieni basi, kama mna masikio!

<span id="an_13:44">13:44</span> "Ufalme wa mbinguni umefanana na hazina
iliyofichika shambani. Mtu mmoja aliigundua, akaificha tena. Alifurahi
sana hata akaenda kuuza yote aliyokuwa nayo, akalinunua shamba lile.

<span id="an_13:45">13:45</span> "Tena, Ufalme wa mbinguni umefanana na
mfanyabiashara mmoja mwenye kutafuta lulu nzuri.

<span id="an_13:46">13:46</span> Alipopata lulu moja ya thamani kubwa,
alienda akauza yote aliyokuwa nayo, akainunua lulu ile.

<span id="an_13:47">13:47</span> "Tena, Ufalme wa mbinguni unafanana na
wavu uliotupwa baharini, ukanasa samaki wa kila aina.

<span id="an_13:48">13:48</span> Ulipojaa, watu waliuvuta pwani,
wakaketi, wakachagua samaki wazuri wakawaweka ndani ya vikapu vyao, na
wabaya wakawatupa.

<span id="an_13:49">13:49</span> Ndivyo itakavyokuwa mwishoni mwa
nyakati: malaika watatokea, watawatenganisha watu wabaya na watu wema,

<span id="an_13:50">13:50</span> na kuwatupa hao wabaya katika tanuru ya
moto. Huko watalia na kusaga meno."

<span id="an_13:51">13:51</span> Yesu akawauliza, "Je, mmeelewa mambo
haya yote?" Wakamjibu, "Naam."

<span id="an_13:52">13:52</span> Naye akawaambia, "Hivyo basi, kila
mwalimu wa Sheria aliye mwanafunzi wa Ufalme wa mbinguni anafanana na
mwenye nyumba atoaye katika hazina yake vitu vipya na vya kale."

<span id="an_13:53">13:53</span> Yesu alipomaliza kusema mifano hiyo
alitoka mahali hapo,

<span id="an_13:54">13:54</span> akaenda kijijini kwake. Huko akawa
anawafundisha watu katika sunagogi hata wakashangaa, wakasema, "Huyu
amepata wapi hekima hii na maajabu?

<span id="an_13:55">13:55</span> Je, huyu si yule mwana wa seremala? Je,
mama yake si anaitwa Maria, na ndugu zake si kina Yakobo, Yosefu, Simoni
na Yuda?

<span id="an_13:56">13:56</span> Na dada zake je, si wote wako hapa
pamoja nasi? Basi amepata wapi haya yote?"

<span id="an_13:57">13:57</span> Basi, wakawa na mashaka naye. Lakini
Yesu akawaambia, "Nabii hakosi kuheshimiwa, isipokuwa katika nchi yake
na nyumbani mwake!"

<span id="an_13:58">13:58</span> Kwa hiyo, hakutenda miujiza mingi pale
kwa sababu ya kutoamini kwao.

<span id="an_14:1">14:1</span> Wakati huo, mtawala Herode alisikia sifa
za Yesu.

<span id="an_14:2">14:2</span> Basi, akawaambia watumishi wake, "Mtu
huyu ni Yohane mbatizaji, amefufuka kutoka wafu; ndiyo maana nguvu za
miujiza zinafanya kazi ndani yake."

<span id="an_14:3">14:3</span> Herode ndiye aliyekuwa amemtia Yohane
nguvuni, akamfunga minyororo na kumtia gerezani kwa sababu ya Herodia,
mke wa Filipo, ndugu yake. Sababu hasa ni

<span id="an_14:4">14:4</span> kwamba alikuwa amemwambia Herode, "Si
halali kwako kuishi na huyo mwanamke!"

<span id="an_14:5">14:5</span> Herode alitaka kumwua Yohane, lakini
aliogopa watu kwa sababu kwao Yohane alikuwa nabii.

<span id="an_14:6">14:6</span> Katika sherehe za sikukuu ya kuzaliwa
kwake Herode, binti ya Herodia alicheza mbele ya wageni. Herode
alifurahiwa,

<span id="an_14:7">14:7</span> hata akaahidi kwa kiapo kumpa huyo
msichana chochote atakachoomba.

<span id="an_14:8">14:8</span> Naye, huku akichochewa na mama yake,
akaomba, "Nipe papahapa katika sinia kichwa cha Yohane mbatizaji."

<span id="an_14:9">14:9</span> Mfalme alihuzunika, lakini kwa sababu ya
kile kiapo chake na kwa sababu ya wale wageni karamuni, akaamuru apewe.

<span id="an_14:10">14:10</span> Basi, Herode akatuma mtu gerezani
amkate kichwa Yohane.

<span id="an_14:11">14:11</span> Kichwa chake kikaletwa katika sinia,
wakampa yule msichana, naye akampelekea mama yake.

<span id="an_14:12">14:12</span> Wanafunzi wa Yohane wakaja, wakauchukua
mwili wake, wakauzika. Kisha wakaenda kumpasha habari Yesu.

<span id="an_14:13">14:13</span> Yesu alipopata habari hiyo, aliondoka
mahali pale kwa mashua, akaenda mahali pa faragha peke yake. Lakini watu
walipata habari, wakamfuata kwa miguu toka mijini.

<span id="an_14:14">14:14</span> Basi, aliposhuka pwani, aliona umati
mkubwa wa watu, akawaonea huruma, akawaponya wagonjwa wao.

<span id="an_14:15">14:15</span> Kulipokuwa jioni, wanafunzi wake
walimwendea wakamwambia, "Mahali hapa ni nyikani, na saa zimepita. Basi,
uwaage watu ili waende vijijini wakajinunulie chakula."

<span id="an_14:16">14:16</span> Yesu akawaambia, "Si lazima waende,
wapeni ninyi chakula."

<span id="an_14:17">14:17</span> Lakini wao wakamwambia, "Tunayo mikate
mitano tu na samaki wawili."

<span id="an_14:18">14:18</span> Yesu akawaambia, "Nileteeni hapa."

<span id="an_14:19">14:19</span> Akawaamuru watu waketi katika nyasi.
Kisha akaitwaa ile mikate mitano na wale samaki wawili, akatazama juu
mbinguni, akamshukuru Mungu. Halafu akaimega hiyo mikate, akawapa
wanafunzi wake, nao wakawapa watu.

<span id="an_14:20">14:20</span> Watu wote wakala, wakashiba. Kisha
wanafunzi wakakusanya mabaki, wakajaza vikapu kumi na viwili.

<span id="an_14:21">14:21</span> Jumla ya waliokula ilikuwa wanaume
wapatao elfu tano, bila kuhesabu wanawake na watoto.

<span id="an_14:22">14:22</span> Mara, Yesu akawaamuru wanafunzi wake
wapande mashua, wamtangulie ng'ambo ya ziwa wakati yeye anawaaga watu.

<span id="an_14:23">14:23</span> Baada ya kuwaaga, alipanda mlimani peke
yake kusali. Ilipokuwa jioni, yeye alikuwa huko peke yake,

<span id="an_14:24">14:24</span> na wakati huo ile mashua ilikwishafika
karibu katikati ya ziwa, lakini ilikuwa inakwenda mrama kwa sababu upepo
ulikuwa unaipinga.

<span id="an_14:25">14:25</span> Usiku, karibu na mapambazuko, Yesu
aliwaendea wanafunzi akitembea juu ya maji.

<span id="an_14:26">14:26</span> Wanafunzi wake walipomwona akitembea
juu ya maji waliingiwa na hofu, wakasema, "Ni mzimu!" Wakapiga kelele
kwa hofu.

<span id="an_14:27">14:27</span> Mara, Yesu akasema nao, "Tulieni, ni
mimi. Msiogope!"

<span id="an_14:28">14:28</span> Petro akamwambia, "Bwana, ikiwa ni wewe
kweli, amuru nitembee juu ya maji nije kwako."

<span id="an_14:29">14:29</span> Yesu akasema, "Haya, njoo." Basi, Petro
akashuka kutoka ile mashua, akatembea juu ya maji, akamwendea Yesu.

<span id="an_14:30">14:30</span> Lakini alipouona ule upepo, aliogopa,
akaanza kuzama; akalia kwa sauti, "Bwana, niokoe!"

<span id="an_14:31">14:31</span> Hapo, Yesu akaunyosha mkono wake,
akamshika na kumwambia, "Ewe mwenye imani haba! Kwa nini uliona shaka?"

<span id="an_14:32">14:32</span> Basi, wakapanda mashuani, na upepo
ukatulia.

<span id="an_14:33">14:33</span> Wote waliokuwa ndani ya mashua
walimsujudia, wakasema, "Hakika wewe ni Mwana wa Mungu."

<span id="an_14:34">14:34</span> Walivuka ziwa, wakafika nchi ya
Genesareti.

<span id="an_14:35">14:35</span> Watu wa huko walipomtambua, wakaeneza
habari pote katika sehemu hizo. Basi, wakamletea Yesu wagonjwa wote,

<span id="an_14:36">14:36</span> wakamwomba awaruhusu waguse tu pindo la
vazi lake; wote waliomgusa walipona.

<span id="an_15:1">15:1</span> Kisha Mafarisayo na walimu wa Sheria
wakafika kutoka Yerusalemu, wakamwendea Yesu, wakamwuliza,

<span id="an_15:2">15:2</span> "Kwa nini wanafunzi wako hawajali mapokeo
tuliyopokea kutoka kwa wazee wetu? Hawanawi mikono yao kama ipasavyo
kabla ya kula!"

<span id="an_15:3">15:3</span> Yesu akawajibu, "Kwa nini nanyi
mnapendelea mapokeo yenu wenyewe na hamuijali Sheria ya Mungu?

<span id="an_15:4">15:4</span> Mungu amesema: Waheshimu baba yako na
mama yako, na Anayemkashifu baba yake au mama yake, lazima auawe.

<span id="an_15:5">15:5</span> Lakini ninyi mwafundisha ati mtu akiwa na
kitu ambacho angeweza kuwasaidia nacho baba au mama yake, lakini
akasema: Kitu hiki nimemtolea Mungu,

<span id="an_15:6">15:6</span> basi, hapaswi tena kumheshimu baba yake!
Ndivyo mnavyodharau neno la Mungu kwa kufuata mafundisho yenu wenyewe.

<span id="an_15:7">15:7</span> Enyi wanafiki! Isaya alitabiri sawa
kabisa juu yenu:

<span id="an_15:8">15:8</span> Watu hawa, asema Mungu, huniheshimu kwa
maneno tu, lakini mioyoni mwao wako mbali nami.

<span id="an_15:9">15:9</span> Kuniabudu kwao hakufai, maana mambo
wanayofundisha ni maagizo ya kibinadamu tu."

<span id="an_15:10">15:10</span> Yesu aliuita ule umati wa watu,
akawaambia, "Sikilizeni na muelewe!

<span id="an_15:11">15:11</span> Kitu kinachomtia mtu najisi si kile
kiingiacho kinywani, bali kile kitokacho kinywani. Hicho ndicho
kimtiacho mtu najisi."

<span id="an_15:12">15:12</span> Kisha wanafunzi wakamwendea,
wakamwambia, "Je, unajua kwamba Mafarisayo walichukizwa waliposikia
maneno yako?"

<span id="an_15:13">15:13</span> Lakini yeye akawajibu, "Kila mmea ambao
Baba yangu aliye mbinguni hakuupanda, utang'olewa.

<span id="an_15:14">15:14</span> Waacheni wenyewe! Wao ni vipofu,
viongozi wa vipofu; na kipofu akimwongoza kipofu, wote wawili hutumbukia
shimoni."

<span id="an_15:15">15:15</span> Petro akadakia, "Tufafanulie huo
mfano."

<span id="an_15:16">15:16</span> Yesu akasema, "Hata nyinyi hamwelewi?

<span id="an_15:17">15:17</span> Je, hamwelewi kwamba kila kinachoingia
kinywani huenda tumboni na baadaye hutupwa nje chooni?

<span id="an_15:18">15:18</span> Lakini yale yatokayo kinywani hutoka
moyoni, na hayo ndiyo yanayomtia mtu najisi.

<span id="an_15:19">15:19</span> Maana moyoni hutoka mawazo maovu
yanayosababisha uuaji, uzinzi, uasherati, wizi, ushahidi wa uongo na
kashfa.

<span id="an_15:20">15:20</span> Hayo ndiyo yanayomtia mtu najisi.
Lakini kula chakula bila kunawa mikono hakumtii mtu najisi."

<span id="an_15:21">15:21</span> Yesu aliondoka mahali hapo akaenda
kukaa katika sehemu za Tiro na Sidoni.

<span id="an_15:22">15:22</span> Basi, mama mmoja Mkaanani wa nchi hiyo
alimjia, akapaaza sauti: "Mheshimiwa, Mwana wa Daudi, nionee huruma!
Binti yangu anasumbuliwa na pepo."

<span id="an_15:23">15:23</span> Lakini Yesu hakumjibu neno. Basi,
wanafunzi wake wakamwendea, wakamwambia, "Mwambie aende zake kwa maana
anatufuatafuata akipiga kelele."

<span id="an_15:24">15:24</span> Yesu akajibu, "Sikutumwa ila kwa watu
wa Israeli waliopotea kama kondoo."

<span id="an_15:25">15:25</span> Hapo huyo mama akaja, akapiga magoti
mbele yake, akasema, "Mheshimiwa, nisaidie."

<span id="an_15:26">15:26</span> Yesu akamjibu, "Si sawa kuchukua
chakula cha watoto na kuwatupia mbwa."

<span id="an_15:27">15:27</span> Huyo mama akajibu, "Ni kweli,
Mheshimiwa; lakini hata mbwa hula makombo yanayoanguka kutoka meza ya
bwana wao."

<span id="an_15:28">15:28</span> Hapo Yesu akamjibu, "Mama, imani yako
ni kubwa; basi, ufanyiwe kama unavyotaka." Yule binti yake akapona tangu
saa hiyo wakati huohuo.

<span id="an_15:29">15:29</span> Yesu alitoka hapo akaenda kando ya ziwa
Galilaya, akapanda mlimani, akaketi.

<span id="an_15:30">15:30</span> Watu wengi sana wakamjia wakiwaleta
vilema, vipofu, viwete, bubu na wengine wengi waliokuwa wagonjwa,
wakawaweka mbele ya miguu yake, naye Yesu akawaponya.

<span id="an_15:31">15:31</span> Umati ule wa watu ulishangaa sana
ulipoona bubu wakiongea, waliokuwa wamelemaa wamepona, viwete wakitembea
na vipofu wakiona; wakamsifu Mungu wa Israeli.

<span id="an_15:32">15:32</span> Basi, Yesu aliwaita wanafunzi wake,
akasema, "Nawaonea watu hawa huruma kwa sababu kwa siku tatu wamekuwa
nami, wala hawana chakula. Sipendi kuwaacha waende bila kula wasije
wakazimia njiani."

<span id="an_15:33">15:33</span> Wanafunzi wakamwambia, "Hapa tuko
nyikani; tutapata wapi chakula cha kuwatosha watu wengi hivi?"

<span id="an_15:34">15:34</span> Yesu akawauliza, "Mnayo mikate
mingapi?" Wakamjibu, "Saba na visamaki vichache."

<span id="an_15:35">15:35</span> Basi, Yesu akawaamuru watu wakae chini.

<span id="an_15:36">15:36</span> Akaitwaa ile mikate saba na vile
visamaki, akamshukuru Mungu, akavimega, akawapa wanafunzi, nao
wakawagawia watu.

<span id="an_15:37">15:37</span> Wote wakala, wakashiba. Kisha
wakakusanya makombo, wakajaza vikapu saba.

<span id="an_15:38">15:38</span> Hao waliokula walikuwa wanaume elfu
nne, bila kuhesabu wanawake na watoto.

<span id="an_15:39">15:39</span> Basi, Yesu akawaaga watu, akapanda
mashua, akaenda katika eneo la Magadani.

<span id="an_16:1">16:1</span> Mafarisayo na Masadukayo walimwendea
Yesu, na kwa kumjaribu, wakamwomba afanye ishara itokayo mbinguni.

<span id="an_16:2">16:2</span> Lakini Yesu akawajibu, "Wakati wa jioni
ukifika ninyi husema: Hali ya hewa itakuwa nzuri kwa maana anga ni
jekundu!

<span id="an_16:3">16:3</span> Na alfajiri mwasema: Leo hali ya hewa
itakuwa ya dhoruba, maana anga ni jekundu na tena mawingu yametanda!
Basi, ninyi mnajua sana kusoma majira kwa kuangalia anga, lakini
kutambua dalili za nyakati hizi hamjui.

<span id="an_16:4">16:4</span> Kizazi kiovu kisicho na uaminifu! Mnataka
ishara, lakini hamtapewa ishara yoyote isipokuwa tu ile ya Yona." Basi,
akawaacha, akaenda zake.

<span id="an_16:5">16:5</span> Wanafunzi wake walipokwisha vukia upande
wa pili wa ziwa, walijikuta wamesahau kuchukua mikate.

<span id="an_16:6">16:6</span> Yesu akawaambia, "Muwe macho na
mjihadhari na chachu ya Mafarisayo na Masadukayo!"

<span id="an_16:7">16:7</span> Lakini wao wakawa wanajadiliana: "Anasema
hivyo kwa kuwa hatukuchukua mikate."

<span id="an_16:8">16:8</span> Yesu alijua mawazo yao, akawaambia, "Enyi
watu wenye imani haba! Mbona mnajadiliana juu ya kutokuwa na mikate?

<span id="an_16:9">16:9</span> Je, hamjaelewa bado? Je, hamkumbuki
nilipoimega ile mikate mitano kwa ajili ya wale watu elfu tano? Je,
mlijaza vikapu vingapi vya makombo?

<span id="an_16:10">16:10</span> Au, ile mikate saba waliyogawiwa wale
watu elfu nne, je, mlikusanya vikapu vingapi vya mabaki?

<span id="an_16:11">16:11</span> Inawezekanaje hamwelewi ya kwamba
sikuwa nikisema juu ya mikate? Jihadharini na chachu ya Mafarisayo na
Masadukayo!"

<span id="an_16:12">16:12</span> Hapo wanafunzi wakafahamu kwamba
aliwaambia wajihadhari siyo na chachu ya mikate, bali na mafundisho ya
Mafarisayo na Masadukayo.

<span id="an_16:13">16:13</span> Yesu alipofika pande za Kaisarea
Filipi, aliwauliza wanafunzi wake, "Watu wanasema Mwana wa Mtu kuwa ni
nani?"

<span id="an_16:14">16:14</span> Wakamjibu, "Wengine wanasema kuwa ni
Yohane mbatizaji, wengine Eliya, wengine Yeremia au mmojawapo wa
manabii."

<span id="an_16:15">16:15</span> Yesu akawauliza, "Na ninyi je, mwasema
mimi ni nani?"

<span id="an_16:16">16:16</span> Simoni Petro akajibu, "Wewe ndiwe
Kristo, Mwana wa Mungu aliye hai."

<span id="an_16:17">16:17</span> Yesu akasema, "Heri wewe Simoni mwana
wa Yona, kwa maana si binadamu aliyekufunulia ukweli huu, ila Baba yangu
aliye mbinguni.

<span id="an_16:18">16:18</span> Nami nakwambia: wewe ni Petro, na juu
ya mwamba huu nitalijenga kanisa langu; wala kifo chenyewe hakitaweza
kulishinda.

<span id="an_16:19">16:19</span> Nitakupa funguo za Ufalme wa mbinguni;
kila utakachofunga duniani, kitafungwa pia mbinguni; kila utakachofungua
duniani, kitafunguliwa pia mbinguni."

<span id="an_16:20">16:20</span> Kisha akawaonya wanafunzi wasimwambie
mtu yeyote kwamba yeye ndiye Kristo.

<span id="an_16:21">16:21</span> Tangu wakati huo Yesu alianza
kuwajulisha waziwazi wanafunzi wake: "Ni lazima mimi niende Yerusalemu,
na huko nikapate mateso mengi yatakayosababishwa na wazee, makuhani
wakuu na walimu wa Sheria. Nitauawa, na siku ya tatu nitafufuliwa."

<span id="an_16:22">16:22</span> Hapo Petro akamchukua kando, akaanza
kumkemea: "Isiwe hivyo Bwana! Jambo hili halitakupata!"

<span id="an_16:23">16:23</span> Lakini Yesu akageuka, akamwambia Petro,
"Ondoka mbele yangu Shetani! Wewe ni kikwazo kwangu. Mawazo yako si ya
mungu bali ni ya kibinadamu!"

<span id="an_16:24">16:24</span> Kisha Yesu akawaambia wanafunzi wake,
"Kama mtu yeyote anataka kuwa mfuasi wangu, ni lazima ajikane mwenyewe,
auchukue msalaba wake, anifuate.

<span id="an_16:25">16:25</span> Maana, mtu anayetaka kuyaokoa maisha
yake mwenyewe, atayapoteza;

<span id="an_16:26">16:26</span> lakini mtu anayeyapoteza maisha yake
kwa ajili yangu, atayapata. Je, mtu atafaidi nini akiupata utajiri wote
wa ulimwengu na hali amepoteza maisha yake? Au, mtu atatoa kitu gani
kiwe badala ya maisha yake?

<span id="an_16:27">16:27</span> Maana, Mwana wa Mtu atakuja katika
utukufu wa Baba yake pamoja na malaika wake, na hapo ndipo atakapomlipa
kila mtu kadiri ya matendo yake.

<span id="an_16:28">16:28</span> Kweli nawaambieni, wako wengine
papahapa ambao hawatakufa kabla ya kumwona Mwana wa Mtu akija katika
Ufalme wake."

<span id="an_17:1">17:1</span> Baada ya siku sita, Yesu aliwachukua
Petro, Yakobo na Yohane nduguye, akaenda nao peke yao juu ya mlima
mrefu.

<span id="an_17:2">17:2</span> Huko, wakiwa wanamtazama, akageuka sura,
uso wake ukang'aa kama jua na mavazi yake yakawa meupe kama nuru.

<span id="an_17:3">17:3</span> Mose na Eliya wakawatokea, wakawa
wanazungumza naye.

<span id="an_17:4">17:4</span> Hapo Petro akamwambia Yesu, "Bwana, ni
vizuri sana kwamba tupo hapa! Ukipenda nitajenga vibanda vitatu: kimoja
chako, kimoja cha Mose na kimoja cha Eliya."

<span id="an_17:5">17:5</span> Alipokuwa bado anasema hivyo, wingu jeupe
likawafunika, na sauti ikasikika kutoka katika hilo wingu: "Huyu ni
Mwanangu mpendwa, ninayependezwa naye, msikilizeni."

<span id="an_17:6">17:6</span> Wanafunzi waliposikia hivyo wakaanguka
kifudifudi, wakaogopa sana.

<span id="an_17:7">17:7</span> Yesu akawaendea, akawagusa, akasema,
"Simameni, msiogope!"

<span id="an_17:8">17:8</span> Walipoinua macho yao hawakumwona mtu, ila
Yesu peke yake.

<span id="an_17:9">17:9</span> Basi, walipokuwa wanashuka mlimani, Yesu
akawaonya: "Msimwambie mtu mambo mliyoyaona mpaka Mwana wa Mtu
atakapofufuliwa kutoka wafu."

<span id="an_17:10">17:10</span> Kisha wanafunzi wakamwuliza, "Mbona
walimu wa Sheria wanasema ati ni lazima kwanza Eliya aje?"

<span id="an_17:11">17:11</span> Yesu akawajibu, "Kweli, Eliya atakuja
kutayarisha mambo yote.

<span id="an_17:12">17:12</span> Lakini nawaambieni, Eliya amekwisha
kuja nao hawakumtambua, bali walimtendea jinsi walivyotaka. Mwana wa Mtu
atateswa vivyo hivyo mikononi mwao."

<span id="an_17:13">17:13</span> Hapo hao wanafunzi wakafahamu kwamba
alikuwa akiwaambia juu ya Yohane mbatizaji.

<span id="an_17:14">17:14</span> Walipojiunga tena na ule umati wa watu,
mtu mmoja alimwendea Yesu, akampigia magoti,

<span id="an_17:15">17:15</span> akasema, "Mheshimiwa, mwonee huruma
mwanangu kwa kuwa ana kifafa, tena anateseka sana; mara nyingi yeye
huanguka motoni na majini.

<span id="an_17:16">17:16</span> Nilimleta kwa wanafunzi wako lakini
hawakuweza kumponya."

<span id="an_17:17">17:17</span> Yesu akajibu, "Enyi kizazi kisicho na
imani, kilichopotoka! Nitakaa nanyi mpaka lini? Nitawavumilia ninyi
mpaka lini? Mleteni hapa huyo mtoto."

<span id="an_17:18">17:18</span> Basi, Yesu akamkemea huyo pepo, naye
akamtoka, na yule mtoto akapona wakati huohuo.

<span id="an_17:19">17:19</span> Kisha wanafunzi wakamwendea Yesu kwa
faragha, wakamwuliza, "Kwa nini sisi hatukuweza kumtoa yule pepo?"

<span id="an_17:20">17:20</span> Yesu akawajibu, "Kwa sababu ya imani
yenu haba. Nawaambieni kweli, kama tu mkiwa na imani, hata iwe ndogo
kama mbegu ya haradali, mtaweza kuuambia mlima huu: Toka hapa uende
pale, nao utakwenda. Hakuna chochote ambacho hakingewezekana kwenu."

<span id="an_17:21">17:21</span> "Pepo wa namna hii hawezi kuondolewa
ila kwa sala na kufunga."

<span id="an_17:22">17:22</span> Walipokuwa pamoja huko Galilaya, Yesu
aliwaambia, "Mwana wa Mtu atakabidhiwa kwa watu.

<span id="an_17:23">17:23</span> Watamuua, lakini siku ya tatu
atafufuliwa." Wanafunzi wakahuzunika mno.

<span id="an_17:24">17:24</span> Walipofika Kafarnaumu watu wenye
kukusanya fedha ya zaka ya Hekalu walimwendea Petro, wakamwuliza, "Je,
mwalimu wenu hulipa fedha ya zaka?"

<span id="an_17:25">17:25</span> Petro akajibu, "Naam, hulipa." Basi,
Petro alipoingia ndani ya nyumba, kabla hata hajasema neno, Yesu
akamwuliza, "Simoni, wewe unaonaje? Wafalme wa dunia hukusanya ushuru au
kodi kutoka kwa kina nani? Kutoka kwa wananchi ama kutoka kwa wageni?"

<span id="an_17:26">17:26</span> Petro akajibu, "Kutoka kwa wageni."
Yesu akamwambia, "Haya basi, wananchi hawahusiki.

<span id="an_17:27">17:27</span> Lakini kusudi tusiwakwaze, nenda ziwani
ukatupe ndoana; chukua samaki wa kwanza atakayenaswa, fungua kinywa
chake, na ndani utakuta fedha taslimu ya zaka. Ichukue ukawape kwa ajili
yangu na kwa ajili yako."

<span id="an_18:1">18:1</span> Wakati ule wanafunzi walimwendea Yesu,
wakamwuliza, "Ni nani aliye mkuu katika Ufalme wa mbinguni?"

<span id="an_18:2">18:2</span> Yesu akamwita mtoto mmoja, akamsimamisha
kati yao,

<span id="an_18:3">18:3</span> kisha akasema, "Nawaambieni kweli,
msipogeuka na kuwa kama watoto, hamtaingia kamwe katika Ufalme wa
mbinguni.

<span id="an_18:4">18:4</span> Yeyote anayejinyenyekesha kama mtoto
huyu, huyo ndiye aliye mkubwa katika Ufalme wa mbinguni.

<span id="an_18:5">18:5</span> Yeyote anayemkaribisha mtoto mmoja kama
huyu kwa jina langu, ananikaribisha mimi.

<span id="an_18:6">18:6</span> "Yeyote atakayemkosesha mmoja wa hawa
wadogo wanaoniamini, ingekuwa afadhali afungwe shingoni jiwe kubwa la
kusagia na kuzamishwa kwenye kilindi cha bahari.

<span id="an_18:7">18:7</span> Ole wake ulimwengu kwa sababu ya vikwazo
vinavyowaangusha wengine. Vikwazo hivyo ni lazima vitokee lakini ole
wake mtu yule atakayevisababisha.

<span id="an_18:8">18:8</span> "Kama mkono au mguu wako ukikukosesha,
ukate na kuutupa mbali nawe. Ni afadhali kwako kuingia katika uzima bila
mkono au mguu, kuliko kutupwa katika moto wa milele ukiwa na mikono
miwili na miguu yako miwili.

<span id="an_18:9">18:9</span> Na kama jicho lako likikukosesha, ling'oe
na kulitupa mbali nawe. Ni afadhali kwako kuingia katika uzima ukiwa
chongo, kuliko kutupwa katika moto wa Jehanamu ukiwa na macho yako yote
mawili.

<span id="an_18:10">18:10</span> "Jihadharini! Msimdharau mmojawapo wa
wadogo hawa. Nawaambieni, malaika wao huko mbinguni wako daima mbele ya
Baba yangu aliye mbinguni.

<span id="an_18:11">18:11</span> Maana Mwana wa Mtu alikuja kuwaokoa
wale waliopotea.

<span id="an_18:12">18:12</span> Mnaonaje? Mtu akiwa na kondoo mia,
akimpoteza mmoja, hufanyaje? Huwaacha wale tisini na tisa mlimani, na
huenda kumtafuta yule aliyepotea.

<span id="an_18:13">18:13</span> Akimpata, nawaambieni kweli, humfurahia
huyo kuliko awafurahiavyo wale tisini na tisa ambao hawakupotea.

<span id="an_18:14">18:14</span> Hali kadhalika, Baba yenu wa mbinguni
hapendi hata mmoja wa hawa wadogo apotee.

<span id="an_18:15">18:15</span> "Ndugu yako akikukosea, mwendee
ukamwonye mkiwa ninyi peke yenu. Akikusikia utakuwa umempata ndugu yako.

<span id="an_18:16">18:16</span> Asipokusikia, chukua mtu mmoja au
wawili pamoja nawe, ili kwa mawaidha ya mashahidi wawili au watatu, kila
tatizo litatuliwe.

<span id="an_18:17">18:17</span> Asipowasikia hao, liambie kanisa. Na
kama hatalisikia kanisa, na awe kwako kama watu wasiomjua Mungu na
watoza ushuru.

<span id="an_18:18">18:18</span> "Nawaambieni kweli, mtakachofunga
duniani kitafungwa mbinguni, na mtakachofungua duniani kitafunguliwa
mbinguni.

<span id="an_18:19">18:19</span> Tena nawaambieni, wawili miongoni mwenu
wakikubaliana hapa duniani kuhusu jambo lolote la kuomba, Baba yangu wa
mbinguni atawafanyia jambo hilo.

<span id="an_18:20">18:20</span> Kwa maana popote pale wanapokusanyika
wawili au watatu kwa jina langu, mimi nipo hapo kati yao."

<span id="an_18:21">18:21</span> Kisha Petro akamwendea Yesu,
akamwuliza, "Je, ndugu yangu akinikosea, nimsamehe mara ngapi? Mara
saba?"

<span id="an_18:22">18:22</span> Yesu akamjibu, "Sisemi mara saba tu,
bali sabini mara saba.

<span id="an_18:23">18:23</span> Ndiyo maana Ufalme wa mbinguni
umefanana na mfalme mmoja aliyeamua kukagua hesabu za watumishi wake.

<span id="an_18:24">18:24</span> Ukaguzi ulipoanza, akaletewa mtu mmoja
aliyekuwa na deni la fedha talanta elfu kumi.

<span id="an_18:25">18:25</span> Mtu huyo hakuwa na chochote cha kulipa;
hivyo bwana wake aliamuru wauzwe, yeye, mke wake, watoto wake na vitu
vyote alivyokuwa navyo, ili deni lilipwe.

<span id="an_18:26">18:26</span> Basi, huyo mtumishi akapiga magoti
mbele yake, akasema, Unisubiri nami nitakulipa deni lote.

<span id="an_18:27">18:27</span> Yule bwana alimwonea huruma, akamsamehe
lile deni, akamwacha aende zake.

<span id="an_18:28">18:28</span> "Lakini huyo mtumishi akaondoka,
akamkuta mmoja wa watumishi wenzake aliyekuwa na deni lake fedha denari
mia moja. Akamkamata, akamkaba koo akisema, Lipa deni lako!

<span id="an_18:29">18:29</span> Huyo mtumishi mwenzake akapiga magoti,
akamwomba, Unisubiri nami nitalipa deni langu lote.

<span id="an_18:30">18:30</span> Lakini yeye hakutaka, bali alimtia
gerezani mpaka hapo atakapolipa lile deni.

<span id="an_18:31">18:31</span> "Basi, watumishi wenzake walipoona
jambo hilo walisikitika sana, wakaenda kumpasha habari bwana wao juu ya
mambo hayo yaliyotukia.

<span id="an_18:32">18:32</span> Hapo yule bwana alimwita huyo mtumishi,
akamwambia, Wewe ni mtumishi mbaya sana! Uliniomba, nami nikakusamehe
deni lako lote.

<span id="an_18:33">18:33</span> Je, haikukupasa nawe kumhurumia
mtumishi mwenzako kama nilivyokuhurumia?

<span id="an_18:34">18:34</span> "Basi, huyo bwana alikasirika sana,
akamtoa huyo mtumishi aadhibiwe mpaka hapo atakapolipa deni lote.

<span id="an_18:35">18:35</span> Na baba yangu aliye mbinguni
atawafanyieni vivyo hivyo kama kila mmoja wenu hatamsamehe ndugu yake
kwa moyo wake wote."

<span id="an_19:1">19:1</span> Yesu alipomaliza kusema maneno hayo,
alitoka Galilaya, akaenda katika mkoa wa Yudea, ng'ambo ya mto Yordani.

<span id="an_19:2">19:2</span> Watu wengi walimfuata huko, naye
akawaponya.

<span id="an_19:3">19:3</span> Mafarisayo kadhaa walimjia, wakamwuliza
kwa kumtega, "Je, ni halali mume kumpa talaka mkewe kwa kisa chochote?"

<span id="an_19:4">19:4</span> Yesu akawajibu, "Je, hamkusoma katika
Maandiko Matakatifu kwamba Mungu aliyemuumba mtu tangu mwanzo alimfanya
mwanamume na mwanamke,

<span id="an_19:5">19:5</span> na akasema: Kwa sababu hiyo mwanamume
atamwacha baba yake na mama yake, ataungana na mke wake, nao wawili
watakuwa mwili mmoja?

<span id="an_19:6">19:6</span> Kwa hiyo wao si wawili tena, bali mwili
mmoja. Basi, alichounganisha Mungu, binadamu asikitenganishe."

<span id="an_19:7">19:7</span> Lakini wao wakamwuliza, "Kwa nini basi,
Mose alituagiza mwanamke apewe hati ya talaka na kuachwa?"

<span id="an_19:8">19:8</span> Yesu akawajibu, "Mose aliwaruhusu
kuwaacha wake zenu kwa sababu ya ugumu wa mioyo yenu.

<span id="an_19:9">19:9</span> Lakini haikuwa hivyo tangu mwanzo. Basi
nawaambieni, yeyote atakayemwacha mke wake isipokuwa kwa sababu ya
uzinzi, akaoa mke mwingine, anazini."

<span id="an_19:10">19:10</span> Wanafunzi wake wakamwambia, "Ikiwa
mambo ya mume na mkewe ni hivyo, ni afadhali kutooa kabisa."

<span id="an_19:11">19:11</span> Yesu akawaambia, "Si wote wanaoweza
kulipokea fundisho hili, isipokuwa tu wale waliojaliwa na Mungu.

<span id="an_19:12">19:12</span> Maana kuna sababu kadhaa za kutoweza
kuoa: wengine ni kwa sababu wamezaliwa hivyo, wengine kwa sababu
wamefanywa hivyo na watu, na wengine wameamua kutooa kwa ajili ya Ufalme
wa mbinguni. Awezaye kulipokea fundisho hili na alipokee."

<span id="an_19:13">19:13</span> Kisha watu wakamletea Yesu watoto
wadogo ili awawekee mikono na kuwaombea. Lakini wanafunzi wakawakemea.

<span id="an_19:14">19:14</span> Yesu akasema, "Waacheni hao watoto waje
kwangu, wala msiwazuie; maana Ufalme wa mbinguni ni wa watu walio kama
watoto hawa."

<span id="an_19:15">19:15</span> Basi, akawawekea mikono, kisha
akaondoka mahali hapo.

<span id="an_19:16">19:16</span> Mtu mmoja alimjia Yesu, akamwuliza,
"Mwalimu, nifanye kitu gani chema ili niupate uzima wa milele?"

<span id="an_19:17">19:17</span> Yesu akamwambia, "Mbona unaniuliza
kuhusu jambo jema? Kuna mmoja tu aliye mwema. Ukitaka kuingia katika
uzima, shika amri."

<span id="an_19:18">19:18</span> Yule mtu akamwuliza, "Amri zipi?" Yesu
akasema, "Usiue, usizini, usiibe, usitoe ushahidi wa uongo,

<span id="an_19:19">19:19</span> waheshimu baba yako na mama yako; na,
mpende jirani yako kama unavyojipenda mwenyewe."

<span id="an_19:20">19:20</span> Huyo kijana akamwambia, "Hayo yote
nimeyazingatia tangu utoto wangu; sasa nifanye nini zaidi?"

<span id="an_19:21">19:21</span> Yesu akamwambia, "Kama unapenda kuwa
mkamilifu, nenda ukauze mali yako uwape maskini hiyo fedha, nawe utakuwa
na hazina mbinguni, kisha njoo unifuate."

<span id="an_19:22">19:22</span> Huyo kijana aliposikia hayo, alienda
zake akiwa mwenye huzuni, maana alikuwa na mali nyingi.

<span id="an_19:23">19:23</span> Hapo Yesu akawaambia wanafunzi wake,
"Kweli nawaambieni, itakuwa vigumu sana kwa tajiri kuingia katika Ufalme
wa mbinguni.

<span id="an_19:24">19:24</span> Tena nawaambieni, ni rahisi zaidi kwa
ngamia kupita katika tundu la sindano, kuliko kwa tajiri kuingia katika
Ufalme wa mbinguni."

<span id="an_19:25">19:25</span> Wale wanafunzi waliposikia hivyo
walishangaa, wakamwuliza, "Ni nani basi, awezaye kuokoka?"

<span id="an_19:26">19:26</span> Yesu akawatazama, akasema, "Kwa
binadamu jambo hili haliwezekani, lakini kwa Mungu mambo yote
huwezekana."

<span id="an_19:27">19:27</span> Kisha Petro akasema, "Na sisi je?
Tumeacha yote tukakufuata; tutapata nini basi?"

<span id="an_19:28">19:28</span> Yesu akawaambia, "Nawaambieni kweli,
Mwana wa Mtu atakapoketi katika kiti cha enzi cha utukufu wake katika
ulimwengu mpya, ninyi mlionifuata mtaketi katika viti kumi na viwili
mkiyahukumu makabila kumi na mawili ya Israeli.

<span id="an_19:29">19:29</span> Na kila aliyeacha nyumba, au ndugu, au
dada, au baba, au mama, au watoto, au mashamba, kwa ajili yangu,
atapokea mara mia zaidi, na kupata uzima wa milele.

<span id="an_19:30">19:30</span> Lakini walio wa kwanza watakuwa wa
mwisho, na walio wa mwisho watakuwa wa kwanza.

<span id="an_20:1">20:1</span> "Ufalme wa mbinguni unafanana na mtu
mwenye shamba la mizabibu, ambaye alitoka asubuhi na mapema kuwaajiri
wafanyakazi katika shamba lake.

<span id="an_20:2">20:2</span> Akapatana nao kuwalipa dinari moja kwa
siku, kisha akawapeleka katika shamba lake la mizabibu.

<span id="an_20:3">20:3</span> Akatoka mnamo saa tatu asubuhi, akaona
watu wengine wamesimama sokoni, hawana kazi.

<span id="an_20:4">20:4</span> Akawaambia, Nendeni nanyi mkafanye kazi
katika shamba la mizabibu, nami nitawapeni haki yenu.

<span id="an_20:5">20:5</span> Basi, wakaenda. Huyo mwenye shamba
akatoka tena mnamo saa sita na saa tisa, akafanya vivyo hivyo.

<span id="an_20:6">20:6</span> Hata mnamo saa kumi na moja jioni,
akatoka tena; akakuta watu wengine wamesimama pale sokoni. Basi,
akawauliza, Mbona mmesimama hapa mchana kutwa bila kazi?

<span id="an_20:7">20:7</span> Wakamjibu: Kwa sababu hakuna mtu
aliyetuajiri. Yeye akawaambia, Nendeni nanyi mkafanye kazi katika shamba
la mizabibu.

<span id="an_20:8">20:8</span> "Kulipokuchwa, huyo mwenye shamba
alimwambia mtunza hazina wake, Waite wafanyakazi ukawalipe mshahara wao,
ukianzia na wale walioajiriwa mwisho, na kumalizia na wale wa kwanza.

<span id="an_20:9">20:9</span> Basi, wakaja wale walioajiriwa mnamo saa
kumi na moja, wakapokea kila mmoja dinari moja.

<span id="an_20:10">20:10</span> Wale wa kwanza walipofika, walikuwa
wanadhani watapewa zaidi; lakini hata wao wakapewa kila mmoja dinari
moja.

<span id="an_20:11">20:11</span> Wakazipokea fedha zao, wakaanza
kumnung'unikia yule bwana.

<span id="an_20:12">20:12</span> Wakasema, Watu hawa walioajiriwa mwisho
walifanya kazi kwa muda wa saa moja tu, mbona umetutendea sawa na wao
hali sisi tumevumilia kazi ngumu kutwa na jua kali?

<span id="an_20:13">20:13</span> "Hapo yule bwana akamjibu mmoja wao,
Rafiki, sikukupunja kitu! Je, hukupatana nami mshahara wa denari moja?

<span id="an_20:14">20:14</span> Chukua haki yako, uende zako. Napenda
kumpa huyu wa mwisho sawa na wewe.

<span id="an_20:15">20:15</span> Je, sina haki ya kufanya na mali yangu
nipendavyo? Je, unaona kijicho kwa kuwa mimi ni mwema?"

<span id="an_20:16">20:16</span> Yesu akamaliza kwa kusema, "Hivyo,
walio wa mwisho watakuwa wa kwanza na wa kwanza watakuwa wa mwisho."

<span id="an_20:17">20:17</span> Yesu alipokuwa anakwenda Yerusalemu,
aliwachukua wale wanafunzi kumi na wawili faraghani, na njiani
akawaambia,

<span id="an_20:18">20:18</span> "Sikilizeni! Tunakwenda Yerusalemu, na
huko Mwana wa Mtu atakabidhiwa kwa makuhani wakuu na walimu wa Sheria,
nao watamhukumu auawe.

<span id="an_20:19">20:19</span> Watamkabidhi kwa watu wa mataifa
mengine ili adhihakiwe, apigwe viboko na kusulubiwa; lakini siku ya tatu
atafufuliwa."

<span id="an_20:20">20:20</span> Hapo mama yao wana wa Zebedayo alimjia
Yesu pamoja na wanawe, akapiga magoti mbele yake na kumwomba kitu.

<span id="an_20:21">20:21</span> Yesu akamwuliza, "Unataka nini?" Huyo
mama akamwambia, "Ahidi kwamba katika Ufalme wako, hawa wanangu wawili
watakaa mmoja upande wako wa kulia na mwingine upande wako wa kushoto."

<span id="an_20:22">20:22</span> Yesu akajibu, "Hamjui mnaomba nini. Je,
mnaweza kunywa kikombe nitakachokunywa mimi?" Wakamjibu, "Tunaweza."

<span id="an_20:23">20:23</span> Yesu akawaambia, "Kweli mtakunywa
kikombe changu, lakini kuketi kulia au kushoto kwangu si kazi yangu
kupanga; jambo hilo watapewa wale waliowekewa tayari na Baba yangu."

<span id="an_20:24">20:24</span> Wale wanafunzi wengine kumi waliposikia
hayo, wakawakasirikia hao ndugu wawili.

<span id="an_20:25">20:25</span> Hivyo Yesu akawaita, akawaambia,
"Mnajua kwamba watawala wa mataifa hutawala watu wao kwa mabavu na wakuu
hao huwamiliki watu wao.

<span id="an_20:26">20:26</span> Lakini kwenu isiwe hivyo, ila yeyote
anayetaka kuwa mkuu kati yenu sharti awe mtumishi wa wote;

<span id="an_20:27">20:27</span> na anayetaka kuwa wa kwanza kati yenu
sharti awe mtumishi wenu.

<span id="an_20:28">20:28</span> Jinsi hiyohiyo, Mwana wa Mtu hakuja
kutumikiwa, bali kutumikia na kutoa maisha yake kuwa fidia ya watu
wengi."

<span id="an_20:29">20:29</span> Yesu alipokuwa anaondoka mjini Yeriko,
umati wa watu ulimfuata.

<span id="an_20:30">20:30</span> Basi, kulikuwa na vipofu wawili
wameketi kando ya njia, na waliposikia kwamba Yesu alikuwa anapitia
hapo, walipaaza sauti: "Mheshimiwa, Mwana wa Daudi, utuhurumie!"

<span id="an_20:31">20:31</span> Ule umati wa watu ukawakemea na
kuwaambia wanyamaze. Lakini wao wakazidi kupaaza sauti: "Mheshimiwa,
Mwana wa Daudi, utuhurumie!"

<span id="an_20:32">20:32</span> Yesu akasimama, akawaita na kuwauliza,
"Mnataka niwafanyie nini?"

<span id="an_20:33">20:33</span> Wakamjibu, "Mheshimiwa, tunaomba macho
yetu yafumbuliwe."

<span id="an_20:34">20:34</span> Basi, Yesu akawaonea huruma, akawagusa
macho yao, na papo hapo wakaweza kuona, wakamfuata.

<span id="an_21:1">21:1</span> Yesu na wanafunzi wake walipokaribia
Yerusalemu na kufika Bethfage katika mlima wa Mizeituni, aliwatuma
wanafunzi wake wawili,

<span id="an_21:2">21:2</span> akawaambia, "Nendeni hadi kijiji kilicho
mbele yenu na mtamkuta punda amefungwa na mtoto wake. Wafungueni
mkawalete kwangu.

<span id="an_21:3">21:3</span> Kama mtu akiwauliza sababu, mwambieni,
Bwana anawahitaji, naye atawaachieni mara."

<span id="an_21:4">21:4</span> Jambo hili lilifanyika ili yale
yaliyosemwa na nabii yatimie:

<span id="an_21:5">21:5</span> "Uambieni mji wa Sioni: Tazama, Mfalme
wako anakujia! Ni mpole na amepanda punda, mwana punda, mtoto wa punda."

<span id="an_21:6">21:6</span> Hivyo, wale wanafunzi walienda wakafanya
kama Yesu alivyowaagiza.

<span id="an_21:7">21:7</span> Wakamleta yule punda na mtoto wake,
wakatandika nguo zao juu yao na Yesu akaketi juu yake.

<span id="an_21:8">21:8</span> Umati mkubwa wa watu ukatandaza nguo zao
barabarani, na watu wengine wakakata matawi ya miti wakayatandaza
barabarani.

<span id="an_21:9">21:9</span> Makundi ya watu waliomtangulia na wale
waliomfuata wakapaaza sauti: "Hosana Mwana wa Daudi! Abarikiwe huyo
ajaye kwa jina la Bwana! Hosana Mungu juu mbinguni!"

<span id="an_21:10">21:10</span> Yesu alipokuwa anaingia Yerusalemu, mji
wote ukajaa ghasia. Watu wakawa wanauliza, "Huyu ni nani?"

<span id="an_21:11">21:11</span> Watu katika ule umati wakasema, "Huyu
ni nabii Yesu, kutoka Nazareti katika mkoa wa Galilaya."

<span id="an_21:12">21:12</span> Basi, Yesu akaingia Hekaluni,
akawafukuza nje watu waliokuwa wanauza na kununua vitu ndani ya Hekalu;
akazipindua meza za wale waliokuwa wanavunja fedha, na viti vya wale
waliokuwa wanauza njiwa.

<span id="an_21:13">21:13</span> Akawaambia, "Imeandikwa katika Maandiko
Matakatifu: Nyumba yangu itaitwa nyumba ya sala. Lakini ninyi mmeifanya
kuwa pango la wanyang'anyi."

<span id="an_21:14">21:14</span> Vipofu na vilema walimwendea huko
Hekaluni, naye Yesu akawaponya.

<span id="an_21:15">21:15</span> Basi, makuhani wakuu na walimu wa
Sheria walipoyaona maajabu aliyoyafanya Yesu, na pia watoto walipokuwa
wanapaaza sauti zao Hekaluni wakisema: "Sifa kwa Mwana wa Daudi,"
wakakasirika.

<span id="an_21:16">21:16</span> Hivyo wakamwambia, "Je, husikii
wanachosema?" Yesu akawajibu, "Naam, nasikia! Je hamjasoma Maandiko haya
Matakatifu? Kwa vinywa vya watoto wadogo na wanyonyao unajipatia sifa
kamilifu."

<span id="an_21:17">21:17</span> Basi, akawaacha, akatoka nje ya mji na
kwenda Bethania, akalala huko.

<span id="an_21:18">21:18</span> Yesu alipokuwa anarudi mjini asubuhi na
mapema, aliona njaa.

<span id="an_21:19">21:19</span> Akauona mtini mmoja kando ya njia,
akauendea; lakini aliukuta hauma chochote ila majani matupu. Basi
akauambia, "Usizae tena matunda milele!" Papo hapo huo mtini ukanyauka.

<span id="an_21:20">21:20</span> Wanafunzi walipouona walishangaa
wakisema, "Kwa nini mtini huu umenyauka ghafla?"

<span id="an_21:21">21:21</span> Yesu akawajibu, "Kweli nawaambieni,
kama mkiwa na imani bila kuwa na mashaka, mnaweza si tu kufanya hivyo,
bali hata mkiuambia mlima huu: Ng'oka ukajitose baharini, itafanyika
hivyo.

<span id="an_21:22">21:22</span> Na mkiwa na imani, chochote
mtakachoomba katika sala, mtapata."

<span id="an_21:23">21:23</span> Yesu aliingia Hekaluni, akawa
anafundisha. Alipokuwa akifundisha, makuhani wakuu na wazee wa watu
wakamwuliza, "Unafanya mambo haya kwa mamlaka gani? Nani amekupa mamlaka
haya?"

<span id="an_21:24">21:24</span> Yesu akawajibu, "Na mimi nitawaulizeni
swali moja; mkinijibu, basi nami nitawaambieni ninafanya mambo haya kwa
mamlaka gani.

<span id="an_21:25">21:25</span> Je, mamlaka ya Yohane ya kubatiza
yalitoka kwa nani? Je, yalitoka mbinguni ama kwa watu?" Lakini
wakajadiliana wao kwa wao hivi: "Tukisema, Yalitoka mbinguni,
atatuuliza, Basi, mbona hamkumsadiki?

<span id="an_21:26">21:26</span> Na tukisema, Yalitoka kwa watu,
tunaogopa umati wa watu maana wote wanakubali kwamba Yohane ni nabii."

<span id="an_21:27">21:27</span> Basi, wakamjibu, "Hatujui!" Naye Yesu
akawaambia, "Nami pia sitawaambieni ninafanya mambo haya kwa mamlaka
gani.

<span id="an_21:28">21:28</span> "Ninyi mnaonaje; mtu mmoja alikuwa na
wana wawili. Akamwambia yule wa kwanza, Mwanangu, leo nenda ukafanye
kazi katika shamba la mizabibu.

<span id="an_21:29">21:29</span> Yule kijana akamwambia, Sitaki! Lakini
baadaye akabadili nia, akaenda kufanya kazi.

<span id="an_21:30">21:30</span> Yule baba akamwambia mtoto wake wa pili
vivyo hivyo, naye akamjibu, Naam baba! Lakini hakwenda kazini.

<span id="an_21:31">21:31</span> Je, ni nani kati ya hawa wawili
aliyetimiza matakwa ya baba yake?" Wakamjibu, "Yule mtoto wa kwanza."
Basi, Yesu akawaambia, "Kweli nawaambieni, watoza ushuru na waasherati
wataingia katika Ufalme wa Mungu kabla yenu.

<span id="an_21:32">21:32</span> Maana Yohane alikuja kwenu akawaonyesha
njia njema ya kuishi, nanyi hamkumwamini; lakini watoza ushuru na
waasherati walimwamini. Hata baada ya kuona hayo yote ninyi hamkubadili
mioyo yenu, na hamkusadiki."

<span id="an_21:33">21:33</span> Yesu akasema, "Sikilizeni mfano
mwingine. Mtu mmoja mwenye nyumba alilima shamba la mizabibu;
akalizungushia ukuta, akachimba kisima cha kusindikia divai, akajenga
humo mnara pia. Kisha akalikodisha kwa wakulima, akasafiri kwenda nchi
ya mbali.

<span id="an_21:34">21:34</span> Wakati wa mavuno ulipofika, aliwatuma
watumishi wake kwa wale wakulima, ili wakachukue sehemu ya mavuno yake.

<span id="an_21:35">21:35</span> Wale wakulima wakawakamata hao
watumishi; mmoja wakampiga, mwingine wakamwua na mwingine wakampiga
mawe.

<span id="an_21:36">21:36</span> Huyo mtu akawatuma tena watumishi
wengine, wengi kuliko wa safari ya kwanza. Wale wakulima wakawatendea
namna ileile.

<span id="an_21:37">21:37</span> Mwishowe akamtuma mwanawe huku
akifikiri: Watamheshimu mwanangu.

<span id="an_21:38">21:38</span> Lakini wale wakulima walipomwona
mwanawe wakasemezana wao kwa wao: Huyu ndiye mrithi; na tumuue ili
tuuchukue urithi wake!

<span id="an_21:39">21:39</span> Basi, wakamkamata, wakamtoa nje ya lile
shamba la mizabibu, wakamwua.

<span id="an_21:40">21:40</span> "Sasa, huyo mwenye shamba la mizabibu
atakapokuja, atawafanyaje hao wakulima?"

<span id="an_21:41">21:41</span> Wao wakamjibu, "Atawaangamiza vibaya
hao waovu, na lile shamba atawapa wakulima wengine ambao watampa sehemu
ya mavuno wakati wa mavuno."

<span id="an_21:42">21:42</span> Hapo Yesu akawaambia, "Je, hamkusoma
jambo hili katika Maandiko Matakatifu? Jiwe walilokataa waashi sasa
limekuwa jiwe kuu la msingi. Bwana ndiye aliyefanya jambo hili, nalo ni
la ajabu sana kwetu!

<span id="an_21:43">21:43</span> "Kwa hiyo nawaambieni, Ufalme wa Mungu
utaondolewa kwenu na kupewa watu wa mataifa mengine wenye kutoa matunda
yake."

<span id="an_21:44">21:44</span> "Atakayeanguka juu ya jiwe hilo
atavunjika vipandevipande; na likimwangukia mtu yeyote, litamponda."

<span id="an_21:45">21:45</span> Makuhani wakuu na Mafarisayo
waliposikia hiyo mifano yake walitambua kwamba alikuwa anawasema wao.

<span id="an_21:46">21:46</span> Kwa hiyo wakawa wanatafuta njia ya
kumtia nguvuni, lakini waliwaogopa watu kwa sababu wao walimtambua yeye
kuwa nabii.

<span id="an_22:1">22:1</span> Yesu alisema nao tena kwa kutumia mifano:

<span id="an_22:2">22:2</span> "Ufalme wa mbinguni umefanana na mfalme
aliyemwandalia mwanawe karamu ya arusi.

<span id="an_22:3">22:3</span> Basi, akawatuma watumishi kuwaita
walioalikwa waje arusini, lakini walioalikwa hawakutaka kufika.

<span id="an_22:4">22:4</span> Akawatuma tena watumishi wengine,
akisema, Waambieni wale walioalikwa: karamu yangu iko tayari sasa;
fahali wangu na ng'ombe wanono wamekwisha chinjwa; kila kitu ni tayari,
njoni arusini.

<span id="an_22:5">22:5</span> Lakini wao hawakujali, wakaenda zao;
mmoja shambani kwake, mwingine kwenye shughuli zake,

<span id="an_22:6">22:6</span> na wengine wakawakamata wale watumishi
wakawatukana, wakawaua.

<span id="an_22:7">22:7</span> Yule mfalme akakasirika, akawatuma askari
wake wakawaangamize wauaji hao na kuuteketeza mji wao.

<span id="an_22:8">22:8</span> Kisha akawaambia watumishi wake: Karamu
ya arusi iko tayari kweli, lakini walioalikwa hawakustahili.

<span id="an_22:9">22:9</span> Basi, nendeni kwenye barabara na wowote
wale mtakaowakuta waiteni waje arusini.

<span id="an_22:10">22:10</span> Wale watumishi wakatoka, wakaenda
njiani, wakawaleta watu wote, wabaya na wema. Nyumba ya arusi ikajaa
wageni.

<span id="an_22:11">22:11</span> "Mfalme alipoingia kuwaona wageni,
akamwona mtu mmoja ambaye hakuvaa mavazi ya arusi.

<span id="an_22:12">22:12</span> Mfalme akamwuliza, Rafiki, umeingiaje
hapa bila vazi la arusi? Lakini yeye akakaa kimya.

<span id="an_22:13">22:13</span> Hapo mfalme akawaambia watumishi,
Mfungeni miguu na mikono mkamtupe nje gizani; huko atalia na kusaga
meno."

<span id="an_22:14">22:14</span> Yesu akamaliza kwa kusema, "Wengi
wamealikwa, lakini wachache wameteuliwa."

<span id="an_22:15">22:15</span> Kisha, Mafarisayo wakaenda zao,
wakashauriana jinsi ya kumnasa Yesu kwa maneno yake.

<span id="an_22:16">22:16</span> Basi, wakawatuma wafuasi wao pamoja na
wafuasi wa kikundi cha Herode. Wakamwuliza, "Mwalimu, tunajua kwamba
wewe ni mtu mwaminifu, na kwamba wafundisha njia ya Mungu kwa uaminifu;
humwogopi mtu yeyote, maana cheo cha mtu si kitu kwako.

<span id="an_22:17">22:17</span> Haya, twambie maoni yako. Je, ni halali
au la, kulipa Kaisari?"

<span id="an_22:18">22:18</span> Lakini Yesu alitambua uovu wao,
akawaambia, "Enyi

<span id="an_22:19">22:19</span> Nionyesheni fedha ya kulipia kodi." Nao
wakamtolea sarafu ya fedha. sarafu ya fedha.

<span id="an_22:20">22:20</span> Basi, Yesu akawauliza, "Sura na chapa
hii ni ya nani?"

<span id="an_22:21">22:21</span> Wakamjibu, "Ni vya Kaisari." Hapo Yesu
akawaambia, "Basi, mpeni Kaisari yaliyo yake Kaisari, na Mungu yaliyo
yake Mungu."

<span id="an_22:22">22:22</span> Waliposikia hivyo wakashangaa;
wakamwacha, wakaenda zao.

<span id="an_22:23">22:23</span> Siku hiyo, baadhi ya Masadukayo
walimwendea Yesu. Hao ndio wale wasemao kwamba wafu hawafufuki.

<span id="an_22:24">22:24</span> Basi, wakamwambia, "Mwalimu, Mose
alisema mtu aliyeoa akifa bila kuacha watoto, lazima ndugu yake amwoe
huyo mama mjane, amzalie ndugu yake watoto.

<span id="an_22:25">22:25</span> Sasa, hapa petu palikuwa na ndugu saba.
Wa kwanza alioa kisha akafa bila kujaliwa watoto, akamwachia ndugu yake
huyo mke wake mjane.

<span id="an_22:26">22:26</span> Ikawa vivyo hivyo kwa ndugu wa pili, na
wa tatu, mpaka wa saba.

<span id="an_22:27">22:27</span> Baada ya ndugu hao wote kufa, akafa pia
yule mama.

<span id="an_22:28">22:28</span> Je, siku wafu watakapofufuka mama huyo
atakuwa mke wa nani miongoni mwa wale ndugu saba? Maana Wote saba
walimwoa."

<span id="an_22:29">22:29</span> Yesu akawajibu, "Kweli mmekosea kwa
sababu hamjui Maandiko Matakatifu wala nguvu ya Mungu!

<span id="an_22:30">22:30</span> Maana wafu watakapofufuliwa hawataoa
wala kuolewa, watakuwa kama malaika mbinguni.

<span id="an_22:31">22:31</span> Lakini kuhusu suala la wafu kufufuka,
hamjasoma yale aliyowaambieni Mungu?

<span id="an_22:32">22:32</span> Aliwaambia, Mimi ni Mungu wa Abrahamu,
Isaka na Yakobo! Basi, yeye si Mungu wa wafu, bali ni Mungu wa walio
hai."

<span id="an_22:33">22:33</span> Ule umati wa watu uliposikia hivyo
ukayastaajabia mafundisho yake.

<span id="an_22:34">22:34</span> Mafarisayo waliposikia kwamba Yesu
alikuwa amewanyamazisha Masadukayo, wakakutana pamoja.

<span id="an_22:35">22:35</span> Mmoja wao, mwanasheria, akamwuliza Yesu
kwa kumjaribu,

<span id="an_22:36">22:36</span> "Mwalimu, ni amri ipi iliyo kuu katika
Sheria ya Mose?"

<span id="an_22:37">22:37</span> Yesu akamjibu, "Mpende Bwana Mungu wako
kwa moyo wako wote, kwa roho yako yote na kwa akili yako yote.

<span id="an_22:38">22:38</span> Hii ndiyo amri kuu ya kwanza.

<span id="an_22:39">22:39</span> Ya pili inafanana na hiyo: Mpende
jirani yako kama unavyojipenda wewe mwenyewe.

<span id="an_22:40">22:40</span> Sheria yote ya Mose na mafundisho ya
manabii vinategemea amri hizi mbili."

<span id="an_22:41">22:41</span> Mafarisayo walipokusanyika pamoja, Yesu
aliwauliza,

<span id="an_22:42">22:42</span> "Ninyi mwaonaje juu ya Kristo? Je, ni
mwana wa nani?" Wakamjibu, "Wa Daudi."

<span id="an_22:43">22:43</span> Yesu akawaambia, "Basi, inawezekanaje
kwamba kwa nguvu ya Roho Mtakatifu Daudi anamwita yeye Bwana? Maana
alisema:

<span id="an_22:44">22:44</span> Bwana alimwambia Bwana wangu: keti
upande wangu wa kulia, mpaka niwaweke adui zako chini ya miguu yako.

<span id="an_22:45">22:45</span> Basi, ikiwa Daudi anamwita Kristo
Bwana, anawezaje kuwa mwanawe?"

<span id="an_22:46">22:46</span> Hakuna mtu yeyote aliyeweza kumjibu
neno. Na tangu siku hiyo hakuna aliyethubutu tena kumwuliza swali.

<span id="an_23:1">23:1</span> Kisha Yesu akauambia umati wa watu pamoja
na wanafunzi wake,

<span id="an_23:2">23:2</span> "Walimu wa Sheria na Mafarisayo wana
mamlaka ya kufafanua Sheria ya Mose.

<span id="an_23:3">23:3</span> Kwa hiyo shikeni na kutekeleza chochote
watakachowaambieni. Lakini msiyaige matendo yao, maana hawatekelezi yale
wanayoyahubiri.

<span id="an_23:4">23:4</span> Hufunga mizigo mizito na kuwatwika watu
mabegani, lakini wao wenyewe hawataki kunyosha hata kidole wapate
kuibeba.

<span id="an_23:5">23:5</span> Wao hufanya matendo yao yote ili watu
wawaone. Huvaa tepe zenye maandishi ya Sheria juu ya panda la uso na
mikononi na hupanua pindo za makoti yao.

<span id="an_23:6">23:6</span> Hupenda nafasi za heshima katika karamu
na viti vya heshima katika masunagogi.

<span id="an_23:7">23:7</span> Hupenda kusalimiwa kwa heshima sokoni na
kupendelea kuitwa na watu: Mwalimu.

<span id="an_23:8">23:8</span> Lakini ninyi msiitwe kamwe Mwalimu, maana
mwalimu wenu ni mmoja tu, nanyi nyote ni ndugu.

<span id="an_23:9">23:9</span> Wala msimwite mtu yeyote Baba hapa
duniani, maana Baba yenu ni mmoja tu aliye mbinguni.

<span id="an_23:10">23:10</span> Wala msiitwe Viongozi, maana kiongozi
wenu ni mmoja tu, ndiye Kristo.

<span id="an_23:11">23:11</span> Aliye mkubwa miongoni mwenu ni lazima
awe mtumishi wenu.

<span id="an_23:12">23:12</span> Anayejikweza atashushwa, na
anayejishusha atakwezwa.

<span id="an_23:13">23:13</span> "Ole wenu walimu wa Sheria na
Mafarisayo, wanafiki! Mnaufunga mlango wa Ufalme wa mbinguni mbele ya
macho ya watu. Ninyi wenyewe hamwingii ndani, wala hamwaruhusu wanaotaka
kuingia waingie.

<span id="an_23:14">23:14</span> Ole wenu walimu wa Sheria na
Mafarisayo, wanafiki! Mnawanyonya wajane na kujisingizia kuwa watu wema
kwa kusali sala ndefu. Kwa sababu hiyo mtapata adhabu kali.

<span id="an_23:15">23:15</span> "Ole wenu walimu wa Sheria na
Mafarisayo, wanafiki! Mnasafiri baharini na nchi kavu ili kumpata mtu
mmoja afuate dini yenu. Mnapompata, mnamfanya astahili maradufu kwenda
katika moto wa Jehanamu kuliko ninyi wenyewe.

<span id="an_23:16">23:16</span> "Ole wenu viongozi vipofu! Ninyi
mwasema ati mtu akiapa kwa Hekalu, kiapo hicho si kitu; lakini akiapa
kwa dhahabu ya Hekalu, kiapo hicho kinamshika.

<span id="an_23:17">23:17</span> Enyi vipofu wapumbavu! Kipi kilicho cha
maana zaidi: dhahabu au Hekalu linalofanya hiyo dhahabu kuwa takatifu?

<span id="an_23:18">23:18</span> Tena mwasema ati mtu akiapa kwa
madhabahu si kitu; lakini akiapa kwa zawadi iliyowekwa juu ya madhabahu,
kiapo hicho humshika.

<span id="an_23:19">23:19</span> Enyi vipofu! Ni kipi kilicho cha maana
zaidi: ile zawadi, au madhabahu ambayo hufanya hiyo zawadi kuwa
takatifu?

<span id="an_23:20">23:20</span> Anayeapa kwa madhabahu ameapa kwa hiyo
madhabahu, na kwa chochote kilichowekwa juu yake.

<span id="an_23:21">23:21</span> Na anayeapa kwa Hekalu ameapa kwa hilo
Hekalu na pia kwa yule akaaye ndani yake.

<span id="an_23:22">23:22</span> Na anayeapa kwa mbingu ameapa kwa kiti
cha enzi cha Mungu, na kwa huyo aketiye juu yake.

<span id="an_23:23">23:23</span> Ole wenu walimu wa Sheria na
Mafarisayo, wanafiki! Mnatoza watu zaka, hata juu ya majani yenye harufu
nzuri, bizari na jira, na huku mnaacha mambo muhimu ya Sheria kama vile
haki, huruma na imani. Haya ndiyo hasa mliyopaswa kuyazingatia bila
kusahau yale mengine.

<span id="an_23:24">23:24</span> Viongozi vipofu! Mnatoa nzi katika
kinywaji, lakini mnameza ngamia!

<span id="an_23:25">23:25</span> "Ole wenu walimu wa Sheria na
Mafarisayo, wanafiki! Mnasafisha kikombe na bakuli kwa nje, lakini ndani
mnaacha kumejaa vitu mlivyopata kwa unyang'anyi na uchoyo.

<span id="an_23:26">23:26</span> Mfarisayo kipofu! Kisafishe kikombe
ndani kwanza na nje kutakuwa safi pia.

<span id="an_23:27">23:27</span> "Ole wenu walimu wa Sheria na
Mafarisayo, wanafiki! Mko kama makaburi yaliyopakwa chokaa ambayo kwa
nje yanaonekana kuwa mazuri, lakini ndani yamejaa mifupa ya maiti na
kila namna ya uchafu.

<span id="an_23:28">23:28</span> Hali kadhalika ninyi mnaonekana na watu
kwa nje kuwa wema, lakini kwa ndani mmejaa unafiki na uovu.

<span id="an_23:29">23:29</span> "Ole wenu walimu wa Sheria na
Mafarisayo, wanafiki! Mnajenga makaburi ya manabii na kuyapamba makaburi
ya watu wema.

<span id="an_23:30">23:30</span> Mwasema: Kama sisi tungaliishi nyakati
za wazee wetu hatungalishirikiana nao katika mauaji ya manabii!

<span id="an_23:31">23:31</span> Hivyo mnathibitisha ninyi wenyewe
kwamba ninyi ni watoto wa watu waliowaua manabii.

<span id="an_23:32">23:32</span> Haya, kamilisheni ile kazi wazee wenu
waliyoianza!

<span id="an_23:33">23:33</span> Enyi kizazi cha nyoka wenye sumu!
Mnawezaje kuiepa hukumu ya moto wa Jehanamu?

<span id="an_23:34">23:34</span> Ndiyo maana mimi ninawapelekea ninyi
manabii, watu wenye hekima na walimu; mtawaua na kuwasulubisha baadhi
yao, na wengine mtawapiga viboko katika masunagogi yenu na kuwasaka
katika kila mji.

<span id="an_23:35">23:35</span> Hivyo lawama yote itawapateni kwa ajili
ya damu yote ya watu wema iliyomwagwa juu ya ardhi. Naam, tangu kuuawa
kwa Abeli ambaye hakuwa na hatia, mpaka kuuawa kwa Zakariya, mwana wa
Barakia, ambaye mlimuua Hekaluni kati ya patakatifu na madhabahu.

<span id="an_23:36">23:36</span> Nawaambieni kweli, kizazi hiki kitapata
adhabu kwa sababu ya mambo haya.

<span id="an_23:37">23:37</span> "Yerusalemu, Ee Yerusalemu! Unawaua
manabii na kuwapiga mawe wale waliotumwa kwako. Mara ngapi nimejaribu
kuwakusanya watoto wako kwangu, kama vile kuku anavyokusanya vifaranga
vyake chini ya mabawa yake, lakini hukutaka.

<span id="an_23:38">23:38</span> Haya basi, nyumba yako itaachwa mahame.

<span id="an_23:39">23:39</span> Nakwambia kweli, hutaniona tena mpaka
wakati utakaposema: Abarikiwe huyo ajaye kwa jina la Bwana."

<span id="an_24:1">24:1</span> Yesu alitoka Hekaluni, na alipokuwa
akienda zake, wanafunzi wake walimwendea, wakamwonyesha majengo ya
Hekalu.

<span id="an_24:2">24:2</span> Yesu akawaambia, "Sawa, mnaweza
kuyatazama haya yote! Kweli nawaambieni, hakuna hata jiwe moja
litakalosalia hapa juu ya lingine; kila kitu kitaharibiwa."

<span id="an_24:3">24:3</span> Yesu alipokuwa ameketi juu ya mlima wa
Mizeituni, wanafunzi walimwendea faraghani, wakamwuliza, "Twambie mambo
haya yatatukia lini? Ni ishara gani itakayoonyesha kuja kwako na mwisho
wa nyakati?"

<span id="an_24:4">24:4</span> Yesu akawajibu, "Jihadharini msije
mkadanganywa na mtu.

<span id="an_24:5">24:5</span> Maana wengi watatokea na kulitumia jina
langu wakisema: Mimi ndiye Kristo, nao watawapotosha watu wengi.

<span id="an_24:6">24:6</span> Mtasikia juu ya vita na fununu za vita;
lakini msifadhaike, maana hayo hayana budi kutokea, lakini mwisho
wenyewe ungali bado.

<span id="an_24:7">24:7</span> Taifa moja litapigana na taifa lingine;
ufalme mmoja utapigana na ufalme mwingine. Hapa na pale patakuwa na njaa
na mitetemeko ya ardhi.

<span id="an_24:8">24:8</span> Yote hayo ni kama mwanzo wa maumivu ya
kujifungua mtoto.

<span id="an_24:9">24:9</span> "Kisha watawatoeni ili mteswe na kuuawa.
Mataifa yote yatawachukieni kwa ajili ya jina langu.

<span id="an_24:10">24:10</span> Tena, wengi wataiacha imani yao,
watasalitiana na kuchukiana.

<span id="an_24:11">24:11</span> Watatokea manabii wengi wa uongo
watakaowapotosha watu wengi.

<span id="an_24:12">24:12</span> Kwa sababu ya ongezeko la uhalifu,
upendo wa watu wengi utafifia.

<span id="an_24:13">24:13</span> Lakini atakayevumilia mpaka mwisho,
ataokoka.

<span id="an_24:14">24:14</span> Ila, kabla ya mwisho kufika, hii Habari
Njema ya Ufalme wa Mungu itahubiriwa ulimwenguni kote kama ushuhuda kwa
mataifa yote.

<span id="an_24:15">24:15</span> "Basi, mtakapoona Chukizo Haribifu
lililonenwa na nabii Danieli limesimama mahali patakatifu, (msomaji na
atambue maana yake),

<span id="an_24:16">24:16</span> hapo, walioko Yudea na wakimbilie
milimani.

<span id="an_24:17">24:17</span> Aliye juu ya paa la nyumba yake
asishuke kuchukua kitu nyumbani mwake.

<span id="an_24:18">24:18</span> Aliye shambani asirudi nyuma kuchukua
vazi lake.

<span id="an_24:19">24:19</span> Ole wao kina mama waja wazito na
wanaonyonyesha siku hizo!

<span id="an_24:20">24:20</span> Ombeni ili kukimbia kwenu kusiwe siku
za baridi au siku ya Sabato!

<span id="an_24:21">24:21</span> Maana wakati huo kutakuwa na dhiki kuu
ambayo haijapata kuwako tangu mwanzo wa ulimwengu mpaka leo, wala
haitapata kutokea tena.

<span id="an_24:22">24:22</span> Kama siku hizo hazingalipunguzwa,
hakuna binadamu yeyote ambaye angeokoka; lakini siku hizo zitapunguzwa
kwa ajili ya wale walioteuliwa.

<span id="an_24:23">24:23</span> "Basi, mtu akiwaambieni siku hizo:
Kristo yuko hapa au Yuko pale, msimsadiki.

<span id="an_24:24">24:24</span> Maana watatokea kina Kristo wa uongo na
manabii wa uongo. Watafanya ishara kubwa na maajabu ya kuweza
kuwapotosha ikiwezekana hata wateule wa Mungu.

<span id="an_24:25">24:25</span> Sikilizeni, nimekwisha kuwaonya kabla
ya wakati.

<span id="an_24:26">24:26</span> Basi, wakiwaambieni, Tazameni, yuko
jangwani, msiende huko; au, Tazameni, amejificha ndani, msisadiki;

<span id="an_24:27">24:27</span> maana, kama vile umeme uangazavyo toka
mashariki hadi magharibi, ndivyo kutakavyokuwa kuja kwake Mwana wa Mtu.

<span id="an_24:28">24:28</span> Pale ulipo mzoga, ndipo
watakapokusanyika tai.

<span id="an_24:29">24:29</span> "Mara baada ya dhiki ya siku hizo, jua
litatiwa giza, mwezi hautaangaza, nyota zitaanguka kutoka angani, na
nguvu za mbingu zitatikiswa.

<span id="an_24:30">24:30</span> Kisha, ishara ya Mwana wa Mtu
itaonekana angani, na hapo makabila yote duniani yatalalamika; watamwona
Mwana wa Mtu akija juu ya mawingu ya angani mwenye nguvu na utukufu
mwingi.

<span id="an_24:31">24:31</span> Naye atawatuma malaika wake wenye
tarumbeta la kuvuma sana, nao watawakusanya wateule wake kutoka pande
zote nne za dunia, toka mwisho huu wa mbingu hadi mwisho huu.

<span id="an_24:32">24:32</span> "Kwa mtini jifunzeni mfano huu: Mara tu
matawi yake yanapoanza kuwa laini na kuchanua majani, mnajua kwamba
wakati wa kiangazi umekaribia.

<span id="an_24:33">24:33</span> Hali kadhalika nanyi mtakapoona mambo
haya yote yakitendeka, jueni kwamba yuko karibu sana.

<span id="an_24:34">24:34</span> Nawaambieni kweli, kizazi hiki
hakitapita kabla ya mambo hayo yote kutukia.

<span id="an_24:35">24:35</span> Naam, mbingu na dunia zitapita, lakini
maneno yangu hayatapita kamwe.

<span id="an_24:36">24:36</span> "Lakini, juu ya siku au saa hiyo,
hakuna mtu ajuaye itakuja lini; wala malaika wa mbinguni, wala Mwana,
ila Baba peke yake ndiye ajuaye.

<span id="an_24:37">24:37</span> Kwa maana kama ilivyokuwa nyakati za
Noa, ndivyo itakavyokuwa kuja kwake Mwana wa Mtu.

<span id="an_24:38">24:38</span> Maana nyakati hizo, kabla ya gharika
kuu, watu walikuwa wakila na kunywa, wakioa na kuolewa, mpaka Noa
alipoingia ndani ya ile safina.

<span id="an_24:39">24:39</span> Hawakujua kuna nini mpaka ile gharika
ilipotokea, ikawakumba wote. Ndivyo itakavyokuwa wakati Mwana wa Mtu
atakapokuja.

<span id="an_24:40">24:40</span> Wakati huo watu wawili watakuwa
shambani; mmoja atachukuliwa na mwingine ataachwa.

<span id="an_24:41">24:41</span> Kina mama wawili watakuwa wanasaga
nafaka, mmoja atachukuliwa na mwingine ataachwa.

<span id="an_24:42">24:42</span> Basi, kesheni, kwa maana hamjui siku
atakayokuja Bwana wenu.

<span id="an_24:43">24:43</span> Lakini kumbukeni jambo hili: kama
mwenye nyumba angejua siku mwizi atakapofika, angekesha, wala hangeiacha
nyumba yake ivunjwe.

<span id="an_24:44">24:44</span> Kwa hiyo, nanyi pia muwe tayari, kwa
maana Mwana wa Mtu atakuja saa msiyoitazamia."

<span id="an_24:45">24:45</span> Yesu akaendelea kusema, "Ni nani basi
mtumishi mwaminifu na mwenye busara, ambaye bwana wake atamweka juu ya
watu wake, awape chakula kwa wakati wake?

<span id="an_24:46">24:46</span> Heri mtumishi yule ambaye bwana wake
atakapokuja atamkuta akifanya hivyo.

<span id="an_24:47">24:47</span> Kweli nawaambieni, atamweka mtumishi
huyo aisimamie mali yake yote.

<span id="an_24:48">24:48</span> Lakini kama mtumishi mbaya akijisemea
moyoni: Bwana wangu anakawia kurudi,

<span id="an_24:49">24:49</span> kisha akaanza kuwapiga watumishi
wenzake, akaanza kula na kunywa pamoja na walevi,

<span id="an_24:50">24:50</span> bwana wake atakuja siku asiyoitazamia
na saa asiyoijua.

<span id="an_24:51">24:51</span> Atamkatilia mbali na kumweka kundi moja
na wanafiki. Huko kutakuwa na kilio na kusaga meno.

<span id="an_25:1">25:1</span> "Wakati huo, Ufalme wa mbinguni utafanana
na wasichana kumi waliochukua taa zao, wakaenda kumlaki bwana arusi.

<span id="an_25:2">25:2</span> Watano miongoni mwao walikuwa wapumbavu
na watano walikuwa wenye busara.

<span id="an_25:3">25:3</span> Wale wapumbavu walichukua taa zao, lakini
hawakuchukua akiba ya mafuta.

<span id="an_25:4">25:4</span> Lakini wale wenye busara walichukua
mafuta katika chupa pamoja na taa zao.

<span id="an_25:5">25:5</span> Kwa kuwa bwana arusi alikawia kuja, wale
wanawali wote wote walisinzia, wakalala.

<span id="an_25:6">25:6</span> Usiku wa manane kukawa na kelele: Haya,
haya! Bwana arusi anakuja; nendeni kumlaki.

<span id="an_25:7">25:7</span> Hapo wale wanawali wote wakaamka,
wakazitayarisha taa zao.

<span id="an_25:8">25:8</span> Wale wapumbavu wakawaambia wale wenye
busara: Tupeni mafuta yenu kidogo maana taa zetu zinazimika.

<span id="an_25:9">25:9</span> Lakini wale wenye busara wakawaambia,
Hayatatutosha sisi na ninyi! Afadhali mwende dukani mkajinunulie
wenyewe!

<span id="an_25:10">25:10</span> Basi, wale wanawali wapumbavu
walipokwenda kununua mafuta, bwana arusi akafika, na wale wanawali
waliokuwa tayari wakaingia pamoja naye katika jumba la arusi, kisha
mlango ukafungwa.

<span id="an_25:11">25:11</span> Baadaye wale wanawali wengine wakaja,
wakaita: Bwana, bwana, tufungulie!

<span id="an_25:12">25:12</span> Lakini yeye akawajibu, Nawaambieni
kweli, siwajui ninyi."

<span id="an_25:13">25:13</span> Kisha Yesu akasema, "Kesheni basi, kwa
maana hamjui siku wala saa.

<span id="an_25:14">25:14</span> "Itakuwa kama mtu mmoja aliyetaka
kusafiri ng'ambo: aliwaita watumishi wake, akawakabidhi mali yake.

<span id="an_25:15">25:15</span> Alimpa kila mmoja kadiri ya uwezo wake:
mmoja sarafu tano za fedha ziitwazo talanta, mwingine talanta mbili na
mwingine talanta moja, kisha akasafiri.

<span id="an_25:16">25:16</span> Mara yule aliyekabidhiwa talanta tano
akafanya kazi nazo akapata faida talanta tano.

<span id="an_25:17">25:17</span> Hali kadhalika na yule aliyekabidhiwa
talanta mbili akapata faida talanta mbili.

<span id="an_25:18">25:18</span> Lakini yule aliyekabidhiwa talanta moja
akaenda akachimba shimo ardhini, akaificha fedha ya bwana wake.

<span id="an_25:19">25:19</span> "Baada ya muda mrefu, yule bwana
alirudi, akaanza kukagua hesabu ya matumizi na mapato ya fedha yake.

<span id="an_25:20">25:20</span> Mtumishi aliyekabidhiwa talanta tano
akaja amechukua zile talanta tano faida, akamwambia, Bwana, ulinikabidhi
talanta tano, hapa pana talanta tano zaidi faida niliyopata.

<span id="an_25:21">25:21</span> Bwana wake akamwambia, Vema, mtumishi
mwema na mwaminifu. Umekuwa mwaminifu katika mambo madogo nitakukabidhi
makubwa. Njoo ufurahi pamoja na bwana wako.

<span id="an_25:22">25:22</span> "Mtumishi aliyekabidhiwa talanta mbili
akaja, akatoa talanta mbili faida, akisema, Bwana, ulinikabidhi talanta
mbili. Chukua talanta mbili zaidi faida niliyopata.

<span id="an_25:23">25:23</span> Bwana wake akamwambia, Vema, mtumishi
mwema na mwaminifu. Umekuwa mwaminifu katika mambo madogo, nitakukabidhi
makubwa. Njoo ufurahi pamoja na bwana wako.

<span id="an_25:24">25:24</span> "Lakini yule aliyekabidhiwa talanta
moja akaja, akasema, Bwana, najua wewe ni mtu mgumu; wewe huvuna pale
ambapo hukupanda, na kukusanya pale ambapo hukutawanya.

<span id="an_25:25">25:25</span> Niliogopa, nikaificha fedha yako katika
ardhi. Chukua basi mali yako.

<span id="an_25:26">25:26</span> "Bwana wake akamwambia, Wewe ni
mtumishi mwovu na mvivu! Unajua kuwa mimi huvuna mahali ambapo
sikupanda, na hukusanya pale ambapo sikutawanya.

<span id="an_25:27">25:27</span> Ilikupasa basi, kuiweka fedha yangu
katika benki, nami ningelichukua mtaji wangu na faida yake!

<span id="an_25:28">25:28</span> Basi, mnyang'anyeni hiyo fedha mkampe
yule mwenye talanta kumi.

<span id="an_25:29">25:29</span> Maana, aliye na kitu atapewa na
kuzidishiwa. Lakini yule asiye na kitu, hata kile alicho nacho
kitachukuliwa.

<span id="an_25:30">25:30</span> Na kuhusu huyu mtumishi asiye na faida,
mtupeni nje gizani! Huko kutakuwa na kilio na kusaga meno.

<span id="an_25:31">25:31</span> "Wakati Mwana wa Mtu atakapokuja katika
utukufu wake na malaika wote wakiwa pamoja naye, hapo ataketi juu ya
kiti chake cha enzi kitukufu,

<span id="an_25:32">25:32</span> na mataifa yote yatakusanyika mbele
yake, naye atawatenganisha watu kama mchungaji anavyotenganisha kondoo
na mbuzi.

<span id="an_25:33">25:33</span> Atawaweka kondoo upande wake wa kulia
na mbuzi upande wake wa kushoto.

<span id="an_25:34">25:34</span> "Kisha Mfalme atawaambia wale walio
upande wake wa kulia, Njoni enyi mliobarikiwa na Baba yangu; pokeeni
Ufalme mliotayarishiwa tangu kuumbwa kwa ulimwengu.

<span id="an_25:35">25:35</span> Maana nilikuwa na njaa nanyi mkanipa
chakula; nilikuwa na kiu nanyi mkanipa maji; nilikuwa mgeni nanyi
mkanikaribisha;

<span id="an_25:36">25:36</span> nilikuwa uchi, mkanivika; nilikuwa
mgonjwa nanyi mkaja kunitazama; nilikuwa gerezani nanyi mkaja
kunitembelea.

<span id="an_25:37">25:37</span> Hapo, hao watu wema watamjibu mfalme
Bwana, ni lini tulikuona mwenye njaa nasi tukakupa chakula, au ukiwa na
kiu nasi tukakunywesha maji?

<span id="an_25:38">25:38</span> Ni lini tulikuona ukiwa mgeni nasi
tukakukaribisha, au bila nguo nasi tukakuvika?

<span id="an_25:39">25:39</span> Ni lini tulikuona ukiwa mgonjwa au
mfungwa nasi tukaja kukutazama?

<span id="an_25:40">25:40</span> Mfalme atawajibu, Kweli nawaambieni,
kila kitu mlichomtendea mmojawapo wa hawa ndugu zangu wadogo,
mlinitendea mimi.

<span id="an_25:41">25:41</span> "Kisha atawaambia wale walio upande
wake wa kushoto, Ondokeni mbele yangu enyi mliolaaniwa! Nendeni katika
moto wa milele aliotayarishiwa Ibilisi na malaika wake.

<span id="an_25:42">25:42</span> Maana nilikuwa na njaa nanyi hamkunipa
chakula; nilikuwa na kiu nanyi hamkunipa maji.

<span id="an_25:43">25:43</span> Nilikuwa mgeni nanyi hamkunikaribisha;
nilikuwa mgonjwa na mfungwa nanyi hamkuja kunitazama.

<span id="an_25:44">25:44</span> "Hapo nao watajibu, Bwana, ni lini
tulikuona ukiwa na njaa au kiu, ukiwa mgeni au bila nguo, ukiwa mgonjwa
au mfungwa, nasi hatukuja kukuhudumia?

<span id="an_25:45">25:45</span> Naye atawajibu, Nawaambieni kweli, kila
mlipokataa kumtendea mambo haya mmojawapo wa hawa wadogo, mlikataa
kunitendea mimi.

<span id="an_25:46">25:46</span> Basi, hawa watakwenda kwenye adhabu ya
milele, lakini wale waadilifu watakwenda kwenye uzima wa milele."

<span id="an_26:1">26:1</span> Yesu alipomaliza kusema hayo yote,
aliwaambia wanafunzi wake,

<span id="an_26:2">26:2</span> "Mnajua kwamba baada ya siku mbili
tutakuwa na sikukuu ya Pasaka, na Mwana wa Mtu atatolewa ili asulubiwe."

<span id="an_26:3">26:3</span> Wakati huo makuhani wakuu na wazee wa
watu walikutana pamoja katika ukumbi wa Kayafa, Kuhani Mkuu.

<span id="an_26:4">26:4</span> Wakashauriana jinsi ya kumtia Yesu
nguvuni kwa hila wamuue.

<span id="an_26:5">26:5</span> Lakini wakaamua jambo hilo lisifanyike
wakati wa sikukuu, kusije kukatokea ghasia kati ya watu.

<span id="an_26:6">26:6</span> Yesu alipokuwa Bethania, nyumbani kwa
Simoni, aitwaye Mkoma,

<span id="an_26:7">26:7</span> mama mmoja aliyekuwa na chupa ya alabasta
yenye marashi ya thamani kubwa, alimjia pale mezani alipokuwa amekaa
kula chakula, akammiminia hayo marashi kichwani.

<span id="an_26:8">26:8</span> Wanafunzi wake walipoona hayo
wakakasirika, wakasema, "Ya nini hasara hii?

<span id="an_26:9">26:9</span> Marashi haya yangaliweza kuuzwa kwa bei
kubwa, maskini wakapewa hizo fedha."

<span id="an_26:10">26:10</span> Yesu alitambua mawazo yao, akawaambia,
"Mbona mnamsumbua huyu mama? Yeye amenitendea jambo jema.

<span id="an_26:11">26:11</span> Maskini mnao daima pamoja nanyi, lakini
mimi sitakuwapo pamoja nanyi daima.

<span id="an_26:12">26:12</span> Huyu mama amenimiminia marashi ili
kunitayarisha kwa maziko.

<span id="an_26:13">26:13</span> Nawaambieni kweli, popote ambapo hii
Habari Njema itahubiriwa ulimwenguni, kitendo hiki alichofanya mama huyu
kitatajwa kwa kumkumbuka yeye."

<span id="an_26:14">26:14</span> Kisha, Yuda Iskarioti, mmoja wa wale
kumi na wawili, akaenda kwa makuhani wakuu,

<span id="an_26:15">26:15</span> akawaambia, "Mtanipa kitu gani kama
nikimkabidhi Yesu kwenu?" Wakamhesabia sarafu thelathini za fedha;

<span id="an_26:16">26:16</span> na tangu wakati huo Yuda akawa
anatafuta nafasi ya kumsaliti.

<span id="an_26:17">26:17</span> Siku ya kwanza kabla ya Sikukuu ya
Mikate Isiyotiwa Chachu, wanafunzi walimwendea Yesu wakamwuliza,
"Unataka tukuandalie wapi chakula cha Pasaka?"

<span id="an_26:18">26:18</span> Yeye akawajibu, "Nendeni mjini kwa mtu
fulani, mkamwambie: Mwalimu anasema, wakati wangu umefika; kwako
nitakula Pasaka pamoja na wanafunzi wangu."

<span id="an_26:19">26:19</span> Wanafunzi wakafanya kama Yesu
alivyowaagiza, wakaandaa Pasaka.

<span id="an_26:20">26:20</span> Kulipokuwa jioni, Yesu akakaa mezani
pamoja na wanafunzi wake kumi na wawili.

<span id="an_26:21">26:21</span> Walipokuwa wakila, Yesu akasema,
"Nawaambieni kweli, mmoja wenu atanisaliti."

<span id="an_26:22">26:22</span> Wanafunzi wakahuzunika sana, wakaanza
kuuliza mmojammoja, "Bwana! Je, ni mimi?"

<span id="an_26:23">26:23</span> Yesu akajibu, "Atakayechovya mkate
pamoja nami katika bakuli ndiye atakayenisaliti.

<span id="an_26:24">26:24</span> Naam, Mwana wa Mtu anakwenda zake kama
Maandiko Matakatifu yasemavyo, lakini ole wake mtu yule atakayemsaliti
Mwana wa Mtu! Ingalikuwa afadhali kwa mtu huyo kama hangalizaliwa."

<span id="an_26:25">26:25</span> Yuda, ambaye ndiye aliyetaka kumsaliti,
akamwuliza, "Mwalimu! Je, ni mimi?" Yesu akamjibu, "Wewe umesema."

<span id="an_26:26">26:26</span> Walipokuwa wanakula, Yesu akatwaa
mkate, akashukuru, akaumega, akawapa wanafunzi wake akisema, "Twaeni
mle; huu ni mwili wangu."

<span id="an_26:27">26:27</span> Kisha akatwaa kikombe, akamshukuru
Mungu, akawapa akisema, "Nyweni nyote;

<span id="an_26:28">26:28</span> maana hii ni damu yangu inayothibitisha
agano, damu inayomwagwa kwa ajili ya watu wengi ili kuwaondolea dhambi.

<span id="an_26:29">26:29</span> Nawaambieni, sitakunywa tena divai ya
zabibu mpaka siku ile nitakapoinywa mpya pamoja nanyi katika Ufalme wa
Baba yangu."

<span id="an_26:30">26:30</span> Baada ya kuimba wimbo, wakaondoka,
wakaenda katika mlima wa Mizeituni.

<span id="an_26:31">26:31</span> Kisha Yesu akawaambia, "Usiku huu wa
leo, ninyi nyote mtakuwa na mashaka nami, maana Maandiko Matakatifu
yasema: Nitampiga mchungaji, na kondoo wa kundi watatawanyika.

<span id="an_26:32">26:32</span> Lakini baada ya kufufuka kwangu,
nitawatangulieni Galilaya."

<span id="an_26:33">26:33</span> Petro akamwambia Yesu "Hata kama wote
watakuwa na mashaka nawe na kukuacha, mimi sitakuacha kamwe."

<span id="an_26:34">26:34</span> Yesu akamwambia, "Kweli nakwambia,
usiku huu kabla jogoo hajawika, utanikana mara tatu."

<span id="an_26:35">26:35</span> Petro akamwambia, "Hata kama ni lazima
nife pamoja nawe, sitakukana kamwe." Wale wanafunzi wengine wote
wakasema vivyo hivyo.

<span id="an_26:36">26:36</span> Kisha Yesu akaenda pamoja nao bustanini
Gethsemane, akawaambia wanafunzi wake, "Kaeni hapa nami niende pale
mbele kusali."

<span id="an_26:37">26:37</span> Akawachukua Petro na wana wawili wa
Zebedayo, akaanza kuwa na huzuni na mahangaiko.

<span id="an_26:38">26:38</span> Hapo akawaambia, "Nina huzuni kubwa
moyoni hata karibu kufa. Kaeni hapa mkeshe pamoja nami."

<span id="an_26:39">26:39</span> Basi, akaenda mbele kidogo, akaanguka
kifudifudi, akasali: "Baba yangu, kama inawezekana, aacha kikombe hiki
cha mateso kinipite; lakini isiwe nitakavyo mimi, ila utakavyo wewe."

<span id="an_26:40">26:40</span> Akawaendea wale wanafunzi, akawakuta
wamelala. Akamwambia Petro, "Ndiyo kusema hamkuweza kukesha pamoja nami
hata saa moja?

<span id="an_26:41">26:41</span> Kesheni na kusali ili msije mkaingia
katika majaribu. Roho i tayari lakini mwili ni dhaifu."

<span id="an_26:42">26:42</span> Akaenda tena mara ya pili akasali:
"Baba yangu, kama haiwezekani kikombe hiki kinipite bila mimi kukinywa,
basi, mapenzi yako yafanyike."

<span id="an_26:43">26:43</span> Akawaendea tena, akawakuta wamelala,
maana macho yao yalikuwa yamebanwa na usingizi.

<span id="an_26:44">26:44</span> Basi, akawaacha, akaenda tena kusali
mara ya tatu kwa maneno yaleyale.

<span id="an_26:45">26:45</span> Kisha akawaendea wale wanafunzi,
akawaambia, "Je, mngali mmelala na kupumzika? Tazameni! Saa yenyewe
imefika, na Mwana wa Mtu atatolewa kwa watu wenye dhambi.

<span id="an_26:46">26:46</span> Amkeni, twendeni zetu. Tazameni!
Anakuja yule atakayenisaliti."

<span id="an_26:47">26:47</span> Basi, Yesu alipokuwa bado anasema nao,
mara akaja Yuda, mmoja wa wale kumi na wawili. Pamoja naye walikuja watu
wengi wenye mapanga na marungu ambao walitumwa na makuhani wakuu na
wazee wa watu.

<span id="an_26:48">26:48</span> Huyo aliyetaka kumsaliti Yesu, alikuwa
amekwisha wapa ishara akisema: "Yule nitakayembusu ndiye; mkamateni."

<span id="an_26:49">26:49</span> Basi, Yuda akamkaribia Yesu,
akamwambia, "Shikamoo, Mwalimu!" Kisha akambusu.

<span id="an_26:50">26:50</span> Yesu akamwambia, "Rafiki, fanya
ulichokuja kufanya." Hapo wale watu wakaja, wakamkamata Yesu, wakamtia
nguvuni.

<span id="an_26:51">26:51</span> Mmoja wa wale waliokuwa pamoja na Yesu
akanyosha mkono, akauchomoa upanga wake, akampiga mtumishi wa Kuhani
Mkuu, akamkata sikio.

<span id="an_26:52">26:52</span> Hapo Yesu akamwambia, "Rudisha upanga
wako alani, maana yeyote anayeutumia upanga, atakufa kwa upanga.

<span id="an_26:53">26:53</span> Je, hamjui kwamba ningeweza kumwomba
Baba yangu naye mara angeniletea zaidi ya majeshi kumi na mawili ya
malaika?

<span id="an_26:54">26:54</span> Lakini yatatimiaje Maandiko Matakatifu
yasemayo kwamba ndivyo inavyopaswa kuwa?"

<span id="an_26:55">26:55</span> Wakati huohuo Yesu akauambia huo umati
wa watu waliokuja kumtia nguvuni, "Je, mmekuja kunikamata kwa mapanga na
marungu kama kwamba mimi ni mnyang'anyi? Kila siku nilikuwa Hekaluni
nikifundisha, na hamkunikamata!

<span id="an_26:56">26:56</span> Lakini haya yote yametendeka ili
Maandiko ya manabii yatimie." Kisha wanafunzi wote wakamwacha,
wakakimbia.

<span id="an_26:57">26:57</span> Basi, hao watu waliomkamata Yesu
walimpeleka nyumbani kwa Kayafa, Kuhani Mkuu, walikokusanyika walimu wa
Sheria na wazee.

<span id="an_26:58">26:58</span> Petro alimfuata kwa mbali mpaka uani
kwa Kuhani Mkuu, akaingia ndani pamoja na walinzi ili apate kuona mambo
yatakavyokuwa.

<span id="an_26:59">26:59</span> Basi, makuhani wakuu na Baraza lote
wakatafuta ushahidi wa uongo dhidi ya Yesu wapate kumwua,

<span id="an_26:60">26:60</span> lakini hawakupata ushahidi wowote,
ingawa walikuja mashahidi wengi wa uongo. Mwishowe wakaja mashahidi
wawili,

<span id="an_26:61">26:61</span> wakasema, "Mtu huyu alisema: Ninaweza
kuliharibu Hekalu la Mungu na kulijenga tena kwa siku tatu."

<span id="an_26:62">26:62</span> Kuhani Mkuu akasimama, akamwuliza Yesu,
"Je, hujibu neno? Watu hawa wanashuhudia nini dhidi yako?"

<span id="an_26:63">26:63</span> Lakini Yesu akakaa kimya. Kuhani Mkuu
akamwambia, "Nakuapisha kwa Mungu aliye hai, twambie kama wewe ndiwe
Kristo, Mwana wa Mungu!"

<span id="an_26:64">26:64</span> Yesu akamwambia, "Wewe umesema! Lakini
nawaambieni, tangu sasa mtamwona Mwana wa Mtu ameketi upande wa kulia wa
Mwenyezi, akija juu ya mawingu ya mbinguni."

<span id="an_26:65">26:65</span> Hapo, Kuhani Mkuu akararua mavazi yake,
akasema, "Amekufuru! Tuna haja gani tena ya mashahidi? Sasa mmesikia
kufuru yake.

<span id="an_26:66">26:66</span> Ninyi mwaonaje?" Wao wakamjibu,
"Anastahili kufa!"

<span id="an_26:67">26:67</span> Kisha wakamtemea mate usoni, wakampiga
makofi. Wengine wakiwa wanampiga makofi,

<span id="an_26:68">26:68</span> wakasema, "Haya Kristo, tutabirie; ni
nani amekupiga!"

<span id="an_26:69">26:69</span> Petro alikuwa ameketi nje uani. Basi,
mtumishi mmoja wa kike akamwendea, akasema, "Wewe ulikuwa pamoja na Yesu
wa Galilaya."

<span id="an_26:70">26:70</span> Petro akakana mbele ya wote akisema,
"Sijui hata unasema nini."

<span id="an_26:71">26:71</span> Alipokuwa akitoka mlangoni, mtumishi
mwingine wa kike akamwona, akawaambia wale waliokuwa pale, "Mtu huyu
alikuwa pamoja na Yesu wa Nazareti."

<span id="an_26:72">26:72</span> Petro akakana tena kwa kiapo: "Simjui
mtu huyo."

<span id="an_26:73">26:73</span> Baadaye kidogo, watu waliokuwa pale
wakamwendea Petro, wakamwambia, "Hakika, wewe pia ni mmoja wao, maana
msemo wako unakutambulisha."

<span id="an_26:74">26:74</span> Hapo Petro akaanza kujilaani na kuapa
akisema, "Simjui mtu huyo!" Mara jogoo akawika.

<span id="an_26:75">26:75</span> Petro akakumbuka maneno aliyoambiwa na
Yesu: "Kabla jogoo hajawika, utanikana mara tatu." Basi, akatoka nje
akalia sana.

<span id="an_27:1">27:1</span> Kulipopambazuka, makuhani wakuu wote na
wazee wa watu walifanya mashauri juu ya Yesu wapate kumwua.

<span id="an_27:2">27:2</span> Wakamfunga pingu, wakamchukua,
wakamkabidhi kwa Pilato, mkuu wa mkoa.

<span id="an_27:3">27:3</span> Hapo, Yuda ambaye ndiye aliyemsaliti,
alipoona kwamba wamekwisha mhukumu Yesu, akajuta, akawarudishia makuhani
wakuu zile sarafu thelathini za fedha.

<span id="an_27:4">27:4</span> Akawaambia, "Nimekosa kwa kumtoa mtu
asiye na hatia auawe." Lakini wao wakasema, "Yatuhusu nini sisi? Hilo ni
shauri lako."

<span id="an_27:5">27:5</span> Naye akazitupa zile fedha Hekaluni,
akatoka nje, akaenda akajinyonga.

<span id="an_27:6">27:6</span> Makuhani wakuu wakazichukua zile fedha,
wakasema, "Haifai kuziweka katika hazina ya Hekalu kwa maana ni fedha za
damu."

<span id="an_27:7">27:7</span> Basi, wakashauriana, wakazitumia kununua
shamba la mfinyanzi liwe mahali pa kuzika wageni.

<span id="an_27:8">27:8</span> Ndiyo maana mpaka leo shamba hilo
linaitwa Shamba la Damu.

<span id="an_27:9">27:9</span> Hivyo maneno ya nabii Yeremia yakatimia:
"Walizichukua sarafu thelathini za fedha, thamani ya yule ambaye watu wa
Israeli walipanga bei,

<span id="an_27:10">27:10</span> wakanunua nazo shamba la mfinyanzi,
kama Bwana alivyoniagiza."

<span id="an_27:11">27:11</span> Yesu alisimamishwa mbele ya mkuu wa
mkoa. Basi, mkuu wa mkoa akamwuliza, "Je, wewe ndiwe Mfalme wa
Wayahudi?" Yesu akamwambia, "Wewe umesema."

<span id="an_27:12">27:12</span> Lakini makuhani wakuu na wazee
walipokuwa wanamshtaki, hakujibu neno.

<span id="an_27:13">27:13</span> Hivyo Pilato akamwuliza, "Je, husikii
mashtaka hayo yote wanayotoa juu yako?"

<span id="an_27:14">27:14</span> Lakini Yesu hakumjibu hata neno moja;
hata huyo mkuu wa mkoa akashangaa sana.

<span id="an_27:15">27:15</span> Ilikuwa kawaida wakati wa Sikukuu ya
Pasaka mkuu wa mkoa kuwafungulia Wayahudi mfungwa mmoja waliyemtaka.

<span id="an_27:16">27:16</span> Wakati huo kulikuwa na mfungwa mmoja,
jina lake Baraba.

<span id="an_27:17">27:17</span> Hivyo, watu walipokusanyika pamoja,
Pilato akawauliza, "Mwataka nimfungue yupi kati ya wawili hawa, Baraba
ama Yesu aitwae Kristo?"

<span id="an_27:18">27:18</span> Alisema hivyo maana alijua wazi kwamba
walimleta kwake kwa sababu ya wivu.

<span id="an_27:19">27:19</span> Pilato alipokuwa amekaa katika kiti cha
hukumu, mke wake akampelekea ujumbe: "Usijitie katika shauri la mtu huyu
mwema, maana leo nimeteseka sana katika ndoto kwa sababu yake."

<span id="an_27:20">27:20</span> Lakini makuhani wakuu na wazee
wakawashawishi watu waombe Baraba afunguliwe na Yesu auawe.

<span id="an_27:21">27:21</span> Mkuu wa mkoa akawauliza, "Ni yupi kati
ya hawa wawili mnayetaka nimfungue?" Wakamjibu, "Baraba!"

<span id="an_27:22">27:22</span> Pilato akawauliza, "Sasa, nifanye nini
na Yesu aitwaye Kristo?" Wote wakasema, "Asulubiwe!"

<span id="an_27:23">27:23</span> Pilato akauliza, "Kwa nini? Amefanya
kosa gani?" Wao wakazidi kupaaza sauti: "Asulubiwe!"

<span id="an_27:24">27:24</span> Basi, Pilato alipotambua kwamba
hafanikiwi chochote na kwamba maasi yalikuwa yanaanza, alichukua maji,
akanawa mikono mbele ya ule umati wa watu, akasema, "Mimi sina lawama
juu ya kifo cha mtu huyu; shauri lenu wenyewe."

<span id="an_27:25">27:25</span> Watu wote wakasema, "Damu yake na iwe
juu yetu na juu ya watoto wetu!"

<span id="an_27:26">27:26</span> Hapo Pilato akawafungulia Baraba kutoka
gerezani, lakini akamtoa Yesu asulubiwe.

<span id="an_27:27">27:27</span> Kisha askari wa mkuu wa mkoa
wakamwingiza Yesu ndani ya ikulu, wakamkusanyikia kikosi kizima.

<span id="an_27:28">27:28</span> Wakamvua nguo zake, wakamvika joho la
rangi nyekundu.

<span id="an_27:29">27:29</span> Kisha wakasokota taji ya miiba,
wakamvika kichwani, wakamwekea pia mwanzi katika mkono wake wa kulia.
Wakapiga magoti mbele yake, wakamdhihaki wakisema, "Shikamoo mfalme wa
Wayahudi!"

<span id="an_27:30">27:30</span> Wakamtemea mate, wakauchukua ule
mwanzi, wakampiga nao kichwani.

<span id="an_27:31">27:31</span> Baada ya kumdhihaki, wakamvua lile
joho, wakamvika nguo zake, kisha wakampeleka kumsulubisha.

<span id="an_27:32">27:32</span> Walipokuwa wakienda, wakamkuta mtu
mmoja jina lake Simoni, mwenyeji wa Kurene, wakamlazimisha kuuchukua
msalaba wake Yesu.

<span id="an_27:33">27:33</span> Walipofika mahali paitwapo Golgotha,
maana yake, "Mahali pa Fuvu la kichwa,"

<span id="an_27:34">27:34</span> wakampa mchanganyiko wa divai na
nyongo. Lakini Yesu alipoonja akakataa kunywa.

<span id="an_27:35">27:35</span> Walimsulubisha, kisha wakagawana mavazi
yake kwa kuyapigia kura.

<span id="an_27:36">27:36</span> Wakaketi, wakawa wanamchunga.

<span id="an_27:37">27:37</span> Juu ya kichwa chake wakaweka shtaka
dhidi yake lilioandikwa, "Huyu ni Yesu, Mfalme wa Wayahudi."

<span id="an_27:38">27:38</span> Wanyang'anyi wawili walisulubishwa pia
pamoja naye, mmoja upande wa kushoto na mwingine upande wa kulia.

<span id="an_27:39">27:39</span> Watu waliokuwa wanapita mahali hapo
walimtukana wakitikisa vichwa vyao na kusema,

<span id="an_27:40">27:40</span> "Wewe! Si ulijidai kulivunja Hekalu na
kulijenga kwa siku tatu? Sasa jiokoe mwenyewe. Kama wewe ni Mwana wa
Mungu, basi shuka msalabani!"

<span id="an_27:41">27:41</span> Hali kadhalika na makuhani wakuu pamoja
na walimu wa Sheria na wazee walimdhihaki wakisema,

<span id="an_27:42">27:42</span> "Aliwaokoa wengine, lakini kujiokoa
mwenyewe hawezi! Eti yeye ni mfalme wa Wayahudi! Basi, sasa na ashuke
msalabani, nasi tutamwamini.

<span id="an_27:43">27:43</span> Alimtumainia Mungu na kusema eti yeye
ni Mwana wa Mungu; basi, Mungu na amwokoe kama anamtaka."

<span id="an_27:44">27:44</span> Hali kadhalika na wale waliosulubiwa
pamoja naye wakamtukana.

<span id="an_27:45">27:45</span> Tangu saa sita mchana mpaka saa tisa,
nchi yote ikawa katika giza.

<span id="an_27:46">27:46</span> Mnamo saa tisa Yesu akalia kwa sauti
kubwa, "Eli, Eli, lema sabakthani?" Maana yake, "Mungu wangu, Mungu
wangu, mbona umeniacha?"

<span id="an_27:47">27:47</span> Lakini wale waliosimama pale
waliposikia hivyo wakasema, "Anamwita Eliya."

<span id="an_27:48">27:48</span> Mmoja wao akakimbia, akachukua sifongo,
akaichovya katika siki, akaiweka juu ya mwanzi, akampa anywe.

<span id="an_27:49">27:49</span> Wengine wakasema, "Acha tuone kama
Eliya anakuja kumwokoa."

<span id="an_27:50">27:50</span> Basi, Yesu akalia tena kwa sauti kubwa,
akakata roho.

<span id="an_27:51">27:51</span> Hapo pazia la Hekalu likapasuka vipande
viwili, toka juu mpaka chini; nchi ikatetemeka; miamba ikapasuka;

<span id="an_27:52">27:52</span> makaburi yakafunguka na watu wengi wa
Mungu waliokufa wakafufuliwa;

<span id="an_27:53">27:53</span> nao, baada ya kufufuka kwake, wakatoka
makaburini, wakaingia katika Mji Mtakatifu, wakaonekana na watu wengi.

<span id="an_27:54">27:54</span> Basi, jemadari na wale waliokuwa
wakimlinda Yesu walipoona tetemeko la ardhi na yale mambo yaliyotukia,
wakaogopa sana, wakasema, "Hakika mtu huyu alikuwa Mwana wa Mungu."

<span id="an_27:55">27:55</span> Mahali hapo walikuwapo wanawake wengi
wakitazama kwa mbali. Hao ndio wale waliomfuata Yesu kutoka Galilaya
wakimtumikia.

<span id="an_27:56">27:56</span> Miongoni mwao walikuwa Maria Magdalene,
Maria mama yao Yakobo na Yosefu, pamoja na mama yao wana wa Zebedayo.

<span id="an_27:57">27:57</span> Ilipokuwa jioni, akaja mtu mmoja tajiri
mwenyeji wa Armathaya, jina lake Yosefu. Yeye pia alikuwa mwanafunzi wa
Yesu.

<span id="an_27:58">27:58</span> Akamwendea Pilato, akaomba apewe mwili
wa Yesu. Basi, Pilato akaamuru apewe.

<span id="an_27:59">27:59</span> Yosefu akauchukua ule mwili
akauzungushia sanda safi ya kitani,

<span id="an_27:60">27:60</span> akauweka ndani ya kaburi lake jipya
alilokuwa amelichonga katika mwamba. Kisha akavingirisha jiwe kubwa
mbele ya mlango wa kaburi, akaenda zake.

<span id="an_27:61">27:61</span> Maria Magdalene na yule Maria mwingine
walikuwa wameketi kulielekea kaburi.

<span id="an_27:62">27:62</span> Kesho yake, yaani siku iliyofuata ile
ya Maandalio, makuhani wakuu na Mafarisayo walimwendea Pilato,

<span id="an_27:63">27:63</span> Wakasema, "Mheshimiwa, tunakumbuka
kwamba yule mdanganyifu alisema kabla ya kufa ati, Baada ya siku tatu
nitafufuka.

<span id="an_27:64">27:64</span> Kwa hiyo amuru kaburi lilindwe mpaka
siku ya tatu ili wanafunzi wake wasije wakamwiba na kuwaambia watu
kwamba amefufuka. Uongo huu wa mwisho utakuwa mbaya kuliko ule wa
awali."

<span id="an_27:65">27:65</span> Pilato akawaambia, "Haya, mnao walinzi;
nendeni mkalinde kadiri mjuavyo."

<span id="an_27:66">27:66</span> Basi, wakaenda, wakalilinda kaburi,
wakatia mhuri juu ya lile jiwe na kuacha hapo askari walinzi.

<span id="an_28:1">28:1</span> Baada ya Sabato, karibu na mapambazuko ya
siku ile ya Jumapili, Maria Magdalene na yule Maria mwingine walikwenda
kutazama lile kaburi.

<span id="an_28:2">28:2</span> Ghafla kutatokea tetemeko kubwa la nchi;
malaika wa Bwana alishuka kutoka mbinguni, akalivingirisha lile jiwe,
akalikalia.

<span id="an_28:3">28:3</span> Alionekana kama umeme na mavazi yake
yalikuwa meupe kama theluji.

<span id="an_28:4">28:4</span> Walinzi wa lile kaburi wakatetemeka kwa
hofu kubwa, hata wakawa kama wamekufa.

<span id="an_28:5">28:5</span> Lakini yule malaika akawaambia wale
wanawake, "Ninyi msiogope! Najua kwamba mnamtafuta Yesu aliyesulubiwa.

<span id="an_28:6">28:6</span> Hayupo hapa maana amefufuka kama
alivyosema. Njoni mkaone mahali alipokuwa amelala.

<span id="an_28:7">28:7</span> Basi, nendeni upesi mkawaambie wanafunzi
wake kwamba amefufuka kutoka wafu, na sasa anawatangulieni kule
Galilaya; huko mtamwona. Haya, mimi nimekwisha waambieni."

<span id="an_28:8">28:8</span> Wakiwa wenye hofu na furaha kubwa, hao
wanawake walitoka upesi kaburini, wakakimbia kwenda kuwaambia wanafunzi
wake.

<span id="an_28:9">28:9</span> Mara, Yesu akakutana nao, akawasalimu:
"Salamu." Hao wanawake wakamwendea, wakapiga magoti mbele yake,
wakashika miguu yake.

<span id="an_28:10">28:10</span> Kisha Yesu akawaambia, "Msiogope!
Nendeni mkawaambie ndugu zangu waende Galilaya, na huko wataniona."

<span id="an_28:11">28:11</span> Wale wanawake walipokuwa wanakwenda
zao, baadhi ya walinzi wa lile kaburi walikwenda mjini kutoa taarifa kwa
makuhani wakuu juu ya mambo yote yaliyotukia.

<span id="an_28:12">28:12</span> Basi, wakakutana pamoja na wazee, na
baada ya kushauriana, wakawapa wale askari kiasi kikubwa cha fedha

<span id="an_28:13">28:13</span> wakisema, "Ninyi mtasema hivi:
Wanafunzi wake walikuja usiku, wakamwiba sisi tukiwa tumelala.

<span id="an_28:14">28:14</span> Na kama mkuu wa mkoa akijua jambo hili,
sisi tutasema naye na kuhakikisha kuwa ninyi hamtapata matatizo."

<span id="an_28:15">28:15</span> Wale walinzi wakazichukua zile fedha,
wakafanya kama walivyofundishwa. Habari hiyo imeenea kati ya Wayahudi
mpaka leo.

<span id="an_28:16">28:16</span> Wale wanafunzi kumi na mmoja walikwenda
Galilaya kwenye ule mlima aliowaagiza Yesu.

<span id="an_28:17">28:17</span> Walipomwona, wakamwabudu, ingawa
wengine walikuwa na mashaka.

<span id="an_28:18">28:18</span> Yesu akaja karibu, akawaambia,
"Nimepewa mamlaka yote mbinguni na duniani.

<span id="an_28:19">28:19</span> Nendeni basi, mkawafanye watu wa
mataifa yote wawe wanafunzi wangu; mkiwabatiza kwa jina la Baba, na la
Mwana, na la Roho Mtakatifu.

<span id="an_28:20">28:20</span> Wafundisheni kushika maagizo yote
niliyowapeni. Nami nipo pamoja nanyi siku zote; naam, mpaka mwisho wa
nyakati."

------------------------------------------------------------------------

[Next: Mark](mar)
