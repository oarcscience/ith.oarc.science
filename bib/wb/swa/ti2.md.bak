[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](ti1)  [Next](tit.md) 

------------------------------------------------------------------------

### Swahili Bible: 2 Timothy

<span id="an_1:1">1:1</span> Mimi Paulo, ambaye Mungu alitaka niwe mtume
wa Kristo Yesu ili niutangaze ule uzima tulioahidiwa katika kuungana na
Kristo Yesu,

<span id="an_1:2">1:2</span> nakuandikia wewe mwanangu mpenzi Timotheo.
Nakutakia neema, huruma na amani kutoka kwa Mungu Baba na Kristo Yesu
Bwana wetu.

<span id="an_1:3">1:3</span> Ninamshukuru Mungu ambaye ninamtumikia kwa
dhamiri safi kama walivyofanya wazee wangu; namshukuru kila
ninapokukumbuka daima katika sala zangu.

<span id="an_1:4">1:4</span> Nakumbuka machozi yako na ninatamani usiku
na mchana kukuona, ili nijazwe furaha.

<span id="an_1:5">1:5</span> Naikumbuka imani yako ya kweli, imani
aliyokuwa nayo nyanya yako Loisi, na pia mama yako Eunike. Nina hakika
kwamba wewe pia unayo.

<span id="an_1:6">1:6</span> Ndio maana nakukumbusha ukiweke motomoto
kile kipaji ulichopewa na Mungu wakati nilipokuwekea mikono yangu.

<span id="an_1:7">1:7</span> Kwa maana Mungu hakutupa Roho wa kutufanya
tuwe waoga, bali alitupa Roho wa kutujalia nguvu, upendo na nidhamu.

<span id="an_1:8">1:8</span> Basi, usione haya kumshuhudia Bwana wetu,
wala usione haya kwa sababu yangu mimi niliye mfungwa kwa ajili yake.
Lakini shiriki katika mateso kwa ajili ya Habari Njema, kadiri ya nguvu
unazopewa na Mungu.

<span id="an_1:9">1:9</span> Yeye alituokoa, akatuita tuwe watu wake
yeye mwenyewe, si kwa sababu ya matendo yetu wenyewe bali kwa sababu ya
kusudi lake na neema yake. Alitujalia neema hiyo katika Kristo Yesu
kabla mwanzo wa nyakati;

<span id="an_1:10">1:10</span> lakini sasa imefunuliwa kwetu kwa kuja
kwake Mwokozi wetu Yesu Kristo. Yeye amekomesha nguvu za kifo, na kwa
njia ya Habari Njema akadhihirisha uzima usio kufa.

<span id="an_1:11">1:11</span> Mungu amenichagua mimi niwe mtume na
mwalimu kwa ajili ya kuhubiri Habari Njema,

<span id="an_1:12">1:12</span> nami nateseka mambo haya kwa sababu hiyo.
Lakini niko bado timamu kabisa kwani namjua yule niliyemwamini, tena
nina hakika kwamba yeye aweza kukilinda salama kile alichonikabidhi,
mpaka Siku ile.

<span id="an_1:13">1:13</span> Shika kwa makini mafundisho yale ya kweli
niliyokufundisha, na kubaki katika hiyo imani na huo upendo wetu katika
kuungana na Kristo Yesu.

<span id="an_1:14">1:14</span> Jambo lile bora ulilokabidhiwa lilinde
kwa nguvu ya Roho Mtakatifu anayeishi ndani yetu.

<span id="an_1:15">1:15</span> Kama unavyojua, watu wote mkoani Asia
wameniacha, miongoni mwao wakiwa Fugelo na Hermogene.

<span id="an_1:16">1:16</span> Bwana aihurumie jamaa ya Onesiforo, kwa
sababu aliniburudisha rohoni mara nyingi, wala hakuona haya kwa kuwa
nilikuwa kifungoni,

<span id="an_1:17">1:17</span> ila mara tu alipofika Roma, alianza
kunitafuta kwa bidii mpaka akanipata.

<span id="an_1:18">1:18</span> Bwana amjalie huruma katika Siku ile!
Nawe wajua vizuri mengi aliyonifanyia huko Efeso.

<span id="an_2:1">2:1</span> Basi, wewe mwanangu, uwe na nguvu katika
neema tunayopata katika kuungana na Kristo Yesu.

<span id="an_2:2">2:2</span> Chukua yale mafundisho uliyonisikia
nikitangaza mbele ya mashahidi wengi, uyakabidhi kwa watu wanaoaminika,
ambao wataweza kuwafundisha wengine pia.

<span id="an_2:3">2:3</span> Shiriki katika mateso kama askari mwaminifu
wa Kristo yesu.

<span id="an_2:4">2:4</span> Mwanajeshi vitani hujiepusha na shughuli za
maisha ya kawaida ili aweze kumpendeza mkuu wa jeshi.

<span id="an_2:5">2:5</span> Mwanariadha yeyote hawezi kushinda na
kupata zawadi ya ushindi kama asipozitii sheria za michezo.

<span id="an_2:6">2:6</span> Mkulima ambaye amefanya kazi ngumu
anastahili kupata sehemu ya kwanza ya mavuno.

<span id="an_2:7">2:7</span> Fikiria hayo ninayosema, kwani Bwana
atakuwezesha uyaelewe yote.

<span id="an_2:8">2:8</span> Mkumbuke Yesu Kristo aliyefufuliwa kutoka
wafu, aliyekuwa wa ukoo wa Daudi, kama isemavyo Habari Njema
ninayoihubiri.

<span id="an_2:9">2:9</span> Kwa sababu ya kuihubiri Habari Njema mimi
nateseka na nimefungwa minyororo kama mhalifu. Lakini neno la Mungu
haliwezi kufungwa minyororo,

<span id="an_2:10">2:10</span> na hivyo navumilia kila kitu kwa ajili ya
wateule wa Mungu, ili wao pia wapate ukombozi upatikanao kwa njia ya
Yesu Kristo, na ambao huleta utukufu wa milele.

<span id="an_2:11">2:11</span> Usemi huu ni wa kweli: "Ikiwa tulikufa
pamoja naye, tutaishi pia pamoja naye.

<span id="an_2:12">2:12</span> Tukiendelea kuvumilia, tutatawala pia
pamoja naye. Tukimkana, naye pia atatukana.

<span id="an_2:13">2:13</span> Tukikosa kuwa waaminifu, yeye hubaki
mwaminifu daima, maana yeye hawezi kujikana mwenyewe."

<span id="an_2:14">2:14</span> Basi, wakumbushe watu wako mambo haya, na
kuwaonya mbele ya Mungu waache ubishi juu ya maneno. Ubishi huo haufai,
ila huleta tu uharibifu mkuu kwa wale wanaousikia.

<span id="an_2:15">2:15</span> Jitahidi kupata kibali kamili mbele ya
Mungu kama mfanyakazi ambaye haoni haya juu ya kazi yake, na ambaye
hufundisha sawa ule ujumbe wa kweli.

<span id="an_2:16">2:16</span> Jiepushe na majadiliano ya kidunia na ya
kipumbavu; kwani hayo huzidi kuwatenga watu mbali na Mungu.

<span id="an_2:17">2:17</span> Mafundisho ya aina hiyo ni kama donda
linalokula mwili. Miongoni mwa hao waliofundisha hayo ni Humenayo na
Fileto.

<span id="an_2:18">2:18</span> Hawa wamepotoka kabisa mbali na ukweli,
na wanatia imani ya watu wengine katika wasiwasi kwa kusema ati ufufuo
wetu umekwisha fanyika.

<span id="an_2:19">2:19</span> Lakini msingi thabiti uliowekwa na Mungu
uko imara, na juu yake yameandikwa maneno haya: "Bwana anawafahamu wale
walio wake," na "Kila asemaye yeye ni wa Bwana, ni lazima aachane na
uovu."

<span id="an_2:20">2:20</span> Katika nyumba kubwa kuna mabakuli na
vyombo vya kila namna: vingine ni vya fedha na dhahabu, vingine vya mbao
na udongo, vingine ni vya matumizi ya pekee na vingine kwa ajili ya
matumizi ya kawaida.

<span id="an_2:21">2:21</span> Basi, kama mtu atajitakasa kwa kujitenga
mbali na mambo hayo yote maovu, atakuwa chombo cha matumizi ya pekee,
kwa sababu amewekwa wakfu, anamfaa Bwana wake na yupo tayari kwa kila
kazi njema.

<span id="an_2:22">2:22</span> Jiepushe na tamaa za ujana, fuata
uadilifu, imani, upendo, amani, pamoja na watu wote ambao wanamwomba
Bwana kwa moyo safi.

<span id="an_2:23">2:23</span> Epuka ubishi wa kijinga na kipumbavu;
wajua kwamba hayo huleta magomvi.

<span id="an_2:24">2:24</span> Mtumishi wa Bwana asigombane. Anapaswa
kuwa mpole kwa watu wote, mwalimu mwema na mvumilivu,

<span id="an_2:25">2:25</span> ambaye ni mpole anapowaonya wapinzani
wake, kwani huenda Mungu akawajalia nafasi ya kutubu, wakapata kuujua
ukweli.

<span id="an_2:26">2:26</span> Hapo fahamu zao zitawarudia tena,
wakaponyoka katika mtego wa Ibilisi aliyewanasa na kuwafanya wayatii
matakwa yake.

<span id="an_3:1">3:1</span> Kumbuka kwamba, katika siku za mwisho
kutakuwa na nyakati za taabu.

<span id="an_3:2">3:2</span> watu watakuwa na ubinafsi, wenye tamaa ya
fedha, wenye majivuno, wenye kujiona, wenye kumtukana Mungu, wasiowatii
wazazi wao, wasio na shukrani na waovu;

<span id="an_3:3">3:3</span> watatokea watu wasio na upendo moyoni,
wasio na huruma, wachongezi, walafi na wakali; watachukia chochote
kilicho chema;

<span id="an_3:4">3:4</span> watakuwa wahaini, wakaidi na waliojaa
kiburi; watapenda anasa kuliko kumpenda Mungu.

<span id="an_3:5">3:5</span> Kwa nje wataonekana kama watu wenye kumcha
Mungu, lakini wataikana nguvu yake. Jiepushe kabisa na watu wa namna
hiyo.

<span id="an_3:6">3:6</span> Baadhi yao huenda katika nyumba za watu na
huwateka wanawake dhaifu waliolemewa mizigo ya dhambi na ambao
wanaongozwa na tamaa za kila aina;

<span id="an_3:7">3:7</span> wanawake ambao wanajaribu daima kujifunza
lakini hawawezi kuufikia ujuzi wa huo ukweli.

<span id="an_3:8">3:8</span> Watu hao huupinga ukweli kama vile Yane na
Yambre walivyompinga Mose.

<span id="an_3:9">3:9</span> Lakini hawataweza kuendelea zaidi kwa maana
upumbavu wao utaonekana wazi kwa wote. Ndivyo ilivyokuwa kwa akina Yane
na Yambre.

<span id="an_3:10">3:10</span> Wewe lakini, umeyafuata mafundisho yangu,
mwenendo wangu, makusudi yangu katika maisha, imani yangu, uvumilivu
wangu, upendo wangu, subira yangu,

<span id="an_3:11">3:11</span> udhalimu na mateso yangu. Unayajua mambo
yaliyonipata huko Antiokia, Ikonio na Lustra. Nilivumilia udhalimu
mkubwa mno! Lakini Bwana aliniokoa katika mambo hayo yote.

<span id="an_3:12">3:12</span> Kila mtu anayetaka kuishi maisha ya
kumcha Mungu katika kuungana na Kristo Yesu lazima adhulumiwe.

<span id="an_3:13">3:13</span> Watu waovu na wadanyanyifu watazidi kuwa
waovu zaidi na zaidi kwa kuwadanganya wengine na kudanganyika wao
wenyewe.

<span id="an_3:14">3:14</span> Lakini wewe dumu katika ukweli ule
uliofundishwa, ukaukubali kabisa. Unawajua wale waliokuwa walimu wako.

<span id="an_3:15">3:15</span> Unakumbuka kwamba tangu utoto wako
umeyajua Maandiko Matakatifu ambayo yaweza kukupatia hekima iletayo
wokovu kwa njia ya imani kwa Kristo Yesu.

<span id="an_3:16">3:16</span> Maandiko yote Matakatifu yameandikwa kwa
uongozi wa Mungu, na yanafaa katika kufundishia ukweli, kuonya,
kusahihisha makosa, na kuwaongoza watu waishi maisha adili,

<span id="an_3:17">3:17</span> ili mtu anayemtumikia Mungu awe
mkamilifu, na tayari kabisa kufanya kila tendo jema.

<span id="an_4:1">4:1</span> Nakuamuru mbele ya Mungu, na mbele ya
Kristo Yesu atakayewahukumu watu walio hai na wafu, na kwa sababu
anakuja kutawala akiwa Mfalme:

<span id="an_4:2">4:2</span> hubiri huo ujumbe, sisitiza kuutangaza (iwe
ni wakati wa kufaa au wakati usiofaa), karipia, onya na himiza watu
ukiwafundisha kwa uvumilivu wote.

<span id="an_4:3">4:3</span> Utakuja wakati ambapo watu hawatasikiliza
mafundisho ya kweli, ila watafuata tamaa zao wenyewe na kujikusanyia
walimu tele watakaowaambia mambo yale tu ambayo masikio yao yako tayari
kusikia.

<span id="an_4:4">4:4</span> Watakataa kuusikia ukweli, watageukia
hadithi za uongo.

<span id="an_4:5">4:5</span> Wewe, lakini, uwe macho katika kila hali;
vumilia mateso, fanya kazi ya mhubiri wa Habari Njema, timiza kikamilifu
utumishi wako.

<span id="an_4:6">4:6</span> Kwa upande wangu mimi, niko karibu kabisa
kutolewa dhabihu na wakati wa kufariki kwangu umefika.

<span id="an_4:7">4:7</span> Nimefanya bidii katika mashindano,
nimemaliza safari yote na imani nimeitunza.

<span id="an_4:8">4:8</span> Na sasa imebakia tu kupewa tuzo la ushindi
kwa maisha ya uadilifu, tuzo ambalo Bwana Hakimu wa haki, atanipa mimi
Siku ile na wala si mimi tu, ila na wale wote wanaotazamia kwa upendo
kutokea kwake.

<span id="an_4:9">4:9</span> Fanya bidii kuja kwangu karibuni.

<span id="an_4:10">4:10</span> Dema ameupenda ulimwengu huu akaniacha na
kwenda zake Thesalonike. Kreske amekwenda Galatia, na Tito amekwenda
Dalmatia.

<span id="an_4:11">4:11</span> Luka peke yake ndiye aliye hapa pamoja
nami. Mpate Marko uje naye, kwa maana ataweza kunisaidia katika kazi
yangu.

<span id="an_4:12">4:12</span> Nilimtuma Tukiko kule Efeso.

<span id="an_4:13">4:13</span> Utakapokuja niletee koti langu nililoacha
kwa Karpo kule Troa; niletee pia vile vitabu, na hasa vile
vilivyotengenezwa kwa ngozi.

<span id="an_4:14">4:14</span> Yule sonara aitwaye Aleksanda amenitendea
maovu mengi; Bwana atamlipa kufuatana na hayo matendo yake.

<span id="an_4:15">4:15</span> Jihadhari naye kwa sababu aliupinga
ujumbe wetu kwa ukali.

<span id="an_4:16">4:16</span> Wakati nilipojitetea kwa mara ya kwanza
hakuna mtu aliyesimama upande wangu; wote waliniacha. Mungu asiwahesabie
kosa hilo!

<span id="an_4:17">4:17</span> Lakini, Bwana alikaa pamoja nami, akanipa
nguvu, hata nikaweza kuutangaza ujumbe wote, watu wa mataifa wausikie;
tena nikaokolewa katika hukumu ya kifo kama kinywani mwa simba.

<span id="an_4:18">4:18</span> Bwana ataniokoa na mambo yote maovu, na
kunichukua salama mpaka katika Utawala wake wa mbinguni. Kwake uwe
utukufu milele na milele! Amina.

<span id="an_4:19">4:19</span> Wasalimu Priska na Akula, pamoja na jamaa
ya Onesiforo.

<span id="an_4:20">4:20</span> Erasto alibaki Korintho, naye Trofimo
nilimwacha Mileto kwa sababu alikuwa mgonjwa.

<span id="an_4:21">4:21</span> Fanya bidii kuja kabla ya majira ya
baridi. Ebulo, Pude, Lino na Klaudia wanakusalimu; vilevile ndugu
wengine wote.

<span id="an_4:22">4:22</span> Bwana awe nawe rohoni mwako. Nawatakieni
nyote neema.

------------------------------------------------------------------------

[Next: Titus](tit.md)
