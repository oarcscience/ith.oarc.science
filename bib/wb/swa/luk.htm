<HTML>
<HEAD>
<link rel="stylesheet" type="text/css" href="../../../css/marg.css">
<META HTTP-EQUIV="Content-Type" CONTENT="text/html; charset=UTF-8">
<META name="description" content="Swahili Bible (NT), full text etext at Intangible Textual Heritage">
<TITLE>Swahili Bible (NT): Luke</TITLE>
</HEAD>
<BODY>
<CENTER>
<A HREF="../../../index.htm"><IMG SRC="../../../cdshop/ithlogo.png" BORDER="0"></A><BR>
<A HREF="../../../index.htm">Intangible Textual Heritage</A>&nbsp;
<A HREF="../../index.htm">Bible</A>&nbsp;
<A HREF="../index.htm">World Bible</A>&nbsp;
<A HREF="index.htm">Index</A>&nbsp;
<A HREF="mar.htm">Previous</A>&nbsp;
<A HREF="joh.htm">Next</A>&nbsp;
</CENTER>
<HR>
</p> <h3 align="center" align="center">Swahili Bible: Luke</h3> 
<p><A NAME="an_1:1">1:1</A>&nbsp;Mheshimiwa Theofilo: Watu wengi wamejitahidi kuandika juu ya mambo yale yaliyotendeka kati yetu.</p> 
<p><A NAME="an_1:2">1:2</A>&nbsp;Waliandika kama tulivyoelezwa na wale walioyaona kwa macho yao tangu mwanzo, na waliotangaza ujumbe huo.</p> 
<p><A NAME="an_1:3">1:3</A>&nbsp;Inafaa nami pia, Mheshimiwa, baada ya kuchunguza kwa makini mambo yote tangu mwanzo, nikuandikie kwa mpango,</p> 
<p><A NAME="an_1:4">1:4</A>&nbsp;ili nawe uweze kujionea mwenyewe ukweli wa mambo yale uliyofundishwa.</p> 
<p><A NAME="an_1:5">1:5</A>&nbsp;Wakati Herode alipokuwa mfalme wa Yudea, kulikuwa na kuhani mmoja jina lake Zakaria, wa kikundi cha Abia. Mke wake alikuwa anaitwa Elisabeti, naye alikuwa wa ukoo wa kuhani Aroni.</p> 
<p><A NAME="an_1:6">1:6</A>&nbsp;Wote wawili walikuwa wanyofu mbele ya Mungu, wakiishi kwa kufuata amri na maagizo yote ya Bwana bila lawama.</p> 
<p><A NAME="an_1:7">1:7</A>&nbsp;Lakini hawakuwa wamejaliwa watoto kwa vile Elisabeti alikuwa tasa, nao wote wawili walikuwa wazee sana.</p> 
<p><A NAME="an_1:8">1:8</A>&nbsp;Siku moja, ilipokuwa zamu yake ya kutoa huduma ya ukuhani mbele ya Mungu,</p> 
<p><A NAME="an_1:9">1:9</A>&nbsp;Zakariya alichaguliwa kwa kura, kama ilivyokuwa desturi, kuingia hekaluni ili afukize ubani.</p> 
<p><A NAME="an_1:10">1:10</A>&nbsp;Watu, umati mkubwa, walikuwa wamekusanyika nje wanasali wakati huo wa kufukiza ubani.</p> 
<p><A NAME="an_1:11">1:11</A>&nbsp;Malaika wa Bwana akamtokea humo ndani, akasimama upande wa kulia wa madhabahu ya kufukizia ubani.</p> 
<p><A NAME="an_1:12">1:12</A>&nbsp;Zakariya alipomwona alifadhaika, hofu ikamwingia.</p> 
<p><A NAME="an_1:13">1:13</A>&nbsp;Lakini malaika akamwambia, "Zakariya, usiogope, kwa maana sala yako imesikilizwa, na Elisabeti mkeo atakuzalia mtoto wa kiume, nawe utampa jina Yohane.</p> 
<p><A NAME="an_1:14">1:14</A>&nbsp;Utakuwa na furaha kubwa na watu wengi watashangilia kwa sababu ya kuzaliwa kwake.</p> 
<p><A NAME="an_1:15">1:15</A>&nbsp;Atakuwa mkuu mbele ya Bwana. Hatakunywa divai wala kileo, atajazwa Roho Mtakatifu tangu tumboni mwa mama yake.</p> 
<p><A NAME="an_1:16">1:16</A>&nbsp;Atawaelekeza wengi wa watu wa Israeli kwa Bwana Mungu wao.</p> 
<p><A NAME="an_1:17">1:17</A>&nbsp;Atamtangulia Bwana akiongozwa na nguvu na roho kama Eliya. Atawapatanisha kina baba na watoto wao; atawafanya wasiotii wawe na fikira za uadilifu, na hivyo amtayarishie Bwana watu wake."</p> 
<p><A NAME="an_1:18">1:18</A>&nbsp;Zakariya akamwambia huyo malaika, "Ni kitu gani kitakachonihakikishia jambo hilo? Mimi ni mzee, hali kadhalika na mke wangu."</p> 
<p><A NAME="an_1:19">1:19</A>&nbsp;Malaika akamjibu, "Mimi ni Gabrieli, nisimamaye mbele ya Mungu, na nimetumwa niseme nawe, nikuletee hii habari njema.</p> 
<p><A NAME="an_1:20">1:20</A>&nbsp;Sikiliza, utakuwa bubu kwa sababu huyasadiki haya maneno yatakayotimia kwa wakati wake. Hutaweza kusema mpaka hayo niliyokuambia yatakapotimia."</p> 
<p><A NAME="an_1:21">1:21</A>&nbsp;Wakati huo, wale watu walikuwa wanamngoja Zakariya huku wakishangaa juu ya kukawia kwake Hekaluni.</p> 
<p><A NAME="an_1:22">1:22</A>&nbsp;Alipotoka nje, hakuweza kusema nao. Ikawa dhahiri kwao kwamba alikuwa ameona maono Hekaluni. Lakini akawa anawapa ishara kwa mikono, akabaki bubu.</p> 
<p><A NAME="an_1:23">1:23</A>&nbsp;Zamu yake ya kuhudumu ilipokwisha, alirudi nyumbani.</p> 
<p><A NAME="an_1:24">1:24</A>&nbsp;Baadaye Elisabeti mkewe akapata mimba. Akajificha nyumbani kwa muda wa miezi mitano, akisema:</p> 
<p><A NAME="an_1:25">1:25</A>&nbsp;"Hivi ndivyo alivyonitendea Bwana; ameniangalia na kuniondolea aibu niliyokuwa nayo mbele ya watu."</p> 
<p><A NAME="an_1:26">1:26</A>&nbsp;Mnamo mwezi wa sita, malaika Gabrieli alitumwa na Mungu aende kwenye mji uitwao Nazareti huko Galilaya,</p> 
<p><A NAME="an_1:27">1:27</A>&nbsp;kwa msichana mmoja aitwaye Maria, mchumba wa mtu mmoja jina lake Yosefu, wa ukoo wa Daudi.</p> 
<p><A NAME="an_1:28">1:28</A>&nbsp;Malaika akamwendea, akamwambia, "Salamu Maria! Umejaliwa neema nyingi! Bwana yu pamoja nawe."</p> 
<p><A NAME="an_1:29">1:29</A>&nbsp;Maria aliposikia maneno hayo alifadhaika sana, akawaza: maneno haya yanamaanisha nini?</p> 
<p><A NAME="an_1:30">1:30</A>&nbsp;Malaika akamwambia, "Usiogope Maria, kwa maana Mungu amekujalia neema.</p> 
<p><A NAME="an_1:31">1:31</A>&nbsp;Utachukua mimba, utamzaa mtoto wa kiume na utampa jina Yesu.</p> 
<p><A NAME="an_1:32">1:32</A>&nbsp;Yeye atakuwa mkuu na ataitwa Mwana wa Mungu Mkuu. Bwana Mungu atampa kiti cha mfalme Daudi, babu yake.</p> 
<p><A NAME="an_1:33">1:33</A>&nbsp;Kwa hivyo atautawala ukoo wa Yakobo milele, na ufalme wake hautakuwa na mwisho."</p> 
<p><A NAME="an_1:34">1:34</A>&nbsp;Maria akamjibu, "Yatawezekanaje hayo, hali mimi ni bikira?"</p> 
<p><A NAME="an_1:35">1:35</A>&nbsp;Malaika akamjibu, "Roho Mtakatifu atakushukia, na uwezo wake Mungu Mkuu utakujia kama kivuli; kwa sababu hiyo, mtoto atakayezaliwa ataitwa Mtakatifu, Mwana wa Mungu.</p> 
<p><A NAME="an_1:36">1:36</A>&nbsp;Ujue pia kwamba hata Elisabeti, jamaa yako, naye amepata mimba ingawa ni mzee, na sasa ni mwezi wa sita kwake yeye ambaye watu walimfahamu kuwa tasa.</p> 
<p><A NAME="an_1:37">1:37</A>&nbsp;Kwa maana hakuna jambo lisilowezekana kwa Mungu."</p> 
<p><A NAME="an_1:38">1:38</A>&nbsp;Maria akasema, "Mimi ni mtumishi wa Bwana, nitendewe kama ulivyosema." Kisha yule malaika akaenda zake.</p> 
<p><A NAME="an_1:39">1:39</A>&nbsp;Siku kadhaa baadaye, Maria alifunga safari akaenda kwa haraka hadi mji mmoja ulioko katika milima ya Yuda.</p> 
<p><A NAME="an_1:40">1:40</A>&nbsp;Huko, aliingia katika nyumba ya Zakariya, akamsalimu Elisabeti.</p> 
<p><A NAME="an_1:41">1:41</A>&nbsp;Mara tu Elisabeti aliposikia sauti ya Maria, mtoto mchanga tumboni mwake Elisabeti akaruka. Naye Elisabeti akajazwa Roho Mtakatifiu,</p> 
<p><A NAME="an_1:42">1:42</A>&nbsp;akasema kwa sauti kubwa, "Umebarikiwa kuliko wanawake wote, naye utakayemzaa amebarikiwa.</p> 
<p><A NAME="an_1:43">1:43</A>&nbsp;Mimi ni nani hata mama wa Bwana wangu afike kwangu?</p> 
<p><A NAME="an_1:44">1:44</A>&nbsp;Nakwambia, mara tu niliposikia sauti yako, mtoto mchanga tumboni mwangu aliruka kwa furaha.</p> 
<p><A NAME="an_1:45">1:45</A>&nbsp;Heri yako wewe uliyesadiki kwamba yatatimia yale Bwana aliyokwambia."</p> 
<p><A NAME="an_1:46">1:46</A>&nbsp;Naye Maria akasema,</p> 
<p><A NAME="an_1:47">1:47</A>&nbsp;"Moyo wangu wamtukuza Bwana, roho yangu inafurahi kwa sababu ya Mungu Mwokozi wangu.</p> 
<p><A NAME="an_1:48">1:48</A>&nbsp;Kwa kuwa amemwangalia kwa huruma mtumishi wake mnyenyekevu. Hivyo tangu sasa watu wote wataniita mwenye heri.</p> 
<p><A NAME="an_1:49">1:49</A>&nbsp;Kwa kuwa Mwenyezi Mungu amenitendea makuu, jina lake ni takatifu.</p> 
<p><A NAME="an_1:50">1:50</A>&nbsp;Huruma yake kwa watu wanaomcha hudumu kizazi hata kizazi.</p> 
<p><A NAME="an_1:51">1:51</A>&nbsp;Amefanya mambo makuu kwa mkono wake: amewatawanya wenye kiburi katika mawazo ya mioyo yao;</p> 
<p><A NAME="an_1:52">1:52</A>&nbsp;amewashusha wenye nguvu kutoka vitu vyao vya enzi, akawakweza wanyenyekevu.</p> 
<p><A NAME="an_1:53">1:53</A>&nbsp;Wenye njaa amewashibisha mema, matajiri amewaacha waende mikono mitupu.</p> 
<p><A NAME="an_1:54">1:54</A>&nbsp;Amemsaidia Israeli mtumishi wake, akikumbuka huruma yake.</p> 
<p><A NAME="an_1:55">1:55</A>&nbsp;Kama alivyowaahidia wazee wetu Abrahamu na wazawa wake hata milele."</p> 
<p><A NAME="an_1:56">1:56</A>&nbsp;Maria alikaa na Elisabeti kwa muda upatao miezi mitatu, halafu akarudi nyumbani kwake.</p> 
<p><A NAME="an_1:57">1:57</A>&nbsp;Wakati wa kujifungua kwake Elisabeti ulifika, akajifungua mtoto wa kiume.</p> 
<p><A NAME="an_1:58">1:58</A>&nbsp;Jirani na watu wa jamaa yake walipopata habari kwamba Bwana amemwonea huruma kubwa, walifurahi pamoja naye.</p> 
<p><A NAME="an_1:59">1:59</A>&nbsp;Halafu siku ya nane walifika kumtahiri mtoto, wakataka kumpa jina la baba yake, Zakariya.</p> 
<p><A NAME="an_1:60">1:60</A>&nbsp;Lakini mama yake akasema, "La, sivyo, bali ataitwa Yohane."</p> 
<p><A NAME="an_1:61">1:61</A>&nbsp;Wakamwambia, "Mbona hakuna yeyote katika ukoo wake mwenye jina hilo?"</p> 
<p><A NAME="an_1:62">1:62</A>&nbsp;Basi, wakamwashiria baba yake wapate kujua alitaka mtoto wake apewe jina gani.</p> 
<p><A NAME="an_1:63">1:63</A>&nbsp;Naye akaomba kibao cha kuandikia, akaandika hivi: "Yohane ndilo jina lake." Wote wakastaajabu.</p> 
<p><A NAME="an_1:64">1:64</A>&nbsp;Papo hapo midomo na ulimi wake Zakariya vikafunguliwa, akawa anaongea akimsifu Mungu.</p> 
<p><A NAME="an_1:65">1:65</A>&nbsp;Hofu ikawaingia jirani wote, na habari hizo zikaenea kila mahali katika milima ya Yudea.</p> 
<p><A NAME="an_1:66">1:66</A>&nbsp;Wote waliosikia mambo hayo waliyatafakari mioyoni mwao wakisema: "Mtoto huyu atakuwa mtu wa namna gani?" Maana, hakika nguvu ya Bwana ilikuwa pamoja naye.</p> 
<p><A NAME="an_1:67">1:67</A>&nbsp;Zakariya, baba yake mtoto, akajazwa Roho Mtakatifu, akatamka ujumbe wa Mungu:</p> 
<p><A NAME="an_1:68">1:68</A>&nbsp;"Asifiwe Bwana Mungu wa Israeli, kwani amekuja kuwasaidia na kuwakomboa watu wake.</p> 
<p><A NAME="an_1:69">1:69</A>&nbsp;Ametupatia Mwokozi shujaa, mzawa wa Daudi mtumishi wake.</p> 
<p><A NAME="an_1:70">1:70</A>&nbsp;Aliahidi hapo kale kwa njia ya manabii wake watakatifu,</p> 
<p><A NAME="an_1:71">1:71</A>&nbsp;kwamba atatuokoa mikononi mwa adui zetu na kutoka mikononi mwa wote wanaotuchukia.</p> 
<p><A NAME="an_1:72">1:72</A>&nbsp;Alisema atawahurumia wazee wetu, na kukumbuka agano lake takatifu.</p> 
<p><A NAME="an_1:73">1:73</A>&nbsp;Kiapo alichomwapia Abrahamu baba yetu, ni kwamba atatujalia sisi</p> 
<p><A NAME="an_1:74">1:74</A>&nbsp;tukombolewe kutoka adui zetu, tupate kumtumikia bila hofu,</p> 
<p><A NAME="an_1:75">1:75</A>&nbsp;kwa unyofu na uadilifu mbele yake, siku zote za maisha yetu.</p> 
<p><A NAME="an_1:76">1:76</A>&nbsp;Nawe mwanangu, utaitwa, nabii wa Mungu Mkuu, utamtangulia Bwana kumtayarishia njia yake;</p> 
<p><A NAME="an_1:77">1:77</A>&nbsp;kuwatangazia watu kwamba wataokolewa kwa kuondolewa dhambi zao.</p> 
<p><A NAME="an_1:78">1:78</A>&nbsp;Mungu wetu ni mpole na mwenye huruma. Atasababisha pambazuko angavu la ukombozi litujie kutoka juu,</p> 
<p><A NAME="an_1:79">1:79</A>&nbsp;na kuwaangazia wote wanaokaa katika giza kuu la kifo, aongoze hatua zetu katika njia ya amani."</p> 
<p><A NAME="an_1:80">1:80</A>&nbsp;Mtoto akakua, akapata nguvu rohoni. Alikaa jangwani mpaka alipojionyesha rasmi kwa watu wa Israeli.</p> 
<p><A NAME="an_2:1">2:1</A>&nbsp;Siku zile, tangazo rasmi lilitolewa na Kaisari Augusto kuwataka watu wote chini ya utawala wake wajiandikishe.</p> 
<p><A NAME="an_2:2">2:2</A>&nbsp;Kuandikishwa huku kulikuwa mara ya kwanza, wakati Kirenio alipokuwa mkuu wa mkoa wa Siria.</p> 
<p><A NAME="an_2:3">2:3</A>&nbsp;Basi, wote waliohusika walikwenda kujiandikisha, kila mtu katika mji wake.</p> 
<p><A NAME="an_2:4">2:4</A>&nbsp;Yosefu pia alifanya safari kutoka mjini Nazareti mkoani Galilaya. Kwa kuwa alikuwa wa jamaa na ukoo wa Daudi alikwenda mjini Bethlehemu mkoani Yuda alikozaliwa Mfalme Daudi.</p> 
<p><A NAME="an_2:5">2:5</A>&nbsp;Alikwenda kujiandikisha pamoja na mchumba wake Maria ambaye alikuwa mja mzito.</p> 
<p><A NAME="an_2:6">2:6</A>&nbsp;Walipokuwa huko, siku yake ya kujifungua ikawadia,</p> 
<p><A NAME="an_2:7">2:7</A>&nbsp;akajifungua mtoto wake wa kwanza wa kiume, akamvika nguo za kitoto, akamlaza horini kwa sababu hawakupata nafasi katika nyumba ya wageni.</p> 
<p><A NAME="an_2:8">2:8</A>&nbsp;Katika sehemu hizo, walikuwako wachungaji wakikesha usiku mbugani kulinda mifugo yao.</p> 
<p><A NAME="an_2:9">2:9</A>&nbsp;Malaika wa Bwana akawatokea ghafla, na utukufu wa Bwana ukawaangazia pande zote. Wakaogopa sana.</p> 
<p><A NAME="an_2:10">2:10</A>&nbsp;Malaika akawaambia, "Msiogope! Nimewaleteeni habari njema ya furaha kuu kwa watu wote.</p> 
<p><A NAME="an_2:11">2:11</A>&nbsp;Kwa maana, leo hii katika mji wa Daudi, amezaliwa Mwokozi kwa ajili yenu, ndiye Kristo Bwana.</p> 
<p><A NAME="an_2:12">2:12</A>&nbsp;Na hiki kitakuwa kitambulisho kwenu: mtamkuta mtoto mchanga amevikwa nguo za kitoto, amelazwa horini."</p> 
<p><A NAME="an_2:13">2:13</A>&nbsp;Mara kundi kubwa la jeshi la mbinguni likajiunga na huyo malaika, wakamsifu Mungu wakisema:</p> 
<p><A NAME="an_2:14">2:14</A>&nbsp;"Utukufu kwa Mungu juu mbinguni, na amani duniani kwa watu aliopendezwa nao!"</p> 
<p><A NAME="an_2:15">2:15</A>&nbsp;Baada ya hao malaika kuondoka na kurudi mbinguni, wachungaji wakaambiana: "Twendeni moja kwa moja mpaka Bethlehemu tukalione tukio hili Bwana alilotujulisha."</p> 
<p><A NAME="an_2:16">2:16</A>&nbsp;Basi, wakaenda mbio, wakamkuta Maria na Yosefu na yule mtoto mchanga amelazwa horini.</p> 
<p><A NAME="an_2:17">2:17</A>&nbsp;Hao wachungaji walipomwona mtoto huyo wakawajulisha wote habari waliyokuwa wamesikia juu yake.</p> 
<p><A NAME="an_2:18">2:18</A>&nbsp;Wote waliosikia hayo walishangaa juu ya habari walizoambiwa na wachungaji.</p> 
<p><A NAME="an_2:19">2:19</A>&nbsp;Lakini Maria aliyaweka na kuyatafakari mambo hayo yote moyoni mwake.</p> 
<p><A NAME="an_2:20">2:20</A>&nbsp;Wale wachungaji walirudi makwao huku wakimtukuza na kumsifu Mungu kwa yote waliyokuwa wamesikia na kuona; yote yalikuwa kama walivyokuwa wameambiwa.</p> 
<p><A NAME="an_2:21">2:21</A>&nbsp;Siku nane baadaye, wakati wa kumtahiri mtoto ulipofika, walimpa jina Yesu, jina ambalo alikuwa amepewa na malaika kabla hajachukuliwa mimba.</p> 
<p><A NAME="an_2:22">2:22</A>&nbsp;Siku zilipotimia za Yosefu na Maria kutakaswa kama walivyotakiwa na Sheria ya Mose, wazazi hao walimchukua mtoto, wakaenda naye Yerusalemu ili wamweke mbele ya Bwana.</p> 
<p><A NAME="an_2:23">2:23</A>&nbsp;Katika Sheria ya Bwana imeandikwa: "Kila mzaliwa wa kwanza wa kiume atawekwa wakfu kwa Bwana."</p> 
<p><A NAME="an_2:24">2:24</A>&nbsp;Pia walikwenda ili watoe sadaka: hua wawili au makinda wawili ya njiwa, kama ilivyotakiwa katika Sheria ya Bwana.</p> 
<p><A NAME="an_2:25">2:25</A>&nbsp;Wakati huo huko Yerusalemu kulikuwa na mtu mmoja, mwema na mcha Mungu, jina lake Simeoni. Yeye alikuwa akitazamia kwa hamu ukombozi wa Israeli. Roho Mtakatifu alikuwa pamoja naye.</p> 
<p><A NAME="an_2:26">2:26</A>&nbsp;Roho Mtakatifu alikuwa amemhakikishia kwamba hatakufa kabla ya kumwona Masiha wa Bwana.</p> 
<p><A NAME="an_2:27">2:27</A>&nbsp;Basi, akiongozwa na Roho Mtakatifu, Simeoni aliingia Hekaluni; na wazazi wa Yesu walipomleta Hekaluni mtoto wao ili wamfanyie kama ilivyotakiwa na Sheria,</p> 
<p><A NAME="an_2:28">2:28</A>&nbsp;Simeoni alimpokea mtoto Yesu mikononi mwake huku akimtukuza Mungu na kusema:</p> 
<p><A NAME="an_2:29">2:29</A>&nbsp;"Sasa Bwana, umetimiza ahadi yako, waweza kumruhusu mtumishi wako aende kwa amani.</p> 
<p><A NAME="an_2:30">2:30</A>&nbsp;Maana kwa macho yangu nimeuona wokovu utokao kwako,</p> 
<p><A NAME="an_2:31">2:31</A>&nbsp;ambao umeutayarisha mbele ya watu wote:</p> 
<p><A NAME="an_2:32">2:32</A>&nbsp;Mwanga utakaowaangazia watu wa mataifa, na utukufu kwa watu wako Israeli."</p> 
<p><A NAME="an_2:33">2:33</A>&nbsp;Baba na mama yake Yesu walikuwa wakistaajabia maneno aliyosema Simeoni juu ya mtoto.</p> 
<p><A NAME="an_2:34">2:34</A>&nbsp;Simeoni akawabariki, akamwambia Maria mama yake, "Mtoto huyu atakuwa sababu ya kupotea na kuokoka kwa watu wengi katika Israeli. Naye atakuwa ishara itakayopingwa na watu;</p> 
<p><A NAME="an_2:35">2:35</A>&nbsp;na hivyo mawazo ya watu wengi yataonekana wazi. Nawe mwenyewe, uchungu ulio kama upanga mkali utauchoma moyo wako."</p> 
<p><A NAME="an_2:36">2:36</A>&nbsp;Palikuwa na nabii mmoja mwanamke, mzee sana, jina lake Ana, binti Fanueli, wa kabila la Asheri. Alikuwa ameishi na mumewe kwa miaka saba tangu alipoolewa.</p> 
<p><A NAME="an_2:37">2:37</A>&nbsp;Halafu alibaki mjane hadi wakati huo akiwa mzee wa miaka themanini na minne. Wakati huo wote alikaa Hekaluni akifunga na kusali usiku na mchana.</p> 
<p><A NAME="an_2:38">2:38</A>&nbsp;Saa hiyohiyo alijitokeza mbele, akamshukuru Mungu, na akaeleza habari za huyo mtoto kwa watu wote waliokuwa wanatazamia ukombozi wa Yerusalemu.</p> 
<p><A NAME="an_2:39">2:39</A>&nbsp;Hao wazazi walipokwisha fanya yote yaliyoamriwa na Sheria ya Bwana, walirudi makwao Nazareti, mkoani Galilaya.</p> 
<p><A NAME="an_2:40">2:40</A>&nbsp;Mtoto akakua, akazidi kupata nguvu, akajaa hekima, na neema ya Mungu ilikuwa pamoja naye.</p> 
<p><A NAME="an_2:41">2:41</A>&nbsp;Wazazi wa Yesu walikuwa na desturi ya kwenda Yerusalemu kila mwaka wakati wa sikukuu ya Pasaka.</p> 
<p><A NAME="an_2:42">2:42</A>&nbsp;Mtoto alipokuwa na umri wa miaka kumi na miwili, wote walikwenda kwenye sikukuu hiyo kama ilivyokuwa desturi.</p> 
<p><A NAME="an_2:43">2:43</A>&nbsp;Baada ya sikukuu, walianza safari ya kurudi makwao, lakini Yesu alibaki Yerusalemu bila wazazi wake kuwa na habari.</p> 
<p><A NAME="an_2:44">2:44</A>&nbsp;Walidhani alikuwa pamoja na kundi la wasafiri, wakaenda mwendo wa kutwa, halafu wakaanza kumtafuta miongoni mwa jamaa na marafiki.</p> 
<p><A NAME="an_2:45">2:45</A>&nbsp;Kwa kuwa hawakumwona, walirudi Yerusalemu wakimtafuta.</p> 
<p><A NAME="an_2:46">2:46</A>&nbsp;Siku ya tatu walimkuta Hekaluni kati ya walimu, akiwasikiliza na kuwauliza maswali.</p> 
<p><A NAME="an_2:47">2:47</A>&nbsp;Wote waliosikia maneno yake walistaajabia akili yake na majibu yake ya hekima.</p> 
<p><A NAME="an_2:48">2:48</A>&nbsp;Wazazi wake walipomwona walishangaa. Maria, mama yake, akamwuliza, "Mwanangu, kwa nini umetutenda hivyo? Baba yako na mimi tumekuwa tukikutafuta kwa huzuni."</p> 
<p><A NAME="an_2:49">2:49</A>&nbsp;Yeye akawajibu, "Kwa nini mlinitafuta? Hamkujua kwamba inanipasa kuwa katika nyumba ya Baba yangu?"</p> 
<p><A NAME="an_2:50">2:50</A>&nbsp;Lakini wazazi wake hawakuelewa maana ya maneno aliyowaambia.</p> 
<p><A NAME="an_2:51">2:51</A>&nbsp;Basi, akarudi pamoja nao hadi Nazareti, akawa anawatii. Mama yake akaweka mambo hayo yote moyoni mwake.</p> 
<p><A NAME="an_2:52">2:52</A>&nbsp;Naye Yesu akaendelea kukua katika hekima na kimo; akazidi kupendwa na Mungu na watu.</p> 
<p><A NAME="an_3:1">3:1</A>&nbsp;Mwaka wa kumi na tano wa utawala wa Kaisari Tiberio, Pontio Pilato alikuwa anatawala mkoa wa Yudea. Herode alikuwa mkuu wa mkoa wa Galilaya, na Filipo, ndugu yake, alikuwa mkuu wa mikoa ya Iturea na Trakoniti. Lusania alikuwa mkuu wa mkoa wa Abilene,</p> 
<p><A NAME="an_3:2">3:2</A>&nbsp;na Anasi na Kayafa walikuwa makuhani wakuu mjini Yerusalem. Wakati huo ndipo neno la Mungu lilipomjia Yohane, mwana wa Zakariya, kule jangwani.</p> 
<p><A NAME="an_3:3">3:3</A>&nbsp;Basi, Yohane akaenda katika sehemu zote zilizopakana na mto Yordani, akihubiri watu watubu na kubatizwa ili Mungu awaondolee dhambi.</p> 
<p><A NAME="an_3:4">3:4</A>&nbsp;Ndivyo ilivyoandikwa katika kitabu cha nabii Isaya: "Sauti ya mtu imesikika jangwani: Mtayarishieni Bwana njia yake; nyosheni mapito yake.</p> 
<p><A NAME="an_3:5">3:5</A>&nbsp;Kila bonde litafukiwa, kila mlima na kilima vitasawazishwa; palipopindika patanyooshwa, njia mbaya zitatengenezwa.</p> 
<p><A NAME="an_3:6">3:6</A>&nbsp;Na, watu wote watauona wokovu utokao kwa Mungu."</p> 
<p><A NAME="an_3:7">3:7</A>&nbsp;Basi, Yohane akawa anawaambia watu wengi waliofika ili awabatize: "Enyi kizazi cha nyoka! Ni nani aliyewadokezea kwamba mngeweza kuiepuka ghadhabu inayokuja?</p> 
<p><A NAME="an_3:8">3:8</A>&nbsp;Basi, onyesheni kwa matendo kwamba mmetubu. Msianze sasa kusema: Sisi ni watoto wa Abrahamu. Nawaambieni hakika, Mungu anaweza kuyageuza mawe haya yawe watoto wa Abrahamu!</p> 
<p><A NAME="an_3:9">3:9</A>&nbsp;Lakini, sasa hivi shoka limewekwa tayari kukata mizizi ya miti. Kila mti usiozaa matunda mazuri utakatwa na kutupwa motoni."</p> 
<p><A NAME="an_3:10">3:10</A>&nbsp;Umati wa watu ukamwuliza, "Tufanye nini basi?"</p> 
<p><A NAME="an_3:11">3:11</A>&nbsp;Akawajibu, "Aliye na nguo mbili amgawie yule asiye na nguo; aliye na chakula afanye vivyo hivyo."</p> 
<p><A NAME="an_3:12">3:12</A>&nbsp;Nao watoza ushuru wakaja pia ili wabatizwe, wakamwuliza, "Mwalimu, tufanye nini?"</p> 
<p><A NAME="an_3:13">3:13</A>&nbsp;Naye akawaambia, "Msitoze ushuru zaidi ya kima kilichowekwa."</p> 
<p><A NAME="an_3:14">3:14</A>&nbsp;Nao askari wakamwuliza, "Na sisi tufanye nini?" Naye akawajibu, "Msichukue vitu vya mtu yeyote kwa nguvu wala kumshtaki yeyote kwa uongo. Toshekeni na mishahara yenu."</p> 
<p><A NAME="an_3:15">3:15</A>&nbsp;Wote walikuwa wanatazamia kitu fulani; basi, wakaanza kujiuliza mioyoni mwao kuhusu Yohane: kuwa labda yeye ndiye Kristo.</p> 
<p><A NAME="an_3:16">3:16</A>&nbsp;Hapo Yohane akawaambia wote, "Mimi ninawabatiza kwa maji, lakini anakuja mwenye uwezo zaidi kuliko mimi ambaye sistahili hata kumfungulia kamba za viatu vyake. Yeye atawabatizeni kwa Roho Mtakatifu na kwa moto.</p> 
<p><A NAME="an_3:17">3:17</A>&nbsp;Yeye ni kama mtu anayeshika mikononi mwake chombo cha kupuria nafaka, aipure nafaka yake, akusanye ngano ghalani mwake, na makapi ayachome kwa moto usiozimika."</p> 
<p><A NAME="an_3:18">3:18</A>&nbsp;Hivyo, pamoja na mawaidha mengine mengi, Yohane aliwahimiza watu akiwahubiria Habari Njema.</p> 
<p><A NAME="an_3:19">3:19</A>&nbsp;Lakini Yohane alimgombeza Herode, mkuu wa mkoa, kwa sababu alikuwa amemchukua Herodia, mke wa ndugu yake, na kumfanya mke wake; na pia kwa ajili ya mabaya yote aliyokuwa amefanya.</p> 
<p><A NAME="an_3:20">3:20</A>&nbsp;Kisha Herode akazidisha ubaya wake kwa kumtia Yohane gerezani.</p> 
<p><A NAME="an_3:21">3:21</A>&nbsp;Watu wote walipokuwa wamekwisha batizwa, Yesu naye alibatizwa. Na alipokuwa akisali, mbingu zilifunguka,</p> 
<p><A NAME="an_3:22">3:22</A>&nbsp;na Roho Mtakatifu akamshukia akiwa na umbo kama la njiwa. Sauti ikasikika kutoka mbinguni: "Wewe ndiwe Mwanangu mpendwa, nimependezwa nawe."</p> 
<p><A NAME="an_3:23">3:23</A>&nbsp;Yesu alipoanza kazi yake hadharani, alikuwa na umri upatao miaka thelathini, na watu walidhani yeye ni mwana wa Yosefu, mwana wa Heli.</p> 
<p><A NAME="an_3:24">3:24</A>&nbsp;Heli alikuwa mwana wa Mathati, mwana wa Lawi, mwana wa Melki, mwana wa Yanai, mwana wa Yosefu,</p> 
<p><A NAME="an_3:25">3:25</A>&nbsp;mwana wa Matathia, mwana wa Amosi, mwana wa Nahumu, mwana wa Hesli, mwana wa Nagai,</p> 
<p><A NAME="an_3:26">3:26</A>&nbsp;mwana wa Maathi, mwana wa Matathia, mwana wa Shemeni, mwana wa Yoseki, mwana wa Yuda,</p> 
<p><A NAME="an_3:27">3:27</A>&nbsp;mwana wa Yohanani, mwana wa Resa, mwana wa Zerubabeli, mwana wa Shealtieli, mwana wa Neri,</p> 
<p><A NAME="an_3:28">3:28</A>&nbsp;mwana wa Melki, mwana wa Adi, mwana wa Kosamu, mwana wa Elmadamu, mwana wa Eri,</p> 
<p><A NAME="an_3:29">3:29</A>&nbsp;mwana wa Yoshua, mwana wa Eliezeri, mwana wa Yorimu, mwana wa Mathati, mwana wa Lawi,</p> 
<p><A NAME="an_3:30">3:30</A>&nbsp;mwana wa Simeoni, mwana wa Yuda, mwana wa Yosefu, mwana wa Yonamu, mwana wa Eliakimu,</p> 
<p><A NAME="an_3:31">3:31</A>&nbsp;mwana wa Melea, mwana wa Mena, mwana wa Matatha, mwana wa Nathani, mwana wa Daudi,</p> 
<p><A NAME="an_3:32">3:32</A>&nbsp;mwana wa Yese, mwana wa Obedi, mwana wa Boazi, mwana wa Salmoni, mwana wa Nashoni,</p> 
<p><A NAME="an_3:33">3:33</A>&nbsp;mwana wa Aminadabu, mwana wa Admini, mwana wa Arni, mwana wa Hesroni, mwana wa Feresi, mwana wa Yuda,</p> 
<p><A NAME="an_3:34">3:34</A>&nbsp;mwana wa Yakobo, mwana wa Isaka, mwana wa Abrahamu, mwana wa Tera, mwana wa Nahori,</p> 
<p><A NAME="an_3:35">3:35</A>&nbsp;mwana wa Serugi, mwana wa Reu, mwana wa Pelegi, mwana wa Eberi, mwana wa Sala,</p> 
<p><A NAME="an_3:36">3:36</A>&nbsp;mwana wa Kainani, mwana wa Arfaksadi, mwana wa Shemu, mwana wa Noa, mwana wa Lameki,</p> 
<p><A NAME="an_3:37">3:37</A>&nbsp;mwana wa Mathusala, mwana wa Henoki, mwana wa Yaredi, mwana wa Mahalaleli, mwana wa Kenani,</p> 
<p><A NAME="an_3:38">3:38</A>&nbsp;mwana wa Enosi, mwana wa Sethi, mwana wa Adamu, aliyekuwa wa Mungu.</p> 
<p><A NAME="an_4:1">4:1</A>&nbsp;Yesu alitoka katika mto Yordani akiwa amejaa Roho Mtakatifu, akaongozwa na Roho mpaka jangwani.</p> 
<p><A NAME="an_4:2">4:2</A>&nbsp;Huko alijaribiwa na Ibilisi kwa muda wa siku arubaini. Wakati huo wote hakula chochote, na baada ya siku hizo akasikia njaa.</p> 
<p><A NAME="an_4:3">4:3</A>&nbsp;Ndipo Ibilisi akamwambia, "Kama wewe ni Mwana wa Mungu, amuru jiwe hili liwe mkate."</p> 
<p><A NAME="an_4:4">4:4</A>&nbsp;Yesu akamjibu, "Imeandikwa: Mtu haishi kwa mkate tu."</p> 
<p><A NAME="an_4:5">4:5</A>&nbsp;Kisha Ibilisi akamchukua hadi mahali pa juu, akamwonyesha kwa mara moja falme zote za ulimwengu. Huyo Shetani akamwambia,</p> 
<p><A NAME="an_4:6">4:6</A>&nbsp;"Nitakupa uwezo juu ya falme zote hizi na fahari zake, kwa maana nimepewa hivi vyote; nikitaka kumpa mtu ninaweza.</p> 
<p><A NAME="an_4:7">4:7</A>&nbsp;Hivi vyote vitakuwa mali yako wewe, kama ukiniabudu."</p> 
<p><A NAME="an_4:8">4:8</A>&nbsp;Yesu akamjibu, "Imeandikwa: Utamwabudu Bwana Mungu wako, na utamtumikia yeye peke yake."</p> 
<p><A NAME="an_4:9">4:9</A>&nbsp;Ibilisi akamchukua mpaka Yerusalemu, kwenye mnara wa Hekalu, akamwambia, "Kama wewe ni Mwana wa Mungu,</p> 
<p><A NAME="an_4:10">4:10</A>&nbsp;kwa maana imeandikwa: Atawaamuru malaika wake wakulinde,</p> 
<p><A NAME="an_4:11">4:11</A>&nbsp;na tena, Watakuchukua mikononi mwao usije ukajikwaa mguu wako kwenye jiwe."</p> 
<p><A NAME="an_4:12">4:12</A>&nbsp;Lakini Yesu akamjibu, "Imeandikwa: Usimjaribu Bwana Mungu wako."</p> 
<p><A NAME="an_4:13">4:13</A>&nbsp;Ibilisi alipokwishamjaribu kwa kila njia, akamwacha kwa muda.</p> 
<p><A NAME="an_4:14">4:14</A>&nbsp;Yesu alirudi Galilaya akiwa amejaa nguvu za Roho Mtakatifu, na habari zake zikaenea katika sehemu zote za jirani.</p> 
<p><A NAME="an_4:15">4:15</A>&nbsp;Naye akawa anawafundisha watu katika masunagogi yao, akasifiwa na wote.</p> 
<p><A NAME="an_4:16">4:16</A>&nbsp;Basi, Yesu alikwenda Nazareti, mahali alipolelewa, na siku ya Sabato, aliingia katika sunagogi, kama ilivyokuwa desturi yake. Akasimama ili asome Maandiko Matakatifu kwa sauti.</p> 
<p><A NAME="an_4:17">4:17</A>&nbsp;Akapokea kitabu cha nabii Isaya, akakifungua na akakuta mahali palipoandikwa:</p> 
<p><A NAME="an_4:18">4:18</A>&nbsp;"Roho wa Bwana yu juu yangu, kwani amenipaka mafuta niwahubirie maskini Habari Njema. Amenituma niwatangazie mateka watapata uhuru, vipofu watapata kuona tena; amenituma niwakomboe wanaoonewa,</p> 
<p><A NAME="an_4:19">4:19</A>&nbsp;na kutangaza mwaka wa neema ya Bwana."</p> 
<p><A NAME="an_4:20">4:20</A>&nbsp;Baada ya kusoma, akafunga kile kitabu, akampa mtumishi, kisha akaketi; watu wote wakamkodolea macho.</p> 
<p><A NAME="an_4:21">4:21</A>&nbsp;Naye akaanza kuwaambia, "Andiko hili mlilosikia likisomwa, limetimia leo."</p> 
<p><A NAME="an_4:22">4:22</A>&nbsp;Wote wakavutiwa sana naye, wakastaajabia maneno mazuri aliyosema. Wakanena, "Je, huyu si mwana wa Yosefu?"</p> 
<p><A NAME="an_4:23">4:23</A>&nbsp;Naye akawaambia, "Bila shaka mtaniambia msemo huu: Mganga jiponye mwenyewe, na pia mtasema: Yote tuliyosikia umeyafanya kule Kafarnaumu, yafanye hapa pia katika kijiji chako."</p> 
<p><A NAME="an_4:24">4:24</A>&nbsp;Akaendelea kusema, "Hakika nawaambieni, nabii hatambuliwi katika kijiji chake.</p> 
<p><A NAME="an_4:25">4:25</A>&nbsp;Lakini, sikilizeni! Kweli kulikuwa na wajane wengi katika nchi ya Israeli nyakati za Eliya. Wakati huo mvua iliacha kunyesha kwa muda wa miaka mitatu na nusu; kukawa na njaa kubwa katika nchi yote.</p> 
<p><A NAME="an_4:26">4:26</A>&nbsp;Hata hivyo, Eliya hakutumwa kwa mjane yeyote ila kwa mwanamke mjane wa Sarepta, Sidoni.</p> 
<p><A NAME="an_4:27">4:27</A>&nbsp;Tena, katika nchi ya Israeli nyakati za Elisha kulikuwa na wenye ukoma wengi. Hata hivyo, hakuna yeyote aliyetakaswa ila tu Naamani, mwenyeji wa Siria."</p> 
<p><A NAME="an_4:28">4:28</A>&nbsp;Wote waliokuwa katika lile sunagogi waliposikia hayo walikasirika sana.</p> 
<p><A NAME="an_4:29">4:29</A>&nbsp;Wakasimama, wakamtoa nje ya mji wao uliokuwa umejengwa juu ya kilima, wakampeleka mpaka kwenye ukingo wa kilima hicho ili wamtupe chini.</p> 
<p><A NAME="an_4:30">4:30</A>&nbsp;Lakini Yesu akapita katikati yao, akaenda zake.</p> 
<p><A NAME="an_4:31">4:31</A>&nbsp;Kisha Yesu akashuka mpaka Kafarnaumu katika mkoa wa Galilaya, akawa anawafundisha watu siku ya Sabato.</p> 
<p><A NAME="an_4:32">4:32</A>&nbsp;Wakastaajabia uwezo aliokuwa nao katika kufundisha.</p> 
<p><A NAME="an_4:33">4:33</A>&nbsp;Na katika lile sunagogi kulikuwa na mtu aliyekuwa amepagawa na roho ya pepo mchafu; akapiga ukelele wa kuziba masikio:</p> 
<p><A NAME="an_4:34">4:34</A>&nbsp;"We! Yesu wa Nazareti! Kwa nini unatuingilia? Je, umekuja kutuangamiza? Ninakufahamu wewe ni nani. Wewe ni mjumbe Mtakatifu wa Mungu!"</p> 
<p><A NAME="an_4:35">4:35</A>&nbsp;Lakini Yesu akamkemea huyo pepo akisema: "Nyamaza! Mtoke mtu huyu!" Basi, huyo pepo baada ya kumwangusha yule mtu chini, akamtoka bila kumdhuru hata kidogo.</p> 
<p><A NAME="an_4:36">4:36</A>&nbsp;Watu wote wakashangaa, wakawa wanaambiana, "Hili ni jambo la ajabu, maana kwa uwezo na nguvu anawaamuru pepo wachafu watoke, nao wanatoka!"</p> 
<p><A NAME="an_4:37">4:37</A>&nbsp;Habari zake zikaenea mahali pote katika mkoa ule.</p> 
<p><A NAME="an_4:38">4:38</A>&nbsp;Yesu alitoka katika lile sunagogi, akaenda nyumbani kwa Simoni. Mama mmoja, mkwewe Simoni, alikuwa na homa kali; wakamwomba amponye.</p> 
<p><A NAME="an_4:39">4:39</A>&nbsp;Yesu akaenda akasimama karibu naye, akaikemea ile homa, nayo ikamwacha. Mara yule mama akainuka, akawatumikia.</p> 
<p><A NAME="an_4:40">4:40</A>&nbsp;Jua lilipokuwa linatua, wote waliokuwa na wagonjwa wao mbalimbali waliwaleta kwake; naye akaweka mikono yake juu ya kila mmoja wao, akawaponya wote.</p> 
<p><A NAME="an_4:41">4:41</A>&nbsp;Pepo waliwatoka watu wengi, wakapiga kelele wakisema: "Wewe u Mwana wa Mungu!" Lakini Yesu akawakemea, wala hakuwaruhusu kusema, maana walimfahamu kwamba yeye ndiye Kristo.</p> 
<p><A NAME="an_4:42">4:42</A>&nbsp;Kesho yake asubuhi Yesu aliondoka akaenda mahali pa faragha. Watu wakawa wanamtafuta, na walipofika mahali alipokuwa, wakajaribu kumzuia ili asiondoke kwao.</p> 
<p><A NAME="an_4:43">4:43</A>&nbsp;Lakini yeye akawaambia, "Ninapaswa kuhubiri Habari Njema za Ufalme wa Mungu katika miji mingine pia, maana nilitumwa kwa ajili hiyo."</p> 
<p><A NAME="an_4:44">4:44</A>&nbsp;Akawa anahubiri katika masunagogi ya Yudea.</p> 
<p><A NAME="an_5:1">5:1</A>&nbsp;Siku moja Yesu alikuwa amesimama kando ya ziwa Genesareti, na watu wengi walikuwa wamemzunguka wakisongana wanalisikiliza neno la Mungu.</p> 
<p><A NAME="an_5:2">5:2</A>&nbsp;Akaona mashua mbili ukingoni mwa ziwa; wavuvi wenyewe walikuwa wametoka, wanaosha nyavu zao.</p> 
<p><A NAME="an_5:3">5:3</A>&nbsp;Baada ya Yesu kuingia katika mashua moja, iliyokuwa ya Simoni, alimtaka Simoni aisogeze majini, mbali kidogo na ukingo wa ziwa. Akaketi, akafundisha umati wa watu akiwa ndani ya mashua.</p> 
<p><A NAME="an_5:4">5:4</A>&nbsp;Alipomaliza kufundisha, akamwambia Simoni, "Peleka mashua mpaka kilindini, mkatupe nyavu zenu mpate kuvua samaki."</p> 
<p><A NAME="an_5:5">5:5</A>&nbsp;Simoni akamjibu, "Bwana, tumejitahidi kuvua samaki usiku kucha bila kupata kitu, lakini kwa kuwa umesema, nitatupa nyavu."</p> 
<p><A NAME="an_5:6">5:6</A>&nbsp;Baada ya kufanya hivyo, wakavua samaki wengi, hata nyavu zao zikaanza kukatika.</p> 
<p><A NAME="an_5:7">5:7</A>&nbsp;Wakawaita wenzao waliokuwa katika mashua nyingine waje kuwasaidia. Wakaja, wakazijaza mashua zote mbili samaki, hata karibu zingezama.</p> 
<p><A NAME="an_5:8">5:8</A>&nbsp;Simoni Petro alipoona hayo, akapiga magoti mbele ya Yesu akisema, "Ondoka mbele yangu, ee Bwana, kwa kuwa mimi ni mwenye dhambi!"</p> 
<p><A NAME="an_5:9">5:9</A>&nbsp;Simoni pamoja na wenzake wote walishangaa kwa kupata samaki wengi vile.</p> 
<p><A NAME="an_5:10">5:10</A>&nbsp;Hali kadhalika Yakobo na Yohane, wana wa Zebedayo, waliokuwa wavuvi wenzake Simoni. Yesu akamwambia Simoni, "Usiogope; tangu sasa utakuwa ukivua watu."</p> 
<p><A NAME="an_5:11">5:11</A>&nbsp;Basi, baada ya kuzileta zile mashua ukingoni mwa ziwa, wakaacha yote, wakamfuata.</p> 
<p><A NAME="an_5:12">5:12</A>&nbsp;Ikawa, Yesu alipokuwa katika mmojawapo wa miji ya huko, mtu mmoja mwenye ukoma mwili mzima akamwona. Basi, mtu huyo akaanguka kifudifudi akamwomba Yesu: "Mheshimiwa, ukitaka, waweza kunitakasa."</p> 
<p><A NAME="an_5:13">5:13</A>&nbsp;Yesu akaunyosha mkono wake, akamgusa na kusema, "Nataka, takasika!" Mara ule ukoma ukamwacha.</p> 
<p><A NAME="an_5:14">5:14</A>&nbsp;Yesu akamwamuru: "Usimwambie mtu yeyote; bali nenda ukajionyeshe kwa kuhani, ukatoe sadaka kwa ajili ya kutakasika kwako kama inavyotakiwa na Sheria ya Mose, iwe uthibitisho kwao kwamba umepona."</p> 
<p><A NAME="an_5:15">5:15</A>&nbsp;Lakini habari za Yesu zilizidi kuenea kila mahali. Watu makundi mengi wakakusanyika ili kumsikiliza na kuponywa magonjwa yao.</p> 
<p><A NAME="an_5:16">5:16</A>&nbsp;Lakini yeye alikwenda zake mahali pasipo na watu, akawa anasali huko.</p> 
<p><A NAME="an_5:17">5:17</A>&nbsp;Siku moja Yesu alikuwa akifundisha. Mafarisayo na walimu wa Sheria kutoka katika kila kijiji cha Galilaya, Yudea na Yerusalemu, walikuwa wameketi hapo. Nguvu ya Bwana ilikuwa pamoja naye kwa ajili ya kuponyea wagonjwa.</p> 
<p><A NAME="an_5:18">5:18</A>&nbsp;Mara watu wakaja wamemchukua mtu mmoja aliyepooza maungo, amelala kitandani; wakajaribu kumwingiza ndani wamweke mbele ya Yesu.</p> 
<p><A NAME="an_5:19">5:19</A>&nbsp;Lakini kwa sababu ya wingi wa watu, hawakuweza kuingia ndani. Basi, wakapanda juu ya dari, wakaondoa vigae, wakamshusha huyo aliyepooza pamoja na kitanda chake, wakamweka mbele ya Yesu.</p> 
<p><A NAME="an_5:20">5:20</A>&nbsp;Yesu alipoona jinsi walivyokuwa na imani kubwa, akamwambia huyo mtu, "Rafiki, umesamehewa dhambi zako."</p> 
<p><A NAME="an_5:21">5:21</A>&nbsp;Walimu wa Sheria na Mafarisayo wakaanza kujiuliza: "Nani huyu anayemkufuru Mungu kwa maneno yake? Hakuna mtu awezaye kusamehe dhambi ila Mungu peke yake!"</p> 
<p><A NAME="an_5:22">5:22</A>&nbsp;Yesu alitambua mawazo yao, akawauliza, "Mnawaza nini mioyoni mwenu?</p> 
<p><A NAME="an_5:23">5:23</A>&nbsp;Ni lipi lililo rahisi zaidi: kusema, Umesamehewa dhambi, au kusema, Simama utembee?</p> 
<p><A NAME="an_5:24">5:24</A>&nbsp;Basi, nataka mjue kwamba Mwana wa Mtu anao uwezo wa kusamehe dhambi duniani." Hapo akamwambia huyo mtu aliyepooza, "Simama, chukua kitanda chako uende zako nyumbani."</p> 
<p><A NAME="an_5:25">5:25</A>&nbsp;Mara, huyo mtu aliyepooza akasimama mbele yao wote, akachukua kitanda chake akaenda zake nyumbani huku akimtukuza Mungu.</p> 
<p><A NAME="an_5:26">5:26</A>&nbsp;Wote wakashangaa na kushikwa na hofu; wakamtukuza Mungu wakisema: "Tumeona maajabu leo."</p> 
<p><A NAME="an_5:27">5:27</A>&nbsp;Baada ya hayo, Yesu akatoka nje, akamwona mtoza ushuru mmoja aitwaye Lawi, ameketi ofisini. Yesu akamwambia, "Nifuate!"</p> 
<p><A NAME="an_5:28">5:28</A>&nbsp;Lawi akaacha yote, akamfuata.</p> 
<p><A NAME="an_5:29">5:29</A>&nbsp;Kisha Lawi akamwandalia Yesu karamu kubwa nyumbani mwake; na kundi kubwa la watoza ushuru na watu wengine walikuwa wameketi pamoja nao.</p> 
<p><A NAME="an_5:30">5:30</A>&nbsp;Mafarisayo na walimu wa Sheria wakawanung'unikia wafuasi wake wakisema: "Mbona mnakula na kunywa pamoja na watoza ushuru na wenye dhambi?"</p> 
<p><A NAME="an_5:31">5:31</A>&nbsp;Yesu akawajibu, "Wenye afya hawahitaji daktari, lakini wanaomhitaji ni wale walio wagonjwa.</p> 
<p><A NAME="an_5:32">5:32</A>&nbsp;Sikuja kuwaita watu wema, bali wenye dhambi, ili wapate kutubu."</p> 
<p><A NAME="an_5:33">5:33</A>&nbsp;Watu wengine wakamwambia Yesu, "Wafuasi wa Yohane mbatizaji hufunga mara nyingi na kusali; hata wafuasi wa Mafarisayo hufanya vivyo hivyo. Lakini wafuasi wako hula na kunywa."</p> 
<p><A NAME="an_5:34">5:34</A>&nbsp;Yesu akawajibu, "Je, mnaweza kuwataka wale walioalikwa arusini wafunge hali bwana arusi yuko pamoja nao?</p> 
<p><A NAME="an_5:35">5:35</A>&nbsp;Lakini wakati utafika ambapo bwana arusi ataondolewa kati yao, na wakati huo ndipo watakapofunga."</p> 
<p><A NAME="an_5:36">5:36</A>&nbsp;Yesu akawaambia mfano huu: "Hakuna mtu akataye kiraka cha nguo mpya na kukitia katika vazi kuukuu; kama akifanya hivyo, atakuwa amelikata hilo vazi jipya, na hicho kiraka hakitachukuana na hilo vazi kuukuu.</p> 
<p><A NAME="an_5:37">5:37</A>&nbsp;Wala hakuna mtu atiaye divai mpya katika viriba vikuukuu; kwani hiyo divai mpya itavipasua hivyo viriba, divai itamwagika, na viriba vitaharibika.</p> 
<p><A NAME="an_5:38">5:38</A>&nbsp;Divai mpya hutiwa katika viriba vipya!</p> 
<p><A NAME="an_5:39">5:39</A>&nbsp;Wala hakuna mtu ambaye hutamani kunywa divai mpya baada ya kunywa ya zamani, kwani husema: Ile ya zamani ni nzuri zaidi."</p> 
<p><A NAME="an_6:1">6:1</A>&nbsp;Siku moja ya Sabato, Yesu alikuwa anapita katika mashamba ya ngano, na wanafunzi wake wakaanza kukwanyua masuke ya ngano, wakaondoa punje zake kwa mikono, wakala.</p> 
<p><A NAME="an_6:2">6:2</A>&nbsp;Baadhi ya Mafarisayo wakawauliza, "Mbona mnafanya jambo ambalo si halali siku ya Sabato?"</p> 
<p><A NAME="an_6:3">6:3</A>&nbsp;Yesu akawajibu, "Je, hamjasoma jinsi alivyofanya Daudi pamoja na wenzake wakati walipokuwa na njaa?</p> 
<p><A NAME="an_6:4">6:4</A>&nbsp;Yeye aliingia ndani ya nyumba ya Mungu, akachukua ile mikate iliyowekwa mbele ya Mungu, akala na kuwapa wenzake. Kisheria, ni makuhani tu peke yao ndio walioruhusiwa kula mikate hiyo."</p> 
<p><A NAME="an_6:5">6:5</A>&nbsp;Hivyo akawaambia, "Mwana wa Mtu ni Bwana wa Sabato."</p> 
<p><A NAME="an_6:6">6:6</A>&nbsp;Siku nyingine ya Sabato, Yesu aliingia katika sunagogi, akafundisha. Mle ndani mlikuwa na mtu ambaye mkono wake wa kuume ulikuwa umepooza.</p> 
<p><A NAME="an_6:7">6:7</A>&nbsp;Walimu wa Sheria na Mafarisayo walitaka kupata kisingizio cha kumshtaki Yesu na hivyo wakawa wanangojea waone kama angemponya mtu siku ya Sabato.</p> 
<p><A NAME="an_6:8">6:8</A>&nbsp;Lakini Yesu alijua mawazo yao, akamwambia yule mwenye mkono uliopooza, "Inuka, simama katikati." Yule mtu akaenda akasimama katikati.</p> 
<p><A NAME="an_6:9">6:9</A>&nbsp;Kisha Yesu akawaambia, "Nawaulizeni, je, ni halali siku ya Sabato kutenda jambo jema au kutenda jambo baya; kuokoa maisha au kuyaangamiza?"</p> 
<p><A NAME="an_6:10">6:10</A>&nbsp;Baada ya kuwatazama wote waliokuwa pale, akamwambia yule mtu, "Nyosha mkono wako." Naye akafanya hivyo, na mkono wake ukawa mzima tena.</p> 
<p><A NAME="an_6:11">6:11</A>&nbsp;Lakini wao wakakasirika sana, wakajadiliana jinsi ya kumtendea Yesu maovu.</p> 
<p><A NAME="an_6:12">6:12</A>&nbsp;Siku moja Yesu alikwenda mlimani kusali, akakesha huko usiku kucha akimwomba Mungu.</p> 
<p><A NAME="an_6:13">6:13</A>&nbsp;Kesho yake aliwaita wanafunzi wake, na miongoni mwao akachagua kumi na wawili ambao aliwaita mitume:</p> 
<p><A NAME="an_6:14">6:14</A>&nbsp;Simoni (ambaye Yesu alimpa jina Petro) na Andrea ndugu yake, Yakobo na Yohane, Filipo na Bartholomayo,</p> 
<p><A NAME="an_6:15">6:15</A>&nbsp;Mathayo na Thoma, Yakobo wa Alfayo na Simoni (aliyeitwa Zelote),</p> 
<p><A NAME="an_6:16">6:16</A>&nbsp;Yuda wa Yakobo na Yuda Iskarioti ambaye baadaye alikuwa msaliti.</p> 
<p><A NAME="an_6:17">6:17</A>&nbsp;Baada ya kushuka mlimani pamoja na mitume, Yesu alisimama mahali palipokuwa tambarare. Hapo palikuwa na kundi kubwa la wanafunzi wake na umati wa watu waliotoka pande zote za Yudea na Yerusalemu na pwani ya Tiro na Sidoni. Wote walifika kumsikiliza Yesu na kuponywa magonjwa yao.</p> 
<p><A NAME="an_6:18">6:18</A>&nbsp;Aliwaponya pia wote waliokuwa wanasumbuliwa na pepo wachafu.</p> 
<p><A NAME="an_6:19">6:19</A>&nbsp;Watu wote walitaka kumgusa, kwa maana nguvu ilikuwa inatoka ndani yake na kuwaponya wote.</p> 
<p><A NAME="an_6:20">6:20</A>&nbsp;Yesu akawageukia wanafunzi wake, akasema: "Heri ninyi mlio maskini, maana Ufalme wa Mungu ni wenu.</p> 
<p><A NAME="an_6:21">6:21</A>&nbsp;Heri ninyi mnaosikia njaa sasa, maana baadaye mtashiba. Heri ninyi mnaolia sasa, maana baadaye mtacheka kwa furaha.</p> 
<p><A NAME="an_6:22">6:22</A>&nbsp;"Heri yenu ninyi iwapo watu watawachukia, watawatenga, watawatukana na kuwaharibieni jina kwa ajili ya Mwana wa Mtu!</p> 
<p><A NAME="an_6:23">6:23</A>&nbsp;Wakati hayo yatakapotokea, furahini na kucheza, maana hakika tuzo lenu ni kubwa mbinguni. Kwa maana wazee wao waliwatendea manabii vivyo hivyo.</p> 
<p><A NAME="an_6:24">6:24</A>&nbsp;Lakini ole wenu ninyi mlio matajiri, maana mmekwisha pata faraja yenu.</p> 
<p><A NAME="an_6:25">6:25</A>&nbsp;Ole wenu ninyi mnaoshiba sasa, maana baadaye mtasikia njaa. Ole wenu ninyi mnaocheka kwa furaha sasa, maana baadaye mtaomboleza na kulia.</p> 
<p><A NAME="an_6:26">6:26</A>&nbsp;Ole wenu ninyi iwapo watu wote wanawasifu, maana wazee wao waliwafanyia manabii wa uongo vivyo hivyo.</p> 
<p><A NAME="an_6:27">6:27</A>&nbsp;"Lakini nawaambieni ninyi mnaonisikiliza: wapendeni adui zenu, watendeeni mema wale wanaowachukieni.</p> 
<p><A NAME="an_6:28">6:28</A>&nbsp;Watakieni baraka wale wanaowalaani, na waombeeni wale wanaowatendea vibaya.</p> 
<p><A NAME="an_6:29">6:29</A>&nbsp;Mtu akikupiga shavu moja mgeuzie na la pili. Mtu akikunyang'anya koti lako mwachie pia shati lako.</p> 
<p><A NAME="an_6:30">6:30</A>&nbsp;Yeyote anayekuomba mpe, na mtu akikunyang'anya mali yako usimtake akurudishie.</p> 
<p><A NAME="an_6:31">6:31</A>&nbsp;Watendeeni wengine kama mnavyotaka wawatendee ninyi.</p> 
<p><A NAME="an_6:32">6:32</A>&nbsp;"Na ikiwa mnawapenda tu wale wanaowapenda ninyi, je, mtapata tuzo gani? Hakuna! Kwa maana hata wenye dhambi huwapenda wale wanaowapenda wao.</p> 
<p><A NAME="an_6:33">6:33</A>&nbsp;Tena, kama mkiwatendea mema wale tu wanaowatendeeni mema, mtapata tuzo gani? Hata wenye dhambi hufanya vivyo hivyo!</p> 
<p><A NAME="an_6:34">6:34</A>&nbsp;Na kama mnawakopesha wale tu mnaotumaini watawalipeni, je, mtapata tuzo gani? Hata wenye dhambi huwakopesha wenye dhambi wenzao ili warudishiwe kima kilekile!</p> 
<p><A NAME="an_6:35">6:35</A>&nbsp;Ila nyinyi wapendeni adui zenu, na kuwatendea mema; kopesheni bila kutazamia malipo, na tuzo lenu litakuwa kubwa, nanyi mtakuwa watoto wa Mungu aliye juu. Kwa maana yeye ni mwema kwa wale wasio na shukrani na walio wabaya.</p> 
<p><A NAME="an_6:36">6:36</A>&nbsp;Muwe na huruma kama Baba yenu alivyo na huruma.</p> 
<p><A NAME="an_6:37">6:37</A>&nbsp;"Msiwahukumu wengine, nanyi hamtahukumiwa; msiwalaumu wengine, nanyi hamtalaumiwa; wasameheni wengine, nanyi mtasamehewa.</p> 
<p><A NAME="an_6:38">6:38</A>&nbsp;Wapeni wengine wanavyohitaji, nanyi mtapewa. Naam, mtapokea mikononi mwenu kipimo kilichojaa, kikashindiliwa na kusukwasukwa hata kumwagika. Kwa maana kipimo kilekile mnachotumia kwa wengine ndicho ambacho Mungu atatumia kwenu."</p> 
<p><A NAME="an_6:39">6:39</A>&nbsp;Akawaambia mfano huu: "Je, kipofu anaweza kumwongoza kipofu mwenzake? La! Wote wataanguka shimoni.</p> 
<p><A NAME="an_6:40">6:40</A>&nbsp;Mwanafunzi hamshindi mwalimu wake, lakini kila mwanafunzi akisha hitimu huwa kama mwalimu wake.</p> 
<p><A NAME="an_6:41">6:41</A>&nbsp;Unawezaje kukiona kibanzi kilicho katika jicho la mwenzio, usione boriti iliyo katika jicho lako mwenyewe?</p> 
<p><A NAME="an_6:42">6:42</A>&nbsp;Au, unawezaje kumwambia mwenzako, Ndugu, ngoja nikuondoe kibanzi katika jicho lako, na huku huioni boriti iliyoko katika jicho lako mwenyewe? Mnafiki wewe! Toa kwanza boriti iliyoko jichoni mwako, na hivyo utaona sawasawa kiasi cha kuweza kuondoa kibanzi kilicho katika jicho la ndugu yako.</p> 
<p><A NAME="an_6:43">6:43</A>&nbsp;"Mti mwema hauzai matunda mabaya, wala mti mbaya hauzai matunda mazuri.</p> 
<p><A NAME="an_6:44">6:44</A>&nbsp;Watu huutambua mti kutokana na matunda yake. Ni wazi kwamba watu hawachumi tini katika michongoma, wala hawachumi zabibu katika mbigili.</p> 
<p><A NAME="an_6:45">6:45</A>&nbsp;Mtu mwema hutoa yaliyo mema kutoka katika hazina bora iliyo moyoni mwake; na mtu mbaya hutoa yaliyo mabaya katika hazina mbaya iliyo moyoni mwake, kwa maana mtu huongea kutokana na yale yaliyojaa moyoni mwake.</p> 
<p><A NAME="an_6:46">6:46</A>&nbsp;"Mbona mwaniita Bwana, Bwana, na huku hamtimizi yale ninayosema?</p> 
<p><A NAME="an_6:47">6:47</A>&nbsp;Nitawapeni mfano unaofaa kuonyesha alivyo yeyote yule anayekuja kwangu, akasikia maneno yangu na kuyatimiza:</p> 
<p><A NAME="an_6:48">6:48</A>&nbsp;Huyo anafanana na mtu ajengaye nyumba, ambaye amechimba chini na kuweka msingi wake juu ya mwamba; kukatokea mafuriko ya mto, mkondo wa maji ukaipiga nyumba ile, lakini haukuweza kuitikisa, kwa sababu ilikuwa imejengwa imara.</p> 
<p><A NAME="an_6:49">6:49</A>&nbsp;Lakini yeyote anayesikia maneno yangu lakini asifanye chochote, huyo anafanana na mtu aliyejenga nyumba juu ya udongo, bila msingi. Mafuriko ya mto yakatokea, mkondo wa maji ukaipiga nyumba ile, ikaanguka na kuharibika kabisa!"</p> 
<p><A NAME="an_7:1">7:1</A>&nbsp;Baada ya kusema yale aliyotaka watu wasikie, Yesu alikwenda Kafarnaumu.</p> 
<p><A NAME="an_7:2">7:2</A>&nbsp;Huko kulikuwa na jemadari mmoja Mroma ambaye alikuwa na mtumishi wake aliyempenda sana. Huyu mtumishi alikuwa mgonjwa karibu kufa.</p> 
<p><A NAME="an_7:3">7:3</A>&nbsp;Yule jemadari aliposikia habari za Yesu, aliwatuma wazee fulani Wayahudi waende kumwomba aje amponye mtumishi wake.</p> 
<p><A NAME="an_7:4">7:4</A>&nbsp;Walipofika kwa Yesu, walimsihi sana, wakasema: "Huyu anastahili afanyiwe jambo hilo,</p> 
<p><A NAME="an_7:5">7:5</A>&nbsp;maana analipenda taifa letu, na ndiye aliyetujengea lile sunagogi."</p> 
<p><A NAME="an_7:6">7:6</A>&nbsp;Basi, Yesu akaenda pamoja nao. Alipokuwa karibu kufika nyumbani kwa yule jemadari Mroma, yule jemadari aliwatuma marafiki zake wamwambie Yesu: "Bwana, usijisumbue zaidi, maana mimi sistahili uingie nyumbani mwangu.</p> 
<p><A NAME="an_7:7">7:7</A>&nbsp;Ndio maana sikujiona nastahili hata kuja kwako; amuru tu, na mtumishi wangu atapona.</p> 
<p><A NAME="an_7:8">7:8</A>&nbsp;Mimi pia ni mtu niliye chini ya mamlaka, na ninao askari chini yangu. Namwambia mmoja, Nenda!, naye huenda; namwambia mwingine, Njoo! naye huja; na nikimwambia mtumishi wangu, Fanya hiki!, hufanya."</p> 
<p><A NAME="an_7:9">7:9</A>&nbsp;Yesu aliposikia hayo, alishangaa; halafu akauelekea ule umati wa watu uliokuwa unamfuata, akasema, "Sijaona imani kubwa namna hii hata katika Israeli."</p> 
<p><A NAME="an_7:10">7:10</A>&nbsp;Wale watu walipowasili nyumbani walimkuta yule mtumishi hajambo kabisa.</p> 
<p><A NAME="an_7:11">7:11</A>&nbsp;Baadaye kidogo Yesu alikwenda katika mji mmoja uitwao Naini, na wafuasi wake pamoja na kundi kubwa la watu waliandamana naye.</p> 
<p><A NAME="an_7:12">7:12</A>&nbsp;Basi, alipokuwa anakaribia lango la mji, walitokea watu wamebeba maiti ya kijana mmoja, mtoto wa pekee wa mama mjane. Watu wengi wa mji ule walikuwa pamoja na huyo mama.</p> 
<p><A NAME="an_7:13">7:13</A>&nbsp;Bwana alipomwona mama huyo, alimwonea huruma, akamwambia, "Usilie."</p> 
<p><A NAME="an_7:14">7:14</A>&nbsp;Kisha akaenda, akaligusa lile jeneza, na wale waliokuwa wanalichukua wakasimama. Halafu akasema, "Kijana! Nakuamuru, amka!"</p> 
<p><A NAME="an_7:15">7:15</A>&nbsp;Yule aliyekufa akaketi, akaanza kuongea. Na Yesu akamkabidhi kwa mama yake.</p> 
<p><A NAME="an_7:16">7:16</A>&nbsp;Watu wote walishikwa na hofu, wakawa wanamtukuza Mungu wakisema: "Nabii mkuu ametokea kati yetu. Mungu amekuja kuwakomboa watu wake."</p> 
<p><A NAME="an_7:17">7:17</A>&nbsp;Habari hizo zikaenea kote katika Uyahudi na katika nchi za jirani.</p> 
<p><A NAME="an_7:18">7:18</A>&nbsp;Wanafunzi wa Yohane walimpa habari Yohane juu ya mambo hayo yote. Naye Yohane, baada ya kuwaita wawili kati ya wanafunzi wake,</p> 
<p><A NAME="an_7:19">7:19</A>&nbsp;aliwatuma kwa Bwana wamwulize: "Wewe ndiye yule ajaye, au tumtazamie mwingine?"</p> 
<p><A NAME="an_7:20">7:20</A>&nbsp;Wale wanafunzi walipomfikia Yesu wakamwambia, "Yohane Mbatizaji ametutuma kwako tukuulize: Wewe ndiye yule ajaye, au tumtazamie mwingine?"</p> 
<p><A NAME="an_7:21">7:21</A>&nbsp;Wakati huohuo, Yesu alikuwa anawaponya watu wengi waliokuwa wanateseka kwa magonjwa na waliopagawa na pepo wabaya, akawawezesha vipofu wengi kuona tena.</p> 
<p><A NAME="an_7:22">7:22</A>&nbsp;Basi, Yesu akawajibu, "Nendeni mkamwambie Yohane yale mliyojionea na kuyasikia: vipofu wanaona, viwete wanatembea, wenye ukoma wanatakaswa, viziwi wanasikia, wafu wanafufuliwa, na maskini wanahubiriwa Habari njema.</p> 
<p><A NAME="an_7:23">7:23</A>&nbsp;Heri mtu yule ambaye hana mashaka nami!"</p> 
<p><A NAME="an_7:24">7:24</A>&nbsp;Hapo wajumbe wa Yohane walipokwisha kwenda zao, Yesu alianza kuyaambia makundi ya watu juu ya Yohane: "Mlikwenda kule jangwani, hivi mlitaka kuona kitu gani? Mlitaka kuona unyasi unaotikiswa na upepo?</p> 
<p><A NAME="an_7:25">7:25</A>&nbsp;Basi, mlikwenda kuona nini? Mlikwenda kumwona mtu aliyevalia mavazi maridadi? La hasha! Wanaovaa mavazi maridadi na kuishi maisha ya anasa, hukaa katika majumba ya wafalme!</p> 
<p><A NAME="an_7:26">7:26</A>&nbsp;Basi, niambieni, mlikwenda kuona nini? Mlikwenda kumwona nabii? Naam, hakika ni zaidi ya nabii.</p> 
<p><A NAME="an_7:27">7:27</A>&nbsp;Huyu Yohane ndiye anayesemwa katika Maandiko Matakatifu: Hapa ni mtumishi wangu, asema Bwana; ninamtuma akutangulie, akutayarishie njia."</p> 
<p><A NAME="an_7:28">7:28</A>&nbsp;Yesu akamalizia kwa kusema, "Nawaambieni, kati ya binadamu wote hakuna aliye mkubwa zaidi kuliko Yohane Mbatizaji. Hata hivyo, yule aliye mdogo kabisa katika ufalme wa Mungu ni mkubwa zaidi kuliko yeye."</p> 
<p><A NAME="an_7:29">7:29</A>&nbsp;Waliposikia hayo watu wote na watoza ushuru waliusifu wema wa Mungu; hao ndio wale waliokuwa wameupokea ubatizo wa Yohane.</p> 
<p><A NAME="an_7:30">7:30</A>&nbsp;Lakini Mafarisayo na walimu wa Sheria walikataa mpango wa Mungu uliowahusu wakakataa kubatizwa na Yohane.</p> 
<p><A NAME="an_7:31">7:31</A>&nbsp;Yesu akaendelea kusema, "Basi, nitawafananisha watu wa kizazi hiki na kitu gani? Ni watu wa namna gani?</p> 
<p><A NAME="an_7:32">7:32</A>&nbsp;Ni kama vijana waliokuwa wamekaa sokoni na kuambiana, kikundi kimoja na kingine: Tumewapigieni ngoma, lakini hamkucheza! Tumeomboleza, lakini hamkulia!</p> 
<p><A NAME="an_7:33">7:33</A>&nbsp;Kwa maana Yohane alikuja, yeye alifunga na hakunywa divai, nanyi mkasema: Amepagawa na pepo!</p> 
<p><A NAME="an_7:34">7:34</A>&nbsp;Akaja Mwana wa Mtu; anakula na kunywa, mkasema: Mwangalieni mlafi huyu na mlevi; rafiki ya watoza ushuru na wenye dhambi!</p> 
<p><A NAME="an_7:35">7:35</A>&nbsp;Hata hivyo, hekima ya Mungu imethibitishwa kuwa njema na wote wale wanaoikubali."</p> 
<p><A NAME="an_7:36">7:36</A>&nbsp;Mfarisayo mmoja alimwalika Yesu kula chakula nyumbani kwake. Akaingia nyumbani mwa huyo Mfarisayo, akakaa kula chakula.</p> 
<p><A NAME="an_7:37">7:37</A>&nbsp;Basi, katika mji ule kulikuwa na mama mmoja aliyekuwa anaishi maisha mabaya. Alipopata habari kwamba Yesu yuko nyumbani kwa huyo Mfarisayo, alichukua chupa ya alabasta yenye marashi.</p> 
<p><A NAME="an_7:38">7:38</A>&nbsp;Akaja, akasimama karibu na miguu yake Yesu, akilia, na machozi yake yakamdondokea Yesu miguuni. Huyo mwanamke akaipangusa miguu ya Yesu kwa nywele zake. Kisha akaibusu na kuipaka yale marashi.</p> 
<p><A NAME="an_7:39">7:39</A>&nbsp;Yule Mfarisayo aliyemwalika Yesu alipoona hayo, akawaza moyoni mwake, "Kama mtu huyu angekuwa kweli nabii angejua huyu mwanamke ni wa namna gani, ya kwamba ni mwenye dhambi."</p> 
<p><A NAME="an_7:40">7:40</A>&nbsp;Yesu akamwambia huyo Mfarisayo, "Simoni, ninacho kitu cha kukwambia." Naye Simoni akamwambia, "Ndio Mwalimu, sema." Yesu akasema,</p> 
<p><A NAME="an_7:41">7:41</A>&nbsp;"Watu wawili walikuwa wamemkopa mtu fedha: mmoja alikuwa amekopa dinari mia tano, na mwingine hamsini.</p> 
<p><A NAME="an_7:42">7:42</A>&nbsp;Waliposhindwa kulipa madeni yao, huyo mtu aliwasamehe wote wawili. Sasa ni yupi kati ya hao wawili atampenda zaidi huyo bwana?"</p> 
<p><A NAME="an_7:43">7:43</A>&nbsp;Simoni akamjibu, "Ni dhahiri kwamba yule aliyesamehewa deni kubwa zaidi atampenda zaidi yule bwana." Yesu akamwambia, "Sawa."</p> 
<p><A NAME="an_7:44">7:44</A>&nbsp;Halafu akamgeukia yule mwanamke na kumwambia Simoni, "Unamwona huyu mwanamke, sivyo? Basi, mimi nilipoingia hapa nyumbani kwako hukunipa maji ya kunawa miguu yangu; lakini mwanamke huyu ameniosha miguu yangu kwa machozi yake na kunipangusa kwa nywele zake.</p> 
<p><A NAME="an_7:45">7:45</A>&nbsp;Wewe hukunisalimu kwa kunibusu, lakini huyu mwanamke tangu nilipoingia hapa amekuwa akiibusu miguu yangu.</p> 
<p><A NAME="an_7:46">7:46</A>&nbsp;Wewe hukunionyesha ukarimu wako kwa kunipaka mafuta kichwani, lakini huyu mwanamke amefanya hivyo kwa kunipaka mafuta miguu yangu.</p> 
<p><A NAME="an_7:47">7:47</A>&nbsp;Kwa hiyo nakwambia amesamehewa dhambi zake nyingi kwa kuwa ameonyesha upendo mkubwa. Mwenye kusamehe kidogo, hupenda kidogo."</p> 
<p><A NAME="an_7:48">7:48</A>&nbsp;Basi, Yesu akamwambia yule mwanamke, "Umesamehewa dhambi zako."</p> 
<p><A NAME="an_7:49">7:49</A>&nbsp;Na hapo wale waliokuwa pamoja naye mezani wakaulizana, "Ni mtu wa namna gani huyu awezaye kusamehe dhambi?"</p> 
<p><A NAME="an_7:50">7:50</A>&nbsp;Naye Yesu akamwambia yule mwanamke, "Imani yako imekuokoa; nenda kwa amani."</p> 
<p><A NAME="an_8:1">8:1</A>&nbsp;Baada ya hayo, Yesu alipitia katika miji na vijiji akitangaza Habari Njema za Ufalme wa Mungu. Wale kumi na wawili waliandamana naye.</p> 
<p><A NAME="an_8:2">8:2</A>&nbsp;Pia wanawake kadhaa ambao Yesu alikuwa amewatoa pepo wabaya na kuwaponya magonjwa, waliandamana naye. Hao ndio akina Maria (aitwaye Magdalene), ambaye alitolewa pepo wabaya saba;</p> 
<p><A NAME="an_8:3">8:3</A>&nbsp;Yoana, mke wa Kuza, mfanyakazi mkuu wa Herode; Susana na wengine kadhaa. Hao wanawake walikuwa wakiwatumikia kwa mali yao wenyewe.</p> 
<p><A NAME="an_8:4">8:4</A>&nbsp;Kundi kubwa la watu lilikuwa linakusanyika, na watu walikuwa wanamjia Yesu kutoka kila mji. Naye akawaambia mfano huu:</p> 
<p><A NAME="an_8:5">8:5</A>&nbsp;"Mpanzi alikwenda kupanda mbegu zake. Alipokuwa akipanda zile mbegu, nyingine zilianguka njiani, na wapita njia wakazikanyaga, na ndege wakazila.</p> 
<p><A NAME="an_8:6">8:6</A>&nbsp;Nyingine zilianguka penye mawe, na baada ya kuota zikanyauka kwa kukosa maji.</p> 
<p><A NAME="an_8:7">8:7</A>&nbsp;Nyingine zilianguka kati ya miti ya miiba. Ile miti ya miiba ilipoota ikazisonga.</p> 
<p><A NAME="an_8:8">8:8</A>&nbsp;Nyingine zilianguka katika udongo mzuri, zikaota na kuzaa asilimia mia." Baada ya kusema hayo, akapaaza sauti, akasema, "Mwenye masikio na asikie!"</p> 
<p><A NAME="an_8:9">8:9</A>&nbsp;Wanafunzi wake wakamwuliza Yesu maana ya mfano huo.</p> 
<p><A NAME="an_8:10">8:10</A>&nbsp;Naye akajibu, "Ninyi mmejaliwa kujua siri za Ufalme wa Mungu, lakini hao wengine sivyo; ila hao huambiwa kwa mifano, ili wakitazama wasiweze kuona, na wakisikia wasifahamu.</p> 
<p><A NAME="an_8:11">8:11</A>&nbsp;"Basi, maana ya mfano huu ni hii: mbegu ni neno la Mungu.</p> 
<p><A NAME="an_8:12">8:12</A>&nbsp;Zile zilizoanguka njiani zinaonyesha watu wale wanaosikia lile neno, halafu Ibilisi akaja na kuliondoa mioyoni mwao wasije wakaamini na hivyo wakaokoka.</p> 
<p><A NAME="an_8:13">8:13</A>&nbsp;Zile zilizoanguka penye mawe zinaonyesha watu wale ambao wanaposikia juu ya lile neno hulipokea kwa furaha. Hata hivyo, kama zile mbegu, watu hao hawana mizizi maana husadiki kwa kitambo tu, na wanapojaribiwa hukata tamaa.</p> 
<p><A NAME="an_8:14">8:14</A>&nbsp;Zile zilizoanguka kwenye miti ya miiba ni watu wale wanaosikia lile neno, lakini muda si muda, wanapokwenda zao, husongwa na wasiwasi, mali na anasa za maisha, na hawazai matunda yakakomaa.</p> 
<p><A NAME="an_8:15">8:15</A>&nbsp;Na zile zilizoanguka kwenye udongo mzuri ndio watu wale wanaolisikia lile neno, wakalizingatia kwa moyo mwema na wa utii. Hao huvumilia mpaka wakazaa matunda.</p> 
<p><A NAME="an_8:16">8:16</A>&nbsp;"Watu hawawashi taa na kuifunika kwa chombo au kuiweka mvunguni. Lakini huiweka juu ya kinara ili watu wanapoingia ndani wapate kuona mwanga.</p> 
<p><A NAME="an_8:17">8:17</A>&nbsp;"Chochote kilichofichwa kitafichuliwa na siri yoyote itagunduliwa na kujulikana hadharani.</p> 
<p><A NAME="an_8:18">8:18</A>&nbsp;"Kwa hiyo, jihadharini jinsi mnavyosikia; maana aliye na kitu ataongezewa, lakini yule asiye na kitu, hata kile anachodhani kuwa anacho, kitachukuliwa."</p> 
<p><A NAME="an_8:19">8:19</A>&nbsp;Hapo mama na ndugu zake Yesu wakamjia, lakini hawakuweza kumkaribia kwa sababu ya umati wa watu.</p> 
<p><A NAME="an_8:20">8:20</A>&nbsp;Yesu akapewa habari kwamba mama na ndugu zake walikuwa nje, wanataka kumwona.</p> 
<p><A NAME="an_8:21">8:21</A>&nbsp;Lakini Yesu akawaambia watu wote, "Mama yangu na ndugu zangu ni wale wanaolisikia neno la Mungu na kulishika."</p> 
<p><A NAME="an_8:22">8:22</A>&nbsp;Siku moja, Yesu alipanda mashua pamoja na wanafunzi wake, akawaambia, "Tuvuke ziwa twende mpaka ng'ambo." Basi, wakaanza safari.</p> 
<p><A NAME="an_8:23">8:23</A>&nbsp;Walipokuwa wanasafiri kwa mashua, Yesu alishikwa na usingizi, akalala. Dhoruba kali ikaanza kuvuma, maji yakaanza kuingia ndani ya mashua, wakawa katika hatari.</p> 
<p><A NAME="an_8:24">8:24</A>&nbsp;Wale wanafunzi wakamwendea Yesu, wakamwamsha wakisema, "Bwana, Bwana! Tunaangamia!" Yesu akaamka, akaikemea dhoruba na mawimbi, navyo vikatulia, kukawa shwari.</p> 
<p><A NAME="an_8:25">8:25</A>&nbsp;Kisha akawaambia, "Iko wapi imani yenu?" Lakini wao walishangaa na kuogopa huku wakiambiana, "Huyu ni nani basi, hata anaamuru dhoruba na mawimbi, navyo vinamtii?"</p> 
<p><A NAME="an_8:26">8:26</A>&nbsp;Wakaendelea na safari, wakafika pwani ya nchi ya Wagerase inayokabiliana na Galilaya, ng'ambo ya ziwa.</p> 
<p><A NAME="an_8:27">8:27</A>&nbsp;Alipokuwa anashuka pwani, mtu mmoja aliyekuwa amepagawa na pepo alimjia kutoka mjini. Kwa muda mrefu mtu huyo, hakuwa anavaa nguo, wala hakuwa anaishi nyumbani bali makaburini.</p> 
<p><A NAME="an_8:28">8:28</A>&nbsp;Alipomwona Yesu, alipiga kelele na kujitupa chini mbele yake, na kusema kwa sauti kubwa "We, Yesu Mwana wa Mungu Aliye Juu una shauri gani nami? Ninakusihi usinitese!"</p> 
<p><A NAME="an_8:29">8:29</A>&nbsp;Alisema hivyo kwa kuwa Yesu alikwishamwambia huyo pepo mchafu amtoke mtu huyo. Pepo huyo mchafu alikuwa anamvamia mtu huyo mara nyingi, na ingawa watu walimweka ndani na kumfunga kwa minyororo na pingu, lakini kila mara alivivunja vifungo hivyo, akakimbizwa na pepo huyo mchafu hadi jangwani.</p> 
<p><A NAME="an_8:30">8:30</A>&nbsp;Basi, Yesu akamwuliza, "Jina lako nani?" Yeye akajibu, "Jina langu ni Jeshi" --kwa sababu pepo wengi walikuwa wamempagaa.</p> 
<p><A NAME="an_8:31">8:31</A>&nbsp;Hao pepo wakamsihi asiwaamuru wamtoke na kwenda kwenye shimo lisilo na mwisho.</p> 
<p><A NAME="an_8:32">8:32</A>&nbsp;Kulikuwa na kundi kubwa la nguruwe wakilisha mlimani. Basi, hao pepo wakamsihi awaruhusu wawaingie. Naye Yesu akawapa ruhusa.</p> 
<p><A NAME="an_8:33">8:33</A>&nbsp;Kwa hiyo pepo hao wakamtoka yule mtu, wakawaingia wale nguruwe, nao wakaporomoka kwenye ule mteremko mkali, wakatumbukia ziwani, wakazama majini.</p> 
<p><A NAME="an_8:34">8:34</A>&nbsp;Wale wachungaji walipoona yote yaliyotokea walikimbia, wakaenda kuwapa watu habari, mjini na mashambani.</p> 
<p><A NAME="an_8:35">8:35</A>&nbsp;Watu wakaja kuona yaliyotokea. Wakamwendea Yesu, wakamwona yule mtu aliyetokwa na pepo ameketi karibu na Yesu, amevaa nguo, ana akili zake, wakaogopa.</p> 
<p><A NAME="an_8:36">8:36</A>&nbsp;Wale watu walioshuhudia tukio hilo waliwaeleza hao jinsi yule mtu alivyoponywa.</p> 
<p><A NAME="an_8:37">8:37</A>&nbsp;Wakazi wa nchi ya Gerase walishikwa na hofu kubwa. Kwa hiyo wakamwomba Yesu aondoke, aende zake. Hivyo Yesu alipanda tena mashua, akaondoka.</p> 
<p><A NAME="an_8:38">8:38</A>&nbsp;Yule mtu aliyetokwa na wale pepo akamsihi aende pamoja naye. Lakini Yesu hakumruhusu, bali akamwambia,</p> 
<p><A NAME="an_8:39">8:39</A>&nbsp;"Rudi nyumbani ukaeleze yote Mungu aliyokutendea." Basi, yule mtu akaenda akitangaza kila mahali katika mji ule mambo yote Yesu aliyomtendea.</p> 
<p><A NAME="an_8:40">8:40</A>&nbsp;Yesu aliporudi upande mwingine wa ziwa, kundi la watu lilimkaribisha, kwa maana wote walikuwa wanamngojea.</p> 
<p><A NAME="an_8:41">8:41</A>&nbsp;Hapo akaja mtu mmoja aitwaye Yairo, ofisa wa sunagogi. Alijitupa miguuni pa Yesu, akamwomba aende nyumbani kwake,</p> 
<p><A NAME="an_8:42">8:42</A>&nbsp;kwa kuwa binti yake wa pekee, mwana wa pekee mwenye umri wa miaka kumi na miwili, alikuwa mahututi. Yesu alipokuwa akienda, watu wakawa wanamsonga kila upande.</p> 
<p><A NAME="an_8:43">8:43</A>&nbsp;Kulikuwa na mwanamke mmoja kati ya lile kundi la watu, ambaye alikuwa na ugonjwa wa kutokwa damu kwa muda wa miaka kumi na miwili, ingawa alikuwa amekwisha tumia mali yake yote kwa waganga, hakuna aliyefaulu kumponya.</p> 
<p><A NAME="an_8:44">8:44</A>&nbsp;Huyo mwanamke alimfuata Yesu nyuma, akagusa pindo la vazi lake. Papo hapo akaponywa ugonjwa wake wa kutokwa damu.</p> 
<p><A NAME="an_8:45">8:45</A>&nbsp;Yesu akasema, "Ni nani aliyenigusa?" Wote wakasema kwamba hapakuwa na mtu aliyemgusa. Naye Petro akasema, "Mwalimu, umati wa watu umekuzunguka na kukusonga!"</p> 
<p><A NAME="an_8:46">8:46</A>&nbsp;Lakini Yesu akasema, "Kuna mtu aliyenigusa, maana nimehisi nguvu imenitoka."</p> 
<p><A NAME="an_8:47">8:47</A>&nbsp;Yule mwanamke alipoona kwamba hawezi kujificha, akajitokeza akitetemeka kwa hofu, akajitupa mbele ya Yesu. Hapo akaeleza mbele ya wote kisa cha kumgusa Yesu na jinsi alivyoponyeshwa mara moja.</p> 
<p><A NAME="an_8:48">8:48</A>&nbsp;Yesu akamwambia, "Binti, imani yako imekuponya. Nenda kwa amani."</p> 
<p><A NAME="an_8:49">8:49</A>&nbsp;Alipokuwa bado akiongea, Yairo akaletewa habari kutoka nyumbani: "Binti yako ameshakufa, ya nini kumsumbua Mwalimu zaidi?"</p> 
<p><A NAME="an_8:50">8:50</A>&nbsp;Yesu aliposikia hayo akamwambia Yairo, "Usiogope; amini tu, naye atapona."</p> 
<p><A NAME="an_8:51">8:51</A>&nbsp;Alipofika nyumbani hakumruhusu mtu kuingia ndani pamoja naye, isipokuwa Petro, Yohane, Yakobo na wazazi wa huyo msichana.</p> 
<p><A NAME="an_8:52">8:52</A>&nbsp;Watu wote walikuwa wakilia na kuomboleza kwa ajili yake. Lakini Yesu akawaambia, "Msilie, kwa maana mtoto hajafa, amelala tu!"</p> 
<p><A NAME="an_8:53">8:53</A>&nbsp;Nao wakamcheka kwa sababu walijua kwamba alikuwa amekufa.</p> 
<p><A NAME="an_8:54">8:54</A>&nbsp;Lakini Yesu akamshika mkono akasema, "Mtoto amka!"</p> 
<p><A NAME="an_8:55">8:55</A>&nbsp;Roho yake ikamrudia, akaamka mara. Yesu akaamuru wampe chakula.</p> 
<p><A NAME="an_8:56">8:56</A>&nbsp;Wazazi wake walishangaa, lakini Yesu akawaamuru wasimwambie mtu yeyote hayo yaliyotendeka.</p> 
<p><A NAME="an_9:1">9:1</A>&nbsp;Yesu aliwaita wale kumi na wawili, akawapa uwezo juu ya pepo wote, na uwezo wa kuponya wagonjwa.</p> 
<p><A NAME="an_9:2">9:2</A>&nbsp;Halafu akawatuma waende kuhubiri Ufalme wa Mungu na kuponya wagonjwa.</p> 
<p><A NAME="an_9:3">9:3</A>&nbsp;Akawaambia, "Mnaposafiri msichukue chochote: msichukue fimbo, wala mkoba, wala chakula, wala fedha, wala hata koti la ziada.</p> 
<p><A NAME="an_9:4">9:4</A>&nbsp;Nyumba yoyote mtakayoingia na kukaribishwa, kaeni humo mpaka mtakapoondoka katika kijiji hicho.</p> 
<p><A NAME="an_9:5">9:5</A>&nbsp;Watu wakikataa kuwakaribisha, tokeni katika mji huo, nanyi mnapotoka kung'uteni mavumbi miguuni mwenu kama onyo kwao."</p> 
<p><A NAME="an_9:6">9:6</A>&nbsp;Basi, wakaanza safari, wakapitia vijijini wakihubiri Habari Njema na kuponya wagonjwa kila mahali.</p> 
<p><A NAME="an_9:7">9:7</A>&nbsp;Sasa, mtawala Herode, alipata habari za mambo yote yaliyokuwa yanatendeka, akawa na wasiwasi kwa vile walikuwa wakisema: "Yohane amefufuka kutoka wafu!"</p> 
<p><A NAME="an_9:8">9:8</A>&nbsp;Wengine walisema kwamba Eliya ametokea, na wengine walisema kwamba mmojawapo wa manabii wa kale amerudi duniani.</p> 
<p><A NAME="an_9:9">9:9</A>&nbsp;Lakini Herode akasema, "Huyo Yohane nilimkata kichwa; sasa ni nani huyu ninayesikia habari zake?" Akawa na hamu ya kumwona.</p> 
<p><A NAME="an_9:10">9:10</A>&nbsp;Wale mitume waliporudi, walimweleza yote waliyoyafanya. Yesu akawachukua, wakaenda peke yao mjini Bethsaida.</p> 
<p><A NAME="an_9:11">9:11</A>&nbsp;Lakini wale watu walipojua alikokwenda, walimfuata. Yesu akawakaribisha akawazungumzia juu ya Ufalme wa Mungu, akawaponya wale waliohitaji kuponywa.</p> 
<p><A NAME="an_9:12">9:12</A>&nbsp;Jua lilipokuwa linaanza kutua, wale kumi na wawili walimwendea wakamwambia, "Waage watu waende kwenye vijiji na mashamba ya karibu, wakajipatie chakula na mahali pa kulala, kwa maana hapa tulipo ni nyikani."</p> 
<p><A NAME="an_9:13">9:13</A>&nbsp;Lakini Yesu akawaambia, "Wapeni ninyi chakula." Wakamjibu, "Hatuna chochote ila mikate mitano na samaki wawili. Labda twende wenyewe tukawanunulie chakula watu wote hawa!"</p> 
<p><A NAME="an_9:14">9:14</A>&nbsp;(Walikuwepo pale wanaume wapatao elfu tano.) Basi, Yesu akawaambia wanafunzi wake, "Waambieni watu waketi katika makundi ya watu hamsinihamsini."</p> 
<p><A NAME="an_9:15">9:15</A>&nbsp;Wanafunzi wakafanya walivyoambiwa, wakawaketisha wote.</p> 
<p><A NAME="an_9:16">9:16</A>&nbsp;Kisha Yesu akaitwaa ile mikate mitano na wale samaki wawili, akatazama juu mbinguni, akamshukuru Mungu, akavimega, akawapa wanafunzi wake wawagawie watu.</p> 
<p><A NAME="an_9:17">9:17</A>&nbsp;Wakala wote, wakashiba; wakakusanya makombo ya chakula, wakajaza vikapu kumi na viwili.</p> 
<p><A NAME="an_9:18">9:18</A>&nbsp;Siku moja, Yesu alikuwa anasali peke yake, na wanafunzi wake walikuwa karibu. Basi, akawauliza, "Eti watu wanasema mimi ni nani?"</p> 
<p><A NAME="an_9:19">9:19</A>&nbsp;Nao wakamjibu, "Wengine wanasema kuwa wewe ni Yohane mbatizaji, wengine wanasema wewe ni Eliya, hali wengine wanasema kuwa wewe ni mmoja wa manabii wa kale ambaye amefufuka."</p> 
<p><A NAME="an_9:20">9:20</A>&nbsp;Hapo akawauliza, "Na ninyi je, mwasema mimi ni nani?" Petro akajibu, "Wewe ndiwe Kristo wa Mungu."</p> 
<p><A NAME="an_9:21">9:21</A>&nbsp;Halafu Yesu akawaamuru wasimwambie mtu yeyote habari hiyo.</p> 
<p><A NAME="an_9:22">9:22</A>&nbsp;Akaendelea kusema: "Ni lazima Mwana wa Mtu apate mateso mengi na kukataliwa na wazee na makuhani wakuu na walimu wa Sheria; atauawa, lakini siku ya tatu atafufuliwa."</p> 
<p><A NAME="an_9:23">9:23</A>&nbsp;Kisha akawaambia watu wote, "Mtu yeyote akitaka kuwa mfuasi wangu, ni lazima ajikane nafsi yake, auchukue msalaba wake kila siku, anifuate.</p> 
<p><A NAME="an_9:24">9:24</A>&nbsp;Maana, mtu anayetaka kuyaokoa maisha yake mwenyewe, atayapoteza; lakini atakayeyapoteza maisha yake kwa ajili yangu, atayaokoa.</p> 
<p><A NAME="an_9:25">9:25</A>&nbsp;Je, kuna faida gani mtu kuupata utajiri wote wa dunia kwa kujipoteza au kujiangamiza yeye mwenyewe?</p> 
<p><A NAME="an_9:26">9:26</A>&nbsp;Mtu akinionea aibu mimi na mafundisho yangu, Mwana wa Mtu atamwonea aibu mtu huyo wakati atakapokuja katika utukufu wake na wa Baba na wa malaika watakatifu.</p> 
<p><A NAME="an_9:27">9:27</A>&nbsp;Nawaambieni kweli, kuna wengine papa hapa ambao hawatakufa kabla ya kuuona Ufalme wa Mungu."</p> 
<p><A NAME="an_9:28">9:28</A>&nbsp;Yapata siku nane baada ya kusema hayo, Yesu aliwachukua Petro, Yohane na Yakobo, akaenda nao mlimani kusali.</p> 
<p><A NAME="an_9:29">9:29</A>&nbsp;Alipokuwa akisali, sura yake ilibadilika, mavazi yake yakawa meupe na kung'aa sana.</p> 
<p><A NAME="an_9:30">9:30</A>&nbsp;Na watu wawili wakaonekana wakizungumza naye, nao ni Mose na Eliya,</p> 
<p><A NAME="an_9:31">9:31</A>&nbsp;ambao walitokea wakiwa wenye utukufu, wakazungumza naye juu ya kifo chake ambacho angekikamilisha huko Yerusalemu.</p> 
<p><A NAME="an_9:32">9:32</A>&nbsp;Petro na wenzake walikuwa wamelemewa na usingizi mzito, hata hivyo waliamka, wakauona utukufu wake, wakawaona na wale watu wawili waliokuwa wamesimama pamoja naye.</p> 
<p><A NAME="an_9:33">9:33</A>&nbsp;Basi, watu hao wawili walipokuwa wakiondoka, Petro alimwambia Yesu, "Bwana, ni vizuri kwamba tupo hapa: basi, tujenge vibanda vitatu: kimoja chako, kimoja cha Mose na kimoja cha Eliya." --Kwa kweli hakujua anasema nini.</p> 
<p><A NAME="an_9:34">9:34</A>&nbsp;Petro alipokuwa akisema hayo, mara wingu likatokea na kuwafunika; na wingu hilo lilipowajia, wale wanafunzi waliogopa sana.</p> 
<p><A NAME="an_9:35">9:35</A>&nbsp;Sauti ikasikika kutoka katika hilo wingu: "Huyu ndiye Mwanangu niliyemchagua, msikilizeni."</p> 
<p><A NAME="an_9:36">9:36</A>&nbsp;Baada ya hiyo sauti kusikika, Yesu alionekana akiwa peke yake. Wanafunzi walikaa kimya juu ya tukio hilo, na wakati ule hawakumwambia mtu yeyote mambo hayo waliyoyaona.</p> 
<p><A NAME="an_9:37">9:37</A>&nbsp;Kesho yake walipokuwa wakishuka kutoka kule mlimani, kundi kubwa la watu lilikutana na Yesu.</p> 
<p><A NAME="an_9:38">9:38</A>&nbsp;Hapo, mtu mmoja katika lile kundi akapaaza sauti, akasema, "Mwalimu! Ninakusihi umwangalie mwanangu--mwanangu wa pekee!</p> 
<p><A NAME="an_9:39">9:39</A>&nbsp;Pepo huwa anamshambulia, na mara humfanya apige kelele; humtia kifafa, na povu likamtoka kinywani. Huendelea kumtesa sana, asimwache upesi.</p> 
<p><A NAME="an_9:40">9:40</A>&nbsp;Niliwaomba wanafunzi wako wamfukuze, lakini hawakuweza."</p> 
<p><A NAME="an_9:41">9:41</A>&nbsp;Yesu akasema, "Enyi kizazi kisicho na imani, kilichopotoka! Nitakaa nanyi na kuwavumilia mpaka lini?" Kisha akamwambia huyo mtu, "Mlete mtoto wako hapa."</p> 
<p><A NAME="an_9:42">9:42</A>&nbsp;Wakati mtoto huyo alipokuwa anamjia Yesu, yule pepo alimwangusha chini na kumtia kifafa. Lakini Yesu akamkemea yule pepo mchafu akamponya mtoto na kumkabidhi kwa baba yake.</p> 
<p><A NAME="an_9:43">9:43</A>&nbsp;Watu wote wakashangazwa na uwezo mkuu wa Mungu. Wale watu walipokuwa bado wanashangaa juu ya mambo yote aliyofanya, Yesu aliwaambia wanafunzi wake,</p> 
<p><A NAME="an_9:44">9:44</A>&nbsp;"Tegeni masikio, myasikie mambo haya: Mwana wa Mtu anakwenda kutiwa mikononi mwa watu."</p> 
<p><A NAME="an_9:45">9:45</A>&nbsp;Lakini wao hawakuelewa maana ya usemi huo. Jambo hilo lilikuwa limefichwa kwao ili wasitambue; nao wakaogopa kumwuliza juu ya msemo huo.</p> 
<p><A NAME="an_9:46">9:46</A>&nbsp;Kukatokea majadiliano kati ya wale wanafunzi kuhusu nani kati yao aliyekuwa mkuu zaidi.</p> 
<p><A NAME="an_9:47">9:47</A>&nbsp;Yesu aliyajua mawazo yaliyokuwa mioyoni mwao; basi akamchukua mtoto mdogo akamweka karibu naye,</p> 
<p><A NAME="an_9:48">9:48</A>&nbsp;akawaambia, "Mtu yeyote anayempokea mtoto huyu mdogo kwa jina langu, ananipokea mimi; na yeyote anayenipokea mimi, anampokea yule aliyenituma. Maana yule aliye mdogo kuliko wote kati yenu ndiye aliye mkubwa kuliko wote."</p> 
<p><A NAME="an_9:49">9:49</A>&nbsp;Yohane alidakia na kusema, "Bwana, tumemwona mtu mmoja akitoa pepo kwa kulitumia jina lako nasi tukajaribu kumkataza kwa kuwa yeye si mmoja wetu."</p> 
<p><A NAME="an_9:50">9:50</A>&nbsp;Lakini Yesu akamwambia, "Msimkataze; kwani asiyepingana nanyi yuko upande wenu."</p> 
<p><A NAME="an_9:51">9:51</A>&nbsp;Wakati ulipokaribia ambapo Yesu angechukuliwa juu mbinguni, yeye alikata shauri kwenda Yerusalemu.</p> 
<p><A NAME="an_9:52">9:52</A>&nbsp;Basi, akawatuma wajumbe wamtangulie, nao wakaenda wakaingia kijiji kimoja cha Wasamaria ili wamtayarishie mahali.</p> 
<p><A NAME="an_9:53">9:53</A>&nbsp;Lakini wenyeji wa hapo hawakutaka kumpokea kwa sababu alikuwa anaelekea Yerusalemu.</p> 
<p><A NAME="an_9:54">9:54</A>&nbsp;Basi, wanafunzi wake, kina Yohane na Yakobo, walipoona hayo, wakasema, "Bwana, wataka tuamuru moto ushuke kutoka mbinguni uwateketeze?"</p> 
<p><A NAME="an_9:55">9:55</A>&nbsp;Lakini yeye akawageukia, akawakemea akasema, "Hamjui ni roho ya namna gani mliyo nayo;</p> 
<p><A NAME="an_9:56">9:56</A>&nbsp;kwa maana Mwana wa Mtu hakuja kuyaangamiza maisha ya watu, bali kuyaokoa." Wakatoka, wakaenda kijiji kingine.</p> 
<p><A NAME="an_9:57">9:57</A>&nbsp;Walipokuwa wakisafiri njiani, mtu mmoja akamwambia Yesu, "Nitakufuata kokote utakakokwenda."</p> 
<p><A NAME="an_9:58">9:58</A>&nbsp;Yesu akasema, "Mbweha wana mapango, na ndege wana viota; lakini Mwana wa Mtu hana mahali pa kupumzikia."</p> 
<p><A NAME="an_9:59">9:59</A>&nbsp;Kisha akamwambia mtu mwingine, "Nifuate." Lakini huyo akasema, "Bwana, niruhusu kwanza niende kumzika baba yangu."</p> 
<p><A NAME="an_9:60">9:60</A>&nbsp;Yesu akamwambia, "Waache wafu wazike wafu wao; bali wewe nenda ukatangaze Ufalme wa Mungu."</p> 
<p><A NAME="an_9:61">9:61</A>&nbsp;Na mtu mwingine akamwambia, "Nitakufuata, lakini niruhusu kwanza nikawaage wale walio nyumbani kwangu."</p> 
<p><A NAME="an_9:62">9:62</A>&nbsp;Yesu akamwambia, "Yeyote anayeshika jembe tayari kulima na huku anaangalia nyuma, hafai kwa Ufalme wa Mungu."</p> 
<p><A NAME="an_10:1">10:1</A>&nbsp;Baada ya hayo, Bwana aliwachagua wengine sabini na wawili, akawatuma wawiliwawili, wamtangulie katika kila kijiji na mahali ambapo yeye mwenyewe alitaka kwenda.</p> 
<p><A NAME="an_10:2">10:2</A>&nbsp;Akawaambia, "Mavuno ni mengi, lakini wavunaji ni wachache. Kwa hivyo, mwombeni mwenye shamba atume wavunaji shambani mwake.</p> 
<p><A NAME="an_10:3">10:3</A>&nbsp;Sasa nendeni; fahamuni kwamba ninawatuma ninyi kama kondoo wanaokwenda kati ya mbwa mwitu.</p> 
<p><A NAME="an_10:4">10:4</A>&nbsp;Msichukue mfuko wa fedha, mkoba, wala viatu; msimsalimu mtu yeyote njiani.</p> 
<p><A NAME="an_10:5">10:5</A>&nbsp;Mkiingia katika nyumba yoyote, kwanza wasalimuni hivi: Amani iwe katika nyumba hii!</p> 
<p><A NAME="an_10:6">10:6</A>&nbsp;Kama akiwako mwenye kupenda amani, amani yenu itakaa naye, la sivyo, itawarudieni.</p> 
<p><A NAME="an_10:7">10:7</A>&nbsp;Kaeni katika nyumba hiyo mkila na kunywa wanavyowapeni, maana mfanyakazi anastahili mshahara wake. Msiende mara nyumba hii mara nyumba ile.</p> 
<p><A NAME="an_10:8">10:8</A>&nbsp;Kama mkifika mji fulani na watu wakiwakaribisha, kuleni wanavyowapeni.</p> 
<p><A NAME="an_10:9">10:9</A>&nbsp;Ponyeni wagonjwa walioko huko, waambieni watu: Ufalme wa Mungu umekaribia kwenu.</p> 
<p><A NAME="an_10:10">10:10</A>&nbsp;Lakini mkiingia katika mji wowote, wasipowakaribisheni, tokeni; nanyi mpitapo katika barabara zao semeni:</p> 
<p><A NAME="an_10:11">10:11</A>&nbsp;Hata mavumbi ya mji wenu yaliyoshikamana na miguu yetu tunawakung'utieni. Lakini, jueni kwamba Ufalme wa Mungu umekaribia.</p> 
<p><A NAME="an_10:12">10:12</A>&nbsp;Hakika nawaambieni, siku ile mji huo utapata adhabu kubwa zaidi kuliko ile ya watu wa Sodoma.</p> 
<p><A NAME="an_10:13">10:13</A>&nbsp;"Ole wako Korazini! Ole wako Bethsaida! Maana, kama miujiza iliyofanyika kwenu ingalifanyika kule Tiro na Sidoni, watu wake wangalikwishavaa mavazi ya gunia kitambo, na kukaa katika majivu kuonyesha kwamba wametubu.</p> 
<p><A NAME="an_10:14">10:14</A>&nbsp;Hata hivyo, Siku ya Hukumu ninyi mtapata adhabu kubwa zaidi kuliko ile ya watu wa Tiro na Sidoni.</p> 
<p><A NAME="an_10:15">10:15</A>&nbsp;Na wewe Kafarnaumu, unataka kujikweza mpaka mbinguni? La; utaporomoshwa mpaka Kuzimu."</p> 
<p><A NAME="an_10:16">10:16</A>&nbsp;Halafu akasema, "Anayewasikiliza ninyi, ananisikiliza mimi; na anayekataa kuwapokea ninyi, anakataa kunipokea mimi. Yeyote anayekataa kunipokea, anakataa kumpokea yule aliyenituma."</p> 
<p><A NAME="an_10:17">10:17</A>&nbsp;Baadaye, wale sabini na wawili walirudi wamejaa furaha, wakisema, "Bwana, hata pepo wametutii tulipolitaja jina lako."</p> 
<p><A NAME="an_10:18">10:18</A>&nbsp;Yeye akawaambia, "Nilimwona Shetani jinsi alivyokuwa anaporomoka kama umeme kutoka mbinguni.</p> 
<p><A NAME="an_10:19">10:19</A>&nbsp;Naam, nimewapeni uwezo wa kukanyaga nyoka na ng'e, na uwezo juu ya nguvu zote za yule adui; hakuna chochote kitakachowadhuru.</p> 
<p><A NAME="an_10:20">10:20</A>&nbsp;Hata hivyo, msifurahi kwa sababu pepo wamewatii, bali furahini kwa sababu majina yenu yameandikwa mbinguni."</p> 
<p><A NAME="an_10:21">10:21</A>&nbsp;Saa ileile, Yesu akafurahi kwa uwezo wa Roho Mtakatifu, akasema, "Nakushukuru ee Baba, Bwana wa mbingu na dunia, kwa kuwa umewaficha wenye hekima na elimu mambo haya, ukawafumbulia wadogo. Naam, Baba, ndivyo ilivyokupendeza."</p> 
<p><A NAME="an_10:22">10:22</A>&nbsp;Kisha akasema, "Baba yangu ameweka yote mikononi mwangu. Hakuna amjuaye Mwana ni nani ila Baba, wala amjuaye Baba ni nani ila Mwana, na yeyote yule ambaye Mwana anataka kumfunulia hayo."</p> 
<p><A NAME="an_10:23">10:23</A>&nbsp;Halafu akawaelekea wafuasi wake akawaambia, "Heri wanaoona yale mnayoyaona ninyi!</p> 
<p><A NAME="an_10:24">10:24</A>&nbsp;Hakika, manabii na wafalme walitamani kuona yale mnayoyaona ninyi wasiyaone, na kusikia yale mnayoyasikia wasiyasikie."</p> 
<p><A NAME="an_10:25">10:25</A>&nbsp;Baadaye mwalimu mmoja wa Sheria alisimama akamwuliza akitaka kumtega, "Mwalimu, nifanye nini ili nipate uzima wa milele?"</p> 
<p><A NAME="an_10:26">10:26</A>&nbsp;Yesu akamwuliza, "Imeandikwa nini katika Sheria? Unaelewaje?"</p> 
<p><A NAME="an_10:27">10:27</A>&nbsp;Akamjibu, "Mpende Bwana Mungu wako kwa moyo wako wote, kwa roho yako yote, kwa nguvu zako zote na kwa akili yako yote. Na, mpende jirani yako kama unavyojipenda mwenyewe."</p> 
<p><A NAME="an_10:28">10:28</A>&nbsp;Yesu akawaambia, "Vema! Fanya hivyo, nawe utaishi."</p> 
<p><A NAME="an_10:29">10:29</A>&nbsp;Lakini yeye akitaka kujihakikishia kuwa mwema akamwuliza Yesu, "Na jirani yangu ni nani?"</p> 
<p><A NAME="an_10:30">10:30</A>&nbsp;Yesu akamjibu, "Mtu mmoja alikuwa anashuka kutoka Yerusalemu kwenda Yeriko. Alipokuwa njiani, alivamiwa na majambazi, wakamnyang'anya mali yake na kumpiga, wakamwacha amelala pale nusu mfu.</p> 
<p><A NAME="an_10:31">10:31</A>&nbsp;Kumbe, kuhani mmoja akawa anapita barabara ileile, akamwona, akapita kando.</p> 
<p><A NAME="an_10:32">10:32</A>&nbsp;Hali kadhalika na Mlawi mmoja, alipofika mahali akamwona, akapita kando.</p> 
<p><A NAME="an_10:33">10:33</A>&nbsp;Lakini Msamaria mmoja aliyekuwa anasafiri, alifika pale yule mtu alipokuwa, naye alipomwona, alimwonea huruma.</p> 
<p><A NAME="an_10:34">10:34</A>&nbsp;Akamwendea, akamtibu majeraha yake kwa kumtia mafuta na divai; na kuyafunga halafu akampandisha juu ya punda wake akampeleka katika nyumba moja ya wageni akamuuguza.</p> 
<p><A NAME="an_10:35">10:35</A>&nbsp;Kesho yake akatoa fedha dinari mbili akampa yule mwenye nyumba, akamwambia, Muuguze mtu huyu; na chochote utakachotumia zaidi, nitakulipa nitakaporudi."</p> 
<p><A NAME="an_10:36">10:36</A>&nbsp;Kisha Yesu akauliza, "Kati ya hao watatu, ni yupi aliyeonyesha kuwa jirani yake yule aliyevamiwa na majambazi?"</p> 
<p><A NAME="an_10:37">10:37</A>&nbsp;Yule mwalimu wa Sheria akamjibu, "Ni yule aliyemwonea huruma." Yesu akamwambia, "Nenda ukafanye vivyo hivyo."</p> 
<p><A NAME="an_10:38">10:38</A>&nbsp;Walipokuwa safarini, waliingia katika kijiji kimoja na mwanamke mmoja, aitwaye Martha, alimkaribisha nyumbani kwake.</p> 
<p><A NAME="an_10:39">10:39</A>&nbsp;Martha alikuwa na dada yake aitwaye Maria; huyu aliketi karibu na Yesu akisikiliza mafundisho yake.</p> 
<p><A NAME="an_10:40">10:40</A>&nbsp;Lakini Martha alikuwa anashughulika na mambo mengi. Basi, akamwendea Yesu, akamwambia, "Bwana, hivi hujali kwamba dada yangu ameniacha nishughulike peke yangu? Mwambie basi, anisaidie."</p> 
<p><A NAME="an_10:41">10:41</A>&nbsp;Lakini Bwana akamjibu, "Martha, Martha, unahangaika na kusumbuka kwa mambo mengi.</p> 
<p><A NAME="an_10:42">10:42</A>&nbsp;Kitu kimoja tu ni muhimu. Maria amechagua kitu bora zaidi ambacho hakuna mtu atakayemnyag'anya."</p> 
<p><A NAME="an_11:1">11:1</A>&nbsp;Siku moja, Yesu alikuwa mahali fulani akisali. Alipomaliza kusali, mmoja wa wanafunzi wake akamwambia, "Bwana, tunakuomba utufundishe kusali kama Yohane mbatizaji alivyowafundisha wanafunzi wake."</p> 
<p><A NAME="an_11:2">11:2</A>&nbsp;Yesu akawaambia, "Mnaposali, semeni: Baba! Jina lako litukuzwe; Ufalme wako ufike.</p> 
<p><A NAME="an_11:3">11:3</A>&nbsp;Utupe daima chakula chetu cha kila siku.</p> 
<p><A NAME="an_11:4">11:4</A>&nbsp;Utusamehe dhambi zetu, maana sisi tunawasamehe wote waliotukosea; wala usitutie katika majaribu."</p> 
<p><A NAME="an_11:5">11:5</A>&nbsp;Kisha akawaambia, "Tuseme mmoja wenu anaye rafiki, akaenda kwake usiku wa manane, akamwambia: Rafiki, tafadhali niazime mikate mitatu,</p> 
<p><A NAME="an_11:6">11:6</A>&nbsp;kwa kuwa rafiki yangu amepitia kwangu akiwa safarini nami sina cha kumpa.</p> 
<p><A NAME="an_11:7">11:7</A>&nbsp;Naye, akiwa ndani angemjibu: Usinisumbue! Nimekwisha funga mlango. Mimi na watoto wangu tumelala; siwezi kuamka nikupe!</p> 
<p><A NAME="an_11:8">11:8</A>&nbsp;Hakika, ingawa hataamka ampe kwa sababu yeye ni rafiki yake, lakini, kwa sababu ya huyo mtu kuendelea kumwomba, ataamka ampe chochote anachohitaji.</p> 
<p><A NAME="an_11:9">11:9</A>&nbsp;Kwa hiyo, ombeni, nanyi mtapewa, tafuteni, nanyi mtapata, bisheni nanyi mtafunguliwa.</p> 
<p><A NAME="an_11:10">11:10</A>&nbsp;Maana yeyote aombaye hupewa, atafutaye hupata na abishaye hufunguliwa.</p> 
<p><A NAME="an_11:11">11:11</A>&nbsp;Mtoto akimwomba baba yake samaki, je, atampa nyoka badala ya samaki?</p> 
<p><A NAME="an_11:12">11:12</A>&nbsp;Na kama akimwomba yai, je, atampa ng'e?</p> 
<p><A NAME="an_11:13">11:13</A>&nbsp;Ninyi, ingawa ni waovu, mnajua kuwapa watoto wenu vitu vizuri. Basi, baba yenu wa mbinguni atafanya zaidi; atawapa Roho Mtakatifu wale wanaomwomba."</p> 
<p><A NAME="an_11:14">11:14</A>&nbsp;Siku moja Yesu alikuwa anamfukuza pepo aliyemfanya mtu mmoja kuwa bubu. Basi, huyo pepo alipomtoka, yule mtu akaweza kuongea hata umati wa watu ukashangaa.</p> 
<p><A NAME="an_11:15">11:15</A>&nbsp;Lakini baadhi ya watu hao wakasema, "Anamfukuza pepo kwa uwezo wa Beelzebuli, mkuu wa pepo."</p> 
<p><A NAME="an_11:16">11:16</A>&nbsp;Wengine, wakimjaribu, wakamtaka afanye ishara kuonyesha kama alikuwa na idhini kutoka mbinguni.</p> 
<p><A NAME="an_11:17">11:17</A>&nbsp;Lakini yeye, akiwa anayajua mawazo yao, akawaambia, "Ufalme wowote uliofarakana wenyewe, hauwezi kudumu; kadhalika, jamaa yeyote inayofarakana huangamia.</p> 
<p><A NAME="an_11:18">11:18</A>&nbsp;Kama Shetani anajipinga mwenyewe, utawala wake utasimamaje? Mnasemaje, basi, kwamba ninawafukuza pepo kwa uwezo wa Beelzebuli?</p> 
<p><A NAME="an_11:19">11:19</A>&nbsp;Kama ninafukuza pepo kwa uwezo wa Beelzebuli, watoto wenu huwafukuza kwa uwezo wa nani? Kwa sababu hiyo, wao ndio watakaowahukumu ninyi.</p> 
<p><A NAME="an_11:20">11:20</A>&nbsp;Lakini ikiwa ninawafukuza pepo kwa uwezo wa Mungu, basi jueni kwamba Ufalme wa Mungu umekwisha fika kwenu.</p> 
<p><A NAME="an_11:21">11:21</A>&nbsp;"Mtu mwenye nguvu anapolinda jumba lake kwa silaha, mali yake yote iko salama.</p> 
<p><A NAME="an_11:22">11:22</A>&nbsp;Lakini akija mwenye nguvu zaidi akamshambulia na kumshinda, huyo huziteka silaha zake alizotegemea na kugawanya nyara.</p> 
<p><A NAME="an_11:23">11:23</A>&nbsp;Yeyote asiyejiunga nami, ananipinga; na yeyote asiyekusanya pamoja nami, hutawanya.</p> 
<p><A NAME="an_11:24">11:24</A>&nbsp;"Pepo mchafu akifukuzwa kwa mtu fulani, huzururazurura jangwani akitafuta mahali pa kupumzikia. Asipopata, hujisemea: Nitarudi kwenye makao yangu nilikotoka.</p> 
<p><A NAME="an_11:25">11:25</A>&nbsp;Anaporudi, huikuta ile nyumba imefagiwa na kupambwa.</p> 
<p><A NAME="an_11:26">11:26</A>&nbsp;Basi, huenda na kuwachukua pepo wengine saba waovu zaidi kuliko yeye; wote huenda na kumwingia mtu yule. Hivyo, basi hali ya mtu huyo sasa huwa mbaya zaidi kuliko pale mwanzo."</p> 
<p><A NAME="an_11:27">11:27</A>&nbsp;Alipokuwa akisema hayo, mwanamke mmoja katika lile kundi la watu, akasema kwa sauti kubwa: "Heri tumbo lililokuzaa, na maziwa yaliyokunyonyesha!"</p> 
<p><A NAME="an_11:28">11:28</A>&nbsp;Lakini Yesu akasema, "Lakini heri zaidi wale wanaolisikia neno la Mungu na kulishika."</p> 
<p><A NAME="an_11:29">11:29</A>&nbsp;Umati wa watu ulipozidi kuongezeka, Yesu akawaambia, "Kizazi hiki ni kizazi kiovu. Kinataka ishara, lakini hakitapewa ishara yoyote isipokuwa ile ya Yona.</p> 
<p><A NAME="an_11:30">11:30</A>&nbsp;Jinsi Yona alivyokuwa ishara kwa watu wa Ninewi, ndivyo pia Mwana wa Mtu atakavyokuwa ishara kwa kizazi hiki.</p> 
<p><A NAME="an_11:31">11:31</A>&nbsp;Malkia wa kusini atatokea wakati kizazi hiki kitakapohukumiwa, naye atashuhudia kwamba kina hatia. Yeye alisafiri kutoka mbali, akaja kusikiliza maneno ya hekima ya Solomoni; kumbe hapa pana mkuu zaidi kuliko Solomoni.</p> 
<p><A NAME="an_11:32">11:32</A>&nbsp;Watu wa Ninewi watatokea wakati kizazi hiki kitakapohukumiwa, na watashuhudia kwamba kizazi hiki kina hatia. Hao watu wa Ninewi walitubu kwa sababu ya mahubiri ya Yona; na hapa pana mkuu zaidi kuliko Yona!</p> 
<p><A NAME="an_11:33">11:33</A>&nbsp;"Hakuna mtu anayewasha taa na kuifunika kwa pishi, bali huiweka juu ya kinara ili watu wanaoingia ndani wapate kuona mwanga.</p> 
<p><A NAME="an_11:34">11:34</A>&nbsp;Jicho lako ni kama taa ya mwili wako; likiwa zima, mwili wako wote utakuwa katika mwanga. Jicho lako likiwa bovu, na mwili wako pia utakuwa katika giza.</p> 
<p><A NAME="an_11:35">11:35</A>&nbsp;Uwe mwangalifu basi mwanga ulio ndani yako usije ukawa giza.</p> 
<p><A NAME="an_11:36">11:36</A>&nbsp;Basi, kama mwili wako wote una mwanga, bila kuwa na sehemu yoyote yenye giza, mwili huo utang'aa kikamilifu kama vile taa inavyokuangazia kwa mwanga wake."</p> 
<p><A NAME="an_11:37">11:37</A>&nbsp;Yesu alipokuwa akiongea, Mfarisayo mmoja alimkaribisha chakula nyumbani kwake, naye akaenda, akaketi kula chakula.</p> 
<p><A NAME="an_11:38">11:38</A>&nbsp;Huyo Mfarisayo alistaajabu kuona kwamba alikula chakula bila kunawa.</p> 
<p><A NAME="an_11:39">11:39</A>&nbsp;Bwana akamwambia, "Ninyi Mafarisayo huosha kikombe na sahani kwa nje, lakini ndani mmejaa udhalimu na uovu.</p> 
<p><A NAME="an_11:40">11:40</A>&nbsp;Wapumbavu ninyi! Je, aliyetengeneza nje si ndiye aliyetengeneza ndani pia?</p> 
<p><A NAME="an_11:41">11:41</A>&nbsp;Toeni kwa maskini vile vitu vilivyomo ndani, na vingine vyote vitakuwa halali kwenu.</p> 
<p><A NAME="an_11:42">11:42</A>&nbsp;"Lakini ole wenu Mafarisayo, kwa sababu mnatoza watu zaka hata juu ya majani ya kukolezea chakula, mchicha na majani mengine, na huku hamjali juu ya haki na upendo kwa Mungu. Mambo haya iliwapasa muwe mmeyazingatia bila kuyasahau yale mengine.</p> 
<p><A NAME="an_11:43">11:43</A>&nbsp;"Ole wenu ninyi Mafarisayo, kwa sababu mnapenda kuketi mbele mahali pa heshima katika masunagogi, na kusalimiwa kwa heshima hadharani.</p> 
<p><A NAME="an_11:44">11:44</A>&nbsp;Ole wenu, kwa sababu mko kama makaburi yaliyofichika; watu hutembea juu yake bila kufahamu."</p> 
<p><A NAME="an_11:45">11:45</A>&nbsp;Mmoja wa walimu wa Sheria akamwambia, "Mwalimu, maneno yako yanatukashifu na sisi pia."</p> 
<p><A NAME="an_11:46">11:46</A>&nbsp;Yesu akamjibu, "Na ninyi walimu wa Sheria, ole wenu; maana mnawatwika watu mizigo isiyochukulika, huku ninyi wenyewe hamnyoshi hata kidole kuwasaidia.</p> 
<p><A NAME="an_11:47">11:47</A>&nbsp;Ole wenu, kwa kuwa mnajenga makaburi ya manabii wale ambao wazee wenu waliwaua.</p> 
<p><A NAME="an_11:48">11:48</A>&nbsp;Kwa hiyo mnashuhudia na kukubaliana na matendo ya wazee wenu; maana wao waliwaua hao manabii, nanyi mnajenga makaburi yao.</p> 
<p><A NAME="an_11:49">11:49</A>&nbsp;Kwa hiyo, Hekima ya Mungu ilisema hivi: Nitawapelekea manabii na mitume, lakini watawaua baadhi yao, na kuwatesa wengine.</p> 
<p><A NAME="an_11:50">11:50</A>&nbsp;Matokeo yake ni kwamba kizazi hiki kitaadhibiwa kwa sababu ya damu ya manabii wote iliyomwagika tangu mwanzo wa ulimwengu;</p> 
<p><A NAME="an_11:51">11:51</A>&nbsp;tangu kumwagwa damu ya Abeli mpaka kifo cha Zakariya ambaye walimuua kati ya madhabahu na mahali patakatifu. Naam, hakika kizazi hiki kitaadhibiwa kwa matendo haya.</p> 
<p><A NAME="an_11:52">11:52</A>&nbsp;"Ole wenu ninyi walimu wa Sheria, kwa sababu mmeuficha ule ufunguo wa mlango wa elimu; ninyi wenyewe hamkuingia na mmewazuia waliokuwa wanaingia wasiingie."</p> 
<p><A NAME="an_11:53">11:53</A>&nbsp;Alipokuwa akitoka pale, wale Mafarisayo na walimu wa Sheria wakaanza kumshambulia vikali na kumsonga kwa maswali mengi</p> 
<p><A NAME="an_11:54">11:54</A>&nbsp;ili wapate kumnasa kwa maneno yake.</p> 
<p><A NAME="an_12:1">12:1</A>&nbsp;Wakati watu kwa maelfu walipokuwa wamekusanyika hata wakawa wanakanyagana, Yesu aliwaambia kwanza wanafunzi wake, "Jihadharini na chachu ya Mafarisayo, yaani unafiki.</p> 
<p><A NAME="an_12:2">12:2</A>&nbsp;Kila kilichofunikwa kitafunuliwa, kila kilichofichika kitafichuliwa.</p> 
<p><A NAME="an_12:3">12:3</A>&nbsp;Kwa hiyo, kila mliyosema gizani, watu watayasikia katika mwanga, na kila mliyonong'ona faraghani milango imefungwa, yatatangazwa juu ya nyumba.</p> 
<p><A NAME="an_12:4">12:4</A>&nbsp;"Nawaambieni ninyi rafiki zangu: msiwaogope wale wanaoua mwili, wasiweze kufanya kitu kingine zaidi.</p> 
<p><A NAME="an_12:5">12:5</A>&nbsp;Nitawaonyesheni yule ambaye ni lazima kumwogopa: mwogopeni yule ambaye baada ya kuua ana uwezo wa kumtupa mtu katika moto wa Jehanamu. Naam, ninawaambieni, mwogopeni huyo.</p> 
<p><A NAME="an_12:6">12:6</A>&nbsp;Inajulikana kwamba shomoro watano huuzwa kwa senti kumi, au sivyo? Lakini mbele ya Mungu hasahauliki hata mmoja.</p> 
<p><A NAME="an_12:7">12:7</A>&nbsp;Lakini hata nywele za vichwa vyenu zimehesabiwa zote. Msiogope, basi, ninyi mna thamani zaidi kuliko shomoro wengi!</p> 
<p><A NAME="an_12:8">12:8</A>&nbsp;"Nawaambieni kweli, kila mtu anayekiri hadharani kwamba yeye ni wangu, Mwana wa Mtu naye atakiri mbele ya malaika wa Mungu kwamba mtu huyo ni wake.</p> 
<p><A NAME="an_12:9">12:9</A>&nbsp;Lakini, mtu yeyote anayenikana mbele ya watu, naye atakanwa mbele ya malaika wa Mungu.</p> 
<p><A NAME="an_12:10">12:10</A>&nbsp;"Yeyote anayesema neno la kumpinga Mwana wa Mtu atasamehewa; lakini anayemkufuru Roho Mtakatifu hatasamehewa.</p> 
<p><A NAME="an_12:11">12:11</A>&nbsp;"Watakapowapeleka ninyi mbele ya masunagogi na mbele ya wakuu na watawala msiwe na wasiwasi juu ya jinsi mtakavyojitetea au jinsi mtakavyosema.</p> 
<p><A NAME="an_12:12">12:12</A>&nbsp;Kwa maana wakati huo Roho Mtakatifu atawafundisheni kile mnachopaswa kusema."</p> 
<p><A NAME="an_12:13">12:13</A>&nbsp;Mtu mmoja katika ule umati wa watu akamwambia, "Mwalimu, mwambie ndugu yangu tugawane urithi aliotuachia baba."</p> 
<p><A NAME="an_12:14">12:14</A>&nbsp;Yesu akamjibu, "Rafiki, ni nani aliyeniweka mimi mwamuzi au msuluhishi kati yenu?"</p> 
<p><A NAME="an_12:15">12:15</A>&nbsp;Basi, akawaambia wote, "Jihadharini na kila aina ya tamaa; maana uzima wa mtu hautegemei wingi wa vitu alivyo navyo."</p> 
<p><A NAME="an_12:16">12:16</A>&nbsp;Kisha akawaambia mfano: "Kulikuwa na tajiri mmoja ambaye shamba lake lilizaa mavuno mengi.</p> 
<p><A NAME="an_12:17">12:17</A>&nbsp;Tajiri huyo akafikiri moyoni mwake: Nitafanyaje nami sina mahali pa kuhifadhia mavuno yangu?</p> 
<p><A NAME="an_12:18">12:18</A>&nbsp;Nitafanya hivi: nitabomoa ghala zangu na kujenga kubwa zaidi, na humo nitahifadhi mavuno yangu yote na mali yangu.</p> 
<p><A NAME="an_12:19">12:19</A>&nbsp;Hapo nitaweza kuiambia roho yangu: sasa unayo akiba ya matumizi kwa miaka na miaka. Ponda mali, ule, unywe na kufurahi.</p> 
<p><A NAME="an_12:20">12:20</A>&nbsp;Lakini Mungu akamwambia: Mpumbavu wewe; leo usiku roho yako itachukuliwa. Na vitu vile vyote ulivyojilundikia vitakuwa vya nani?"</p> 
<p><A NAME="an_12:21">12:21</A>&nbsp;Yesu akamaliza kwa kusema "Ndivyo ilivyo kwa mtu anayejilundikia mali kwa ajili yake mwenyewe, lakini si tajiri mbele ya Mungu."</p> 
<p><A NAME="an_12:22">12:22</A>&nbsp;Kisha Yesu akawaambia wanafunzi wake, "Kwa sababu hiyo nawaambieni, msiwe na wasiwasi juu ya chakula mnachohitaji ili kuishi, wala juu ya mavazi mnayohitaji kwa ajili ya miili yenu.</p> 
<p><A NAME="an_12:23">12:23</A>&nbsp;Kwa sababu uzima ni bora kuliko chakula, na mwili ni bora kuliko mavazi.</p> 
<p><A NAME="an_12:24">12:24</A>&nbsp;Chukueni kwa mfano, kunguru: hawapandi, hawavuni wala hawana ghala yoyote. Hata hivyo, Mungu huwalisha. Ninyi mna thamani zaidi kuliko ndege!</p> 
<p><A NAME="an_12:25">12:25</A>&nbsp;Ni nani kati yenu kwa kuwa na wasiwasi anaweza kuongeza urefu wa maisha yake?</p> 
<p><A NAME="an_12:26">12:26</A>&nbsp;Basi, kama hamwezi kufanya jambo dogo kama hilo, kwa nini kuwa na wasiwasi juu ya yale mengine?</p> 
<p><A NAME="an_12:27">12:27</A>&nbsp;Angalieni maua jinsi yanavyomea. Hayafanyi kazi wala hayafumi. Hata hivyo, nawahakikishieni kwamba hata Solomoni mwenyewe na fahari zake zote hakupata kuvikwa vizuri kama ua mojawapo.</p> 
<p><A NAME="an_12:28">12:28</A>&nbsp;Lakini, kama Mungu hulivika vizuri jani la shambani ambalo leo liko na kesho latupwa motoni, je, hatawafanyia ninyi zaidi? Enyi watu wenye imani haba!</p> 
<p><A NAME="an_12:29">12:29</A>&nbsp;"Basi, msivurugike akili, mkihangaika daima juu ya mtakachokula au mtakachokunywa.</p> 
<p><A NAME="an_12:30">12:30</A>&nbsp;Kwa maana hayo yote ndiyo yanayohangaikiwa na watu wasiomjua Mungu. Baba yenu anajua kwamba mnahitaji vitu hivyo.</p> 
<p><A NAME="an_12:31">12:31</A>&nbsp;Shughulikieni kwanza Ufalme wa Mungu, na hayo yote mtapewa kwa ziada.</p> 
<p><A NAME="an_12:32">12:32</A>&nbsp;"Msiogope, enyi kundi dogo! Maana Baba yenu amependa kuwapeni Ufalme.</p> 
<p><A NAME="an_12:33">12:33</A>&nbsp;Uzeni mali yenu mkawape maskini misaada. Jifanyieni mifuko isiyochakaa, na jiwekeeni hazina mbinguni ambako haitapungua. Huko wezi hawakaribii, wala nondo hawaharibu.</p> 
<p><A NAME="an_12:34">12:34</A>&nbsp;Pale ilipo hazina yako, ndipo pia utakapokuwa moyo wako.</p> 
<p><A NAME="an_12:35">12:35</A>&nbsp;"Muwe tayari! Jifungeni mkanda kiunoni, na taa zenu ziwe zinawaka;</p> 
<p><A NAME="an_12:36">12:36</A>&nbsp;muwe kama watumishi wanaomngojea bwana wao arudi kutoka arusini, ili wamfungulie mara atakapobisha hodi.</p> 
<p><A NAME="an_12:37">12:37</A>&nbsp;Heri yao watumishi wale ambao bwana wao atakaporudi atawakuta wanakesha! Nawaambieni hakika, huyo bwana atajifunga mkanda kiunoni, atawaketisha mezani na kuwahudumia.</p> 
<p><A NAME="an_12:38">12:38</A>&nbsp;Heri yao watumishi hao ikiwa bwana wao atawakuta wanakesha hata ikiwa atarudi usiku wa manane au alfajiri.</p> 
<p><A NAME="an_12:39">12:39</A>&nbsp;Jueni kwamba, kama mwenye nyumba angejua saa ambayo mwizi atakuja, angekesha, wala hangeiacha nyumba yake ivunjwe.</p> 
<p><A NAME="an_12:40">12:40</A>&nbsp;Nanyi, kadhalika muwe tayari, maana Mwana wa Mtu atakuja saa msiyoitazamia."</p> 
<p><A NAME="an_12:41">12:41</A>&nbsp;Petro akamwambia, "Bwana, mfano huo ni kwa ajili yetu tu, au ni kwa ajili ya watu wote?"</p> 
<p><A NAME="an_12:42">12:42</A>&nbsp;Bwana akajibu, "Ni nani basi, mtumishi aliye mwaminifu na mwenye busara, ambaye bwana wake atamweka juu ya watumishi wake ili awape chakula wakati ufaao?</p> 
<p><A NAME="an_12:43">12:43</A>&nbsp;Heri yake mtumishi huyo ikiwa bwana wake atakaporudi atamkuta akifanya hivyo.</p> 
<p><A NAME="an_12:44">12:44</A>&nbsp;Hakika atampa madaraka juu ya mali yake yote.</p> 
<p><A NAME="an_12:45">12:45</A>&nbsp;Lakini, kama mtumishi huyo atafikiri moyoni mwake: na kusema: Bwana wangu amekawia sana kurudi halafu aanze kuwapiga watumishi wenzake, wa kiume au wa kike, na kula, kunywa na kulewa,</p> 
<p><A NAME="an_12:46">12:46</A>&nbsp;bwana wake atarudi siku asiyoitazamia na saa asiyoijua; atamkatilia mbali na kumweka fungu moja na wasioamini.</p> 
<p><A NAME="an_12:47">12:47</A>&nbsp;Mtumishi ambaye anajua matakwa ya bwana wake lakini hajiweki tayari kufanya anavyotakiwa, atapigwa sana.</p> 
<p><A NAME="an_12:48">12:48</A>&nbsp;Lakini yule afanyaye yanayostahili adhabu bila kujua, atapigwa kidogo. Aliyepewa vingi atatakiwa vingi; aliyekabidhiwa vingi zaidi atatakiwa kutoa vingi zaidi.</p> 
<p><A NAME="an_12:49">12:49</A>&nbsp;"Nimekuja kuwasha moto duniani, laiti ungekuwa umewaka tayari!</p> 
<p><A NAME="an_12:50">12:50</A>&nbsp;Ninao ubatizo ambao inanipasa niupokee; jinsi gani ninavyohangaika mpaka ukamilike!</p> 
<p><A NAME="an_12:51">12:51</A>&nbsp;Mnadhani nimekuja kuleta amani duniani? Hata kidogo; si amani bali utengano.</p> 
<p><A NAME="an_12:52">12:52</A>&nbsp;Na tangu sasa, jamaa ya watu watano itagawanyika; watatu dhidi ya wawili, na wawili dhidi ya watatu.</p> 
<p><A NAME="an_12:53">12:53</A>&nbsp;Baba atakuwa dhidi ya mwanawe, mwana dhidi ya baba yake; mama dhidi ya bintiye, binti dhidi ya mama yake; mama mkwe dhidi ya mke wa mwanawe na huyo dhidi ya mama mkwe wake."</p> 
<p><A NAME="an_12:54">12:54</A>&nbsp;Yesu akayaambia tena makundi ya watu, "Mnapoona mawingu yakitokea upande wa magharibi, mara mwasema: Mvua itanyesha, na kweli hunyesha.</p> 
<p><A NAME="an_12:55">12:55</A>&nbsp;Mnapoona upepo wa kusi unavuma, mwasema Kutakuwa na hali ya joto na ndivyo inavyokuwa.</p> 
<p><A NAME="an_12:56">12:56</A>&nbsp;Enyi wanafiki! Mnajua kutabiri hali ya hewa kwa kuangalia dunia na anga; kwa nini basi, hamwezi kujua maana ya nyakati hizi?</p> 
<p><A NAME="an_12:57">12:57</A>&nbsp;"Na kwa nini hamwezi kujiamulia wenyewe jambo jema la kufanya?</p> 
<p><A NAME="an_12:58">12:58</A>&nbsp;Maana kama mshtaki wako anakupeleka mahakamani, ingekuwa afadhali kwako kupatana naye mkiwa bado njiani, ili asije akakupeleka mbele ya hakimu, naye hakimu akakutoa kwa polisi, nao wakakutia ndani.</p> 
<p><A NAME="an_12:59">12:59</A>&nbsp;Hakika hutatoka huko nakwambia, mpaka utakapomaliza kulipa senti ya mwisho."</p> 
<p><A NAME="an_13:1">13:1</A>&nbsp;Wakati huo watu fulani walikuja, wakamweleza Yesu juu ya watu wa Galilaya ambao Pilato alikuwa amewaua wakati walipokuwa wanachinja wanyama wao wa tambiko.</p> 
<p><A NAME="an_13:2">13:2</A>&nbsp;Naye Yesu akawaambia, "Mnadhani Wagalilaya hao walikuwa wahalifu zaidi kuliko Wagalilaya wengine, ati kwa sababu wameteseka hivyo?</p> 
<p><A NAME="an_13:3">13:3</A>&nbsp;Nawaambieni hakika sivyo; lakini nanyi, hali kadhalika, msipotubu, mtaangamia kama wao.</p> 
<p><A NAME="an_13:4">13:4</A>&nbsp;Au wale kumi na wanane walioangukiwa na mnara kule Siloamu wakafa; mnadhani wao walikuwa wakosefu zaidi kuliko wengine wote walioishi Yerusalemu?</p> 
<p><A NAME="an_13:5">13:5</A>&nbsp;Nawaambieni sivyo; lakini nanyi msipotubu, mtaangamia kama wao."</p> 
<p><A NAME="an_13:6">13:6</A>&nbsp;Kisha, Yesu akawaambia mfano huu: "Mtu mmoja alikuwa na mtini katika shamba lake. Mtu huyu akaenda akitaka kuchuma matunda yake, lakini akaukuta haujazaa hata tunda moja.</p> 
<p><A NAME="an_13:7">13:7</A>&nbsp;Basi, akamwambia mfanyakazi wake: Angalia! Kwa miaka mitatu nimekuwa nikija kuchuma matunda ya mtini huu, nami nisiambulie kitu. Ukate! Kwa nini uitumie ardhi bure?</p> 
<p><A NAME="an_13:8">13:8</A>&nbsp;Lakini naye akamjibu: Bwana, tuuache tena mwaka huu; nitauzungushia mtaro na kuutilia mbolea.</p> 
<p><A NAME="an_13:9">13:9</A>&nbsp;Kama ukizaa matunda mwaka ujao, vema; la sivyo, basi utaweza kuukata."</p> 
<p><A NAME="an_13:10">13:10</A>&nbsp;Yesu alikuwa akifundisha katika sunagogi moja siku ya Sabato.</p> 
<p><A NAME="an_13:11">13:11</A>&nbsp;Na hapo palikuwa na mwanamke mmoja aliyekuwa mgonjwa kwa miaka kumi na minane kutokana na pepo aliyekuwa amempagaa. Kwa sababu hiyo, mwili wake ulikuwa umepindika vibaya hata asiweze kusimama wima.</p> 
<p><A NAME="an_13:12">13:12</A>&nbsp;Yesu alipomwona, alimwita, akamwambia, "Mama, umeponywa ugonjwa wako."</p> 
<p><A NAME="an_13:13">13:13</A>&nbsp;Akamwekea mikono, na mara mwili wake ukawa wima tena, akawa anamtukuza Mungu.</p> 
<p><A NAME="an_13:14">13:14</A>&nbsp;Lakini mkuu wa sunagogi alikasirika kwa sababu Yesu alikuwa amemponya siku ya Sabato. Hivyo akawaambia wale watu walikusanyika pale, "Mnazo siku sita za kufanya kazi. Basi, fikeni siku hizo mkaponywe magonjwa yenu; lakini msije siku ya Sabato."</p> 
<p><A NAME="an_13:15">13:15</A>&nbsp;Hapo Bwana akamjibu, "Enyi wanafiki! Nani kati yenu hangemfungua ng'ombe au punda wake kutoka zizini ampeleke kunywa maji, hata kama siku hiyo ni ya Sabato?</p> 
<p><A NAME="an_13:16">13:16</A>&nbsp;Sasa, hapa yupo binti wa Abrahamu ambaye Shetani alimfanya kilema kwa muda wa miaka kumi na minane. Je, haikuwa vizuri kumfungulia vifungo vyake siku ya Sabato?"</p> 
<p><A NAME="an_13:17">13:17</A>&nbsp;Alipokwisha sema hayo, wapinzani wake waliona aibu lakini watu wengine wote wakajaa furaha kwa sababu ya mambo yote aliyotenda.</p> 
<p><A NAME="an_13:18">13:18</A>&nbsp;Yesu akauliza: "Ufalme wa Mungu unafanana na nini? Nitaulinganisha na nini?</p> 
<p><A NAME="an_13:19">13:19</A>&nbsp;NI kama mbegu ya haradali aliyotwaa mtu mmoja na kuipanda shambani mwake; ikaota hata ikawa mti. Ndege wa angani wakajenga viota vyao katika matawi yake."</p> 
<p><A NAME="an_13:20">13:20</A>&nbsp;Tena akauliza: "Nitaulinganisha Ufalme wa Mungu na nini?</p> 
<p><A NAME="an_13:21">13:21</A>&nbsp;Ni kama chachu aliyoitwaa mama mmoja na kuichanganya pamoja na unga debe moja kisha unga wote ukaumuka wote."</p> 
<p><A NAME="an_13:22">13:22</A>&nbsp;Yesu alindelea na safari yake kwenda Yerusalemu huku akipitia mijini na vijijini, akihubiri.</p> 
<p><A NAME="an_13:23">13:23</A>&nbsp;Mtu mmoja akamwuliza, "Je, Mwalimu, watu watakaookoka ni wachache?"</p> 
<p><A NAME="an_13:24">13:24</A>&nbsp;Yesu akawaambia, "Jitahidini kuingia kwa kupitia mlango mwembamba; maana nawaambieni, wengi watajaribu kuingia lakini hawataweza.</p> 
<p><A NAME="an_13:25">13:25</A>&nbsp;"Wakati utakuja ambapo mwenye nyumba atainuka na kufunga mlango. Ninyi mtasimama nje na kuanza kupiga hodi mkisema: Bwana, tufungulie mlango. Lakini yeye atawajibu: Sijui mmetoka wapi.</p> 
<p><A NAME="an_13:26">13:26</A>&nbsp;Nanyi mtaanza kumwambia: Sisi ndio wale tuliokula na kunywa pamoja nawe; na wewe ulifundisha katika vijiji vyetu.</p> 
<p><A NAME="an_13:27">13:27</A>&nbsp;Lakini yeye atasema: Sijui ninyi mmetoka wapi; ondokeni mbele yangu, enyi nyote watenda maovu.</p> 
<p><A NAME="an_13:28">13:28</A>&nbsp;Ndipo mtakuwa na kulia na kusaga meno, wakati mtakapowaona Abrahamu, Isaka na Yakobo, na manabii wote wapo katika Ufalme wa Mungu, lakini ninyi wenyewe mmetupwa nje!</p> 
<p><A NAME="an_13:29">13:29</A>&nbsp;Watu watakuja kutoka mashariki na magharibi, kutoka kaskazini na kusini, watakuja na kukaa kwenye karamu katika Ufalme wa Mungu.</p> 
<p><A NAME="an_13:30">13:30</A>&nbsp;Naam, wale walio wa mwisho watakuwa wa kwanza; na wale walio wa kwanza watakuwa wa mwisho."</p> 
<p><A NAME="an_13:31">13:31</A>&nbsp;Wakati huohuo, Mafarisayo na watu wengine walimwendea Yesu wakamwambia, "Ondoka hapa uende mahali pengine, kwa maana Herode anataka kukuua."</p> 
<p><A NAME="an_13:32">13:32</A>&nbsp;Yesu akawajibu, "Nendeni mkamwambie huyo mbweha hivi: Leo na kesho ninafukuza pepo na kuponya wagonjwa, na siku ya tatu nitakamilisha kazi yangu.</p> 
<p><A NAME="an_13:33">13:33</A>&nbsp;Hata hivyo, kwa leo, kesho na kesho kutwa, ni lazima niendelee na safari yangu, kwa sababu si sawa nabii auawe nje ya Yerusalemu.</p> 
<p><A NAME="an_13:34">13:34</A>&nbsp;"Yerusalemu! We Yerusalemu! Unawaua manabii na kuwapiga mawe wale waliotumwa kwako! Mara ngapi nimetaka kuwakusanya watoto wako pamoja kama kuku anavyokusanya vifaranga vyake chini ya mabawa yake, Lakini wewe umekataa.</p> 
<p><A NAME="an_13:35">13:35</A>&nbsp;Haya, utaachiwa mwenyewe nyumba yako. Naam, hakika nawaambieni, hamtaniona mpaka wakati utakapofika mseme: Abarikiwe huyo ajaye kwa jina la Bwana."</p> 
<p><A NAME="an_14:1">14:1</A>&nbsp;Siku moja ya Sabato, Yesu alikwenda kula chakula nyumbani kwa mmoja wa viongozi wa Mafarisayo; watu waliokuwapo hapo wakawa wanamchunguza.</p> 
<p><A NAME="an_14:2">14:2</A>&nbsp;Mbele yake Yesu palikuwa na mtu mmoja aliyekuwa na ugonjwa wa kuvimba mwili.</p> 
<p><A NAME="an_14:3">14:3</A>&nbsp;Yesu akawauliza walimu wa Sheria na Mafarisayo, "Je, ni halali au la kumponya mtu siku ya sabato?"</p> 
<p><A NAME="an_14:4">14:4</A>&nbsp;Lakini wao wakakaa kimya. Yesu akamshika huyo mgonjwa, akamponya, akamwacha aende zake.</p> 
<p><A NAME="an_14:5">14:5</A>&nbsp;Halafu akawaambia, "Ni nani kati yenu ambaye mtoto wake au ng'ombe wake akitumbukia shimoni, hangemtoa hata kama ni siku ya Sabato?"</p> 
<p><A NAME="an_14:6">14:6</A>&nbsp;Nao hawakuweza kumjibu swali hilo.</p> 
<p><A NAME="an_14:7">14:7</A>&nbsp;Yesu aliona jinsi wale walioalikwa walivyokuwa wanajichagulia nafasi za heshima, akawaambia mfano:</p> 
<p><A NAME="an_14:8">14:8</A>&nbsp;"Kama mtu akikualika arusini, usiketi mahali pa heshima isije ikawa amealikwa mwingine mheshimiwa kuliko wewe;</p> 
<p><A NAME="an_14:9">14:9</A>&nbsp;na mwenyeji wenu ninyi wawili atakuja na kukwambia: Mwachie huyu nafasi. Hapo utaaibika mbele ya wote na kulazimika kwenda kuchukua nafasi ya mwisho.</p> 
<p><A NAME="an_14:10">14:10</A>&nbsp;Bali ukialikwa kwenye karamu, keti mahali pa mwisho, ili mwenyeji wako atakapokuja akwambie: Rafiki, njoo hapa mbele, mahali pazuri zaidi. Hapo utakuwa umeheshimika mbele ya wote wanaoketi pamoja nawe.</p> 
<p><A NAME="an_14:11">14:11</A>&nbsp;Kwa maana yeyote anayejikweza atashushwa, na anayejishusha, atakwezwa."</p> 
<p><A NAME="an_14:12">14:12</A>&nbsp;Halafu akamwambia na yule aliyemwalika, "Kama ukiwaandalia watu karamu mchana au jioni, usiwaalike rafiki zako au jamaa zako au jirani zako walio matajiri, wasije nao wakakualika nawe ukawa umelipwa kile ulichowatendea.</p> 
<p><A NAME="an_14:13">14:13</A>&nbsp;Badala yake, unapofanya karamu, waalike maskini, vilema viwete na vipofu,</p> 
<p><A NAME="an_14:14">14:14</A>&nbsp;nawe utakuwa umepata baraka, kwa kuwa hao hawana cha kukulipa. Maana Mungu atakupa tuzo lako wakati watu wema watakapofufuka."</p> 
<p><A NAME="an_14:15">14:15</A>&nbsp;Mmoja wa wale waliokuwa wameketi pamoja na Yesu akasema, "Ana heri mtu yule atakayekula chakula katika Ufalme wa Mungu."</p> 
<p><A NAME="an_14:16">14:16</A>&nbsp;Yesu akamjibu, "Mtu mmoja alifanya karamu kubwa, akaalika watu wengi.</p> 
<p><A NAME="an_14:17">14:17</A>&nbsp;Wakati wa karamu ulipofika alimtuma mtumishi wake awaambie walioalikwa, Njoni, kila kitu ni tayari.</p> 
<p><A NAME="an_14:18">14:18</A>&nbsp;Lakini wote, kwa namna moja, wakaanza kuomba radhi. Wa kwanza akamwambia mtumishi: Nimenunua shamba, kwa hiyo sina budi kwenda kuliangalia; nakuomba uniwie radhi.</p> 
<p><A NAME="an_14:19">14:19</A>&nbsp;Mwingine akasema: Nimenunua ng'ombe jozi tano wa kulima; sasa nimo njiani kwenda kuwajaribu; nakuomba uniwie radhi.</p> 
<p><A NAME="an_14:20">14:20</A>&nbsp;Na mwingine akasema: Nimeoa mke, kwa hiyo siwezi kuja.</p> 
<p><A NAME="an_14:21">14:21</A>&nbsp;Mtumishi huyo akarudi na kumwarifu bwana wake jambo hilo. Yule mwenye nyumba alikasirika, akamwambia mtumishi wake: Nenda upesi kwenye barabara na vichochoro vya mji, uwalete hapa ndani maskini, viwete, vipofu na waliolemaa.</p> 
<p><A NAME="an_14:22">14:22</A>&nbsp;Baadaye, mtumishi huyo akasema: Bwana mambo yamefanyika kama ulivyoamuru, lakini bado iko nafasi.</p> 
<p><A NAME="an_14:23">14:23</A>&nbsp;Yule bwana akamwambia mtumishi: Nenda katika barabara na vichochoro vya mji uwashurutishe watu kuingia ili nyumba yangu ijae.</p> 
<p><A NAME="an_14:24">14:24</A>&nbsp;Kwa maana, nawaambieni, hakuna hata mmoja wa wale walioalikwa atakayeonja karamu yangu."</p> 
<p><A NAME="an_14:25">14:25</A>&nbsp;Hapo, makundi mengi yakawa yanaandamana pamoja na Yesu. Basi, akawageukia akawaambia,</p> 
<p><A NAME="an_14:26">14:26</A>&nbsp;"Mtu yeyote akija kwangu, asipowachukia baba na mama yake, mke wake, watoto, ndugu na dada zake, naam, hata na nafsi yake mwenyewe, hawezi kuwa mwanafunzi wangu.</p> 
<p><A NAME="an_14:27">14:27</A>&nbsp;Mtu asipochukua msalaba wake na kunifuata hawezi kuwa mwanafunzi wangu.</p> 
<p><A NAME="an_14:28">14:28</A>&nbsp;Kwa maana, ni nani miongoni mwenu ambaye akitaka kujenga mnara hataketi kwanza akadirie gharama zake ili ajue kama ana kiasi cha kutosha cha kumalizia?</p> 
<p><A NAME="an_14:29">14:29</A>&nbsp;La sivyo, baada ya kuweka msingi na kushindwa kumaliza, watu watamcheka</p> 
<p><A NAME="an_14:30">14:30</A>&nbsp;wakisema: Mtu huyu alianza kujenga, lakini hakumalizia.</p> 
<p><A NAME="an_14:31">14:31</A>&nbsp;"Au, ni mfalme gani ambaye, akitaka kwenda kupigana na mfalme mwingine, hataketi kwanza chini na kufikiri kama ataweza, kwa askari wake elfu ishirini?</p> 
<p><A NAME="an_14:32">14:32</A>&nbsp;Kama anaona hataweza, atawatuma wajumbe kutaka masharti ya amani wakati mfalme huyo mwingine angali mbali.</p> 
<p><A NAME="an_14:33">14:33</A>&nbsp;Vivyo hivyo, basi, hakuna hata mmoja wenu atakayekuwa mwanafunzi wangu kama asipoachilia kila kitu alicho nacho.</p> 
<p><A NAME="an_14:34">14:34</A>&nbsp;"Chumvi ni nzuri; lakini ikipoteza ladha yake, itakolezwa na nini?</p> 
<p><A NAME="an_14:35">14:35</A>&nbsp;Haifai kitu wala kwa udongo wala kwa mbolea. Watu huitupilia mbali. Sikieni basi, kama mna masikio!"</p> 
<p><A NAME="an_15:1">15:1</A>&nbsp;Siku moja, watoza ushuru na wahalifu wengi walikwenda kumsikiliza Yesu.</p> 
<p><A NAME="an_15:2">15:2</A>&nbsp;Mafarisayo na walimu wa Sheria wakaanza kunung'unika: "Mtazameni mtu huyu! Anawakaribisha wenye dhambi, na tena anakula nao."</p> 
<p><A NAME="an_15:3">15:3</A>&nbsp;Yesu akawajibu kwa mfano:</p> 
<p><A NAME="an_15:4">15:4</A>&nbsp;"Hivi, mtu akiwa na kondoo mia, akigundua kwamba mmoja wao amepotea, atafanya nini? Atawaacha wale tisini na tisa mbugani, na kwenda kumtafuta yule aliyepotea mpaka ampate.</p> 
<p><A NAME="an_15:5">15:5</A>&nbsp;Akimpata, atambeba mabegani kwa furaha.</p> 
<p><A NAME="an_15:6">15:6</A>&nbsp;Anapofika nyumbani, atawaita rafiki zake akiwaambia, Furahini pamoja nami, kwa sababu nimempata yule kondoo wangu aliyepotea.</p> 
<p><A NAME="an_15:7">15:7</A>&nbsp;Kadhalika nawaambieni, ndivyo kutakavyokuwa na furaha mbinguni kwa ajili ya kutubu kwa mwenye dhambi mmoja, kuliko kwa ajili ya watu tisini na tisa wanaojiona kuwa wema, wasiohitaji kutubu.</p> 
<p><A NAME="an_15:8">15:8</A>&nbsp;"Au mwaonaje? Tuseme mwanamke fulani ana sarafu kumi za fedha, akipoteza moja, atafanya nini? Atawasha taa, aifagie nyumba na kuitafuta kwa uangalifu mpaka aipate.</p> 
<p><A NAME="an_15:9">15:9</A>&nbsp;Akiipata, atawaita rafiki na jirani zake akisema, Furahini pamoja nami, kwa sababu nimeipata ile sarafu yangu iliyopotea.</p> 
<p><A NAME="an_15:10">15:10</A>&nbsp;Kadhalika nawaambieni, ndivyo watakavyofurahi malaika wa Mungu kwa sababu ya mwenye dhambi mmoja anayetubu."</p> 
<p><A NAME="an_15:11">15:11</A>&nbsp;Yesu akaendelea kusema, "Kulikuwa na mtu mmoja mwenye wana wawili.</p> 
<p><A NAME="an_15:12">15:12</A>&nbsp;Yule mdogo, alimwambia baba yake: Baba, nipe urithi wangu. Naye akawagawia mali yake.</p> 
<p><A NAME="an_15:13">15:13</A>&nbsp;Baada ya siku chache, yule mdogo aliuza urithi wake, akasafiri na fedha aliyopata, akaenda nchi ya mbali ambako aliitumia ovyo.</p> 
<p><A NAME="an_15:14">15:14</A>&nbsp;Alipomaliza kutumia kila kitu, kukatokea njaa kali katika nchi ile, naye akaanza kuhangaika.</p> 
<p><A NAME="an_15:15">15:15</A>&nbsp;Akaomba kazi kwa mwananchi mtu mmoja wa huko naye akampeleka shambani mwake kulisha nguruwe.</p> 
<p><A NAME="an_15:16">15:16</A>&nbsp;Alitamani kula maganda waliyokula wale nguruwe, ila hakuna mtu aliyempa kitu.</p> 
<p><A NAME="an_15:17">15:17</A>&nbsp;Alipoanza kupata akili akafikiri: Mbona kuna wafanyakazi wengi wa baba yangu wanaokula na kusaza, nami ninakufa njaa?</p> 
<p><A NAME="an_15:18">15:18</A>&nbsp;Nitarudi kwa baba yangu na kumwambia: Baba, nimemkosea Mungu, na nimekukosea wewe pia.</p> 
<p><A NAME="an_15:19">15:19</A>&nbsp;Sistahili hata kuitwa mwanao. Nifanye kama mmoja wa wafanyakazi wako.</p> 
<p><A NAME="an_15:20">15:20</A>&nbsp;Basi, akaanza safari ya kurudi kwa baba yake. Alipokuwa bado yu mbali, baba yake alimwona, na kwa moyo wa huruma alimkimbilia, akamkumbatia na kumbusu.</p> 
<p><A NAME="an_15:21">15:21</A>&nbsp;"Mwanawe akamwambia: Baba, nimemkosea Mungu, na nimekukosea wewe pia. Sistahili hata kuitwa mwanao.</p> 
<p><A NAME="an_15:22">15:22</A>&nbsp;Lakini baba yake akawaambia watumishi wake: Haraka! Leteni nguo nzuri mkamvike! Mvisheni pete na viatu!</p> 
<p><A NAME="an_15:23">15:23</A>&nbsp;Mchinjeni ndama mnono; tule kusherehekea!</p> 
<p><A NAME="an_15:24">15:24</A>&nbsp;Kwa sababu huyu mwanangu alikuwa amekufa, kumbe yu mzima alikuwa amepotea, lakini sasa amepatikana. Wakaanza kufanya sherehe.</p> 
<p><A NAME="an_15:25">15:25</A>&nbsp;"Wakati huo kaka yake alikuwa bado shambani. Alipokuwa akirudi na kukaribia nyumbani akasikia vifijo na ngoma.</p> 
<p><A NAME="an_15:26">15:26</A>&nbsp;Akamwita mmoja wa watumishi, akamwuliza: Kuna nini?</p> 
<p><A NAME="an_15:27">15:27</A>&nbsp;Huyo mtumishi akamwambia: Ndugu yako amerudi nyumbani, na baba yako amemchinjia ndama mnono kwa kuwa amempata akiwa salama salimini.</p> 
<p><A NAME="an_15:28">15:28</A>&nbsp;Huyo kijana mkubwa akawaka hasira hata akakataa kuingia nyumbani. Baba yake akatoka nje na kumsihi aingie.</p> 
<p><A NAME="an_15:29">15:29</A>&nbsp;Lakini yeye akamjibu: Kumbuka! Miaka yote nimekutumikia, sijavunja amri yako hata mara moja. Umenipa nini? Hujanipa hata mwana mbuzi mmoja nikafanye sherehe pamoja na rafiki zangu!</p> 
<p><A NAME="an_15:30">15:30</A>&nbsp;Lakini mtoto wako huyu aliyekula mali yako pamoja na makahaba, mara tu alipokuja umemchinjia yule ndama mnono.</p> 
<p><A NAME="an_15:31">15:31</A>&nbsp;Baba yake akamjibu: Mwanangu, wewe uko pamoja nami siku zote, na kila nilicho nacho ni chako.</p> 
<p><A NAME="an_15:32">15:32</A>&nbsp;Ilitubidi kufanya sherehe na kufurahi, kwa sababu huyu ndugu yako alikuwa amekufa, kumbe yu mzima; alikuwa amepotea, lakini sasa amepatikana."</p> 
<p><A NAME="an_16:1">16:1</A>&nbsp;Yesu aliwaambia wanafunzi wake: "Tajiri mmoja alikuwa na karani wake. Huyu karani alichongewa kwamba alitumia ovyo mali ya tajiri wake.</p> 
<p><A NAME="an_16:2">16:2</A>&nbsp;Yule tajiri akamwita akamwambia: Ni mambo gani haya ninayosikia juu yako? Toa hesabu ya mapato na matumizi ya mali yangu, kwa maana huwezi kuwa karani tena.</p> 
<p><A NAME="an_16:3">16:3</A>&nbsp;Yule karani akafikiri: Bwana wangu amenifukuza kazi ya ukarani; nitafanya nini? Kwenda kulima siwezi; kwenda kuombaomba kama maskini ni aibu.</p> 
<p><A NAME="an_16:4">16:4</A>&nbsp;Naam, najua la kufanya, ili nitakapofukuzwa kazi, watu waweze kunikaribisha nyumbani kwao.</p> 
<p><A NAME="an_16:5">16:5</A>&nbsp;Basi, akawaita wadeni wa bwana wake, mmoja mmoja, akamwambia yule wa kwanza: Unadaiwa kiasi gani na bwana wangu?</p> 
<p><A NAME="an_16:6">16:6</A>&nbsp;Yeye akamjibu: Mapipa mia ya mafuta ya zeituni. Yule karani akamwambia: Chukua hati yako ya deni, keti haraka, andika hamsini.</p> 
<p><A NAME="an_16:7">16:7</A>&nbsp;Kisha akamwuliza mdeni mwingine: Wewe unadaiwa kiasi gani? Yeye akamjibu: Magunia mia ya ngano. Yule karani akamwambia: Chukua hati yako ya deni, andika themanini.</p> 
<p><A NAME="an_16:8">16:8</A>&nbsp;"Basi, yule bwana akamsifu huyo karani asiye mwaminifu, kwa kuwa alitumia busara. Kwa maana watu wa dunia hii wana busara zaidi na mambo yao kuliko watu wa mwanga."</p> 
<p><A NAME="an_16:9">16:9</A>&nbsp;Naye Yesu akaendelea kusema, "Nami nawaambieni, jifanyieni marafiki kutokana na mali ya dunia, ili zitakapowaishieni, mweze kupokewa nao katika makao ya milele.</p> 
<p><A NAME="an_16:10">16:10</A>&nbsp;Yeyote aliye mwaminifu katika mambo madogo, atakuwa mwaminifu katika mambo makubwa; na yeyote asiye mwaminifu katika mambo madogo, hatakuwa mwaminifu katika mambo makubwa.</p> 
<p><A NAME="an_16:11">16:11</A>&nbsp;Kama basi, ninyi si hamjawa waaminifu mali mbaya za dunia, ni nani atakayewakabidhi zile mali za kweli?</p> 
<p><A NAME="an_16:12">16:12</A>&nbsp;Na kama hamjakuwa waaminifu katika mali ya mtu mwingine, ni nani atakayewakabidhi mali yenu wenyewe?</p> 
<p><A NAME="an_16:13">16:13</A>&nbsp;"Hakuna mtumishi awezaye kuwatumikia mabwana wawili; kwa maana atamchukia mmoja na kumpenda mwingine, au ataambatana na mmoja na kumdharau mwingine. Hamwezi kumtumikia Mungu na mali."</p> 
<p><A NAME="an_16:14">16:14</A>&nbsp;Lakini Mafarisayo waliposikia hayo, kwa vile wao walikuwa wanapenda sana fedha, wakamdharau Yesu.</p> 
<p><A NAME="an_16:15">16:15</A>&nbsp;Hapo akawaambia, "Ninyi mnajifanya wema mbele ya watu, lakini Mungu anaijua mioyo yenu. Kwa maana kile kinachoonekana kuwa kitukufu mbele ya watu, Mungu anakiona kuwa takataka.</p> 
<p><A NAME="an_16:16">16:16</A>&nbsp;"Sheria na maandishi ya manabii vilikuweko mpaka wakati wa Yohane mbatizaji. Tangu hapo, Ufalme wa Mungu unahubiriwa, na kila mmoja anauingia kwa nguvu.</p> 
<p><A NAME="an_16:17">16:17</A>&nbsp;Lakini ni rahisi zaidi mbingu na dunia kupita, kuliko hata herufi moja ya Sheria kufutwa.</p> 
<p><A NAME="an_16:18">16:18</A>&nbsp;"Yeyote anayemwacha mke wake na kuoa mwingine, anazini; na yeyote anayemwoa mwanamke aliyepewa talaka, anazini.</p> 
<p><A NAME="an_16:19">16:19</A>&nbsp;"Palikuwa na mtu mmoja tajiri, ambaye alikuwa anavaa mavazi ya bei kubwa sana ya rangi ya zambarau, na ya kitani safi, na kufanya sherehe kila siku.</p> 
<p><A NAME="an_16:20">16:20</A>&nbsp;Kulikuwa pia na maskini mmoja jina lake Lazaro, aliyekuwa amejaa vidonda na alikuwa analazwa mlangoni pa nyumba ya huyo tajiri.</p> 
<p><A NAME="an_16:21">16:21</A>&nbsp;Lazaro alitamani kula makombo yaliyoanguka kutoka meza ya tajiri; na zaidi ya hayo, mbwa walikuwa wanakuja na kulamba vidonda vyake!</p> 
<p><A NAME="an_16:22">16:22</A>&nbsp;"Ikatokea kwamba huyo maskini akafa, malaika wakamchukua, wakamweka karibu na Abrahamu. Na yule tajiri pia akafa, akazikwa.</p> 
<p><A NAME="an_16:23">16:23</A>&nbsp;Huyo tajiri, alikuwa na mateso makali huko kuzimu, akainua macho yake, akamwona Abrahamu kwa mbali na Lazaro karibu naye.</p> 
<p><A NAME="an_16:24">16:24</A>&nbsp;Basi, akaita kwa sauti: Baba Abrahamu, nionee huruma; umtume Lazaro angalau achovye ncha ya kidole chake katika maji, auburudishe ulimi wangu, maana ninateseka mno katika moto huu.</p> 
<p><A NAME="an_16:25">16:25</A>&nbsp;Lakini Abrahamu akamjibu: Kumbuka mwanangu, kwamba ulipokea mema yako katika maisha, naye Lazaro akapokea mabaya. Sasa lakini, yeye anatulizwa, nawe unateswa.</p> 
<p><A NAME="an_16:26">16:26</A>&nbsp;Licha ya hayo, kati yetu na ninyi kumewekwa shimo kubwa, ili wanaotaka kuja kwenu kutoka huku wasiweze, wala wanaotaka kutoka kwenu kuja kwetu wasiweze.</p> 
<p><A NAME="an_16:27">16:27</A>&nbsp;Huyo aliyekuwa tajiri akasema: Basi baba, nakuomba umtume aende nyumbani kwa baba yangu,</p> 
<p><A NAME="an_16:28">16:28</A>&nbsp;maana ninao ndugu watano, ili awaonye wasije wakaja huku kwenye mateso.</p> 
<p><A NAME="an_16:29">16:29</A>&nbsp;Lakini Abrahamu akamwambia: Ndugu zako wanao Mose na manabii; waache wawasikilize hao.</p> 
<p><A NAME="an_16:30">16:30</A>&nbsp;Lakini yeye akasema: Sivyo baba Abrahamu, ila kama mtu atafufuka kutoka wafu na kuwaendea, watatubu.</p> 
<p><A NAME="an_16:31">16:31</A>&nbsp;Naye Abrahamu akasema: Kama hawawasikilizi Mose na manabii, hawatajali hata kama mtu angefufuka kutoka wafu."</p> 
<p><A NAME="an_17:1">17:1</A>&nbsp;Kisha, Yesu akawaambia wanafunzi wake, "Haiwezekani kabisa kusitokee vikwazo vinavyosababisha dhambi; lakini ole wake mtu yule atakayevisababisha.</p> 
<p><A NAME="an_17:2">17:2</A>&nbsp;Ingekuwa afadhali kwake kufungiwa shingoni jiwe kubwa la kusagia na kutoswa baharini, kuliko kumkwaza mmoja wa wadogo hawa.</p> 
<p><A NAME="an_17:3">17:3</A>&nbsp;Jihadharini! Kama ndugu yako akikukosea, mwonye; akitubu, msamehe.</p> 
<p><A NAME="an_17:4">17:4</A>&nbsp;Na kama akikukosea mara saba kwa siku, na kila mara akarudi kwako akisema Nimetubu, lazima umsamehe."</p> 
<p><A NAME="an_17:5">17:5</A>&nbsp;Mitume wakamwambia Bwana, "Utuongezee imani."</p> 
<p><A NAME="an_17:6">17:6</A>&nbsp;Naye Bwana akajibu, "Kama imani yenu ingekuwa ndogo hata kama chembe ndogo ya haradali, mngeweza kuuambia mti huu wa mkuyu: Ng'oka ukajipandikize baharini, nao ungewatii.</p> 
<p><A NAME="an_17:7">17:7</A>&nbsp;"Tuseme mmoja wenu ana mtumishi ambaye analima shambani au anachunga kondoo. Je, anaporudi kutoka shambani, atamwambia: Haraka, njoo ule chakula?</p> 
<p><A NAME="an_17:8">17:8</A>&nbsp;La! Atamwambia: Nitayarishie chakula, ujifunge tayari kunitumikia mpaka nitakapomaliza kula na kunywa, ndipo nawe ule na unywe.</p> 
<p><A NAME="an_17:9">17:9</A>&nbsp;Je utamshukuru huyo mtumishi kwa sababu ametimiza aliyoamriwa?</p> 
<p><A NAME="an_17:10">17:10</A>&nbsp;Hali kadhalika na ninyi mkisha fanya yote mliyoamriwa, semeni: Sisi ni watumishi tusio na faida, tumetimiza tu yale tuliyotakiwa kufanya."</p> 
<p><A NAME="an_17:11">17:11</A>&nbsp;Yesu akiwa safarini kwenda Yerusalemu alipitia mipakani mwa Samaria na Galilaya.</p> 
<p><A NAME="an_17:12">17:12</A>&nbsp;Alipokuwa anaingia katika kijiji kimoja, watu kumi wenye ukoma walikutana naye, wakasimama kwa mbali.</p> 
<p><A NAME="an_17:13">17:13</A>&nbsp;Wakapaza sauti wakisema, "Yesu Mwalimu, tuonee huruma!"</p> 
<p><A NAME="an_17:14">17:14</A>&nbsp;Alipowaona akawaambia, "Nendeni mkajionyeshe kwa makuhani." Basi, ikawa walipokuwa wanakwenda, wakatakasika.</p> 
<p><A NAME="an_17:15">17:15</A>&nbsp;Mmoja wao alipoona kwamba ameponywa alirudi akimtukuza Mungu kwa sauti kubwa.</p> 
<p><A NAME="an_17:16">17:16</A>&nbsp;Akajitupa chini mbele ya miguu ya Yesu huku akimshukuru. Huyo alikuwa Msamaria.</p> 
<p><A NAME="an_17:17">17:17</A>&nbsp;Hapo Yesu akasema, "Je, si watu kumi walitakaswa? Wale tisa wako wapi?</p> 
<p><A NAME="an_17:18">17:18</A>&nbsp;Hakupatikana mwingine aliyerudi kumtukuza Mungu ila tu huyu mgeni?"</p> 
<p><A NAME="an_17:19">17:19</A>&nbsp;Halafu akamwambia huyo mtu, "Simama, uende zako; imani yako imekuponya."</p> 
<p><A NAME="an_17:20">17:20</A>&nbsp;Wakati mmoja, Mafarisayo walimwuliza Yesu, "Ufalme wa Mungu utakuja lini?" Naye akawajibu, "Ufalme wa Mungu hauji kwa namna itakayoweza kuonekana.</p> 
<p><A NAME="an_17:21">17:21</A>&nbsp;Wala hakuna atakayeweza kusema, Uko hapa, au Uko pale. Kwa kweli Ufalme wa Mungu uko kati yenu."</p> 
<p><A NAME="an_17:22">17:22</A>&nbsp;Halafu akawaambia wanafunzi wake, "Siku zinakuja ambapo mtatamani kuona mojawapo ya siku za Mwana wa Mtu, lakini hamtaiona.</p> 
<p><A NAME="an_17:23">17:23</A>&nbsp;Na watu watawaambieni: Tazameni yuko hapa; ninyi msitoke wala msiwafuate.</p> 
<p><A NAME="an_17:24">17:24</A>&nbsp;Kwa maana kama vile umeme unavyotokea ghafla na kuangaza anga upande mmoja hadi mwingine, ndivyo Mwana wa Mtu atakavyokuwa siku yake.</p> 
<p><A NAME="an_17:25">17:25</A>&nbsp;Lakini kabla ya hayo, itambidi ateseke sana na kukataliwa na kizazi hiki.</p> 
<p><A NAME="an_17:26">17:26</A>&nbsp;Kama ilivyokuwa nyakati za Noa, ndivyo itakavyokuwa katika siku za Mwana wa Mtu.</p> 
<p><A NAME="an_17:27">17:27</A>&nbsp;Watu waliendelea kula na kunywa, kuoa na kuolewa mpaka wakati ule Noa alipoingia katika safina. Gharika ikatokea na kuwaangamiza wote.</p> 
<p><A NAME="an_17:28">17:28</A>&nbsp;Itakuwa kama ilivyotokea wakati wa Loti. Watu waliendelea kula na kunywa, kununua na kuuza, kupanda mbegu na kujenga.</p> 
<p><A NAME="an_17:29">17:29</A>&nbsp;Lakini siku ile Loti alipoondoka Sodoma, moto na kiberiti vikanyesha kama mvua kutoka mbinguni na kuwaangamiza wote.</p> 
<p><A NAME="an_17:30">17:30</A>&nbsp;Ndivyo itakavyokuwa siku ile Mwana wa Mtu atakapofunuliwa.</p> 
<p><A NAME="an_17:31">17:31</A>&nbsp;"Siku hiyo, yeyote atakayekuwa juu ya paa asishuke nyumbani kuchukua mali yake. Kadhalika, naye atakayekuwa shambani asirudi nyuma.</p> 
<p><A NAME="an_17:32">17:32</A>&nbsp;Kumbukeni yaliyompata mke wa Loti.</p> 
<p><A NAME="an_17:33">17:33</A>&nbsp;Yeyote anayetaka kuiokoa nafsi yake, ataipoteza; na yeyote anayeipoteza, ataiokoa.</p> 
<p><A NAME="an_17:34">17:34</A>&nbsp;Nawaambieni, siku ile usiku watu wawili watakuwa wanalala pamoja, mmoja atachukuliwa na yule mwingine ataachwa.</p> 
<p><A NAME="an_17:35">17:35</A>&nbsp;Wanawake wawili watakuwa wakisaga nafaka pamoja; mmoja atachukuliwa na mwingine ataachwa."</p> 
<p><A NAME="an_17:36">17:36</A>&nbsp;Watu wawili watakuwa shambani; mmoja atachukuliwa na mwingine ataachwa.</p> 
<p><A NAME="an_17:37">17:37</A>&nbsp;Hapo wakamwuliza, "Ni wapi Bwana?" Naye akawaambia, "Ulipo mzoga, ndipo tai watakapokusanyikia."</p> 
<p><A NAME="an_18:1">18:1</A>&nbsp;Basi, Yesu aliwasimulia mfano kuonyesha kwamba ni lazima kusali daima bila kukata tamaa.</p> 
<p><A NAME="an_18:2">18:2</A>&nbsp;Alisema: "Katika mji mmoja kulikuwa na hakimu ambaye hakuwa anamcha Mungu wala kumjali binadamu.</p> 
<p><A NAME="an_18:3">18:3</A>&nbsp;Katika mji huohuo, kulikuwa pia na mama mmoja mjane, ambaye alimwendea huyo hakimu mara nyingi akimwomba amtetee apate haki yake kutoka kwa adui yake.</p> 
<p><A NAME="an_18:4">18:4</A>&nbsp;Kwa muda mrefu huyo hakimu hakupenda kumtetea huyo mjane; lakini, mwishowe akajisemea: Ingawa mimi simchi Mungu wala simjali binadamu,</p> 
<p><A NAME="an_18:5">18:5</A>&nbsp;lakini kwa vile huyu mjane ananisumbua, nitamtetea; la sivyo ataendelea kufika hapa, na mwisho atanichosha kabisa!"</p> 
<p><A NAME="an_18:6">18:6</A>&nbsp;Basi, Bwana akaendelea kusema, "Sikieni jinsi alivyosema huyo hakimu mbaya.</p> 
<p><A NAME="an_18:7">18:7</A>&nbsp;Je, ndio kusema Mungu hatawatetea wale aliowachagua, ambao wanamlilia mchana na usiku? Je, atakawia kuwasikiliza?</p> 
<p><A NAME="an_18:8">18:8</A>&nbsp;Nawaambieni atawatetea upesi. Hata hivyo, je, kutakuwako na imani duniani wakati Mwana wa Mtu atakapokuja?"</p> 
<p><A NAME="an_18:9">18:9</A>&nbsp;Halafu Yesu aliwaambia pia mfano wa wale ambao walijiona kuwa wema na kuwadharau wengine.</p> 
<p><A NAME="an_18:10">18:10</A>&nbsp;"Watu wawili walipanda kwenda Hekaluni kusali: mmoja Mfarisayo, na mwingine mtoza ushuru.</p> 
<p><A NAME="an_18:11">18:11</A>&nbsp;Huyo Mfarisayo akasimama, akasali kimoyomoyo: Ee Mungu, nakushukuru kwa vile mimi si kama watu wengine: walafi, wadanganyifu au wazinzi. Nakushukuru kwamba mimi si kama huyu mtoza ushuru.</p> 
<p><A NAME="an_18:12">18:12</A>&nbsp;Nafunga mara mbili kwa juma, natoa zaka sehemu ya kumi ya pato langu.</p> 
<p><A NAME="an_18:13">18:13</A>&nbsp;Lakini yule mtoza ushuru, akiwa amesimama kwa mbali bila hata kuinua macho yake mbinguni, ila tu akijipiga kifua kwa huzuni, alisema: Ee Mungu, unionee huruma mimi mwenye dhambi.</p> 
<p><A NAME="an_18:14">18:14</A>&nbsp;Nawaambieni, huyu mtoza ushuru alirudi nyumbani akiwa amesamehewa. Lakini yule mwingine, sivyo. Kwa maana kila anayejikweza atashushwa, na kila anayejishusha atakwezwa."</p> 
<p><A NAME="an_18:15">18:15</A>&nbsp;Watu walimletea Yesu watoto wadogo ili awawekee mikono yake. Wanafunzi walipowaona, wakawazuia kwa maneno makali.</p> 
<p><A NAME="an_18:16">18:16</A>&nbsp;Lakini Yesu akawaita kwake akisema: "Waacheni hao watoto waje kwangu, wala msiwazuie, kwa maana Ufalme wa Mungu ni kwa ajili ya watu kama hawa.</p> 
<p><A NAME="an_18:17">18:17</A>&nbsp;Nawaambieni kweli, mtu yeyote asiyeupokea Ufalme wa Mungu kama mtoto mdogo, hataingia katika Ufalme huo."</p> 
<p><A NAME="an_18:18">18:18</A>&nbsp;Kiongozi mmoja, Myahudi, alimwuliza Yesu, "Mwalimu mwema, nifanye nini ili niweze kuupata uzima wa milele?"</p> 
<p><A NAME="an_18:19">18:19</A>&nbsp;Yesu akamwambia, "Mbona waniita mwema? Hakuna aliye mwema ila Mungu peke yake.</p> 
<p><A NAME="an_18:20">18:20</A>&nbsp;Unazijua amri: Usizini; usiue; usiibe; usitoe ushahidi wa uongo; waheshimu baba yako na mama yako."</p> 
<p><A NAME="an_18:21">18:21</A>&nbsp;Yeye akasema, "Hayo yote nimeyazingatia tangu ujana wangu."</p> 
<p><A NAME="an_18:22">18:22</A>&nbsp;Yesu aliposikia hayo akamwambia, "Unatakiwa bado kufanya kitu kimoja: uza kila ulicho nacho, wagawie maskini, na hivyo utakuwa na hazina yako mbinguni; halafu njoo unifuate."</p> 
<p><A NAME="an_18:23">18:23</A>&nbsp;Lakini huyo mtu aliposikia hayo, alihuzunika sana kwa sababu alikuwa tajiri sana.</p> 
<p><A NAME="an_18:24">18:24</A>&nbsp;Yesu alipoona akihuzunika hivyo, akasema, "Jinsi gani ilivyo vigumu kwa matajiri kuingia katika Ufalme wa Mungu!</p> 
<p><A NAME="an_18:25">18:25</A>&nbsp;Naam, ni rahisi zaidi kwa ngamia kupita katika tundu la sindano, kuliko tajiri kuingia katika Ufalme wa Mungu."</p> 
<p><A NAME="an_18:26">18:26</A>&nbsp;Wale watu waliposikia hayo, wakasema, "Nani basi, atakayeokolewa?"</p> 
<p><A NAME="an_18:27">18:27</A>&nbsp;Yesu akajibu, "Yasiyowezekana kwa binadamu, yanawezekana kwa Mungu."</p> 
<p><A NAME="an_18:28">18:28</A>&nbsp;Naye Petro akamwuliza, "Na sisi je? Tumeacha vitu vyote tukakufuata!"</p> 
<p><A NAME="an_18:29">18:29</A>&nbsp;Yesu akawaambia, "Kweli nawaambieni, mtu yeyote aliyeacha nyumba au mke au kaka au wazazi au watoto kwa ajili ya Ufalme wa Mungu,</p> 
<p><A NAME="an_18:30">18:30</A>&nbsp;atapokea mengi zaidi wakati huu wa sasa, na kupokea uzima wa milele wakati ujao."</p> 
<p><A NAME="an_18:31">18:31</A>&nbsp;Yesu aliwachukua kando wale kumi na wawili, akawaambia, "Sikilizeni! Tunakwenda Yerusalemu na huko kila kitu kilichoandikwa na manabii kuhusu Mwana wa Mtu kitakamilishwa.</p> 
<p><A NAME="an_18:32">18:32</A>&nbsp;Kwa maana atakabidhiwa kwa watu wa mataifa nao watamtendea vibaya na kumtemea mate.</p> 
<p><A NAME="an_18:33">18:33</A>&nbsp;Watampiga mijeledi, watamuua; lakini siku ya tatu atafufuka."</p> 
<p><A NAME="an_18:34">18:34</A>&nbsp;Lakini wao hawakuelewa hata kidogo jambo hilo; walikuwa wamefichwa maana ya maneno hayo, na hawakutambua yaliyosemwa.</p> 
<p><A NAME="an_18:35">18:35</A>&nbsp;Wakati Yesu alipokaribia Yeriko, kulikuwa na mtu mmoja kipofu ameketi njiani akiomba.</p> 
<p><A NAME="an_18:36">18:36</A>&nbsp;Aliposikia umati wa watu ukipita aliuliza, "Kuna nini?"</p> 
<p><A NAME="an_18:37">18:37</A>&nbsp;Wakamwambia, "Yesu wa Nazareti anapita."</p> 
<p><A NAME="an_18:38">18:38</A>&nbsp;Naye akapaza sauti akisema, "Yesu, Mwana wa Daudi, nihurumie!"</p> 
<p><A NAME="an_18:39">18:39</A>&nbsp;Wale watu waliotangulia wakamkemea wakimwambia anyamaze; lakini yeye akazidi kupaza sauti: "Mwana wa Daudi, nihurumie;"</p> 
<p><A NAME="an_18:40">18:40</A>&nbsp;Yesu alisimama, akaamuru wamlete mbele yake. Yule kipofu alipofika karibu, Yesu akamwuliza,</p> 
<p><A NAME="an_18:41">18:41</A>&nbsp;"Unataka nikufanyie nini?" Naye akamjibu, "Bwana, naomba nipate kuona tena."</p> 
<p><A NAME="an_18:42">18:42</A>&nbsp;Yesu akamwambia, "Ona! Imani yako imekuponya."</p> 
<p><A NAME="an_18:43">18:43</A>&nbsp;Na mara yule aliyekuwa kipofu akapata kuona, akamfuata Yesu akimtukuza Mungu. Watu wote walipoona hayo, wakamsifu Mungu.</p> 
<p><A NAME="an_19:1">19:1</A>&nbsp;Yesu aliingia mjini Yeriko, akawa anapita katika njia za mji huo.</p> 
<p><A NAME="an_19:2">19:2</A>&nbsp;Kulikuwa na mtu mmoja mjini, jina lake Zakayo ambaye alikuwa mkuu wa watoza ushuru tena mtu tajiri.</p> 
<p><A NAME="an_19:3">19:3</A>&nbsp;Alitaka kuona Yesu alikuwa nani, lakini kwa sababu ya umati wa watu, na kwa vile alikuwa mfupi, hakufaulu.</p> 
<p><A NAME="an_19:4">19:4</A>&nbsp;Hivyo, alitangulia mbio, akapanda juu ya mkuyu ili aweze kumwona Yesu, kwa maana alikuwa apitie hapo.</p> 
<p><A NAME="an_19:5">19:5</A>&nbsp;Basi, Yesu alipofika mahali pale, aliangalia juu akamwambia, "Zakayo, shuka upesi, maana leo ni lazima nishinde nyumbani mwako."</p> 
<p><A NAME="an_19:6">19:6</A>&nbsp;Zakayo akashuka haraka, akamkaribisha kwa furaha.</p> 
<p><A NAME="an_19:7">19:7</A>&nbsp;Watu wote walipoona hayo, wakaanza kunung'unika wakisema, "Amekwenda kukaa kwa mtu mwenye dhambi."</p> 
<p><A NAME="an_19:8">19:8</A>&nbsp;Lakini Zakayo akasimama akamwambia Yesu, "Sikiliza Bwana! Mimi nitawapa maskini nusu ya mali yangu, na kama nimenyang'anya mtu yeyote kitu, nitamrudishia mara nne."</p> 
<p><A NAME="an_19:9">19:9</A>&nbsp;Yesu akamwambia, "Leo wokovu umefika katika nyumba hii, kwa vile huyu pia ni wa ukoo wa Abrahamu.</p> 
<p><A NAME="an_19:10">19:10</A>&nbsp;Kwa maana Mwana wa Mtu amekuja kutafuta na kuokoa waliopotea."</p> 
<p><A NAME="an_19:11">19:11</A>&nbsp;Wakati watu walipokuwa bado wanasikiliza hayo, Yesu akawaambia mfano. (Hapo alikuwa anakaribia Yerusalemu, na watu wale walidhani kwamba muda si muda, Ufalme wa Mungu ungefika.)</p> 
<p><A NAME="an_19:12">19:12</A>&nbsp;Hivyo akawaambia, "Kulikuwa na mtu mmoja wa ukoo wa kifalme aliyefanya safari kwenda nchi ya mbali ili apokee madaraka ya ufalme, halafu arudi.</p> 
<p><A NAME="an_19:13">19:13</A>&nbsp;Basi, kabla ya kuondoka aliwaita watumishi wake kumi, akawapa kiasi cha fedha kila mmoja na kumwambia: Fanyeni nazo biashara mpaka nitakaporudi.</p> 
<p><A NAME="an_19:14">19:14</A>&nbsp;Lakini wananchi wenzake walimchukia na hivyo wakatuma wajumbe waende wakaseme: Hatumtaki huyu atutawale.</p> 
<p><A NAME="an_19:15">19:15</A>&nbsp;"Huyo mtu mashuhuri alirudi nyumbani baada ya kufanywa mfalme, na mara akaamuru wale watumishi aliowapa zile fedha waitwe ili aweze kujua kila mmoja amepata faida gani.</p> 
<p><A NAME="an_19:16">19:16</A>&nbsp;Mtumishi wa kwanza akatokea, akasema: Mheshimiwa, faida iliyopatikana ni mara kumi ya zile fedha ulizonipa.</p> 
<p><A NAME="an_19:17">19:17</A>&nbsp;Naye akamwambia: Vema; wewe ni mtumishi mwema. Kwa kuwa umekuwa mwaminifu katika jambo dogo, utakuwa na madaraka juu ya miji kumi!</p> 
<p><A NAME="an_19:18">19:18</A>&nbsp;Mtumishi wa pili akaja, akasema: Mheshimiwa, faida iliyopatikana ni mara tano ya zile fedha ulizonipa.</p> 
<p><A NAME="an_19:19">19:19</A>&nbsp;Naye akamwambia pia: Nawe utakuwa na madaraka juu ya miji mitano.</p> 
<p><A NAME="an_19:20">19:20</A>&nbsp;"Mtumishi mwingine akaja, akasema: Chukua fedha yako; niliificha salama katika kitambaa,</p> 
<p><A NAME="an_19:21">19:21</A>&nbsp;kwa maana niliogopa kwa sababu wewe ni mtu mkali. Wewe ni mtu ambaye huchukua yasiyo yako, na huchuma ambacho hukupanda.</p> 
<p><A NAME="an_19:22">19:22</A>&nbsp;Naye akamwambia: Nakuhukumu kutokana na msemo wako, ewe mtumishi mbaya! Ulijua kwamba mimi ni mtu mkali, ambaye huchukua yasiyo yangu na kuchuma nisichopanda.</p> 
<p><A NAME="an_19:23">19:23</A>&nbsp;Kwa nini basi, hukuiweka fedha yangu benki, nami ningeichukua pamoja na faida baada ya kurudi kwangu?</p> 
<p><A NAME="an_19:24">19:24</A>&nbsp;Hapo akawaambia wale waliokuwa pale: Mnyang'anyeni hizo fedha, mkampe yule aliyepata faida mara kumi.</p> 
<p><A NAME="an_19:25">19:25</A>&nbsp;Nao wakamwambia: Lakini Mheshimiwa, huyo ana faida ya kiasi hicho mara kumi!</p> 
<p><A NAME="an_19:26">19:26</A>&nbsp;Naye akawajibu: Kila aliye na kitu atapewa na kuzidishiwa. Lakini yule asiye na kitu, hata kile alicho nacho kitachukuliwa.</p> 
<p><A NAME="an_19:27">19:27</A>&nbsp;Na sasa, kuhusu hao maadui wangu ambao hawapendi niwe mfalme wao, waleteni hapa, mkawaue papa hapa mbele yangu."</p> 
<p><A NAME="an_19:28">19:28</A>&nbsp;Yesu alisema hayo, kisha akatangulia mbele yao kuelekea Yerusalemu.</p> 
<p><A NAME="an_19:29">19:29</A>&nbsp;Alipokaribia kufika Bethfage na Bethania, karibu na mlima wa Mizeituni, aliwatuma wanafunzi wake wawili,</p> 
<p><A NAME="an_19:30">19:30</A>&nbsp;akawaambia: "Nendeni katika kijiji kilicho mbele yenu. Mtakapokuwa mnaingia kijijini, mtamkuta mwana punda amefungwa ambaye hajatumiwa na mtu. Mfungeni, mkamlete hapa.</p> 
<p><A NAME="an_19:31">19:31</A>&nbsp;Kama mtu akiwauliza, kwa nini mnamfungua, mwambieni, Bwana ana haja naye."</p> 
<p><A NAME="an_19:32">19:32</A>&nbsp;Basi, wakaenda, wakakuta sawa kama alivyowaambia.</p> 
<p><A NAME="an_19:33">19:33</A>&nbsp;Walipokuwa wanamfungua yule mwana punda, wenyewe wakawauliza, "Kwa nini mnamfungua mwana punda huyu?"</p> 
<p><A NAME="an_19:34">19:34</A>&nbsp;Nao wakawajibu, "Bwana anamhitaji."</p> 
<p><A NAME="an_19:35">19:35</A>&nbsp;Basi, wakampelekea Yesu yule mwana punda. Kisha wakatandika mavazi yao juu yake wakampandisha Yesu.</p> 
<p><A NAME="an_19:36">19:36</A>&nbsp;Yesu akaendelea na safari, na watu wakatandaza mavazi yao barabarani.</p> 
<p><A NAME="an_19:37">19:37</A>&nbsp;Alipofika karibu na Yerusalemu, katika mteremko wa mlima wa Mizeituni, umati wote na wanafunzi wake, wakaanza kushangilia na kumtukuza Mungu kwa sauti kubwa, kwa sababu ya mambo makuu waliyoyaona;</p> 
<p><A NAME="an_19:38">19:38</A>&nbsp;wakawa wanasema: "Abarikiwe Mfalme ajaye kwa jina la Bwana. Amani mbinguni, na utukufu juu mbinguni!"</p> 
<p><A NAME="an_19:39">19:39</A>&nbsp;Hapo baadhi ya Mafarisayo waliokuwako katika lile kundi la watu, wakamwambia Yesu, "Mwalimu, wanyamazishe wanafunzi wako!"</p> 
<p><A NAME="an_19:40">19:40</A>&nbsp;Yesu akawajibu, "Nawaambieni, kama hawa wakinyamaza, hakika hayo mawe yatapaza sauti."</p> 
<p><A NAME="an_19:41">19:41</A>&nbsp;Alipokaribia zaidi na kuuona ule mji, Yesu aliulilia</p> 
<p><A NAME="an_19:42">19:42</A>&nbsp;akisema: "Laiti ungelijua leo hii yale yaletayo amani! Lakini sasa yamefichika machoni pako.</p> 
<p><A NAME="an_19:43">19:43</A>&nbsp;Maana siku zaja ambapo adui zako watakuzungushia maboma, watakuzingira na kukusonga pande zote.</p> 
<p><A NAME="an_19:44">19:44</A>&nbsp;Watakupondaponda wewe pamoja na watoto wako ndani ya kuta zako; hawatakuachia hata jiwe moja juu jingine, kwa sababu hukuutambua wakati Mungu alipokujia kukuokoa."</p> 
<p><A NAME="an_19:45">19:45</A>&nbsp;Kisha, Yesu aliingia Hekaluni, akaanza kuwafukuzia nje wafanyabiashara</p> 
<p><A NAME="an_19:46">19:46</A>&nbsp;akisema, "Imeandikwa: Nyumba yangu itakuwa nyumba ya sala; lakini ninyi mmeifanya kuwa pango la wanyang'anyi."</p> 
<p><A NAME="an_19:47">19:47</A>&nbsp;Yesu akawa anafundisha kila siku Hekaluni. Makuhani wakuu, walimu wa Sheria na viongozi wa watu walitaka kumwangamiza,</p> 
<p><A NAME="an_19:48">19:48</A>&nbsp;lakini hawakuwa na la kufanya, maana watu wote walikuwa wakimsikiliza kwa makini kabisa.</p> 
<p><A NAME="an_20:1">20:1</A>&nbsp;Siku moja, Yesu alipokuwa akiwafundisha watu Hekaluni na kuwahubiria juu ya Habari Njema, makuhani wakuu na walimu wa Sheria pamoja na wazee walifika,</p> 
<p><A NAME="an_20:2">20:2</A>&nbsp;wakasema, "Tuambie! Unafanya mambo haya kwa mamlaka gani?"</p> 
<p><A NAME="an_20:3">20:3</A>&nbsp;Yesu akawaambia, "Na mimi nitawaulizeni swali:</p> 
<p><A NAME="an_20:4">20:4</A>&nbsp;mamlaka ya Yohane ya kubatiza yalitoka kwa Mungu au kwa watu?"</p> 
<p><A NAME="an_20:5">20:5</A>&nbsp;Lakini wao wakajadiliana hivi: "Tukisema yalitoka mbinguni, yeye atatuuliza: Mbona hamkumsadiki?</p> 
<p><A NAME="an_20:6">20:6</A>&nbsp;Na tukisema yalitoka kwa binadamu, watu wote hapa watatupiga mawe, maana wote wanaamini kwamba Yohane alikuwa nabii."</p> 
<p><A NAME="an_20:7">20:7</A>&nbsp;Basi, wakamwambia, "Hatujui mamlaka hayo yalitoka wapi."</p> 
<p><A NAME="an_20:8">20:8</A>&nbsp;Yesu akawaambia, "Hata mimi sitawaambia ninafanya mambo haya kwa mamlaka gani."</p> 
<p><A NAME="an_20:9">20:9</A>&nbsp;Yesu akaendelea kuwaambia watu mfano huu: "Mtu mmoja alilima shamba la mizabibu, akalikodisha kwa wakulima; kisha akasafiri hadi nchi ya mbali, akakaa huko kwa muda mrefu.</p> 
<p><A NAME="an_20:10">20:10</A>&nbsp;Wakati wa mavuno, mtu huyo alimtuma mtumishi wake kwa wale wakulima, akachukue sehemu ya matunda ya shamba la mizabibu. Lakini wale wakulima wakampiga mtumishi huyo wakamrudisha mikono mitupu.</p> 
<p><A NAME="an_20:11">20:11</A>&nbsp;Yule bwana akamtuma tena mtumishi mwingine; lakini wao wakampiga huyo vilevile na kumtendea vibaya, wakamrudisha mikono mitupu.</p> 
<p><A NAME="an_20:12">20:12</A>&nbsp;Akamtuma tena wa tatu; huyu naye, baada ya kumwumiza, wakamfukuza.</p> 
<p><A NAME="an_20:13">20:13</A>&nbsp;Yule mwenye shamba akafikiri: Nitafanya nini? Nitamtuma mwanangu mpenzi; labda watamjali yeye.</p> 
<p><A NAME="an_20:14">20:14</A>&nbsp;Wale wakulima walipomwona tu, wakasemezana: Huyu ndiye mrithi. Basi, tumwue ili urithi wake uwe wetu.</p> 
<p><A NAME="an_20:15">20:15</A>&nbsp;Basi, wakamtoa nje ya lile shamba la mizabibu, wakamwua." Yesu akauliza, "Yule mwenye shamba atawafanya nini hao wakulima?</p> 
<p><A NAME="an_20:16">20:16</A>&nbsp;Atakuja kuwaangamiza wakulima hao, na atawapa wakulima wengine hilo shamba la mizabibu." Watu waliposikia maneno hayo, walisema: "Hasha! Yasitukie hata kidogo!"</p> 
<p><A NAME="an_20:17">20:17</A>&nbsp;Lakini Yesu akawatazama, akawaambia, "Maandiko haya Matakatifu yana maana gani basi? Jiwe walilokataa waashi, sasa limekuwa jiwe kuu la msingi!</p> 
<p><A NAME="an_20:18">20:18</A>&nbsp;Mtu yeyote akianguka juu ya jiwe hilo, atavunjika vipandevipande; na likimwangukia mtu yeyote, litamsaga kabisa."</p> 
<p><A NAME="an_20:19">20:19</A>&nbsp;Walimu wa Sheria na makuhani wakuu walifahamu kwamba mfano huo ulikuwa unawahusu, na hivyo walitaka kumkamata palepale, ila tu waliogopa watu.</p> 
<p><A NAME="an_20:20">20:20</A>&nbsp;Basi, wakawa wanatafuta wakati wa kufaa. Wakawahonga watu fulani wajisingizie kuwa wema, wakawatuma wamnase Yesu kwa maswali, na hivyo waweze kumtia nguvuni na kumpeleka kwa wakuu wa serikali.</p> 
<p><A NAME="an_20:21">20:21</A>&nbsp;Hao wapelelezi wakamwambia, "Mwalimu, tunajua kwamba unasema na kufundisha mambo ya kweli; tunajua kwamba wewe huna ubaguzi; wewe wafundisha ukweli juu ya njia ya Mungu.</p> 
<p><A NAME="an_20:22">20:22</A>&nbsp;Basi, twambie kama ni halali, au la, kulipa kodi kwa Kaisari!"</p> 
<p><A NAME="an_20:23">20:23</A>&nbsp;Yesu alitambua mtego wao, akawaambia,</p> 
<p><A NAME="an_20:24">20:24</A>&nbsp;"Nionyesheni sarafu. Je, sura na chapa ni vya nani?"</p> 
<p><A NAME="an_20:25">20:25</A>&nbsp;Nao wakamjibu, "Ni vya Kaisari." Yesu akawaambia, "Basi, mpeni Kaisari vilivyo vyake Kaisari, na Mungu vilivyo vyake Mungu."</p> 
<p><A NAME="an_20:26">20:26</A>&nbsp;Hawakufaulu kumnasa kwa neno lolote pale mbele ya watu na hivyo wakakaa kimya wakilistaajabia jibu lake.</p> 
<p><A NAME="an_20:27">20:27</A>&nbsp;Kisha Masadukayo, ambao husema kwamba wafu hawafufuki, wakamjia Yesu, wakasema:</p> 
<p><A NAME="an_20:28">20:28</A>&nbsp;"Mwalimu, Mose alituandikia kwamba kama ndugu ya mtu fulani akifa na kumwacha mjane wake bila watoto, ni lazima ndugu yake amchukue huyo mama mjane, amzalie watoto ndugu yake marehemu.</p> 
<p><A NAME="an_20:29">20:29</A>&nbsp;Sasa, wakati mmoja kulikuwa na ndugu saba. Yule wa kwanza alioa na baadaye akafa bila kuacha mtoto.</p> 
<p><A NAME="an_20:30">20:30</A>&nbsp;Yule ndugu wa pili akamwoa yule mjane, naye pia, akafa;</p> 
<p><A NAME="an_20:31">20:31</A>&nbsp;na ndugu wa tatu vilevile. Mambo yakawa yaleyale kwa wote saba--wote walikufa bila kuacha watoto.</p> 
<p><A NAME="an_20:32">20:32</A>&nbsp;Mwishowe akafa pia yule mwanamke.</p> 
<p><A NAME="an_20:33">20:33</A>&nbsp;Je, siku wafu watakapofufuliwa, mwanamke huyo atakuwa mke wa nani? Alikuwa ameolewa na wote saba."</p> 
<p><A NAME="an_20:34">20:34</A>&nbsp;Yesu akawaambia, "Watu wa nyakati hizi huoa na kuolewa;</p> 
<p><A NAME="an_20:35">20:35</A>&nbsp;lakini wale ambao Mungu atawawezesha kushiriki ule wakati wa ufufuo, hawataoa wala kuolewa.</p> 
<p><A NAME="an_20:36">20:36</A>&nbsp;Ama hakika, hawawezi kufa tena, kwa sababu watakuwa kama malaika, na ni watoto wa Mungu kwa vile wamefufuliwa katika wafu.</p> 
<p><A NAME="an_20:37">20:37</A>&nbsp;Lakini, kwamba kuna kufufuka kutoka wafu, hata Mose alithibitisha jambo hilo katika Maandiko Matakatifu. Katika sehemu ya Maandiko Matakatifu juu ya kile kichaka kilichokuwa kinawaka moto, anamtaja Bwana kama Mungu wa Abrahamu, Isaka na Yakobo.</p> 
<p><A NAME="an_20:38">20:38</A>&nbsp;Basi, yeye si Mungu wa wafu, bali ni Mungu wa wale walio hai; maana wale aliowaita kwake, wanaishi naye."</p> 
<p><A NAME="an_20:39">20:39</A>&nbsp;Baadhi ya wale walimu wa Sheria wakasema, "Mwalimu, umejibu vema kabisa."</p> 
<p><A NAME="an_20:40">20:40</A>&nbsp;Walisema hivyo kwa sababu hawakuthubutu kumwuliza tena maswali mengine.</p> 
<p><A NAME="an_20:41">20:41</A>&nbsp;Yesu akawauliza, "Yasemekanaje kwamba Kristo ni mwana wa Daudi?</p> 
<p><A NAME="an_20:42">20:42</A>&nbsp;Maana Daudi mwenyewe anasema katika Zaburi: Bwana alimwambia Bwana wangu: Keti upande wangu wa kulia</p> 
<p><A NAME="an_20:43">20:43</A>&nbsp;mpaka niwafanye adui zako kama kiti cha kuwekea miguu yako.</p> 
<p><A NAME="an_20:44">20:44</A>&nbsp;Ikiwa Daudi anamwita yeye, Bwana, basi atakuwaje mwanawe?"</p> 
<p><A NAME="an_20:45">20:45</A>&nbsp;Yesu aliwaambia wanafunzi wake mbele ya watu wote,</p> 
<p><A NAME="an_20:46">20:46</A>&nbsp;"Jihadharini na walimu wa Sheria ambao hupenda kupitapita wamevalia kanzu. Hupenda kusalimiwa na watu kwa heshima masokoni, huketi mahali pa heshima katika masunagogi na kuchukua nafasi za heshima katika karamu.</p> 
<p><A NAME="an_20:47">20:47</A>&nbsp;Huwadhulumu wajane huku wakisingizia kuwa wema kwa kusali sala ndefu. Hao watapata hukumu kali zaidi!"</p> 
<p><A NAME="an_21:1">21:1</A>&nbsp;Yesu alitazama kwa makini, akawaona matajiri walivyokuwa wanatia sadaka zao katika hazina ya Hekalu,</p> 
<p><A NAME="an_21:2">21:2</A>&nbsp;akamwona pia mama mmoja mjane akitumbukiza humo sarafu mbili ndogo.</p> 
<p><A NAME="an_21:3">21:3</A>&nbsp;Basi, akasema, "Nawaambieni kweli, mama huyu mjane ametia zaidi katika hazina kuliko wote.</p> 
<p><A NAME="an_21:4">21:4</A>&nbsp;Kwa maana, wengine wote wametoa sadaka zao kutokana na ziada ya mali zao, lakini huyu mama, ingawa ni maskini, ametoa kila kitu alichohitaji kwa kuishi."</p> 
<p><A NAME="an_21:5">21:5</A>&nbsp;Baadhi ya wanafunzi walikuwa wanazungumza juu ya Hekalu, jinsi lilivyopambwa kwa mawe ya thamani, pamoja na sadaka zilizotolewa kwa Mungu. Yesu akasema,</p> 
<p><A NAME="an_21:6">21:6</A>&nbsp;"Haya yote mnayoyaona--zitakuja siku ambapo hakuna hata jiwe moja litakalosalia juu ya lingine; kila kitu kitaharibiwa."</p> 
<p><A NAME="an_21:7">21:7</A>&nbsp;Basi, wakamwuliza, "Mwalimu, mambo hayo yatatokea lini? Na ni ishara gani zitakazoonyesha kwamba karibu mambo hayo yatokee?"</p> 
<p><A NAME="an_21:8">21:8</A>&nbsp;Yesu akawajibu, "Jihadharini, msije mkadanganyika. Maana wengi watatokea na kulitumia jina langu wakisema: Mimi ndiye, na, Wakati ule umekaribia. Lakini ninyi msiwafuate!</p> 
<p><A NAME="an_21:9">21:9</A>&nbsp;Basi, mtakaposikia habari za vita na misukosuko, msitishike; maana ni lazima hayo yatokee kwanza, lakini mwisho wa yote, bado."</p> 
<p><A NAME="an_21:10">21:10</A>&nbsp;Halafu akaendelea kusema: "Taifa moja litapigana na taifa lingine, na ufalme mmoja utapigana na ufalme mwingine.</p> 
<p><A NAME="an_21:11">21:11</A>&nbsp;Kila mahali kutakuwa na mitetemeko mikubwa ya ardhi, kutakuwa na njaa na tauni. Kutakuwa na vituko vya kutisha na ishara kubwa angani.</p> 
<p><A NAME="an_21:12">21:12</A>&nbsp;Lakini kabla ya kutokea hayo yote, watawatieni nguvuni, watawatesa na kuwapelekeni katika masunagogi na kuwatia gerezani; mtapelekwa mbele ya wafalme na watawala kwa ajili ya jina langu.</p> 
<p><A NAME="an_21:13">21:13</A>&nbsp;Hii itawapeni fursa ya kushuhudia Habari Njema.</p> 
<p><A NAME="an_21:14">21:14</A>&nbsp;Muwe na msimamo huu mioyoni mwenu: hakuna kufikiria kabla ya wakati juu ya jinsi mtakavyojitetea,</p> 
<p><A NAME="an_21:15">21:15</A>&nbsp;kwa sababu mimi mwenyewe nitawapeni ufasaha wa maneno na hekima, hivyo kwamba zenu hawataweza kustahimili wala kupinga.</p> 
<p><A NAME="an_21:16">21:16</A>&nbsp;Wazazi wenu, ndugu, jamaa na rafiki zenu watawasaliti ninyi; na baadhi yenu mtauawa.</p> 
<p><A NAME="an_21:17">21:17</A>&nbsp;Watu wote watawachukieni kwa sababu ya jina langu.</p> 
<p><A NAME="an_21:18">21:18</A>&nbsp;Lakini, hata unywele mmoja wa vichwa vyenu hautapotea.</p> 
<p><A NAME="an_21:19">21:19</A>&nbsp;Kwa uvumilivu wenu, mtayaokoa maisha yenu.</p> 
<p><A NAME="an_21:20">21:20</A>&nbsp;"Mtakapoona mji wa Yerusalemu umezungukwa na majeshi, ndipo mtambue ya kwamba wakati umefika ambapo mji huo utaharibiwa.</p> 
<p><A NAME="an_21:21">21:21</A>&nbsp;Hapo walioko Yudea wakimbilie milimani; wale walio mjini watoke; na wale walio mashambani wasirudi mjini.</p> 
<p><A NAME="an_21:22">21:22</A>&nbsp;Kwa maana siku hizo ni siku za adhabu, ili yote yaliyoandikwa yatimie.</p> 
<p><A NAME="an_21:23">21:23</A>&nbsp;Ole wao waja wazito na wanyonyeshao siku hizo! Kwa maana kutakuwa na dhiki kubwa katika nchi, na hasira ya Mungu itawajia watu hawa.</p> 
<p><A NAME="an_21:24">21:24</A>&nbsp;Wengine watauawa kwa upanga, wengine watachukuliwa mateka katika nchi zote; na mji wa Yerusalemu utakanyagwa na watu wa mataifa mengine, hadi nyakati zao zitakapotimia.</p> 
<p><A NAME="an_21:25">21:25</A>&nbsp;"Kutakuwa na ishara katika jua na mwezi na nyota. Mataifa duniani yatakuwa na dhiki kwa sababu ya wasiwasi kutokana na mshindo wa mawimbi ya bahari.</p> 
<p><A NAME="an_21:26">21:26</A>&nbsp;Watu watazirai kwa sababu ya uoga, wakitazamia mambo yatakayoupata ulimwengu; kwa maana nguvu za mbingu zitatikiswa.</p> 
<p><A NAME="an_21:27">21:27</A>&nbsp;Halafu, watamwona Mwana wa Mtu akija katika wingu, mwenye nguvu na utukufu mwingi.</p> 
<p><A NAME="an_21:28">21:28</A>&nbsp;Wakati mambo hayo yatakapoanza kutukia, simameni na kuinua vichwa vyenu juu, kwa maana ukombozi wenu umekaribia."</p> 
<p><A NAME="an_21:29">21:29</A>&nbsp;Kisha akawaambia mfano: "Angalieni mtini na miti mingine yote.</p> 
<p><A NAME="an_21:30">21:30</A>&nbsp;Mnapoona kwamba imeanza kuchipua majani, mwatambua kwamba wakati wa kiangazi umekaribia.</p> 
<p><A NAME="an_21:31">21:31</A>&nbsp;Vivyo hivyo, mtakapoona mambo hayo yanatendeka, mtatambua kwamba Ufalme wa Mungu umekaribia.</p> 
<p><A NAME="an_21:32">21:32</A>&nbsp;Nawaambieni hakika, kizazi hiki cha sasa hakitapita kabla ya hayo yote kutendeka.</p> 
<p><A NAME="an_21:33">21:33</A>&nbsp;Mbingu na dunia vitapita, lakini maneno yangu hayatapita.</p> 
<p><A NAME="an_21:34">21:34</A>&nbsp;"Muwe macho, mioyo yenu isije ikalemewa na anasa, ulevi na shughuli za maisha haya. La sivyo, Siku ile itawajieni ghafla.</p> 
<p><A NAME="an_21:35">21:35</A>&nbsp;Kwa maana itawajia kama mtego, wote wanaoishi duniani pote.</p> 
<p><A NAME="an_21:36">21:36</A>&nbsp;Muwe waangalifu basi, na salini daima ili muweze kupata nguvu ya kupita salama katika mambo haya yote yatakayotokea, na kusimama mbele ya Mwana wa Mtu."</p> 
<p><A NAME="an_21:37">21:37</A>&nbsp;Wakati wa mchana, siku hizo, Yesu alikuwa akifundisha watu Hekaluni; lakini usiku alikuwa akienda katika mlima wa Mizeituni na kukaa huko.</p> 
<p><A NAME="an_21:38">21:38</A>&nbsp;Watu wote walikuwa wanakwenda Hekaluni asubuhi na mapema, wapate kumsikiliza.</p> 
<p><A NAME="an_22:1">22:1</A>&nbsp;Sikukuu ya Mikate Isiyotiwa chachu, iitwayo Pasaka, ilikuwa inakaribia.</p> 
<p><A NAME="an_22:2">22:2</A>&nbsp;Makuhani wakuu na walimu wa Sheria wakawa wanatafuta njia ya kumwua Yesu, lakini waliwaogopa watu.</p> 
<p><A NAME="an_22:3">22:3</A>&nbsp;Basi, Shetani akamwingia Yuda aitwae Iskarioti, mmoja wa wale mitume kumi na wawili.</p> 
<p><A NAME="an_22:4">22:4</A>&nbsp;Yuda akaenda akajadiliana na makuhani wakuu na walinzi wa Hekalu kuhusu atakavyomsaliti Yesu kwao.</p> 
<p><A NAME="an_22:5">22:5</A>&nbsp;Nao wakafurahi na kupatana naye kumlipa fedha.</p> 
<p><A NAME="an_22:6">22:6</A>&nbsp;Yuda akakubali, na akawa anatafuta nafasi nzuri ya kumkabidhi kwao bila umati wa watu kujua.</p> 
<p><A NAME="an_22:7">22:7</A>&nbsp;Basi, siku ya Mikate Isiyotiwa chachu ikafika. Hiyo ndiyo siku ambayo mwana kondoo wa Pasaka huchinjwa.</p> 
<p><A NAME="an_22:8">22:8</A>&nbsp;Hivyo Yesu akawatuma Petro na Yohane, akawaambia, "Nendeni mkatuandalie karamu ili tupate kula Pasaka."</p> 
<p><A NAME="an_22:9">22:9</A>&nbsp;Nao wakamwuliza, "Unataka tuiandae wapi?"</p> 
<p><A NAME="an_22:10">22:10</A>&nbsp;Akawaambia, "Sikilizeni! Mtakapokuwa mnakwenda mjini, mtakutana na mwanamume anayebeba mtungi wa maji. Mfuateni mpaka ndani ya nyumba atakayoingia.</p> 
<p><A NAME="an_22:11">22:11</A>&nbsp;Mwambieni mwenye nyumba: Mwalimu anakuuliza, kiko wapi kile chumba ambamo nitakula Pasaka pamoja na wanafunzi wangu?</p> 
<p><A NAME="an_22:12">22:12</A>&nbsp;Naye atawaonyesheni chumba kikubwa ghorofani ambacho kimepambwa. Andalieni humo."</p> 
<p><A NAME="an_22:13">22:13</A>&nbsp;Basi, wakaenda, wakakuta kila kitu sawa kama Yesu alivyokuwa amewaambia; wakaandaa karamu ya Pasaka.</p> 
<p><A NAME="an_22:14">22:14</A>&nbsp;Saa ilipotimia, Yesu akakaa kula chakula pamoja na mitume wake.</p> 
<p><A NAME="an_22:15">22:15</A>&nbsp;Akawaambia, "Nimetamani sana kula Pasaka hii pamoja nanyi kabla ya kuteswa kwangu.</p> 
<p><A NAME="an_22:16">22:16</A>&nbsp;Maana nawaambieni, sitaila tena hadi hapo itakapokamilika katika Ufalme wa Mungu."</p> 
<p><A NAME="an_22:17">22:17</A>&nbsp;Kisha akatwaa kikombe, akashukuru akasema, "Pokeeni, mgawanye ninyi kwa ninyi.</p> 
<p><A NAME="an_22:18">22:18</A>&nbsp;Kwa maana nawaambieni, sitakunywa tena divai ya zabibu mpaka Ufalme wa Mungu utakapokuja."</p> 
<p><A NAME="an_22:19">22:19</A>&nbsp;Halafu akatwaa mkate, akashukuru, akaumega, akawapa akisema, "Huu ni mwili wangu, unaotolewa kwa ajili yenu. Fanyeni hivi kwa kunikumbuka."</p> 
<p><A NAME="an_22:20">22:20</A>&nbsp;Akafanya vivyo hivyo na kikombe, baada ya chakula, akisema, "Kikombe hiki ni agano jipya linalothibitishwa kwa damu yangu inayomwagika kwa ajili yenu.</p> 
<p><A NAME="an_22:21">22:21</A>&nbsp;"Lakini, tazameni! Yule atakayenisaliti yuko nami hapa mezani.</p> 
<p><A NAME="an_22:22">22:22</A>&nbsp;Kweli Mwana wa Mtu anakwenda kuuawa kama ilivyopangwa, lakini ole wake mtu anayemsaliti."</p> 
<p><A NAME="an_22:23">22:23</A>&nbsp;Hapo wakaanza kuulizana wao kwa wao ni nani kati yao atakayefanya jambo hilo.</p> 
<p><A NAME="an_22:24">22:24</A>&nbsp;Kulitokea ubishi kati ya hao mitume kuhusu nani miongoni mwao anayefikiriwa kuwa mkuu zaidi kuliko wengine.</p> 
<p><A NAME="an_22:25">22:25</A>&nbsp;Yesu akawaambia, "Wafalme wa mataifa huwatawala watu wao kwa mabavu, nao huitwa wafadhili wa watu.</p> 
<p><A NAME="an_22:26">22:26</A>&nbsp;Lakini isiwe hivyo kati yenu; bali, yule aliye mkuu kati yenu ni lazima awe mdogo wa wote, na aliye kiongozi lazima awe kama mtumishi.</p> 
<p><A NAME="an_22:27">22:27</A>&nbsp;Kwa maana, ni nani aliye mkuu: yule anayeketi mezani kula chakula, ama yule anayetumikia? Bila shaka ni yule anayeketi mezani kula chakula! Hata hivyo, mimi niko hapa kati yenu kama mtumishi.</p> 
<p><A NAME="an_22:28">22:28</A>&nbsp;"Ninyi ndio mliobaki nami wakati wote wa majaribu yangu;</p> 
<p><A NAME="an_22:29">22:29</A>&nbsp;na, kama vile Baba yangu alivyonikabidhi Ufalme, vivyo hivyo nami nitawakabidhi ninyi Ufalme.</p> 
<p><A NAME="an_22:30">22:30</A>&nbsp;Mtakula na kunywa mezani pangu katika ufalme wangu, na mtaketi katika viti vya enzi kuyahukumu makabila kumi na mawili ya Israeli.</p> 
<p><A NAME="an_22:31">22:31</A>&nbsp;"Simoni, Simoni! Sikiliza! Shetani alitaka kuwapepeta ninyi kama mtu anavyopepeta ngano.</p> 
<p><A NAME="an_22:32">22:32</A>&nbsp;Lakini mimi nimekuombea ili imani yako isipungue. Nawe utakaponirudia, watie moyo ndugu zako."</p> 
<p><A NAME="an_22:33">22:33</A>&nbsp;Naye Petro akamjibu, "Bwana, mimi niko tayari kwenda pamoja nawe gerezani, na hata kufa."</p> 
<p><A NAME="an_22:34">22:34</A>&nbsp;Yesu akamjibu, "Nakwambia wewe Petro, kabla jogoo hajawika leo utakuwa umenikana mara tatu."</p> 
<p><A NAME="an_22:35">22:35</A>&nbsp;Kisha, Yesu akawauliza wanafunzi wake, "Wakati nilipowatuma bila mfuko wa fedha wala mkoba wala viatu, mlitindikiwa chochote?" Wakajibu, "La."</p> 
<p><A NAME="an_22:36">22:36</A>&nbsp;Naye akawaambia, "Lakini sasa, yule aliye na mfuko wa fedha auchukue; na aliye na mkoba, hali kadhalika. Na yeyote asiye na upanga, auze koti lake anunue mmoja.</p> 
<p><A NAME="an_22:37">22:37</A>&nbsp;Maana nawaambieni, haya maneno ya Maandiko Matakatifu: Aliwekwa kundi moja na wahalifu, ni lazima yatimie. Naam, yale yanayonihusu yanafikia ukamilifu wake."</p> 
<p><A NAME="an_22:38">22:38</A>&nbsp;Nao wakasema, "Bwana, tazama; hapa kuna panga mbili." Naye akasema, "Basi!"</p> 
<p><A NAME="an_22:39">22:39</A>&nbsp;Yesu akatoka, na kama ilivyokuwa desturi yake, akaenda katika mlima wa Mizeituni; wanafunzi wake wakamfuata.</p> 
<p><A NAME="an_22:40">22:40</A>&nbsp;Alipofika huko akawaambia, "Salini, msije mkaingia katika kishawishi."</p> 
<p><A NAME="an_22:41">22:41</A>&nbsp;Kisha akawaacha, akaenda umbali wa mtu kuweza kutupa jiwe, akapiga magoti, akasali:</p> 
<p><A NAME="an_22:42">22:42</A>&nbsp;"Baba, kama wapenda, ukiondoe kwangu kikombe hiki; hata hivyo, mapenzi yako yatimizwe, wala siyo yangu."</p> 
<p><A NAME="an_22:43">22:43</A>&nbsp;Hapo, malaika kutoka mbinguni, akamtokea ili kumtia moyo.</p> 
<p><A NAME="an_22:44">22:44</A>&nbsp;Akiwa katika uchungu mkubwa, alisali kwa bidii zaidi; na jasho likamtoka, kama matone ya damu, likatiririka mpaka chini.</p> 
<p><A NAME="an_22:45">22:45</A>&nbsp;Baada ya kusali, aliwarudia wanafunzi wake, akawakuta wamelala, kwani walikuwa na huzuni.</p> 
<p><A NAME="an_22:46">22:46</A>&nbsp;Akawaambia, "Mbona mnalala? Amkeni msali, msije mkaingia katika kishawishi."</p> 
<p><A NAME="an_22:47">22:47</A>&nbsp;Alipokuwa bado anaongea, kundi la watu likaja likiongozwa na yule aliyeitwa Yuda, mmoja wa wale mitume kumi na wawili. Yuda akaenda kumsalimu Yesu kwa kumbusu.</p> 
<p><A NAME="an_22:48">22:48</A>&nbsp;Lakini Yesu akamwambia, "Yuda! Je, unamsaliti Mwana wa Mtu kwa kumbusu?"</p> 
<p><A NAME="an_22:49">22:49</A>&nbsp;Wale wanafunzi wake walipoona hayo wakasema, "Bwana, tutumie panga zetu?"</p> 
<p><A NAME="an_22:50">22:50</A>&nbsp;Na mmoja wao akampiga upanga mtumishi wa Kuhani Mkuu, akamkata sikio lake la kulia.</p> 
<p><A NAME="an_22:51">22:51</A>&nbsp;Hapo, Yesu akasema, "Acha! Hii inatosha." Akaligusa sikio la mtu huyo akaliponya.</p> 
<p><A NAME="an_22:52">22:52</A>&nbsp;Kisha Yesu akawaambia makuhani wakuu, wakubwa wa walinzi wa Hekalu na wazee waliokuja kumkamata: "Je, mmekuja na mapanga na marungu kunikamata kana kwamba mimi ni mnyang'anyi?</p> 
<p><A NAME="an_22:53">22:53</A>&nbsp;Nilipokuwa pamoja nanyi kila siku Hekaluni hamkunitia nguvuni. Lakini, huu ndio wakati wenu hasa, ndio wakati wa utawala wa giza."</p> 
<p><A NAME="an_22:54">22:54</A>&nbsp;Basi, wakamkamata, wakamchukua na kwenda naye nyumbani kwa Kuhani Mkuu. Petro akawa anamfuata nyuma kwa mbali.</p> 
<p><A NAME="an_22:55">22:55</A>&nbsp;Moto ulikuwa umewashwa katikati ya ua, nao wakawa wameketi pamoja Petro akiwa miongoni mwao.</p> 
<p><A NAME="an_22:56">22:56</A>&nbsp;Mjakazi mmoja alipomwona Petro ameketi karibu na moto, akamkodolea macho, akasema, "Mtu huyu alikuwa pia pamoja na Yesu."</p> 
<p><A NAME="an_22:57">22:57</A>&nbsp;Lakini Petro akakana akisema, "Wee! simjui mimi."</p> 
<p><A NAME="an_22:58">22:58</A>&nbsp;Baadaye kidogo, mtu mwingine akamwona Petro, akasema, "Wewe ni mmoja wao." Lakini Petro akajibu "Bwana we; si mimi!"</p> 
<p><A NAME="an_22:59">22:59</A>&nbsp;Kama saa moja baadaye, mtu mwingine akasisitiza, "Hakika huyu alikuwa pamoja naye; ametoka Galilaya ati."</p> 
<p><A NAME="an_22:60">22:60</A>&nbsp;Lakini Petro akasema, "Bwana wee; sijui hata unachosema!" Na papo hapo, akiwa bado anaongea, jogoo akawika.</p> 
<p><A NAME="an_22:61">22:61</A>&nbsp;Bwana akageuka na kumtazama Petro, naye Petro akakumbuka yale aliyokuwa ameambiwa na Bwana: "Leo kabla jogoo hajawika, utanikana mara tatu."</p> 
<p><A NAME="an_22:62">22:62</A>&nbsp;Hapo akatoka nje, akalia sana.</p> 
<p><A NAME="an_22:63">22:63</A>&nbsp;Wale watu waliokuwa wanamchunga Yesu, walimpiga na kumdhihaki.</p> 
<p><A NAME="an_22:64">22:64</A>&nbsp;Walimfunga kitambaa usoni, wakawa wanamwuliza, "Ni nani aliyekupiga? Hebu bashiri tuone!"</p> 
<p><A NAME="an_22:65">22:65</A>&nbsp;Wakamtolea maneno mengi ya matusi.</p> 
<p><A NAME="an_22:66">22:66</A>&nbsp;Kulipokucha, kikao cha wazee wa watu kilifanyika, ambacho kilihudhuriwa na makuhani wakuu na walimu wa Sheria. Yesu akaletwa mbele ya Baraza hilo.</p> 
<p><A NAME="an_22:67">22:67</A>&nbsp;Nao wakamwambia, "Twambie! Je, wewe ndiwe Kristo?" Lakini Yesu akawaambia, "Hata kama nikiwaambieni, hamtasadiki;</p> 
<p><A NAME="an_22:68">22:68</A>&nbsp;na hata kama nikiwaulizeni swali, hamtanijibu.</p> 
<p><A NAME="an_22:69">22:69</A>&nbsp;Lakini tangu sasa, Mwana wa Mtu atakuwa ameketi upande wa kulia wa Mungu Mwenyezi."</p> 
<p><A NAME="an_22:70">22:70</A>&nbsp;Hapo wote wakasema, "Ndiyo kusema wewe ni Mwana wa Mungu?" Naye akasema, "Ninyi mnasema kwamba mimi ndiye."</p> 
<p><A NAME="an_22:71">22:71</A>&nbsp;Nao wakasema, "Je, tunahitaji ushahidi mwingine? Sisi wenyewe tumesikia akisema kwa mdomo wake mwenyewe."</p> 
<p><A NAME="an_23:1">23:1</A>&nbsp;Kisha, wote kwa jumla, wakasimama, wakampeleka Yesu mbele ya Pilato.</p> 
<p><A NAME="an_23:2">23:2</A>&nbsp;Wakaanza kumshtaki wakisema: "Tulimkuta mtu huyu akiwapotosha watu wetu, akipinga kulipa kodi kwa Kaisari na kujiita ati yeye ni Kristo, Mfalme."</p> 
<p><A NAME="an_23:3">23:3</A>&nbsp;Pilato akamwuliza Yesu, "Wewe ni Mfalme wa Wayahudi?" Yesu akamjibu, "Wewe umesema."</p> 
<p><A NAME="an_23:4">23:4</A>&nbsp;Pilato akawaambia makuhani wakuu na umati wa watu, "Sioni kosa lolote katika mtu huyu."</p> 
<p><A NAME="an_23:5">23:5</A>&nbsp;Lakini wao wakasisitiza wakisema: "Anawachochea watu kwa mafundisho yake katika nchi yote ya Yudea; alianza Galilaya, na sasa yuko hapa."</p> 
<p><A NAME="an_23:6">23:6</A>&nbsp;Pilato aliposikia hayo, akauliza, "Je, mtu huyu ni mwenyeji wa Galilaya?"</p> 
<p><A NAME="an_23:7">23:7</A>&nbsp;Alipojua kwamba Yesu alikuwa chini ya utawala wa Herode, akampeleka kwa Herode, ambaye wakati huo alikuwa Yerusalemu.</p> 
<p><A NAME="an_23:8">23:8</A>&nbsp;Herode alifurahi sana alipomwona Yesu. Alikuwa amekwisha sikia habari zake, na hivyo alikuwa anatazamia kwa muda mrefu kumwona kwa macho yake mwenyewe. Zaidi ya hayo, alikuwa anatumaini kumwona Yesu akitenda mwujiza.</p> 
<p><A NAME="an_23:9">23:9</A>&nbsp;Basi, akamwuliza maswali mengi kwa muda mrefu, lakini Yesu hakumjibu neno.</p> 
<p><A NAME="an_23:10">23:10</A>&nbsp;Makuhani wakuu na walimu wa Sheria wakajitokeza mbele, wakatoa mashtaka yao kwa nguvu sana.</p> 
<p><A NAME="an_23:11">23:11</A>&nbsp;Basi, herode pamoja na maaskari wake, wakamwaibisha Yesu na kumfanyia mzaha; kisha wakamvika vazi la kifalme, wakamrudisha kwa Pilato.</p> 
<p><A NAME="an_23:12">23:12</A>&nbsp;Herode na Pilato, ambao hapo awali walikuwa maadui, tangu siku hiyo wakawa marafiki.</p> 
<p><A NAME="an_23:13">23:13</A>&nbsp;Basi, Pilato akaitisha mkutano wa makuhani wakuu, viongozi na watu,</p> 
<p><A NAME="an_23:14">23:14</A>&nbsp;akawaambia, "Mmemleta mtu huyu kwangu mkisema kwamba alikuwa anawapotosha watu. Sasa sikilizeni! Baada ya kuchunguza jambo hilo mbele yenu, sikumpata na kosa lolote kuhusu mashtaka yenu juu yake.</p> 
<p><A NAME="an_23:15">23:15</A>&nbsp;Wala si mimi tu, bali hata Herode hakuona kosa lolote, kwa maana amemrudisha kwangu. Ni dhahiri kwamba mtu huyu hakufanya chochote kinachostahili adhabu ya kifo.</p> 
<p><A NAME="an_23:16">23:16</A>&nbsp;Hivyo, nitaamuru apigwe viboko, halafu nitamwachilia."</p> 
<p><A NAME="an_23:17">23:17</A>&nbsp;Kila sikukuu ya Pasaka, ilimlazimu Pilato kuwafungulia mfungwa mmoja.</p> 
<p><A NAME="an_23:18">23:18</A>&nbsp;Lakini wote wakapiga kelele pamoja: "Mwondoe huyo, utufungulie Baraba!"</p> 
<p><A NAME="an_23:19">23:19</A>&nbsp;(Baraba alikuwa ametiwa ndani kwa kusababisha uasi katika mji na pia kwa sababu ya kuua.)</p> 
<p><A NAME="an_23:20">23:20</A>&nbsp;Pilato alitaka kumwachilia Yesu, hivyo akasema nao tena;</p> 
<p><A NAME="an_23:21">23:21</A>&nbsp;lakini wao wakapiga kelele: "Msulubishe, msulubishe!"</p> 
<p><A NAME="an_23:22">23:22</A>&nbsp;Pilato akawaambia mara ya tatu, "Amefanya kosa gani? Sioni kosa lolote kwake linalomstahili auawe; kwa hiyo nitampiga viboko, halafu nimwachilie."</p> 
<p><A NAME="an_23:23">23:23</A>&nbsp;Lakini wao wakazidi kupiga kelele kwa nguvu sana, kwamba Yesu ni lazima asulubiwe. Mwishowe, sauti zao zikashinda.</p> 
<p><A NAME="an_23:24">23:24</A>&nbsp;Basi, Pilato akaamua kwamba matakwa yao yatimizwe.</p> 
<p><A NAME="an_23:25">23:25</A>&nbsp;Akamfungua kutoka gerezani yule waliyemtaka, ambaye alikuwa ametiwa gerezani kwa sababu ya uasi na kuua; akamtoa Yesu kwao, wamfanyie walivyotaka.</p> 
<p><A NAME="an_23:26">23:26</A>&nbsp;Walipokuwa wakimpeleka, walikutana na mtu mmoja, aitwaye Simoni wa Kurene, aliyekuwa anatoka shambani. Basi, walimkamata, wakamtwika ule msalaba auchukue nyuma ya Yesu.</p> 
<p><A NAME="an_23:27">23:27</A>&nbsp;Watu, umati kwa umati, walimfuata; miongoni mwao wakiwemo wanawake waliokuwa wanaomboleza na kumlilia.</p> 
<p><A NAME="an_23:28">23:28</A>&nbsp;Yesu akawageukia, akasema, "Enyi kina mama wa Yerusalemu! Msinililie mimi, ila lieni kwa ajili yenu wenyewe na kwa ajili ya watoto wenu.</p> 
<p><A NAME="an_23:29">23:29</A>&nbsp;Maana, hakika siku zitakuja ambapo watasema: Heri yao wale walio tasa, ambao hawakupata kuzaa wala kunyonyesha watoto!</p> 
<p><A NAME="an_23:30">23:30</A>&nbsp;Wakati huo, ndipo watu wataanza kuiambia milima: Tuangukieni! na vilima, Tufunikeni!</p> 
<p><A NAME="an_23:31">23:31</A>&nbsp;Kwa maana, kama watu wanautendea mti mbichi namna hiyo, itakuwaje kwa mti mkavu?"</p> 
<p><A NAME="an_23:32">23:32</A>&nbsp;Waliwachukua pia watu wengine wawili, wahalifu, wauawe pamoja naye.</p> 
<p><A NAME="an_23:33">23:33</A>&nbsp;Walipofika mahali paitwapo, "Fuvu la Kichwa," ndipo wakamsulubisha Yesu pamoja na wale wahalifu wawili, mmoja upande wake wa kulia na mwingine upande wake wa kushoto.</p> 
<p><A NAME="an_23:34">23:34</A>&nbsp;Yesu akasema, "Baba, uwasamehe kwa maana hawajui wanalofanya." Kisha wakagawana mavazi yake kwa kuyapigia kura.</p> 
<p><A NAME="an_23:35">23:35</A>&nbsp;Watu wakawa wamesimama pale wakitazama. Nao viongozi wakamdhihaki wakisema: "Amewaokoa wengine; sasa na ajiokoe mwenyewe, kama yeye ndiye Kristo, mteule wa Mungu!"</p> 
<p><A NAME="an_23:36">23:36</A>&nbsp;Askari nao walimdhihaki pia; walimwendea wakampa siki</p> 
<p><A NAME="an_23:37">23:37</A>&nbsp;wakisema: "Kama kweli wewe ni Mfalme wa Wayahudi, jiokoe mwenyewe."</p> 
<p><A NAME="an_23:38">23:38</A>&nbsp;Vilevile maandishi haya yalikuwa yameandikwa na kuwekwa juu yake: "Huyu ndiye Mfalme wa Wayahudi."</p> 
<p><A NAME="an_23:39">23:39</A>&nbsp;Mmoja wa wale wahalifu waliotundikwa msalabani, alimtukana akisema: "Je, si kweli kwamba wewe ndiwe Kristo? Basi, jiokoe mwenyewe, utuokoe na sisi pia."</p> 
<p><A NAME="an_23:40">23:40</A>&nbsp;Lakini yule mhalifu mwingine akamkemea mwenzake akisema: "Wewe humwogopi Mungu hata kidogo? Wewe umepata adhabu hiyohiyo.</p> 
<p><A NAME="an_23:41">23:41</A>&nbsp;Wewe na mimi tunastahili, maana haya ni malipo ya yale tuliyotenda. Lakini mtu huyu hakufanya chochote kibaya."</p> 
<p><A NAME="an_23:42">23:42</A>&nbsp;Kisha akasema, "Ee Yesu! Unikumbuke wakati utakapoingia katika ufalme wako."</p> 
<p><A NAME="an_23:43">23:43</A>&nbsp;Yesu akamwambia, "Nakwambia kwa hakika, leo utakuwa pamoja nami peponi."</p> 
<p><A NAME="an_23:44">23:44</A>&nbsp;Ilikuwa yapata saa sita mchana; jua likaacha kuangaza, giza likafunika nchi yote mpaka saa tisa,</p> 
<p><A NAME="an_23:45">23:45</A>&nbsp;na pazia lililokuwa limetundikwa Hekaluni likapasuka vipande viwili.</p> 
<p><A NAME="an_23:46">23:46</A>&nbsp;Yesu akalia kwa sauti kubwa: "Baba, naiweka roho yangu mikononi mwako." Alipokwisha sema hayo, akakata roho.</p> 
<p><A NAME="an_23:47">23:47</A>&nbsp;Hapo, yule jemadari alipoona yaliyotukia akamsifu Mungu akisema: "Hakika huyu alikuwa mtu mwema."</p> 
<p><A NAME="an_23:48">23:48</A>&nbsp;Watu wale wote waliokuwa wamekusanyika hapo kwa ajili ya tukio hilo, walipoona hayo yaliyotukia, walirudi makwao wakijipiga vifua kwa huzuni.</p> 
<p><A NAME="an_23:49">23:49</A>&nbsp;Marafiki zake wote pamoja na wale wanawake walioandamana naye kutoka Galilaya, walisimama kwa mbali kutazama tukio hilo.</p> 
<p><A NAME="an_23:50">23:50</A>&nbsp;Kulikuwa na mtu mmoja jina lake Yosefu, mwenyeji wa kijiji kimoja cha Wayahudi kiitwacho Armathaya. Alikuwa mtu mwema anayeheshimika;</p> 
<p><A NAME="an_23:51">23:51</A>&nbsp;Alikuwa akitazamia kuja kwa Ufalme wa Mungu. Ingawa alikuwa mmoja wa Baraza kuu la Wayahudi, hakuwa amekubaliana nao katika kitendo chao.</p> 
<p><A NAME="an_23:52">23:52</A>&nbsp;Basi, yeye alikwenda kwa Pilato, akaomba apewe mwili wa Yesu.</p> 
<p><A NAME="an_23:53">23:53</A>&nbsp;Kisha, akaushusha mwili huo kutoka msalabani, akauzungushia sanda ya kitani, akauweka katika kaburi lililokuwa limechongwa kwenye mwamba, ambalo halikuwa limetumika.</p> 
<p><A NAME="an_23:54">23:54</A>&nbsp;Siku hiyo ilikuwa Ijumaa, na maandalio ya siku ya Sabato yalikuwa yanaanza.</p> 
<p><A NAME="an_23:55">23:55</A>&nbsp;Wale wanawake walioandamana na Yesu kutoka Galilaya walimfuata Yosefu, wakaliona lile kaburi na jinsi mwili wake Yesu ulivyowekwa</p> 
<p><A NAME="an_23:56">23:56</A>&nbsp;Halafu, walirudi nyumbani, wakatayarisha manukato na marashi kuyapaka mwili wa Yesu. Siku ya Sabato walipumzika kama ilivyoamriwa na sheria.</p> 
<p><A NAME="an_24:1">24:1</A>&nbsp;Jumapili, alfajiri na mapema, wale wanawake walikwenda kaburini wakichukua yale manukato waliyotayarisha.</p> 
<p><A NAME="an_24:2">24:2</A>&nbsp;Walikuta lile jiwe limeviringishwa mbali na kaburi.</p> 
<p><A NAME="an_24:3">24:3</A>&nbsp;Walipoingia ndani, hawakuona mwili wa Bwana Yesu.</p> 
<p><A NAME="an_24:4">24:4</A>&nbsp;Walipokuwa bado wanashangaa juu ya jambo hilo, mara watu wawili waliovaa mavazi yenye kung'aa sana, wakasimama karibu nao.</p> 
<p><A NAME="an_24:5">24:5</A>&nbsp;Hao wanawake wakaingiwa na hofu, wakainama chini. Ndipo wale watu wakawaambia, "Kwa nini mnamtafuta aliye hai kati ya wafu?</p> 
<p><A NAME="an_24:6">24:6</A>&nbsp;Hayuko hapa; amefufuka. Kumbukeni aliyowaambieni alipokuwa kule Galilaya:</p> 
<p><A NAME="an_24:7">24:7</A>&nbsp;Ni lazima Mwana wa Mtu atolewe kwa watu waovu, nao watamsulubisha, na siku ya tatu atafufuka."</p> 
<p><A NAME="an_24:8">24:8</A>&nbsp;Hapo wanawake wakayakumbuka maneno yake,</p> 
<p><A NAME="an_24:9">24:9</A>&nbsp;wakarudi kutoka kaburini, wakawapa mitume wale kumi na mmoja na wengine habari za mambo hayo yote.</p> 
<p><A NAME="an_24:10">24:10</A>&nbsp;Hao waliotoa habari hizo kwa mitume ni: Maria Magdalene, Yoana na Maria mama wa Yakobo, pamoja na wanawake wengine walioandamana nao.</p> 
<p><A NAME="an_24:11">24:11</A>&nbsp;Mitume waliyachukua maneno hayo kama yasiyo na msingi, hivyo hawakuamini.</p> 
<p><A NAME="an_24:12">24:12</A>&nbsp;Lakini Petro alitoka, akaenda mbio hadi kaburini. Alipoinama kuchungulia ndani, akaiona tu ile sanda. Akarudi nyumbani huku akiwa anashangaa juu ya hayo yaliyotokea.</p> 
<p><A NAME="an_24:13">24:13</A>&nbsp;Siku hiyohiyo, wawili kati ya wafuasi wake Yesu wakawa wanakwenda katika kijiji kimoja kiitwacho Emau, umbali wa kilomita kumi na moja kutoka Yerusalemu.</p> 
<p><A NAME="an_24:14">24:14</A>&nbsp;Wakawa wanazungumza juu ya hayo yote yaliyotukia.</p> 
<p><A NAME="an_24:15">24:15</A>&nbsp;Walipokuwa wakizungumza na kujadiliana, Yesu mwenyewe akatokea, akatembea pamoja nao.</p> 
<p><A NAME="an_24:16">24:16</A>&nbsp;Walimwona kwa macho, lakini hawakumtambua.</p> 
<p><A NAME="an_24:17">24:17</A>&nbsp;Akawauliza, "Mnazungumza nini huku mnatembea?" Nao wakasimama kimya, nyuso zao wamezikunja kwa huzuni.</p> 
<p><A NAME="an_24:18">24:18</A>&nbsp;Mmoja, aitwaye Kleopa, akamjibu, "Je, wewe ni mgeni peke yako Yerusalemu ambaye hujui yaliyotukia huko siku hizi?"</p> 
<p><A NAME="an_24:19">24:19</A>&nbsp;Naye akawajibu, "Mambo gani?" Wao wakamjibu, "Mambo yaliyompata Yesu wa Nazareti. Yeye alikuwa nabii mwenye uwezo wa kutenda na kufundisha mbele ya Mungu na mbele ya watu wote.</p> 
<p><A NAME="an_24:20">24:20</A>&nbsp;Makuhani na watawala wetu walimtoa ahukumiwe kufa, wakamsulubisha.</p> 
<p><A NAME="an_24:21">24:21</A>&nbsp;Lakini sisi tulitumaini kwamba yeye ndiye angeikomboa Israeli. Zaidi ya hayo yote, leo ni siku ya tatu tangu mambo hayo yalipotendeka.</p> 
<p><A NAME="an_24:22">24:22</A>&nbsp;Tena, wanawake wengine wa kwetu wametushtua. Walikwenda kaburini mapema asubuhi,</p> 
<p><A NAME="an_24:23">24:23</A>&nbsp;wasiukute mwili wake. Wakarudi wakasema kwamba walitokewa na malaika waliowaambia kwamba alikuwa hai.</p> 
<p><A NAME="an_24:24">24:24</A>&nbsp;Wengine wetu walikwenda kaburini wakashuhudia yale waliyosema hao wanawake; ila yeye hawakumwona."</p> 
<p><A NAME="an_24:25">24:25</A>&nbsp;Kisha Yesu akawaambia, "Mbona mu wapumbavu kiasi hicho na mioyo yenu ni mizito hivyo kusadiki yote yaliyonenwa na manabii?</p> 
<p><A NAME="an_24:26">24:26</A>&nbsp;Je, haikumpasa Kristo kuteswa, na hivyo aingie katika utukufu wake?"</p> 
<p><A NAME="an_24:27">24:27</A>&nbsp;Akawafafanulia mambo yote yaliyomhusu yeye katika Maandiko Matakatifu kuanzia Mose hadi manabii wote.</p> 
<p><A NAME="an_24:28">24:28</A>&nbsp;Walipokikaribia kile kijiji walikokuwa wanakwenda, Yesu akafanya kana kwamba anaendelea na safari;</p> 
<p><A NAME="an_24:29">24:29</A>&nbsp;lakini wao wakamsihi wakisema, "Kaa pamoja nasi, maana kunakuchwa, na usiku unakaribia." Basi, akaingia kijijini, akakaa pamoja nao.</p> 
<p><A NAME="an_24:30">24:30</A>&nbsp;Alipoketi kula chakula pamoja nao, akachukua mkate, akaubariki, akaumega, akawapa.</p> 
<p><A NAME="an_24:31">24:31</A>&nbsp;Mara macho yao yakafumbuliwa, wakamtambua; lakini yeye akatoweka kati yao.</p> 
<p><A NAME="an_24:32">24:32</A>&nbsp;Basi, wakaambiana, "Je, mioyo yetu haikuwa inawaka ndani yetu wakati alipokuwa anatufafanulia Maandiko Matakatifu kule njiani?"</p> 
<p><A NAME="an_24:33">24:33</A>&nbsp;Wakaondoka saa ileile, wakarudi Yerusalemu: wakawakuta wale mitume kumi na mmoja na wale wengine waliokuwa pamoja nao, wamekusanyika</p> 
<p><A NAME="an_24:34">24:34</A>&nbsp;wakisema, "Hakika Bwana amefufuka, amemtokea Simoni."</p> 
<p><A NAME="an_24:35">24:35</A>&nbsp;Basi, hao wafuasi wawili wakawajulisha yale yaliyowapata njiani, na jinsi walivyomtambua katika kumega mkate.</p> 
<p><A NAME="an_24:36">24:36</A>&nbsp;Wanafunzi wote wawili walipokuwa wakiwaambia hayo, Yesu mwenyewe akasimama kati yao, akawaambia "Amani kwenu."</p> 
<p><A NAME="an_24:37">24:37</A>&nbsp;Wakashtuka na kushikwa na hofu wakidhani wameona mzimu.</p> 
<p><A NAME="an_24:38">24:38</A>&nbsp;Lakini yeye akawaambia, "Kwa nini mnafadhaika? Mbona mnakuwa na mashaka mioyoni mwenu?</p> 
<p><A NAME="an_24:39">24:39</A>&nbsp;Angalieni mikono na miguu yangu, ya kwamba ni mimi mwenyewe. Nipapaseni mkanione, maana mzimu hauna mwili na mifupa kama mnionavyo."</p> 
<p><A NAME="an_24:40">24:40</A>&nbsp;Baada ya kusema hayo, akawaonyesha mikono na miguu.</p> 
<p><A NAME="an_24:41">24:41</A>&nbsp;Wakiwa bado katika hali ya kutosadiki kwa sababu ya furaha yao, na wakiwa wanastaajabu, akawauliza, "Mnacho chakula chochote hapa?"</p> 
<p><A NAME="an_24:42">24:42</A>&nbsp;Wakampa kipande cha samaki wa kuokwa.</p> 
<p><A NAME="an_24:43">24:43</A>&nbsp;Akakichukua, akala, wote wakimwona.</p> 
<p><A NAME="an_24:44">24:44</A>&nbsp;Halafu akawaambia, "Hii ndiyo maana ya maneno niliyowaambia nilipokuwa pamoja nanyi: kwamba ilikuwa lazima kukamilisha yote yaliyoandikwa juu yangu katika Sheria ya Mose na katika vitabu vya manabii na katika kitabu cha Zaburi."</p> 
<p><A NAME="an_24:45">24:45</A>&nbsp;Kisha, akaziangazia akili zao ili wapate kuelewa Maandiko Matakatifu.</p> 
<p><A NAME="an_24:46">24:46</A>&nbsp;Akawaambia, "Ndivyo ilivyoandikwa, kwamba Kristo atateswa na siku ya tatu atafufuka kutoka wafu,</p> 
<p><A NAME="an_24:47">24:47</A>&nbsp;na kwamba ni lazima, kwa jina lake, mataifa yote kuanzia na Yerusalemu yahubiriwe juu ya kutubu na kusamehewa dhambi.</p> 
<p><A NAME="an_24:48">24:48</A>&nbsp;Ninyi ni mashahidi wa mambo hayo.</p> 
<p><A NAME="an_24:49">24:49</A>&nbsp;Nami mwenyewe nitawapelekeeni yule ambaye Baba aliahidi kumtuma, lakini ngojeni huku mjini mpaka mtakapopewa ile nguvu itokayo juu."</p> 
<p><A NAME="an_24:50">24:50</A>&nbsp;Kisha akawaongoza nje ya mji hadi Bethania, akainua mikono yake juu, akawabariki.</p> 
<p><A NAME="an_24:51">24:51</A>&nbsp;Alipokuwa anawabariki, akawaacha; akachukuliwa mbinguni.</p> 
<p><A NAME="an_24:52">24:52</A>&nbsp;Wao wakamwabudu, wakarudi Yerusalemu wakiwa na furaha kubwa:</p> 
<p><A NAME="an_24:53">24:53</A>&nbsp;wakakaa muda wote Hekaluni wakimsifu Mungu.</p> 
<p><HR>
<CENTER>
<A HREF="joh.htm">Next: John</A></CENTER>
</BODY>
</HTML>
