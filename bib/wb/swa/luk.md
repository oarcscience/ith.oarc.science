[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](mar)  [Next](joh) 

------------------------------------------------------------------------

### Swahili Bible: Luke

<span id="an_1:1">1:1</span> Mheshimiwa Theofilo: Watu wengi
wamejitahidi kuandika juu ya mambo yale yaliyotendeka kati yetu.

<span id="an_1:2">1:2</span> Waliandika kama tulivyoelezwa na wale
walioyaona kwa macho yao tangu mwanzo, na waliotangaza ujumbe huo.

<span id="an_1:3">1:3</span> Inafaa nami pia, Mheshimiwa, baada ya
kuchunguza kwa makini mambo yote tangu mwanzo, nikuandikie kwa mpango,

<span id="an_1:4">1:4</span> ili nawe uweze kujionea mwenyewe ukweli wa
mambo yale uliyofundishwa.

<span id="an_1:5">1:5</span> Wakati Herode alipokuwa mfalme wa Yudea,
kulikuwa na kuhani mmoja jina lake Zakaria, wa kikundi cha Abia. Mke
wake alikuwa anaitwa Elisabeti, naye alikuwa wa ukoo wa kuhani Aroni.

<span id="an_1:6">1:6</span> Wote wawili walikuwa wanyofu mbele ya
Mungu, wakiishi kwa kufuata amri na maagizo yote ya Bwana bila lawama.

<span id="an_1:7">1:7</span> Lakini hawakuwa wamejaliwa watoto kwa vile
Elisabeti alikuwa tasa, nao wote wawili walikuwa wazee sana.

<span id="an_1:8">1:8</span> Siku moja, ilipokuwa zamu yake ya kutoa
huduma ya ukuhani mbele ya Mungu,

<span id="an_1:9">1:9</span> Zakariya alichaguliwa kwa kura, kama
ilivyokuwa desturi, kuingia hekaluni ili afukize ubani.

<span id="an_1:10">1:10</span> Watu, umati mkubwa, walikuwa
wamekusanyika nje wanasali wakati huo wa kufukiza ubani.

<span id="an_1:11">1:11</span> Malaika wa Bwana akamtokea humo ndani,
akasimama upande wa kulia wa madhabahu ya kufukizia ubani.

<span id="an_1:12">1:12</span> Zakariya alipomwona alifadhaika, hofu
ikamwingia.

<span id="an_1:13">1:13</span> Lakini malaika akamwambia, "Zakariya,
usiogope, kwa maana sala yako imesikilizwa, na Elisabeti mkeo atakuzalia
mtoto wa kiume, nawe utampa jina Yohane.

<span id="an_1:14">1:14</span> Utakuwa na furaha kubwa na watu wengi
watashangilia kwa sababu ya kuzaliwa kwake.

<span id="an_1:15">1:15</span> Atakuwa mkuu mbele ya Bwana. Hatakunywa
divai wala kileo, atajazwa Roho Mtakatifu tangu tumboni mwa mama yake.

<span id="an_1:16">1:16</span> Atawaelekeza wengi wa watu wa Israeli kwa
Bwana Mungu wao.

<span id="an_1:17">1:17</span> Atamtangulia Bwana akiongozwa na nguvu na
roho kama Eliya. Atawapatanisha kina baba na watoto wao; atawafanya
wasiotii wawe na fikira za uadilifu, na hivyo amtayarishie Bwana watu
wake."

<span id="an_1:18">1:18</span> Zakariya akamwambia huyo malaika, "Ni
kitu gani kitakachonihakikishia jambo hilo? Mimi ni mzee, hali kadhalika
na mke wangu."

<span id="an_1:19">1:19</span> Malaika akamjibu, "Mimi ni Gabrieli,
nisimamaye mbele ya Mungu, na nimetumwa niseme nawe, nikuletee hii
habari njema.

<span id="an_1:20">1:20</span> Sikiliza, utakuwa bubu kwa sababu
huyasadiki haya maneno yatakayotimia kwa wakati wake. Hutaweza kusema
mpaka hayo niliyokuambia yatakapotimia."

<span id="an_1:21">1:21</span> Wakati huo, wale watu walikuwa wanamngoja
Zakariya huku wakishangaa juu ya kukawia kwake Hekaluni.

<span id="an_1:22">1:22</span> Alipotoka nje, hakuweza kusema nao. Ikawa
dhahiri kwao kwamba alikuwa ameona maono Hekaluni. Lakini akawa anawapa
ishara kwa mikono, akabaki bubu.

<span id="an_1:23">1:23</span> Zamu yake ya kuhudumu ilipokwisha,
alirudi nyumbani.

<span id="an_1:24">1:24</span> Baadaye Elisabeti mkewe akapata mimba.
Akajificha nyumbani kwa muda wa miezi mitano, akisema:

<span id="an_1:25">1:25</span> "Hivi ndivyo alivyonitendea Bwana;
ameniangalia na kuniondolea aibu niliyokuwa nayo mbele ya watu."

<span id="an_1:26">1:26</span> Mnamo mwezi wa sita, malaika Gabrieli
alitumwa na Mungu aende kwenye mji uitwao Nazareti huko Galilaya,

<span id="an_1:27">1:27</span> kwa msichana mmoja aitwaye Maria, mchumba
wa mtu mmoja jina lake Yosefu, wa ukoo wa Daudi.

<span id="an_1:28">1:28</span> Malaika akamwendea, akamwambia, "Salamu
Maria! Umejaliwa neema nyingi! Bwana yu pamoja nawe."

<span id="an_1:29">1:29</span> Maria aliposikia maneno hayo alifadhaika
sana, akawaza: maneno haya yanamaanisha nini?

<span id="an_1:30">1:30</span> Malaika akamwambia, "Usiogope Maria, kwa
maana Mungu amekujalia neema.

<span id="an_1:31">1:31</span> Utachukua mimba, utamzaa mtoto wa kiume
na utampa jina Yesu.

<span id="an_1:32">1:32</span> Yeye atakuwa mkuu na ataitwa Mwana wa
Mungu Mkuu. Bwana Mungu atampa kiti cha mfalme Daudi, babu yake.

<span id="an_1:33">1:33</span> Kwa hivyo atautawala ukoo wa Yakobo
milele, na ufalme wake hautakuwa na mwisho."

<span id="an_1:34">1:34</span> Maria akamjibu, "Yatawezekanaje hayo,
hali mimi ni bikira?"

<span id="an_1:35">1:35</span> Malaika akamjibu, "Roho Mtakatifu
atakushukia, na uwezo wake Mungu Mkuu utakujia kama kivuli; kwa sababu
hiyo, mtoto atakayezaliwa ataitwa Mtakatifu, Mwana wa Mungu.

<span id="an_1:36">1:36</span> Ujue pia kwamba hata Elisabeti, jamaa
yako, naye amepata mimba ingawa ni mzee, na sasa ni mwezi wa sita kwake
yeye ambaye watu walimfahamu kuwa tasa.

<span id="an_1:37">1:37</span> Kwa maana hakuna jambo lisilowezekana kwa
Mungu."

<span id="an_1:38">1:38</span> Maria akasema, "Mimi ni mtumishi wa
Bwana, nitendewe kama ulivyosema." Kisha yule malaika akaenda zake.

<span id="an_1:39">1:39</span> Siku kadhaa baadaye, Maria alifunga
safari akaenda kwa haraka hadi mji mmoja ulioko katika milima ya Yuda.

<span id="an_1:40">1:40</span> Huko, aliingia katika nyumba ya Zakariya,
akamsalimu Elisabeti.

<span id="an_1:41">1:41</span> Mara tu Elisabeti aliposikia sauti ya
Maria, mtoto mchanga tumboni mwake Elisabeti akaruka. Naye Elisabeti
akajazwa Roho Mtakatifiu,

<span id="an_1:42">1:42</span> akasema kwa sauti kubwa, "Umebarikiwa
kuliko wanawake wote, naye utakayemzaa amebarikiwa.

<span id="an_1:43">1:43</span> Mimi ni nani hata mama wa Bwana wangu
afike kwangu?

<span id="an_1:44">1:44</span> Nakwambia, mara tu niliposikia sauti
yako, mtoto mchanga tumboni mwangu aliruka kwa furaha.

<span id="an_1:45">1:45</span> Heri yako wewe uliyesadiki kwamba
yatatimia yale Bwana aliyokwambia."

<span id="an_1:46">1:46</span> Naye Maria akasema,

<span id="an_1:47">1:47</span> "Moyo wangu wamtukuza Bwana, roho yangu
inafurahi kwa sababu ya Mungu Mwokozi wangu.

<span id="an_1:48">1:48</span> Kwa kuwa amemwangalia kwa huruma mtumishi
wake mnyenyekevu. Hivyo tangu sasa watu wote wataniita mwenye heri.

<span id="an_1:49">1:49</span> Kwa kuwa Mwenyezi Mungu amenitendea
makuu, jina lake ni takatifu.

<span id="an_1:50">1:50</span> Huruma yake kwa watu wanaomcha hudumu
kizazi hata kizazi.

<span id="an_1:51">1:51</span> Amefanya mambo makuu kwa mkono wake:
amewatawanya wenye kiburi katika mawazo ya mioyo yao;

<span id="an_1:52">1:52</span> amewashusha wenye nguvu kutoka vitu vyao
vya enzi, akawakweza wanyenyekevu.

<span id="an_1:53">1:53</span> Wenye njaa amewashibisha mema, matajiri
amewaacha waende mikono mitupu.

<span id="an_1:54">1:54</span> Amemsaidia Israeli mtumishi wake,
akikumbuka huruma yake.

<span id="an_1:55">1:55</span> Kama alivyowaahidia wazee wetu Abrahamu
na wazawa wake hata milele."

<span id="an_1:56">1:56</span> Maria alikaa na Elisabeti kwa muda upatao
miezi mitatu, halafu akarudi nyumbani kwake.

<span id="an_1:57">1:57</span> Wakati wa kujifungua kwake Elisabeti
ulifika, akajifungua mtoto wa kiume.

<span id="an_1:58">1:58</span> Jirani na watu wa jamaa yake walipopata
habari kwamba Bwana amemwonea huruma kubwa, walifurahi pamoja naye.

<span id="an_1:59">1:59</span> Halafu siku ya nane walifika kumtahiri
mtoto, wakataka kumpa jina la baba yake, Zakariya.

<span id="an_1:60">1:60</span> Lakini mama yake akasema, "La, sivyo,
bali ataitwa Yohane."

<span id="an_1:61">1:61</span> Wakamwambia, "Mbona hakuna yeyote katika
ukoo wake mwenye jina hilo?"

<span id="an_1:62">1:62</span> Basi, wakamwashiria baba yake wapate
kujua alitaka mtoto wake apewe jina gani.

<span id="an_1:63">1:63</span> Naye akaomba kibao cha kuandikia,
akaandika hivi: "Yohane ndilo jina lake." Wote wakastaajabu.

<span id="an_1:64">1:64</span> Papo hapo midomo na ulimi wake Zakariya
vikafunguliwa, akawa anaongea akimsifu Mungu.

<span id="an_1:65">1:65</span> Hofu ikawaingia jirani wote, na habari
hizo zikaenea kila mahali katika milima ya Yudea.

<span id="an_1:66">1:66</span> Wote waliosikia mambo hayo waliyatafakari
mioyoni mwao wakisema: "Mtoto huyu atakuwa mtu wa namna gani?" Maana,
hakika nguvu ya Bwana ilikuwa pamoja naye.

<span id="an_1:67">1:67</span> Zakariya, baba yake mtoto, akajazwa Roho
Mtakatifu, akatamka ujumbe wa Mungu:

<span id="an_1:68">1:68</span> "Asifiwe Bwana Mungu wa Israeli, kwani
amekuja kuwasaidia na kuwakomboa watu wake.

<span id="an_1:69">1:69</span> Ametupatia Mwokozi shujaa, mzawa wa Daudi
mtumishi wake.

<span id="an_1:70">1:70</span> Aliahidi hapo kale kwa njia ya manabii
wake watakatifu,

<span id="an_1:71">1:71</span> kwamba atatuokoa mikononi mwa adui zetu
na kutoka mikononi mwa wote wanaotuchukia.

<span id="an_1:72">1:72</span> Alisema atawahurumia wazee wetu, na
kukumbuka agano lake takatifu.

<span id="an_1:73">1:73</span> Kiapo alichomwapia Abrahamu baba yetu, ni
kwamba atatujalia sisi

<span id="an_1:74">1:74</span> tukombolewe kutoka adui zetu, tupate
kumtumikia bila hofu,

<span id="an_1:75">1:75</span> kwa unyofu na uadilifu mbele yake, siku
zote za maisha yetu.

<span id="an_1:76">1:76</span> Nawe mwanangu, utaitwa, nabii wa Mungu
Mkuu, utamtangulia Bwana kumtayarishia njia yake;

<span id="an_1:77">1:77</span> kuwatangazia watu kwamba wataokolewa kwa
kuondolewa dhambi zao.

<span id="an_1:78">1:78</span> Mungu wetu ni mpole na mwenye huruma.
Atasababisha pambazuko angavu la ukombozi litujie kutoka juu,

<span id="an_1:79">1:79</span> na kuwaangazia wote wanaokaa katika giza
kuu la kifo, aongoze hatua zetu katika njia ya amani."

<span id="an_1:80">1:80</span> Mtoto akakua, akapata nguvu rohoni.
Alikaa jangwani mpaka alipojionyesha rasmi kwa watu wa Israeli.

<span id="an_2:1">2:1</span> Siku zile, tangazo rasmi lilitolewa na
Kaisari Augusto kuwataka watu wote chini ya utawala wake wajiandikishe.

<span id="an_2:2">2:2</span> Kuandikishwa huku kulikuwa mara ya kwanza,
wakati Kirenio alipokuwa mkuu wa mkoa wa Siria.

<span id="an_2:3">2:3</span> Basi, wote waliohusika walikwenda
kujiandikisha, kila mtu katika mji wake.

<span id="an_2:4">2:4</span> Yosefu pia alifanya safari kutoka mjini
Nazareti mkoani Galilaya. Kwa kuwa alikuwa wa jamaa na ukoo wa Daudi
alikwenda mjini Bethlehemu mkoani Yuda alikozaliwa Mfalme Daudi.

<span id="an_2:5">2:5</span> Alikwenda kujiandikisha pamoja na mchumba
wake Maria ambaye alikuwa mja mzito.

<span id="an_2:6">2:6</span> Walipokuwa huko, siku yake ya kujifungua
ikawadia,

<span id="an_2:7">2:7</span> akajifungua mtoto wake wa kwanza wa kiume,
akamvika nguo za kitoto, akamlaza horini kwa sababu hawakupata nafasi
katika nyumba ya wageni.

<span id="an_2:8">2:8</span> Katika sehemu hizo, walikuwako wachungaji
wakikesha usiku mbugani kulinda mifugo yao.

<span id="an_2:9">2:9</span> Malaika wa Bwana akawatokea ghafla, na
utukufu wa Bwana ukawaangazia pande zote. Wakaogopa sana.

<span id="an_2:10">2:10</span> Malaika akawaambia, "Msiogope!
Nimewaleteeni habari njema ya furaha kuu kwa watu wote.

<span id="an_2:11">2:11</span> Kwa maana, leo hii katika mji wa Daudi,
amezaliwa Mwokozi kwa ajili yenu, ndiye Kristo Bwana.

<span id="an_2:12">2:12</span> Na hiki kitakuwa kitambulisho kwenu:
mtamkuta mtoto mchanga amevikwa nguo za kitoto, amelazwa horini."

<span id="an_2:13">2:13</span> Mara kundi kubwa la jeshi la mbinguni
likajiunga na huyo malaika, wakamsifu Mungu wakisema:

<span id="an_2:14">2:14</span> "Utukufu kwa Mungu juu mbinguni, na amani
duniani kwa watu aliopendezwa nao!"

<span id="an_2:15">2:15</span> Baada ya hao malaika kuondoka na kurudi
mbinguni, wachungaji wakaambiana: "Twendeni moja kwa moja mpaka
Bethlehemu tukalione tukio hili Bwana alilotujulisha."

<span id="an_2:16">2:16</span> Basi, wakaenda mbio, wakamkuta Maria na
Yosefu na yule mtoto mchanga amelazwa horini.

<span id="an_2:17">2:17</span> Hao wachungaji walipomwona mtoto huyo
wakawajulisha wote habari waliyokuwa wamesikia juu yake.

<span id="an_2:18">2:18</span> Wote waliosikia hayo walishangaa juu ya
habari walizoambiwa na wachungaji.

<span id="an_2:19">2:19</span> Lakini Maria aliyaweka na kuyatafakari
mambo hayo yote moyoni mwake.

<span id="an_2:20">2:20</span> Wale wachungaji walirudi makwao huku
wakimtukuza na kumsifu Mungu kwa yote waliyokuwa wamesikia na kuona;
yote yalikuwa kama walivyokuwa wameambiwa.

<span id="an_2:21">2:21</span> Siku nane baadaye, wakati wa kumtahiri
mtoto ulipofika, walimpa jina Yesu, jina ambalo alikuwa amepewa na
malaika kabla hajachukuliwa mimba.

<span id="an_2:22">2:22</span> Siku zilipotimia za Yosefu na Maria
kutakaswa kama walivyotakiwa na Sheria ya Mose, wazazi hao walimchukua
mtoto, wakaenda naye Yerusalemu ili wamweke mbele ya Bwana.

<span id="an_2:23">2:23</span> Katika Sheria ya Bwana imeandikwa: "Kila
mzaliwa wa kwanza wa kiume atawekwa wakfu kwa Bwana."

<span id="an_2:24">2:24</span> Pia walikwenda ili watoe sadaka: hua
wawili au makinda wawili ya njiwa, kama ilivyotakiwa katika Sheria ya
Bwana.

<span id="an_2:25">2:25</span> Wakati huo huko Yerusalemu kulikuwa na
mtu mmoja, mwema na mcha Mungu, jina lake Simeoni. Yeye alikuwa
akitazamia kwa hamu ukombozi wa Israeli. Roho Mtakatifu alikuwa pamoja
naye.

<span id="an_2:26">2:26</span> Roho Mtakatifu alikuwa amemhakikishia
kwamba hatakufa kabla ya kumwona Masiha wa Bwana.

<span id="an_2:27">2:27</span> Basi, akiongozwa na Roho Mtakatifu,
Simeoni aliingia Hekaluni; na wazazi wa Yesu walipomleta Hekaluni mtoto
wao ili wamfanyie kama ilivyotakiwa na Sheria,

<span id="an_2:28">2:28</span> Simeoni alimpokea mtoto Yesu mikononi
mwake huku akimtukuza Mungu na kusema:

<span id="an_2:29">2:29</span> "Sasa Bwana, umetimiza ahadi yako, waweza
kumruhusu mtumishi wako aende kwa amani.

<span id="an_2:30">2:30</span> Maana kwa macho yangu nimeuona wokovu
utokao kwako,

<span id="an_2:31">2:31</span> ambao umeutayarisha mbele ya watu wote:

<span id="an_2:32">2:32</span> Mwanga utakaowaangazia watu wa mataifa,
na utukufu kwa watu wako Israeli."

<span id="an_2:33">2:33</span> Baba na mama yake Yesu walikuwa
wakistaajabia maneno aliyosema Simeoni juu ya mtoto.

<span id="an_2:34">2:34</span> Simeoni akawabariki, akamwambia Maria
mama yake, "Mtoto huyu atakuwa sababu ya kupotea na kuokoka kwa watu
wengi katika Israeli. Naye atakuwa ishara itakayopingwa na watu;

<span id="an_2:35">2:35</span> na hivyo mawazo ya watu wengi yataonekana
wazi. Nawe mwenyewe, uchungu ulio kama upanga mkali utauchoma moyo
wako."

<span id="an_2:36">2:36</span> Palikuwa na nabii mmoja mwanamke, mzee
sana, jina lake Ana, binti Fanueli, wa kabila la Asheri. Alikuwa ameishi
na mumewe kwa miaka saba tangu alipoolewa.

<span id="an_2:37">2:37</span> Halafu alibaki mjane hadi wakati huo
akiwa mzee wa miaka themanini na minne. Wakati huo wote alikaa Hekaluni
akifunga na kusali usiku na mchana.

<span id="an_2:38">2:38</span> Saa hiyohiyo alijitokeza mbele,
akamshukuru Mungu, na akaeleza habari za huyo mtoto kwa watu wote
waliokuwa wanatazamia ukombozi wa Yerusalemu.

<span id="an_2:39">2:39</span> Hao wazazi walipokwisha fanya yote
yaliyoamriwa na Sheria ya Bwana, walirudi makwao Nazareti, mkoani
Galilaya.

<span id="an_2:40">2:40</span> Mtoto akakua, akazidi kupata nguvu,
akajaa hekima, na neema ya Mungu ilikuwa pamoja naye.

<span id="an_2:41">2:41</span> Wazazi wa Yesu walikuwa na desturi ya
kwenda Yerusalemu kila mwaka wakati wa sikukuu ya Pasaka.

<span id="an_2:42">2:42</span> Mtoto alipokuwa na umri wa miaka kumi na
miwili, wote walikwenda kwenye sikukuu hiyo kama ilivyokuwa desturi.

<span id="an_2:43">2:43</span> Baada ya sikukuu, walianza safari ya
kurudi makwao, lakini Yesu alibaki Yerusalemu bila wazazi wake kuwa na
habari.

<span id="an_2:44">2:44</span> Walidhani alikuwa pamoja na kundi la
wasafiri, wakaenda mwendo wa kutwa, halafu wakaanza kumtafuta miongoni
mwa jamaa na marafiki.

<span id="an_2:45">2:45</span> Kwa kuwa hawakumwona, walirudi Yerusalemu
wakimtafuta.

<span id="an_2:46">2:46</span> Siku ya tatu walimkuta Hekaluni kati ya
walimu, akiwasikiliza na kuwauliza maswali.

<span id="an_2:47">2:47</span> Wote waliosikia maneno yake walistaajabia
akili yake na majibu yake ya hekima.

<span id="an_2:48">2:48</span> Wazazi wake walipomwona walishangaa.
Maria, mama yake, akamwuliza, "Mwanangu, kwa nini umetutenda hivyo? Baba
yako na mimi tumekuwa tukikutafuta kwa huzuni."

<span id="an_2:49">2:49</span> Yeye akawajibu, "Kwa nini mlinitafuta?
Hamkujua kwamba inanipasa kuwa katika nyumba ya Baba yangu?"

<span id="an_2:50">2:50</span> Lakini wazazi wake hawakuelewa maana ya
maneno aliyowaambia.

<span id="an_2:51">2:51</span> Basi, akarudi pamoja nao hadi Nazareti,
akawa anawatii. Mama yake akaweka mambo hayo yote moyoni mwake.

<span id="an_2:52">2:52</span> Naye Yesu akaendelea kukua katika hekima
na kimo; akazidi kupendwa na Mungu na watu.

<span id="an_3:1">3:1</span> Mwaka wa kumi na tano wa utawala wa Kaisari
Tiberio, Pontio Pilato alikuwa anatawala mkoa wa Yudea. Herode alikuwa
mkuu wa mkoa wa Galilaya, na Filipo, ndugu yake, alikuwa mkuu wa mikoa
ya Iturea na Trakoniti. Lusania alikuwa mkuu wa mkoa wa Abilene,

<span id="an_3:2">3:2</span> na Anasi na Kayafa walikuwa makuhani wakuu
mjini Yerusalem. Wakati huo ndipo neno la Mungu lilipomjia Yohane, mwana
wa Zakariya, kule jangwani.

<span id="an_3:3">3:3</span> Basi, Yohane akaenda katika sehemu zote
zilizopakana na mto Yordani, akihubiri watu watubu na kubatizwa ili
Mungu awaondolee dhambi.

<span id="an_3:4">3:4</span> Ndivyo ilivyoandikwa katika kitabu cha
nabii Isaya: "Sauti ya mtu imesikika jangwani: Mtayarishieni Bwana njia
yake; nyosheni mapito yake.

<span id="an_3:5">3:5</span> Kila bonde litafukiwa, kila mlima na kilima
vitasawazishwa; palipopindika patanyooshwa, njia mbaya zitatengenezwa.

<span id="an_3:6">3:6</span> Na, watu wote watauona wokovu utokao kwa
Mungu."

<span id="an_3:7">3:7</span> Basi, Yohane akawa anawaambia watu wengi
waliofika ili awabatize: "Enyi kizazi cha nyoka! Ni nani aliyewadokezea
kwamba mngeweza kuiepuka ghadhabu inayokuja?

<span id="an_3:8">3:8</span> Basi, onyesheni kwa matendo kwamba mmetubu.
Msianze sasa kusema: Sisi ni watoto wa Abrahamu. Nawaambieni hakika,
Mungu anaweza kuyageuza mawe haya yawe watoto wa Abrahamu!

<span id="an_3:9">3:9</span> Lakini, sasa hivi shoka limewekwa tayari
kukata mizizi ya miti. Kila mti usiozaa matunda mazuri utakatwa na
kutupwa motoni."

<span id="an_3:10">3:10</span> Umati wa watu ukamwuliza, "Tufanye nini
basi?"

<span id="an_3:11">3:11</span> Akawajibu, "Aliye na nguo mbili amgawie
yule asiye na nguo; aliye na chakula afanye vivyo hivyo."

<span id="an_3:12">3:12</span> Nao watoza ushuru wakaja pia ili
wabatizwe, wakamwuliza, "Mwalimu, tufanye nini?"

<span id="an_3:13">3:13</span> Naye akawaambia, "Msitoze ushuru zaidi ya
kima kilichowekwa."

<span id="an_3:14">3:14</span> Nao askari wakamwuliza, "Na sisi tufanye
nini?" Naye akawajibu, "Msichukue vitu vya mtu yeyote kwa nguvu wala
kumshtaki yeyote kwa uongo. Toshekeni na mishahara yenu."

<span id="an_3:15">3:15</span> Wote walikuwa wanatazamia kitu fulani;
basi, wakaanza kujiuliza mioyoni mwao kuhusu Yohane: kuwa labda yeye
ndiye Kristo.

<span id="an_3:16">3:16</span> Hapo Yohane akawaambia wote, "Mimi
ninawabatiza kwa maji, lakini anakuja mwenye uwezo zaidi kuliko mimi
ambaye sistahili hata kumfungulia kamba za viatu vyake. Yeye
atawabatizeni kwa Roho Mtakatifu na kwa moto.

<span id="an_3:17">3:17</span> Yeye ni kama mtu anayeshika mikononi
mwake chombo cha kupuria nafaka, aipure nafaka yake, akusanye ngano
ghalani mwake, na makapi ayachome kwa moto usiozimika."

<span id="an_3:18">3:18</span> Hivyo, pamoja na mawaidha mengine mengi,
Yohane aliwahimiza watu akiwahubiria Habari Njema.

<span id="an_3:19">3:19</span> Lakini Yohane alimgombeza Herode, mkuu wa
mkoa, kwa sababu alikuwa amemchukua Herodia, mke wa ndugu yake, na
kumfanya mke wake; na pia kwa ajili ya mabaya yote aliyokuwa amefanya.

<span id="an_3:20">3:20</span> Kisha Herode akazidisha ubaya wake kwa
kumtia Yohane gerezani.

<span id="an_3:21">3:21</span> Watu wote walipokuwa wamekwisha batizwa,
Yesu naye alibatizwa. Na alipokuwa akisali, mbingu zilifunguka,

<span id="an_3:22">3:22</span> na Roho Mtakatifu akamshukia akiwa na
umbo kama la njiwa. Sauti ikasikika kutoka mbinguni: "Wewe ndiwe
Mwanangu mpendwa, nimependezwa nawe."

<span id="an_3:23">3:23</span> Yesu alipoanza kazi yake hadharani,
alikuwa na umri upatao miaka thelathini, na watu walidhani yeye ni mwana
wa Yosefu, mwana wa Heli.

<span id="an_3:24">3:24</span> Heli alikuwa mwana wa Mathati, mwana wa
Lawi, mwana wa Melki, mwana wa Yanai, mwana wa Yosefu,

<span id="an_3:25">3:25</span> mwana wa Matathia, mwana wa Amosi, mwana
wa Nahumu, mwana wa Hesli, mwana wa Nagai,

<span id="an_3:26">3:26</span> mwana wa Maathi, mwana wa Matathia, mwana
wa Shemeni, mwana wa Yoseki, mwana wa Yuda,

<span id="an_3:27">3:27</span> mwana wa Yohanani, mwana wa Resa, mwana
wa Zerubabeli, mwana wa Shealtieli, mwana wa Neri,

<span id="an_3:28">3:28</span> mwana wa Melki, mwana wa Adi, mwana wa
Kosamu, mwana wa Elmadamu, mwana wa Eri,

<span id="an_3:29">3:29</span> mwana wa Yoshua, mwana wa Eliezeri, mwana
wa Yorimu, mwana wa Mathati, mwana wa Lawi,

<span id="an_3:30">3:30</span> mwana wa Simeoni, mwana wa Yuda, mwana wa
Yosefu, mwana wa Yonamu, mwana wa Eliakimu,

<span id="an_3:31">3:31</span> mwana wa Melea, mwana wa Mena, mwana wa
Matatha, mwana wa Nathani, mwana wa Daudi,

<span id="an_3:32">3:32</span> mwana wa Yese, mwana wa Obedi, mwana wa
Boazi, mwana wa Salmoni, mwana wa Nashoni,

<span id="an_3:33">3:33</span> mwana wa Aminadabu, mwana wa Admini,
mwana wa Arni, mwana wa Hesroni, mwana wa Feresi, mwana wa Yuda,

<span id="an_3:34">3:34</span> mwana wa Yakobo, mwana wa Isaka, mwana wa
Abrahamu, mwana wa Tera, mwana wa Nahori,

<span id="an_3:35">3:35</span> mwana wa Serugi, mwana wa Reu, mwana wa
Pelegi, mwana wa Eberi, mwana wa Sala,

<span id="an_3:36">3:36</span> mwana wa Kainani, mwana wa Arfaksadi,
mwana wa Shemu, mwana wa Noa, mwana wa Lameki,

<span id="an_3:37">3:37</span> mwana wa Mathusala, mwana wa Henoki,
mwana wa Yaredi, mwana wa Mahalaleli, mwana wa Kenani,

<span id="an_3:38">3:38</span> mwana wa Enosi, mwana wa Sethi, mwana wa
Adamu, aliyekuwa wa Mungu.

<span id="an_4:1">4:1</span> Yesu alitoka katika mto Yordani akiwa
amejaa Roho Mtakatifu, akaongozwa na Roho mpaka jangwani.

<span id="an_4:2">4:2</span> Huko alijaribiwa na Ibilisi kwa muda wa
siku arubaini. Wakati huo wote hakula chochote, na baada ya siku hizo
akasikia njaa.

<span id="an_4:3">4:3</span> Ndipo Ibilisi akamwambia, "Kama wewe ni
Mwana wa Mungu, amuru jiwe hili liwe mkate."

<span id="an_4:4">4:4</span> Yesu akamjibu, "Imeandikwa: Mtu haishi kwa
mkate tu."

<span id="an_4:5">4:5</span> Kisha Ibilisi akamchukua hadi mahali pa
juu, akamwonyesha kwa mara moja falme zote za ulimwengu. Huyo Shetani
akamwambia,

<span id="an_4:6">4:6</span> "Nitakupa uwezo juu ya falme zote hizi na
fahari zake, kwa maana nimepewa hivi vyote; nikitaka kumpa mtu ninaweza.

<span id="an_4:7">4:7</span> Hivi vyote vitakuwa mali yako wewe, kama
ukiniabudu."

<span id="an_4:8">4:8</span> Yesu akamjibu, "Imeandikwa: Utamwabudu
Bwana Mungu wako, na utamtumikia yeye peke yake."

<span id="an_4:9">4:9</span> Ibilisi akamchukua mpaka Yerusalemu, kwenye
mnara wa Hekalu, akamwambia, "Kama wewe ni Mwana wa Mungu,

<span id="an_4:10">4:10</span> kwa maana imeandikwa: Atawaamuru malaika
wake wakulinde,

<span id="an_4:11">4:11</span> na tena, Watakuchukua mikononi mwao usije
ukajikwaa mguu wako kwenye jiwe."

<span id="an_4:12">4:12</span> Lakini Yesu akamjibu, "Imeandikwa:
Usimjaribu Bwana Mungu wako."

<span id="an_4:13">4:13</span> Ibilisi alipokwishamjaribu kwa kila njia,
akamwacha kwa muda.

<span id="an_4:14">4:14</span> Yesu alirudi Galilaya akiwa amejaa nguvu
za Roho Mtakatifu, na habari zake zikaenea katika sehemu zote za jirani.

<span id="an_4:15">4:15</span> Naye akawa anawafundisha watu katika
masunagogi yao, akasifiwa na wote.

<span id="an_4:16">4:16</span> Basi, Yesu alikwenda Nazareti, mahali
alipolelewa, na siku ya Sabato, aliingia katika sunagogi, kama
ilivyokuwa desturi yake. Akasimama ili asome Maandiko Matakatifu kwa
sauti.

<span id="an_4:17">4:17</span> Akapokea kitabu cha nabii Isaya,
akakifungua na akakuta mahali palipoandikwa:

<span id="an_4:18">4:18</span> "Roho wa Bwana yu juu yangu, kwani
amenipaka mafuta niwahubirie maskini Habari Njema. Amenituma
niwatangazie mateka watapata uhuru, vipofu watapata kuona tena;
amenituma niwakomboe wanaoonewa,

<span id="an_4:19">4:19</span> na kutangaza mwaka wa neema ya Bwana."

<span id="an_4:20">4:20</span> Baada ya kusoma, akafunga kile kitabu,
akampa mtumishi, kisha akaketi; watu wote wakamkodolea macho.

<span id="an_4:21">4:21</span> Naye akaanza kuwaambia, "Andiko hili
mlilosikia likisomwa, limetimia leo."

<span id="an_4:22">4:22</span> Wote wakavutiwa sana naye, wakastaajabia
maneno mazuri aliyosema. Wakanena, "Je, huyu si mwana wa Yosefu?"

<span id="an_4:23">4:23</span> Naye akawaambia, "Bila shaka mtaniambia
msemo huu: Mganga jiponye mwenyewe, na pia mtasema: Yote tuliyosikia
umeyafanya kule Kafarnaumu, yafanye hapa pia katika kijiji chako."

<span id="an_4:24">4:24</span> Akaendelea kusema, "Hakika nawaambieni,
nabii hatambuliwi katika kijiji chake.

<span id="an_4:25">4:25</span> Lakini, sikilizeni! Kweli kulikuwa na
wajane wengi katika nchi ya Israeli nyakati za Eliya. Wakati huo mvua
iliacha kunyesha kwa muda wa miaka mitatu na nusu; kukawa na njaa kubwa
katika nchi yote.

<span id="an_4:26">4:26</span> Hata hivyo, Eliya hakutumwa kwa mjane
yeyote ila kwa mwanamke mjane wa Sarepta, Sidoni.

<span id="an_4:27">4:27</span> Tena, katika nchi ya Israeli nyakati za
Elisha kulikuwa na wenye ukoma wengi. Hata hivyo, hakuna yeyote
aliyetakaswa ila tu Naamani, mwenyeji wa Siria."

<span id="an_4:28">4:28</span> Wote waliokuwa katika lile sunagogi
waliposikia hayo walikasirika sana.

<span id="an_4:29">4:29</span> Wakasimama, wakamtoa nje ya mji wao
uliokuwa umejengwa juu ya kilima, wakampeleka mpaka kwenye ukingo wa
kilima hicho ili wamtupe chini.

<span id="an_4:30">4:30</span> Lakini Yesu akapita katikati yao, akaenda
zake.

<span id="an_4:31">4:31</span> Kisha Yesu akashuka mpaka Kafarnaumu
katika mkoa wa Galilaya, akawa anawafundisha watu siku ya Sabato.

<span id="an_4:32">4:32</span> Wakastaajabia uwezo aliokuwa nao katika
kufundisha.

<span id="an_4:33">4:33</span> Na katika lile sunagogi kulikuwa na mtu
aliyekuwa amepagawa na roho ya pepo mchafu; akapiga ukelele wa kuziba
masikio:

<span id="an_4:34">4:34</span> "We! Yesu wa Nazareti! Kwa nini
unatuingilia? Je, umekuja kutuangamiza? Ninakufahamu wewe ni nani. Wewe
ni mjumbe Mtakatifu wa Mungu!"

<span id="an_4:35">4:35</span> Lakini Yesu akamkemea huyo pepo akisema:
"Nyamaza! Mtoke mtu huyu!" Basi, huyo pepo baada ya kumwangusha yule mtu
chini, akamtoka bila kumdhuru hata kidogo.

<span id="an_4:36">4:36</span> Watu wote wakashangaa, wakawa
wanaambiana, "Hili ni jambo la ajabu, maana kwa uwezo na nguvu
anawaamuru pepo wachafu watoke, nao wanatoka!"

<span id="an_4:37">4:37</span> Habari zake zikaenea mahali pote katika
mkoa ule.

<span id="an_4:38">4:38</span> Yesu alitoka katika lile sunagogi,
akaenda nyumbani kwa Simoni. Mama mmoja, mkwewe Simoni, alikuwa na homa
kali; wakamwomba amponye.

<span id="an_4:39">4:39</span> Yesu akaenda akasimama karibu naye,
akaikemea ile homa, nayo ikamwacha. Mara yule mama akainuka,
akawatumikia.

<span id="an_4:40">4:40</span> Jua lilipokuwa linatua, wote waliokuwa na
wagonjwa wao mbalimbali waliwaleta kwake; naye akaweka mikono yake juu
ya kila mmoja wao, akawaponya wote.

<span id="an_4:41">4:41</span> Pepo waliwatoka watu wengi, wakapiga
kelele wakisema: "Wewe u Mwana wa Mungu!" Lakini Yesu akawakemea, wala
hakuwaruhusu kusema, maana walimfahamu kwamba yeye ndiye Kristo.

<span id="an_4:42">4:42</span> Kesho yake asubuhi Yesu aliondoka akaenda
mahali pa faragha. Watu wakawa wanamtafuta, na walipofika mahali
alipokuwa, wakajaribu kumzuia ili asiondoke kwao.

<span id="an_4:43">4:43</span> Lakini yeye akawaambia, "Ninapaswa
kuhubiri Habari Njema za Ufalme wa Mungu katika miji mingine pia, maana
nilitumwa kwa ajili hiyo."

<span id="an_4:44">4:44</span> Akawa anahubiri katika masunagogi ya
Yudea.

<span id="an_5:1">5:1</span> Siku moja Yesu alikuwa amesimama kando ya
ziwa Genesareti, na watu wengi walikuwa wamemzunguka wakisongana
wanalisikiliza neno la Mungu.

<span id="an_5:2">5:2</span> Akaona mashua mbili ukingoni mwa ziwa;
wavuvi wenyewe walikuwa wametoka, wanaosha nyavu zao.

<span id="an_5:3">5:3</span> Baada ya Yesu kuingia katika mashua moja,
iliyokuwa ya Simoni, alimtaka Simoni aisogeze majini, mbali kidogo na
ukingo wa ziwa. Akaketi, akafundisha umati wa watu akiwa ndani ya
mashua.

<span id="an_5:4">5:4</span> Alipomaliza kufundisha, akamwambia Simoni,
"Peleka mashua mpaka kilindini, mkatupe nyavu zenu mpate kuvua samaki."

<span id="an_5:5">5:5</span> Simoni akamjibu, "Bwana, tumejitahidi kuvua
samaki usiku kucha bila kupata kitu, lakini kwa kuwa umesema, nitatupa
nyavu."

<span id="an_5:6">5:6</span> Baada ya kufanya hivyo, wakavua samaki
wengi, hata nyavu zao zikaanza kukatika.

<span id="an_5:7">5:7</span> Wakawaita wenzao waliokuwa katika mashua
nyingine waje kuwasaidia. Wakaja, wakazijaza mashua zote mbili samaki,
hata karibu zingezama.

<span id="an_5:8">5:8</span> Simoni Petro alipoona hayo, akapiga magoti
mbele ya Yesu akisema, "Ondoka mbele yangu, ee Bwana, kwa kuwa mimi ni
mwenye dhambi!"

<span id="an_5:9">5:9</span> Simoni pamoja na wenzake wote walishangaa
kwa kupata samaki wengi vile.

<span id="an_5:10">5:10</span> Hali kadhalika Yakobo na Yohane, wana wa
Zebedayo, waliokuwa wavuvi wenzake Simoni. Yesu akamwambia Simoni,
"Usiogope; tangu sasa utakuwa ukivua watu."

<span id="an_5:11">5:11</span> Basi, baada ya kuzileta zile mashua
ukingoni mwa ziwa, wakaacha yote, wakamfuata.

<span id="an_5:12">5:12</span> Ikawa, Yesu alipokuwa katika mmojawapo wa
miji ya huko, mtu mmoja mwenye ukoma mwili mzima akamwona. Basi, mtu
huyo akaanguka kifudifudi akamwomba Yesu: "Mheshimiwa, ukitaka, waweza
kunitakasa."

<span id="an_5:13">5:13</span> Yesu akaunyosha mkono wake, akamgusa na
kusema, "Nataka, takasika!" Mara ule ukoma ukamwacha.

<span id="an_5:14">5:14</span> Yesu akamwamuru: "Usimwambie mtu yeyote;
bali nenda ukajionyeshe kwa kuhani, ukatoe sadaka kwa ajili ya
kutakasika kwako kama inavyotakiwa na Sheria ya Mose, iwe uthibitisho
kwao kwamba umepona."

<span id="an_5:15">5:15</span> Lakini habari za Yesu zilizidi kuenea
kila mahali. Watu makundi mengi wakakusanyika ili kumsikiliza na
kuponywa magonjwa yao.

<span id="an_5:16">5:16</span> Lakini yeye alikwenda zake mahali pasipo
na watu, akawa anasali huko.

<span id="an_5:17">5:17</span> Siku moja Yesu alikuwa akifundisha.
Mafarisayo na walimu wa Sheria kutoka katika kila kijiji cha Galilaya,
Yudea na Yerusalemu, walikuwa wameketi hapo. Nguvu ya Bwana ilikuwa
pamoja naye kwa ajili ya kuponyea wagonjwa.

<span id="an_5:18">5:18</span> Mara watu wakaja wamemchukua mtu mmoja
aliyepooza maungo, amelala kitandani; wakajaribu kumwingiza ndani
wamweke mbele ya Yesu.

<span id="an_5:19">5:19</span> Lakini kwa sababu ya wingi wa watu,
hawakuweza kuingia ndani. Basi, wakapanda juu ya dari, wakaondoa vigae,
wakamshusha huyo aliyepooza pamoja na kitanda chake, wakamweka mbele ya
Yesu.

<span id="an_5:20">5:20</span> Yesu alipoona jinsi walivyokuwa na imani
kubwa, akamwambia huyo mtu, "Rafiki, umesamehewa dhambi zako."

<span id="an_5:21">5:21</span> Walimu wa Sheria na Mafarisayo wakaanza
kujiuliza: "Nani huyu anayemkufuru Mungu kwa maneno yake? Hakuna mtu
awezaye kusamehe dhambi ila Mungu peke yake!"

<span id="an_5:22">5:22</span> Yesu alitambua mawazo yao, akawauliza,
"Mnawaza nini mioyoni mwenu?

<span id="an_5:23">5:23</span> Ni lipi lililo rahisi zaidi: kusema,
Umesamehewa dhambi, au kusema, Simama utembee?

<span id="an_5:24">5:24</span> Basi, nataka mjue kwamba Mwana wa Mtu
anao uwezo wa kusamehe dhambi duniani." Hapo akamwambia huyo mtu
aliyepooza, "Simama, chukua kitanda chako uende zako nyumbani."

<span id="an_5:25">5:25</span> Mara, huyo mtu aliyepooza akasimama mbele
yao wote, akachukua kitanda chake akaenda zake nyumbani huku akimtukuza
Mungu.

<span id="an_5:26">5:26</span> Wote wakashangaa na kushikwa na hofu;
wakamtukuza Mungu wakisema: "Tumeona maajabu leo."

<span id="an_5:27">5:27</span> Baada ya hayo, Yesu akatoka nje, akamwona
mtoza ushuru mmoja aitwaye Lawi, ameketi ofisini. Yesu akamwambia,
"Nifuate!"

<span id="an_5:28">5:28</span> Lawi akaacha yote, akamfuata.

<span id="an_5:29">5:29</span> Kisha Lawi akamwandalia Yesu karamu kubwa
nyumbani mwake; na kundi kubwa la watoza ushuru na watu wengine walikuwa
wameketi pamoja nao.

<span id="an_5:30">5:30</span> Mafarisayo na walimu wa Sheria
wakawanung'unikia wafuasi wake wakisema: "Mbona mnakula na kunywa pamoja
na watoza ushuru na wenye dhambi?"

<span id="an_5:31">5:31</span> Yesu akawajibu, "Wenye afya hawahitaji
daktari, lakini wanaomhitaji ni wale walio wagonjwa.

<span id="an_5:32">5:32</span> Sikuja kuwaita watu wema, bali wenye
dhambi, ili wapate kutubu."

<span id="an_5:33">5:33</span> Watu wengine wakamwambia Yesu, "Wafuasi
wa Yohane mbatizaji hufunga mara nyingi na kusali; hata wafuasi wa
Mafarisayo hufanya vivyo hivyo. Lakini wafuasi wako hula na kunywa."

<span id="an_5:34">5:34</span> Yesu akawajibu, "Je, mnaweza kuwataka
wale walioalikwa arusini wafunge hali bwana arusi yuko pamoja nao?

<span id="an_5:35">5:35</span> Lakini wakati utafika ambapo bwana arusi
ataondolewa kati yao, na wakati huo ndipo watakapofunga."

<span id="an_5:36">5:36</span> Yesu akawaambia mfano huu: "Hakuna mtu
akataye kiraka cha nguo mpya na kukitia katika vazi kuukuu; kama
akifanya hivyo, atakuwa amelikata hilo vazi jipya, na hicho kiraka
hakitachukuana na hilo vazi kuukuu.

<span id="an_5:37">5:37</span> Wala hakuna mtu atiaye divai mpya katika
viriba vikuukuu; kwani hiyo divai mpya itavipasua hivyo viriba, divai
itamwagika, na viriba vitaharibika.

<span id="an_5:38">5:38</span> Divai mpya hutiwa katika viriba vipya!

<span id="an_5:39">5:39</span> Wala hakuna mtu ambaye hutamani kunywa
divai mpya baada ya kunywa ya zamani, kwani husema: Ile ya zamani ni
nzuri zaidi."

<span id="an_6:1">6:1</span> Siku moja ya Sabato, Yesu alikuwa anapita
katika mashamba ya ngano, na wanafunzi wake wakaanza kukwanyua masuke ya
ngano, wakaondoa punje zake kwa mikono, wakala.

<span id="an_6:2">6:2</span> Baadhi ya Mafarisayo wakawauliza, "Mbona
mnafanya jambo ambalo si halali siku ya Sabato?"

<span id="an_6:3">6:3</span> Yesu akawajibu, "Je, hamjasoma jinsi
alivyofanya Daudi pamoja na wenzake wakati walipokuwa na njaa?

<span id="an_6:4">6:4</span> Yeye aliingia ndani ya nyumba ya Mungu,
akachukua ile mikate iliyowekwa mbele ya Mungu, akala na kuwapa wenzake.
Kisheria, ni makuhani tu peke yao ndio walioruhusiwa kula mikate hiyo."

<span id="an_6:5">6:5</span> Hivyo akawaambia, "Mwana wa Mtu ni Bwana wa
Sabato."

<span id="an_6:6">6:6</span> Siku nyingine ya Sabato, Yesu aliingia
katika sunagogi, akafundisha. Mle ndani mlikuwa na mtu ambaye mkono wake
wa kuume ulikuwa umepooza.

<span id="an_6:7">6:7</span> Walimu wa Sheria na Mafarisayo walitaka
kupata kisingizio cha kumshtaki Yesu na hivyo wakawa wanangojea waone
kama angemponya mtu siku ya Sabato.

<span id="an_6:8">6:8</span> Lakini Yesu alijua mawazo yao, akamwambia
yule mwenye mkono uliopooza, "Inuka, simama katikati." Yule mtu akaenda
akasimama katikati.

<span id="an_6:9">6:9</span> Kisha Yesu akawaambia, "Nawaulizeni, je, ni
halali siku ya Sabato kutenda jambo jema au kutenda jambo baya; kuokoa
maisha au kuyaangamiza?"

<span id="an_6:10">6:10</span> Baada ya kuwatazama wote waliokuwa pale,
akamwambia yule mtu, "Nyosha mkono wako." Naye akafanya hivyo, na mkono
wake ukawa mzima tena.

<span id="an_6:11">6:11</span> Lakini wao wakakasirika sana,
wakajadiliana jinsi ya kumtendea Yesu maovu.

<span id="an_6:12">6:12</span> Siku moja Yesu alikwenda mlimani kusali,
akakesha huko usiku kucha akimwomba Mungu.

<span id="an_6:13">6:13</span> Kesho yake aliwaita wanafunzi wake, na
miongoni mwao akachagua kumi na wawili ambao aliwaita mitume:

<span id="an_6:14">6:14</span> Simoni (ambaye Yesu alimpa jina Petro) na
Andrea ndugu yake, Yakobo na Yohane, Filipo na Bartholomayo,

<span id="an_6:15">6:15</span> Mathayo na Thoma, Yakobo wa Alfayo na
Simoni (aliyeitwa Zelote),

<span id="an_6:16">6:16</span> Yuda wa Yakobo na Yuda Iskarioti ambaye
baadaye alikuwa msaliti.

<span id="an_6:17">6:17</span> Baada ya kushuka mlimani pamoja na
mitume, Yesu alisimama mahali palipokuwa tambarare. Hapo palikuwa na
kundi kubwa la wanafunzi wake na umati wa watu waliotoka pande zote za
Yudea na Yerusalemu na pwani ya Tiro na Sidoni. Wote walifika
kumsikiliza Yesu na kuponywa magonjwa yao.

<span id="an_6:18">6:18</span> Aliwaponya pia wote waliokuwa
wanasumbuliwa na pepo wachafu.

<span id="an_6:19">6:19</span> Watu wote walitaka kumgusa, kwa maana
nguvu ilikuwa inatoka ndani yake na kuwaponya wote.

<span id="an_6:20">6:20</span> Yesu akawageukia wanafunzi wake, akasema:
"Heri ninyi mlio maskini, maana Ufalme wa Mungu ni wenu.

<span id="an_6:21">6:21</span> Heri ninyi mnaosikia njaa sasa, maana
baadaye mtashiba. Heri ninyi mnaolia sasa, maana baadaye mtacheka kwa
furaha.

<span id="an_6:22">6:22</span> "Heri yenu ninyi iwapo watu watawachukia,
watawatenga, watawatukana na kuwaharibieni jina kwa ajili ya Mwana wa
Mtu!

<span id="an_6:23">6:23</span> Wakati hayo yatakapotokea, furahini na
kucheza, maana hakika tuzo lenu ni kubwa mbinguni. Kwa maana wazee wao
waliwatendea manabii vivyo hivyo.

<span id="an_6:24">6:24</span> Lakini ole wenu ninyi mlio matajiri,
maana mmekwisha pata faraja yenu.

<span id="an_6:25">6:25</span> Ole wenu ninyi mnaoshiba sasa, maana
baadaye mtasikia njaa. Ole wenu ninyi mnaocheka kwa furaha sasa, maana
baadaye mtaomboleza na kulia.

<span id="an_6:26">6:26</span> Ole wenu ninyi iwapo watu wote
wanawasifu, maana wazee wao waliwafanyia manabii wa uongo vivyo hivyo.

<span id="an_6:27">6:27</span> "Lakini nawaambieni ninyi mnaonisikiliza:
wapendeni adui zenu, watendeeni mema wale wanaowachukieni.

<span id="an_6:28">6:28</span> Watakieni baraka wale wanaowalaani, na
waombeeni wale wanaowatendea vibaya.

<span id="an_6:29">6:29</span> Mtu akikupiga shavu moja mgeuzie na la
pili. Mtu akikunyang'anya koti lako mwachie pia shati lako.

<span id="an_6:30">6:30</span> Yeyote anayekuomba mpe, na mtu
akikunyang'anya mali yako usimtake akurudishie.

<span id="an_6:31">6:31</span> Watendeeni wengine kama mnavyotaka
wawatendee ninyi.

<span id="an_6:32">6:32</span> "Na ikiwa mnawapenda tu wale wanaowapenda
ninyi, je, mtapata tuzo gani? Hakuna! Kwa maana hata wenye dhambi
huwapenda wale wanaowapenda wao.

<span id="an_6:33">6:33</span> Tena, kama mkiwatendea mema wale tu
wanaowatendeeni mema, mtapata tuzo gani? Hata wenye dhambi hufanya vivyo
hivyo!

<span id="an_6:34">6:34</span> Na kama mnawakopesha wale tu mnaotumaini
watawalipeni, je, mtapata tuzo gani? Hata wenye dhambi huwakopesha wenye
dhambi wenzao ili warudishiwe kima kilekile!

<span id="an_6:35">6:35</span> Ila nyinyi wapendeni adui zenu, na
kuwatendea mema; kopesheni bila kutazamia malipo, na tuzo lenu litakuwa
kubwa, nanyi mtakuwa watoto wa Mungu aliye juu. Kwa maana yeye ni mwema
kwa wale wasio na shukrani na walio wabaya.

<span id="an_6:36">6:36</span> Muwe na huruma kama Baba yenu alivyo na
huruma.

<span id="an_6:37">6:37</span> "Msiwahukumu wengine, nanyi
hamtahukumiwa; msiwalaumu wengine, nanyi hamtalaumiwa; wasameheni
wengine, nanyi mtasamehewa.

<span id="an_6:38">6:38</span> Wapeni wengine wanavyohitaji, nanyi
mtapewa. Naam, mtapokea mikononi mwenu kipimo kilichojaa, kikashindiliwa
na kusukwasukwa hata kumwagika. Kwa maana kipimo kilekile mnachotumia
kwa wengine ndicho ambacho Mungu atatumia kwenu."

<span id="an_6:39">6:39</span> Akawaambia mfano huu: "Je, kipofu anaweza
kumwongoza kipofu mwenzake? La! Wote wataanguka shimoni.

<span id="an_6:40">6:40</span> Mwanafunzi hamshindi mwalimu wake, lakini
kila mwanafunzi akisha hitimu huwa kama mwalimu wake.

<span id="an_6:41">6:41</span> Unawezaje kukiona kibanzi kilicho katika
jicho la mwenzio, usione boriti iliyo katika jicho lako mwenyewe?

<span id="an_6:42">6:42</span> Au, unawezaje kumwambia mwenzako, Ndugu,
ngoja nikuondoe kibanzi katika jicho lako, na huku huioni boriti iliyoko
katika jicho lako mwenyewe? Mnafiki wewe! Toa kwanza boriti iliyoko
jichoni mwako, na hivyo utaona sawasawa kiasi cha kuweza kuondoa kibanzi
kilicho katika jicho la ndugu yako.

<span id="an_6:43">6:43</span> "Mti mwema hauzai matunda mabaya, wala
mti mbaya hauzai matunda mazuri.

<span id="an_6:44">6:44</span> Watu huutambua mti kutokana na matunda
yake. Ni wazi kwamba watu hawachumi tini katika michongoma, wala
hawachumi zabibu katika mbigili.

<span id="an_6:45">6:45</span> Mtu mwema hutoa yaliyo mema kutoka katika
hazina bora iliyo moyoni mwake; na mtu mbaya hutoa yaliyo mabaya katika
hazina mbaya iliyo moyoni mwake, kwa maana mtu huongea kutokana na yale
yaliyojaa moyoni mwake.

<span id="an_6:46">6:46</span> "Mbona mwaniita Bwana, Bwana, na huku
hamtimizi yale ninayosema?

<span id="an_6:47">6:47</span> Nitawapeni mfano unaofaa kuonyesha alivyo
yeyote yule anayekuja kwangu, akasikia maneno yangu na kuyatimiza:

<span id="an_6:48">6:48</span> Huyo anafanana na mtu ajengaye nyumba,
ambaye amechimba chini na kuweka msingi wake juu ya mwamba; kukatokea
mafuriko ya mto, mkondo wa maji ukaipiga nyumba ile, lakini haukuweza
kuitikisa, kwa sababu ilikuwa imejengwa imara.

<span id="an_6:49">6:49</span> Lakini yeyote anayesikia maneno yangu
lakini asifanye chochote, huyo anafanana na mtu aliyejenga nyumba juu ya
udongo, bila msingi. Mafuriko ya mto yakatokea, mkondo wa maji ukaipiga
nyumba ile, ikaanguka na kuharibika kabisa!"

<span id="an_7:1">7:1</span> Baada ya kusema yale aliyotaka watu
wasikie, Yesu alikwenda Kafarnaumu.

<span id="an_7:2">7:2</span> Huko kulikuwa na jemadari mmoja Mroma
ambaye alikuwa na mtumishi wake aliyempenda sana. Huyu mtumishi alikuwa
mgonjwa karibu kufa.

<span id="an_7:3">7:3</span> Yule jemadari aliposikia habari za Yesu,
aliwatuma wazee fulani Wayahudi waende kumwomba aje amponye mtumishi
wake.

<span id="an_7:4">7:4</span> Walipofika kwa Yesu, walimsihi sana,
wakasema: "Huyu anastahili afanyiwe jambo hilo,

<span id="an_7:5">7:5</span> maana analipenda taifa letu, na ndiye
aliyetujengea lile sunagogi."

<span id="an_7:6">7:6</span> Basi, Yesu akaenda pamoja nao. Alipokuwa
karibu kufika nyumbani kwa yule jemadari Mroma, yule jemadari aliwatuma
marafiki zake wamwambie Yesu: "Bwana, usijisumbue zaidi, maana mimi
sistahili uingie nyumbani mwangu.

<span id="an_7:7">7:7</span> Ndio maana sikujiona nastahili hata kuja
kwako; amuru tu, na mtumishi wangu atapona.

<span id="an_7:8">7:8</span> Mimi pia ni mtu niliye chini ya mamlaka, na
ninao askari chini yangu. Namwambia mmoja, Nenda!, naye huenda;
namwambia mwingine, Njoo! naye huja; na nikimwambia mtumishi wangu,
Fanya hiki!, hufanya."

<span id="an_7:9">7:9</span> Yesu aliposikia hayo, alishangaa; halafu
akauelekea ule umati wa watu uliokuwa unamfuata, akasema, "Sijaona imani
kubwa namna hii hata katika Israeli."

<span id="an_7:10">7:10</span> Wale watu walipowasili nyumbani walimkuta
yule mtumishi hajambo kabisa.

<span id="an_7:11">7:11</span> Baadaye kidogo Yesu alikwenda katika mji
mmoja uitwao Naini, na wafuasi wake pamoja na kundi kubwa la watu
waliandamana naye.

<span id="an_7:12">7:12</span> Basi, alipokuwa anakaribia lango la mji,
walitokea watu wamebeba maiti ya kijana mmoja, mtoto wa pekee wa mama
mjane. Watu wengi wa mji ule walikuwa pamoja na huyo mama.

<span id="an_7:13">7:13</span> Bwana alipomwona mama huyo, alimwonea
huruma, akamwambia, "Usilie."

<span id="an_7:14">7:14</span> Kisha akaenda, akaligusa lile jeneza, na
wale waliokuwa wanalichukua wakasimama. Halafu akasema, "Kijana!
Nakuamuru, amka!"

<span id="an_7:15">7:15</span> Yule aliyekufa akaketi, akaanza kuongea.
Na Yesu akamkabidhi kwa mama yake.

<span id="an_7:16">7:16</span> Watu wote walishikwa na hofu, wakawa
wanamtukuza Mungu wakisema: "Nabii mkuu ametokea kati yetu. Mungu
amekuja kuwakomboa watu wake."

<span id="an_7:17">7:17</span> Habari hizo zikaenea kote katika Uyahudi
na katika nchi za jirani.

<span id="an_7:18">7:18</span> Wanafunzi wa Yohane walimpa habari Yohane
juu ya mambo hayo yote. Naye Yohane, baada ya kuwaita wawili kati ya
wanafunzi wake,

<span id="an_7:19">7:19</span> aliwatuma kwa Bwana wamwulize: "Wewe
ndiye yule ajaye, au tumtazamie mwingine?"

<span id="an_7:20">7:20</span> Wale wanafunzi walipomfikia Yesu
wakamwambia, "Yohane Mbatizaji ametutuma kwako tukuulize: Wewe ndiye
yule ajaye, au tumtazamie mwingine?"

<span id="an_7:21">7:21</span> Wakati huohuo, Yesu alikuwa anawaponya
watu wengi waliokuwa wanateseka kwa magonjwa na waliopagawa na pepo
wabaya, akawawezesha vipofu wengi kuona tena.

<span id="an_7:22">7:22</span> Basi, Yesu akawajibu, "Nendeni mkamwambie
Yohane yale mliyojionea na kuyasikia: vipofu wanaona, viwete wanatembea,
wenye ukoma wanatakaswa, viziwi wanasikia, wafu wanafufuliwa, na maskini
wanahubiriwa Habari njema.

<span id="an_7:23">7:23</span> Heri mtu yule ambaye hana mashaka nami!"

<span id="an_7:24">7:24</span> Hapo wajumbe wa Yohane walipokwisha
kwenda zao, Yesu alianza kuyaambia makundi ya watu juu ya Yohane:
"Mlikwenda kule jangwani, hivi mlitaka kuona kitu gani? Mlitaka kuona
unyasi unaotikiswa na upepo?

<span id="an_7:25">7:25</span> Basi, mlikwenda kuona nini? Mlikwenda
kumwona mtu aliyevalia mavazi maridadi? La hasha! Wanaovaa mavazi
maridadi na kuishi maisha ya anasa, hukaa katika majumba ya wafalme!

<span id="an_7:26">7:26</span> Basi, niambieni, mlikwenda kuona nini?
Mlikwenda kumwona nabii? Naam, hakika ni zaidi ya nabii.

<span id="an_7:27">7:27</span> Huyu Yohane ndiye anayesemwa katika
Maandiko Matakatifu: Hapa ni mtumishi wangu, asema Bwana; ninamtuma
akutangulie, akutayarishie njia."

<span id="an_7:28">7:28</span> Yesu akamalizia kwa kusema, "Nawaambieni,
kati ya binadamu wote hakuna aliye mkubwa zaidi kuliko Yohane Mbatizaji.
Hata hivyo, yule aliye mdogo kabisa katika ufalme wa Mungu ni mkubwa
zaidi kuliko yeye."

<span id="an_7:29">7:29</span> Waliposikia hayo watu wote na watoza
ushuru waliusifu wema wa Mungu; hao ndio wale waliokuwa wameupokea
ubatizo wa Yohane.

<span id="an_7:30">7:30</span> Lakini Mafarisayo na walimu wa Sheria
walikataa mpango wa Mungu uliowahusu wakakataa kubatizwa na Yohane.

<span id="an_7:31">7:31</span> Yesu akaendelea kusema, "Basi,
nitawafananisha watu wa kizazi hiki na kitu gani? Ni watu wa namna gani?

<span id="an_7:32">7:32</span> Ni kama vijana waliokuwa wamekaa sokoni
na kuambiana, kikundi kimoja na kingine: Tumewapigieni ngoma, lakini
hamkucheza! Tumeomboleza, lakini hamkulia!

<span id="an_7:33">7:33</span> Kwa maana Yohane alikuja, yeye alifunga
na hakunywa divai, nanyi mkasema: Amepagawa na pepo!

<span id="an_7:34">7:34</span> Akaja Mwana wa Mtu; anakula na kunywa,
mkasema: Mwangalieni mlafi huyu na mlevi; rafiki ya watoza ushuru na
wenye dhambi!

<span id="an_7:35">7:35</span> Hata hivyo, hekima ya Mungu
imethibitishwa kuwa njema na wote wale wanaoikubali."

<span id="an_7:36">7:36</span> Mfarisayo mmoja alimwalika Yesu kula
chakula nyumbani kwake. Akaingia nyumbani mwa huyo Mfarisayo, akakaa
kula chakula.

<span id="an_7:37">7:37</span> Basi, katika mji ule kulikuwa na mama
mmoja aliyekuwa anaishi maisha mabaya. Alipopata habari kwamba Yesu yuko
nyumbani kwa huyo Mfarisayo, alichukua chupa ya alabasta yenye marashi.

<span id="an_7:38">7:38</span> Akaja, akasimama karibu na miguu yake
Yesu, akilia, na machozi yake yakamdondokea Yesu miguuni. Huyo mwanamke
akaipangusa miguu ya Yesu kwa nywele zake. Kisha akaibusu na kuipaka
yale marashi.

<span id="an_7:39">7:39</span> Yule Mfarisayo aliyemwalika Yesu alipoona
hayo, akawaza moyoni mwake, "Kama mtu huyu angekuwa kweli nabii angejua
huyu mwanamke ni wa namna gani, ya kwamba ni mwenye dhambi."

<span id="an_7:40">7:40</span> Yesu akamwambia huyo Mfarisayo, "Simoni,
ninacho kitu cha kukwambia." Naye Simoni akamwambia, "Ndio Mwalimu,
sema." Yesu akasema,

<span id="an_7:41">7:41</span> "Watu wawili walikuwa wamemkopa mtu
fedha: mmoja alikuwa amekopa dinari mia tano, na mwingine hamsini.

<span id="an_7:42">7:42</span> Waliposhindwa kulipa madeni yao, huyo mtu
aliwasamehe wote wawili. Sasa ni yupi kati ya hao wawili atampenda zaidi
huyo bwana?"

<span id="an_7:43">7:43</span> Simoni akamjibu, "Ni dhahiri kwamba yule
aliyesamehewa deni kubwa zaidi atampenda zaidi yule bwana." Yesu
akamwambia, "Sawa."

<span id="an_7:44">7:44</span> Halafu akamgeukia yule mwanamke na
kumwambia Simoni, "Unamwona huyu mwanamke, sivyo? Basi, mimi nilipoingia
hapa nyumbani kwako hukunipa maji ya kunawa miguu yangu; lakini mwanamke
huyu ameniosha miguu yangu kwa machozi yake na kunipangusa kwa nywele
zake.

<span id="an_7:45">7:45</span> Wewe hukunisalimu kwa kunibusu, lakini
huyu mwanamke tangu nilipoingia hapa amekuwa akiibusu miguu yangu.

<span id="an_7:46">7:46</span> Wewe hukunionyesha ukarimu wako kwa
kunipaka mafuta kichwani, lakini huyu mwanamke amefanya hivyo kwa
kunipaka mafuta miguu yangu.

<span id="an_7:47">7:47</span> Kwa hiyo nakwambia amesamehewa dhambi
zake nyingi kwa kuwa ameonyesha upendo mkubwa. Mwenye kusamehe kidogo,
hupenda kidogo."

<span id="an_7:48">7:48</span> Basi, Yesu akamwambia yule mwanamke,
"Umesamehewa dhambi zako."

<span id="an_7:49">7:49</span> Na hapo wale waliokuwa pamoja naye mezani
wakaulizana, "Ni mtu wa namna gani huyu awezaye kusamehe dhambi?"

<span id="an_7:50">7:50</span> Naye Yesu akamwambia yule mwanamke,
"Imani yako imekuokoa; nenda kwa amani."

<span id="an_8:1">8:1</span> Baada ya hayo, Yesu alipitia katika miji na
vijiji akitangaza Habari Njema za Ufalme wa Mungu. Wale kumi na wawili
waliandamana naye.

<span id="an_8:2">8:2</span> Pia wanawake kadhaa ambao Yesu alikuwa
amewatoa pepo wabaya na kuwaponya magonjwa, waliandamana naye. Hao ndio
akina Maria (aitwaye Magdalene), ambaye alitolewa pepo wabaya saba;

<span id="an_8:3">8:3</span> Yoana, mke wa Kuza, mfanyakazi mkuu wa
Herode; Susana na wengine kadhaa. Hao wanawake walikuwa wakiwatumikia
kwa mali yao wenyewe.

<span id="an_8:4">8:4</span> Kundi kubwa la watu lilikuwa linakusanyika,
na watu walikuwa wanamjia Yesu kutoka kila mji. Naye akawaambia mfano
huu:

<span id="an_8:5">8:5</span> "Mpanzi alikwenda kupanda mbegu zake.
Alipokuwa akipanda zile mbegu, nyingine zilianguka njiani, na wapita
njia wakazikanyaga, na ndege wakazila.

<span id="an_8:6">8:6</span> Nyingine zilianguka penye mawe, na baada ya
kuota zikanyauka kwa kukosa maji.

<span id="an_8:7">8:7</span> Nyingine zilianguka kati ya miti ya miiba.
Ile miti ya miiba ilipoota ikazisonga.

<span id="an_8:8">8:8</span> Nyingine zilianguka katika udongo mzuri,
zikaota na kuzaa asilimia mia." Baada ya kusema hayo, akapaaza sauti,
akasema, "Mwenye masikio na asikie!"

<span id="an_8:9">8:9</span> Wanafunzi wake wakamwuliza Yesu maana ya
mfano huo.

<span id="an_8:10">8:10</span> Naye akajibu, "Ninyi mmejaliwa kujua siri
za Ufalme wa Mungu, lakini hao wengine sivyo; ila hao huambiwa kwa
mifano, ili wakitazama wasiweze kuona, na wakisikia wasifahamu.

<span id="an_8:11">8:11</span> "Basi, maana ya mfano huu ni hii: mbegu
ni neno la Mungu.

<span id="an_8:12">8:12</span> Zile zilizoanguka njiani zinaonyesha watu
wale wanaosikia lile neno, halafu Ibilisi akaja na kuliondoa mioyoni
mwao wasije wakaamini na hivyo wakaokoka.

<span id="an_8:13">8:13</span> Zile zilizoanguka penye mawe zinaonyesha
watu wale ambao wanaposikia juu ya lile neno hulipokea kwa furaha. Hata
hivyo, kama zile mbegu, watu hao hawana mizizi maana husadiki kwa
kitambo tu, na wanapojaribiwa hukata tamaa.

<span id="an_8:14">8:14</span> Zile zilizoanguka kwenye miti ya miiba ni
watu wale wanaosikia lile neno, lakini muda si muda, wanapokwenda zao,
husongwa na wasiwasi, mali na anasa za maisha, na hawazai matunda
yakakomaa.

<span id="an_8:15">8:15</span> Na zile zilizoanguka kwenye udongo mzuri
ndio watu wale wanaolisikia lile neno, wakalizingatia kwa moyo mwema na
wa utii. Hao huvumilia mpaka wakazaa matunda.

<span id="an_8:16">8:16</span> "Watu hawawashi taa na kuifunika kwa
chombo au kuiweka mvunguni. Lakini huiweka juu ya kinara ili watu
wanapoingia ndani wapate kuona mwanga.

<span id="an_8:17">8:17</span> "Chochote kilichofichwa kitafichuliwa na
siri yoyote itagunduliwa na kujulikana hadharani.

<span id="an_8:18">8:18</span> "Kwa hiyo, jihadharini jinsi mnavyosikia;
maana aliye na kitu ataongezewa, lakini yule asiye na kitu, hata kile
anachodhani kuwa anacho, kitachukuliwa."

<span id="an_8:19">8:19</span> Hapo mama na ndugu zake Yesu wakamjia,
lakini hawakuweza kumkaribia kwa sababu ya umati wa watu.

<span id="an_8:20">8:20</span> Yesu akapewa habari kwamba mama na ndugu
zake walikuwa nje, wanataka kumwona.

<span id="an_8:21">8:21</span> Lakini Yesu akawaambia watu wote, "Mama
yangu na ndugu zangu ni wale wanaolisikia neno la Mungu na kulishika."

<span id="an_8:22">8:22</span> Siku moja, Yesu alipanda mashua pamoja na
wanafunzi wake, akawaambia, "Tuvuke ziwa twende mpaka ng'ambo." Basi,
wakaanza safari.

<span id="an_8:23">8:23</span> Walipokuwa wanasafiri kwa mashua, Yesu
alishikwa na usingizi, akalala. Dhoruba kali ikaanza kuvuma, maji
yakaanza kuingia ndani ya mashua, wakawa katika hatari.

<span id="an_8:24">8:24</span> Wale wanafunzi wakamwendea Yesu,
wakamwamsha wakisema, "Bwana, Bwana! Tunaangamia!" Yesu akaamka,
akaikemea dhoruba na mawimbi, navyo vikatulia, kukawa shwari.

<span id="an_8:25">8:25</span> Kisha akawaambia, "Iko wapi imani yenu?"
Lakini wao walishangaa na kuogopa huku wakiambiana, "Huyu ni nani basi,
hata anaamuru dhoruba na mawimbi, navyo vinamtii?"

<span id="an_8:26">8:26</span> Wakaendelea na safari, wakafika pwani ya
nchi ya Wagerase inayokabiliana na Galilaya, ng'ambo ya ziwa.

<span id="an_8:27">8:27</span> Alipokuwa anashuka pwani, mtu mmoja
aliyekuwa amepagawa na pepo alimjia kutoka mjini. Kwa muda mrefu mtu
huyo, hakuwa anavaa nguo, wala hakuwa anaishi nyumbani bali makaburini.

<span id="an_8:28">8:28</span> Alipomwona Yesu, alipiga kelele na
kujitupa chini mbele yake, na kusema kwa sauti kubwa "We, Yesu Mwana wa
Mungu Aliye Juu una shauri gani nami? Ninakusihi usinitese!"

<span id="an_8:29">8:29</span> Alisema hivyo kwa kuwa Yesu
alikwishamwambia huyo pepo mchafu amtoke mtu huyo. Pepo huyo mchafu
alikuwa anamvamia mtu huyo mara nyingi, na ingawa watu walimweka ndani
na kumfunga kwa minyororo na pingu, lakini kila mara alivivunja vifungo
hivyo, akakimbizwa na pepo huyo mchafu hadi jangwani.

<span id="an_8:30">8:30</span> Basi, Yesu akamwuliza, "Jina lako nani?"
Yeye akajibu, "Jina langu ni Jeshi" --kwa sababu pepo wengi walikuwa
wamempagaa.

<span id="an_8:31">8:31</span> Hao pepo wakamsihi asiwaamuru wamtoke na
kwenda kwenye shimo lisilo na mwisho.

<span id="an_8:32">8:32</span> Kulikuwa na kundi kubwa la nguruwe
wakilisha mlimani. Basi, hao pepo wakamsihi awaruhusu wawaingie. Naye
Yesu akawapa ruhusa.

<span id="an_8:33">8:33</span> Kwa hiyo pepo hao wakamtoka yule mtu,
wakawaingia wale nguruwe, nao wakaporomoka kwenye ule mteremko mkali,
wakatumbukia ziwani, wakazama majini.

<span id="an_8:34">8:34</span> Wale wachungaji walipoona yote
yaliyotokea walikimbia, wakaenda kuwapa watu habari, mjini na
mashambani.

<span id="an_8:35">8:35</span> Watu wakaja kuona yaliyotokea.
Wakamwendea Yesu, wakamwona yule mtu aliyetokwa na pepo ameketi karibu
na Yesu, amevaa nguo, ana akili zake, wakaogopa.

<span id="an_8:36">8:36</span> Wale watu walioshuhudia tukio hilo
waliwaeleza hao jinsi yule mtu alivyoponywa.

<span id="an_8:37">8:37</span> Wakazi wa nchi ya Gerase walishikwa na
hofu kubwa. Kwa hiyo wakamwomba Yesu aondoke, aende zake. Hivyo Yesu
alipanda tena mashua, akaondoka.

<span id="an_8:38">8:38</span> Yule mtu aliyetokwa na wale pepo akamsihi
aende pamoja naye. Lakini Yesu hakumruhusu, bali akamwambia,

<span id="an_8:39">8:39</span> "Rudi nyumbani ukaeleze yote Mungu
aliyokutendea." Basi, yule mtu akaenda akitangaza kila mahali katika mji
ule mambo yote Yesu aliyomtendea.

<span id="an_8:40">8:40</span> Yesu aliporudi upande mwingine wa ziwa,
kundi la watu lilimkaribisha, kwa maana wote walikuwa wanamngojea.

<span id="an_8:41">8:41</span> Hapo akaja mtu mmoja aitwaye Yairo, ofisa
wa sunagogi. Alijitupa miguuni pa Yesu, akamwomba aende nyumbani kwake,

<span id="an_8:42">8:42</span> kwa kuwa binti yake wa pekee, mwana wa
pekee mwenye umri wa miaka kumi na miwili, alikuwa mahututi. Yesu
alipokuwa akienda, watu wakawa wanamsonga kila upande.

<span id="an_8:43">8:43</span> Kulikuwa na mwanamke mmoja kati ya lile
kundi la watu, ambaye alikuwa na ugonjwa wa kutokwa damu kwa muda wa
miaka kumi na miwili, ingawa alikuwa amekwisha tumia mali yake yote kwa
waganga, hakuna aliyefaulu kumponya.

<span id="an_8:44">8:44</span> Huyo mwanamke alimfuata Yesu nyuma,
akagusa pindo la vazi lake. Papo hapo akaponywa ugonjwa wake wa kutokwa
damu.

<span id="an_8:45">8:45</span> Yesu akasema, "Ni nani aliyenigusa?" Wote
wakasema kwamba hapakuwa na mtu aliyemgusa. Naye Petro akasema,
"Mwalimu, umati wa watu umekuzunguka na kukusonga!"

<span id="an_8:46">8:46</span> Lakini Yesu akasema, "Kuna mtu
aliyenigusa, maana nimehisi nguvu imenitoka."

<span id="an_8:47">8:47</span> Yule mwanamke alipoona kwamba hawezi
kujificha, akajitokeza akitetemeka kwa hofu, akajitupa mbele ya Yesu.
Hapo akaeleza mbele ya wote kisa cha kumgusa Yesu na jinsi
alivyoponyeshwa mara moja.

<span id="an_8:48">8:48</span> Yesu akamwambia, "Binti, imani yako
imekuponya. Nenda kwa amani."

<span id="an_8:49">8:49</span> Alipokuwa bado akiongea, Yairo akaletewa
habari kutoka nyumbani: "Binti yako ameshakufa, ya nini kumsumbua
Mwalimu zaidi?"

<span id="an_8:50">8:50</span> Yesu aliposikia hayo akamwambia Yairo,
"Usiogope; amini tu, naye atapona."

<span id="an_8:51">8:51</span> Alipofika nyumbani hakumruhusu mtu
kuingia ndani pamoja naye, isipokuwa Petro, Yohane, Yakobo na wazazi wa
huyo msichana.

<span id="an_8:52">8:52</span> Watu wote walikuwa wakilia na kuomboleza
kwa ajili yake. Lakini Yesu akawaambia, "Msilie, kwa maana mtoto hajafa,
amelala tu!"

<span id="an_8:53">8:53</span> Nao wakamcheka kwa sababu walijua kwamba
alikuwa amekufa.

<span id="an_8:54">8:54</span> Lakini Yesu akamshika mkono akasema,
"Mtoto amka!"

<span id="an_8:55">8:55</span> Roho yake ikamrudia, akaamka mara. Yesu
akaamuru wampe chakula.

<span id="an_8:56">8:56</span> Wazazi wake walishangaa, lakini Yesu
akawaamuru wasimwambie mtu yeyote hayo yaliyotendeka.

<span id="an_9:1">9:1</span> Yesu aliwaita wale kumi na wawili, akawapa
uwezo juu ya pepo wote, na uwezo wa kuponya wagonjwa.

<span id="an_9:2">9:2</span> Halafu akawatuma waende kuhubiri Ufalme wa
Mungu na kuponya wagonjwa.

<span id="an_9:3">9:3</span> Akawaambia, "Mnaposafiri msichukue
chochote: msichukue fimbo, wala mkoba, wala chakula, wala fedha, wala
hata koti la ziada.

<span id="an_9:4">9:4</span> Nyumba yoyote mtakayoingia na kukaribishwa,
kaeni humo mpaka mtakapoondoka katika kijiji hicho.

<span id="an_9:5">9:5</span> Watu wakikataa kuwakaribisha, tokeni katika
mji huo, nanyi mnapotoka kung'uteni mavumbi miguuni mwenu kama onyo
kwao."

<span id="an_9:6">9:6</span> Basi, wakaanza safari, wakapitia vijijini
wakihubiri Habari Njema na kuponya wagonjwa kila mahali.

<span id="an_9:7">9:7</span> Sasa, mtawala Herode, alipata habari za
mambo yote yaliyokuwa yanatendeka, akawa na wasiwasi kwa vile walikuwa
wakisema: "Yohane amefufuka kutoka wafu!"

<span id="an_9:8">9:8</span> Wengine walisema kwamba Eliya ametokea, na
wengine walisema kwamba mmojawapo wa manabii wa kale amerudi duniani.

<span id="an_9:9">9:9</span> Lakini Herode akasema, "Huyo Yohane
nilimkata kichwa; sasa ni nani huyu ninayesikia habari zake?" Akawa na
hamu ya kumwona.

<span id="an_9:10">9:10</span> Wale mitume waliporudi, walimweleza yote
waliyoyafanya. Yesu akawachukua, wakaenda peke yao mjini Bethsaida.

<span id="an_9:11">9:11</span> Lakini wale watu walipojua alikokwenda,
walimfuata. Yesu akawakaribisha akawazungumzia juu ya Ufalme wa Mungu,
akawaponya wale waliohitaji kuponywa.

<span id="an_9:12">9:12</span> Jua lilipokuwa linaanza kutua, wale kumi
na wawili walimwendea wakamwambia, "Waage watu waende kwenye vijiji na
mashamba ya karibu, wakajipatie chakula na mahali pa kulala, kwa maana
hapa tulipo ni nyikani."

<span id="an_9:13">9:13</span> Lakini Yesu akawaambia, "Wapeni ninyi
chakula." Wakamjibu, "Hatuna chochote ila mikate mitano na samaki
wawili. Labda twende wenyewe tukawanunulie chakula watu wote hawa!"

<span id="an_9:14">9:14</span> (Walikuwepo pale wanaume wapatao elfu
tano.) Basi, Yesu akawaambia wanafunzi wake, "Waambieni watu waketi
katika makundi ya watu hamsinihamsini."

<span id="an_9:15">9:15</span> Wanafunzi wakafanya walivyoambiwa,
wakawaketisha wote.

<span id="an_9:16">9:16</span> Kisha Yesu akaitwaa ile mikate mitano na
wale samaki wawili, akatazama juu mbinguni, akamshukuru Mungu,
akavimega, akawapa wanafunzi wake wawagawie watu.

<span id="an_9:17">9:17</span> Wakala wote, wakashiba; wakakusanya
makombo ya chakula, wakajaza vikapu kumi na viwili.

<span id="an_9:18">9:18</span> Siku moja, Yesu alikuwa anasali peke
yake, na wanafunzi wake walikuwa karibu. Basi, akawauliza, "Eti watu
wanasema mimi ni nani?"

<span id="an_9:19">9:19</span> Nao wakamjibu, "Wengine wanasema kuwa
wewe ni Yohane mbatizaji, wengine wanasema wewe ni Eliya, hali wengine
wanasema kuwa wewe ni mmoja wa manabii wa kale ambaye amefufuka."

<span id="an_9:20">9:20</span> Hapo akawauliza, "Na ninyi je, mwasema
mimi ni nani?" Petro akajibu, "Wewe ndiwe Kristo wa Mungu."

<span id="an_9:21">9:21</span> Halafu Yesu akawaamuru wasimwambie mtu
yeyote habari hiyo.

<span id="an_9:22">9:22</span> Akaendelea kusema: "Ni lazima Mwana wa
Mtu apate mateso mengi na kukataliwa na wazee na makuhani wakuu na
walimu wa Sheria; atauawa, lakini siku ya tatu atafufuliwa."

<span id="an_9:23">9:23</span> Kisha akawaambia watu wote, "Mtu yeyote
akitaka kuwa mfuasi wangu, ni lazima ajikane nafsi yake, auchukue
msalaba wake kila siku, anifuate.

<span id="an_9:24">9:24</span> Maana, mtu anayetaka kuyaokoa maisha yake
mwenyewe, atayapoteza; lakini atakayeyapoteza maisha yake kwa ajili
yangu, atayaokoa.

<span id="an_9:25">9:25</span> Je, kuna faida gani mtu kuupata utajiri
wote wa dunia kwa kujipoteza au kujiangamiza yeye mwenyewe?

<span id="an_9:26">9:26</span> Mtu akinionea aibu mimi na mafundisho
yangu, Mwana wa Mtu atamwonea aibu mtu huyo wakati atakapokuja katika
utukufu wake na wa Baba na wa malaika watakatifu.

<span id="an_9:27">9:27</span> Nawaambieni kweli, kuna wengine papa hapa
ambao hawatakufa kabla ya kuuona Ufalme wa Mungu."

<span id="an_9:28">9:28</span> Yapata siku nane baada ya kusema hayo,
Yesu aliwachukua Petro, Yohane na Yakobo, akaenda nao mlimani kusali.

<span id="an_9:29">9:29</span> Alipokuwa akisali, sura yake ilibadilika,
mavazi yake yakawa meupe na kung'aa sana.

<span id="an_9:30">9:30</span> Na watu wawili wakaonekana wakizungumza
naye, nao ni Mose na Eliya,

<span id="an_9:31">9:31</span> ambao walitokea wakiwa wenye utukufu,
wakazungumza naye juu ya kifo chake ambacho angekikamilisha huko
Yerusalemu.

<span id="an_9:32">9:32</span> Petro na wenzake walikuwa wamelemewa na
usingizi mzito, hata hivyo waliamka, wakauona utukufu wake, wakawaona na
wale watu wawili waliokuwa wamesimama pamoja naye.

<span id="an_9:33">9:33</span> Basi, watu hao wawili walipokuwa
wakiondoka, Petro alimwambia Yesu, "Bwana, ni vizuri kwamba tupo hapa:
basi, tujenge vibanda vitatu: kimoja chako, kimoja cha Mose na kimoja
cha Eliya." --Kwa kweli hakujua anasema nini.

<span id="an_9:34">9:34</span> Petro alipokuwa akisema hayo, mara wingu
likatokea na kuwafunika; na wingu hilo lilipowajia, wale wanafunzi
waliogopa sana.

<span id="an_9:35">9:35</span> Sauti ikasikika kutoka katika hilo wingu:
"Huyu ndiye Mwanangu niliyemchagua, msikilizeni."

<span id="an_9:36">9:36</span> Baada ya hiyo sauti kusikika, Yesu
alionekana akiwa peke yake. Wanafunzi walikaa kimya juu ya tukio hilo,
na wakati ule hawakumwambia mtu yeyote mambo hayo waliyoyaona.

<span id="an_9:37">9:37</span> Kesho yake walipokuwa wakishuka kutoka
kule mlimani, kundi kubwa la watu lilikutana na Yesu.

<span id="an_9:38">9:38</span> Hapo, mtu mmoja katika lile kundi
akapaaza sauti, akasema, "Mwalimu! Ninakusihi umwangalie
mwanangu--mwanangu wa pekee!

<span id="an_9:39">9:39</span> Pepo huwa anamshambulia, na mara humfanya
apige kelele; humtia kifafa, na povu likamtoka kinywani. Huendelea
kumtesa sana, asimwache upesi.

<span id="an_9:40">9:40</span> Niliwaomba wanafunzi wako wamfukuze,
lakini hawakuweza."

<span id="an_9:41">9:41</span> Yesu akasema, "Enyi kizazi kisicho na
imani, kilichopotoka! Nitakaa nanyi na kuwavumilia mpaka lini?" Kisha
akamwambia huyo mtu, "Mlete mtoto wako hapa."

<span id="an_9:42">9:42</span> Wakati mtoto huyo alipokuwa anamjia Yesu,
yule pepo alimwangusha chini na kumtia kifafa. Lakini Yesu akamkemea
yule pepo mchafu akamponya mtoto na kumkabidhi kwa baba yake.

<span id="an_9:43">9:43</span> Watu wote wakashangazwa na uwezo mkuu wa
Mungu. Wale watu walipokuwa bado wanashangaa juu ya mambo yote
aliyofanya, Yesu aliwaambia wanafunzi wake,

<span id="an_9:44">9:44</span> "Tegeni masikio, myasikie mambo haya:
Mwana wa Mtu anakwenda kutiwa mikononi mwa watu."

<span id="an_9:45">9:45</span> Lakini wao hawakuelewa maana ya usemi
huo. Jambo hilo lilikuwa limefichwa kwao ili wasitambue; nao wakaogopa
kumwuliza juu ya msemo huo.

<span id="an_9:46">9:46</span> Kukatokea majadiliano kati ya wale
wanafunzi kuhusu nani kati yao aliyekuwa mkuu zaidi.

<span id="an_9:47">9:47</span> Yesu aliyajua mawazo yaliyokuwa mioyoni
mwao; basi akamchukua mtoto mdogo akamweka karibu naye,

<span id="an_9:48">9:48</span> akawaambia, "Mtu yeyote anayempokea mtoto
huyu mdogo kwa jina langu, ananipokea mimi; na yeyote anayenipokea mimi,
anampokea yule aliyenituma. Maana yule aliye mdogo kuliko wote kati yenu
ndiye aliye mkubwa kuliko wote."

<span id="an_9:49">9:49</span> Yohane alidakia na kusema, "Bwana,
tumemwona mtu mmoja akitoa pepo kwa kulitumia jina lako nasi tukajaribu
kumkataza kwa kuwa yeye si mmoja wetu."

<span id="an_9:50">9:50</span> Lakini Yesu akamwambia, "Msimkataze;
kwani asiyepingana nanyi yuko upande wenu."

<span id="an_9:51">9:51</span> Wakati ulipokaribia ambapo Yesu
angechukuliwa juu mbinguni, yeye alikata shauri kwenda Yerusalemu.

<span id="an_9:52">9:52</span> Basi, akawatuma wajumbe wamtangulie, nao
wakaenda wakaingia kijiji kimoja cha Wasamaria ili wamtayarishie mahali.

<span id="an_9:53">9:53</span> Lakini wenyeji wa hapo hawakutaka
kumpokea kwa sababu alikuwa anaelekea Yerusalemu.

<span id="an_9:54">9:54</span> Basi, wanafunzi wake, kina Yohane na
Yakobo, walipoona hayo, wakasema, "Bwana, wataka tuamuru moto ushuke
kutoka mbinguni uwateketeze?"

<span id="an_9:55">9:55</span> Lakini yeye akawageukia, akawakemea
akasema, "Hamjui ni roho ya namna gani mliyo nayo;

<span id="an_9:56">9:56</span> kwa maana Mwana wa Mtu hakuja
kuyaangamiza maisha ya watu, bali kuyaokoa." Wakatoka, wakaenda kijiji
kingine.

<span id="an_9:57">9:57</span> Walipokuwa wakisafiri njiani, mtu mmoja
akamwambia Yesu, "Nitakufuata kokote utakakokwenda."

<span id="an_9:58">9:58</span> Yesu akasema, "Mbweha wana mapango, na
ndege wana viota; lakini Mwana wa Mtu hana mahali pa kupumzikia."

<span id="an_9:59">9:59</span> Kisha akamwambia mtu mwingine, "Nifuate."
Lakini huyo akasema, "Bwana, niruhusu kwanza niende kumzika baba yangu."

<span id="an_9:60">9:60</span> Yesu akamwambia, "Waache wafu wazike wafu
wao; bali wewe nenda ukatangaze Ufalme wa Mungu."

<span id="an_9:61">9:61</span> Na mtu mwingine akamwambia, "Nitakufuata,
lakini niruhusu kwanza nikawaage wale walio nyumbani kwangu."

<span id="an_9:62">9:62</span> Yesu akamwambia, "Yeyote anayeshika jembe
tayari kulima na huku anaangalia nyuma, hafai kwa Ufalme wa Mungu."

<span id="an_10:1">10:1</span> Baada ya hayo, Bwana aliwachagua wengine
sabini na wawili, akawatuma wawiliwawili, wamtangulie katika kila kijiji
na mahali ambapo yeye mwenyewe alitaka kwenda.

<span id="an_10:2">10:2</span> Akawaambia, "Mavuno ni mengi, lakini
wavunaji ni wachache. Kwa hivyo, mwombeni mwenye shamba atume wavunaji
shambani mwake.

<span id="an_10:3">10:3</span> Sasa nendeni; fahamuni kwamba ninawatuma
ninyi kama kondoo wanaokwenda kati ya mbwa mwitu.

<span id="an_10:4">10:4</span> Msichukue mfuko wa fedha, mkoba, wala
viatu; msimsalimu mtu yeyote njiani.

<span id="an_10:5">10:5</span> Mkiingia katika nyumba yoyote, kwanza
wasalimuni hivi: Amani iwe katika nyumba hii!

<span id="an_10:6">10:6</span> Kama akiwako mwenye kupenda amani, amani
yenu itakaa naye, la sivyo, itawarudieni.

<span id="an_10:7">10:7</span> Kaeni katika nyumba hiyo mkila na kunywa
wanavyowapeni, maana mfanyakazi anastahili mshahara wake. Msiende mara
nyumba hii mara nyumba ile.

<span id="an_10:8">10:8</span> Kama mkifika mji fulani na watu
wakiwakaribisha, kuleni wanavyowapeni.

<span id="an_10:9">10:9</span> Ponyeni wagonjwa walioko huko, waambieni
watu: Ufalme wa Mungu umekaribia kwenu.

<span id="an_10:10">10:10</span> Lakini mkiingia katika mji wowote,
wasipowakaribisheni, tokeni; nanyi mpitapo katika barabara zao semeni:

<span id="an_10:11">10:11</span> Hata mavumbi ya mji wenu
yaliyoshikamana na miguu yetu tunawakung'utieni. Lakini, jueni kwamba
Ufalme wa Mungu umekaribia.

<span id="an_10:12">10:12</span> Hakika nawaambieni, siku ile mji huo
utapata adhabu kubwa zaidi kuliko ile ya watu wa Sodoma.

<span id="an_10:13">10:13</span> "Ole wako Korazini! Ole wako Bethsaida!
Maana, kama miujiza iliyofanyika kwenu ingalifanyika kule Tiro na
Sidoni, watu wake wangalikwishavaa mavazi ya gunia kitambo, na kukaa
katika majivu kuonyesha kwamba wametubu.

<span id="an_10:14">10:14</span> Hata hivyo, Siku ya Hukumu ninyi
mtapata adhabu kubwa zaidi kuliko ile ya watu wa Tiro na Sidoni.

<span id="an_10:15">10:15</span> Na wewe Kafarnaumu, unataka kujikweza
mpaka mbinguni? La; utaporomoshwa mpaka Kuzimu."

<span id="an_10:16">10:16</span> Halafu akasema, "Anayewasikiliza ninyi,
ananisikiliza mimi; na anayekataa kuwapokea ninyi, anakataa kunipokea
mimi. Yeyote anayekataa kunipokea, anakataa kumpokea yule aliyenituma."

<span id="an_10:17">10:17</span> Baadaye, wale sabini na wawili walirudi
wamejaa furaha, wakisema, "Bwana, hata pepo wametutii tulipolitaja jina
lako."

<span id="an_10:18">10:18</span> Yeye akawaambia, "Nilimwona Shetani
jinsi alivyokuwa anaporomoka kama umeme kutoka mbinguni.

<span id="an_10:19">10:19</span> Naam, nimewapeni uwezo wa kukanyaga
nyoka na ng'e, na uwezo juu ya nguvu zote za yule adui; hakuna chochote
kitakachowadhuru.

<span id="an_10:20">10:20</span> Hata hivyo, msifurahi kwa sababu pepo
wamewatii, bali furahini kwa sababu majina yenu yameandikwa mbinguni."

<span id="an_10:21">10:21</span> Saa ileile, Yesu akafurahi kwa uwezo wa
Roho Mtakatifu, akasema, "Nakushukuru ee Baba, Bwana wa mbingu na dunia,
kwa kuwa umewaficha wenye hekima na elimu mambo haya, ukawafumbulia
wadogo. Naam, Baba, ndivyo ilivyokupendeza."

<span id="an_10:22">10:22</span> Kisha akasema, "Baba yangu ameweka yote
mikononi mwangu. Hakuna amjuaye Mwana ni nani ila Baba, wala amjuaye
Baba ni nani ila Mwana, na yeyote yule ambaye Mwana anataka kumfunulia
hayo."

<span id="an_10:23">10:23</span> Halafu akawaelekea wafuasi wake
akawaambia, "Heri wanaoona yale mnayoyaona ninyi!

<span id="an_10:24">10:24</span> Hakika, manabii na wafalme walitamani
kuona yale mnayoyaona ninyi wasiyaone, na kusikia yale mnayoyasikia
wasiyasikie."

<span id="an_10:25">10:25</span> Baadaye mwalimu mmoja wa Sheria
alisimama akamwuliza akitaka kumtega, "Mwalimu, nifanye nini ili nipate
uzima wa milele?"

<span id="an_10:26">10:26</span> Yesu akamwuliza, "Imeandikwa nini
katika Sheria? Unaelewaje?"

<span id="an_10:27">10:27</span> Akamjibu, "Mpende Bwana Mungu wako kwa
moyo wako wote, kwa roho yako yote, kwa nguvu zako zote na kwa akili
yako yote. Na, mpende jirani yako kama unavyojipenda mwenyewe."

<span id="an_10:28">10:28</span> Yesu akawaambia, "Vema! Fanya hivyo,
nawe utaishi."

<span id="an_10:29">10:29</span> Lakini yeye akitaka kujihakikishia kuwa
mwema akamwuliza Yesu, "Na jirani yangu ni nani?"

<span id="an_10:30">10:30</span> Yesu akamjibu, "Mtu mmoja alikuwa
anashuka kutoka Yerusalemu kwenda Yeriko. Alipokuwa njiani, alivamiwa na
majambazi, wakamnyang'anya mali yake na kumpiga, wakamwacha amelala pale
nusu mfu.

<span id="an_10:31">10:31</span> Kumbe, kuhani mmoja akawa anapita
barabara ileile, akamwona, akapita kando.

<span id="an_10:32">10:32</span> Hali kadhalika na Mlawi mmoja,
alipofika mahali akamwona, akapita kando.

<span id="an_10:33">10:33</span> Lakini Msamaria mmoja aliyekuwa
anasafiri, alifika pale yule mtu alipokuwa, naye alipomwona, alimwonea
huruma.

<span id="an_10:34">10:34</span> Akamwendea, akamtibu majeraha yake kwa
kumtia mafuta na divai; na kuyafunga halafu akampandisha juu ya punda
wake akampeleka katika nyumba moja ya wageni akamuuguza.

<span id="an_10:35">10:35</span> Kesho yake akatoa fedha dinari mbili
akampa yule mwenye nyumba, akamwambia, Muuguze mtu huyu; na chochote
utakachotumia zaidi, nitakulipa nitakaporudi."

<span id="an_10:36">10:36</span> Kisha Yesu akauliza, "Kati ya hao
watatu, ni yupi aliyeonyesha kuwa jirani yake yule aliyevamiwa na
majambazi?"

<span id="an_10:37">10:37</span> Yule mwalimu wa Sheria akamjibu, "Ni
yule aliyemwonea huruma." Yesu akamwambia, "Nenda ukafanye vivyo hivyo."

<span id="an_10:38">10:38</span> Walipokuwa safarini, waliingia katika
kijiji kimoja na mwanamke mmoja, aitwaye Martha, alimkaribisha nyumbani
kwake.

<span id="an_10:39">10:39</span> Martha alikuwa na dada yake aitwaye
Maria; huyu aliketi karibu na Yesu akisikiliza mafundisho yake.

<span id="an_10:40">10:40</span> Lakini Martha alikuwa anashughulika na
mambo mengi. Basi, akamwendea Yesu, akamwambia, "Bwana, hivi hujali
kwamba dada yangu ameniacha nishughulike peke yangu? Mwambie basi,
anisaidie."

<span id="an_10:41">10:41</span> Lakini Bwana akamjibu, "Martha, Martha,
unahangaika na kusumbuka kwa mambo mengi.

<span id="an_10:42">10:42</span> Kitu kimoja tu ni muhimu. Maria
amechagua kitu bora zaidi ambacho hakuna mtu atakayemnyag'anya."

<span id="an_11:1">11:1</span> Siku moja, Yesu alikuwa mahali fulani
akisali. Alipomaliza kusali, mmoja wa wanafunzi wake akamwambia, "Bwana,
tunakuomba utufundishe kusali kama Yohane mbatizaji alivyowafundisha
wanafunzi wake."

<span id="an_11:2">11:2</span> Yesu akawaambia, "Mnaposali, semeni:
Baba! Jina lako litukuzwe; Ufalme wako ufike.

<span id="an_11:3">11:3</span> Utupe daima chakula chetu cha kila siku.

<span id="an_11:4">11:4</span> Utusamehe dhambi zetu, maana sisi
tunawasamehe wote waliotukosea; wala usitutie katika majaribu."

<span id="an_11:5">11:5</span> Kisha akawaambia, "Tuseme mmoja wenu
anaye rafiki, akaenda kwake usiku wa manane, akamwambia: Rafiki,
tafadhali niazime mikate mitatu,

<span id="an_11:6">11:6</span> kwa kuwa rafiki yangu amepitia kwangu
akiwa safarini nami sina cha kumpa.

<span id="an_11:7">11:7</span> Naye, akiwa ndani angemjibu: Usinisumbue!
Nimekwisha funga mlango. Mimi na watoto wangu tumelala; siwezi kuamka
nikupe!

<span id="an_11:8">11:8</span> Hakika, ingawa hataamka ampe kwa sababu
yeye ni rafiki yake, lakini, kwa sababu ya huyo mtu kuendelea kumwomba,
ataamka ampe chochote anachohitaji.

<span id="an_11:9">11:9</span> Kwa hiyo, ombeni, nanyi mtapewa,
tafuteni, nanyi mtapata, bisheni nanyi mtafunguliwa.

<span id="an_11:10">11:10</span> Maana yeyote aombaye hupewa, atafutaye
hupata na abishaye hufunguliwa.

<span id="an_11:11">11:11</span> Mtoto akimwomba baba yake samaki, je,
atampa nyoka badala ya samaki?

<span id="an_11:12">11:12</span> Na kama akimwomba yai, je, atampa ng'e?

<span id="an_11:13">11:13</span> Ninyi, ingawa ni waovu, mnajua kuwapa
watoto wenu vitu vizuri. Basi, baba yenu wa mbinguni atafanya zaidi;
atawapa Roho Mtakatifu wale wanaomwomba."

<span id="an_11:14">11:14</span> Siku moja Yesu alikuwa anamfukuza pepo
aliyemfanya mtu mmoja kuwa bubu. Basi, huyo pepo alipomtoka, yule mtu
akaweza kuongea hata umati wa watu ukashangaa.

<span id="an_11:15">11:15</span> Lakini baadhi ya watu hao wakasema,
"Anamfukuza pepo kwa uwezo wa Beelzebuli, mkuu wa pepo."

<span id="an_11:16">11:16</span> Wengine, wakimjaribu, wakamtaka afanye
ishara kuonyesha kama alikuwa na idhini kutoka mbinguni.

<span id="an_11:17">11:17</span> Lakini yeye, akiwa anayajua mawazo yao,
akawaambia, "Ufalme wowote uliofarakana wenyewe, hauwezi kudumu;
kadhalika, jamaa yeyote inayofarakana huangamia.

<span id="an_11:18">11:18</span> Kama Shetani anajipinga mwenyewe,
utawala wake utasimamaje? Mnasemaje, basi, kwamba ninawafukuza pepo kwa
uwezo wa Beelzebuli?

<span id="an_11:19">11:19</span> Kama ninafukuza pepo kwa uwezo wa
Beelzebuli, watoto wenu huwafukuza kwa uwezo wa nani? Kwa sababu hiyo,
wao ndio watakaowahukumu ninyi.

<span id="an_11:20">11:20</span> Lakini ikiwa ninawafukuza pepo kwa
uwezo wa Mungu, basi jueni kwamba Ufalme wa Mungu umekwisha fika kwenu.

<span id="an_11:21">11:21</span> "Mtu mwenye nguvu anapolinda jumba lake
kwa silaha, mali yake yote iko salama.

<span id="an_11:22">11:22</span> Lakini akija mwenye nguvu zaidi
akamshambulia na kumshinda, huyo huziteka silaha zake alizotegemea na
kugawanya nyara.

<span id="an_11:23">11:23</span> Yeyote asiyejiunga nami, ananipinga; na
yeyote asiyekusanya pamoja nami, hutawanya.

<span id="an_11:24">11:24</span> "Pepo mchafu akifukuzwa kwa mtu fulani,
huzururazurura jangwani akitafuta mahali pa kupumzikia. Asipopata,
hujisemea: Nitarudi kwenye makao yangu nilikotoka.

<span id="an_11:25">11:25</span> Anaporudi, huikuta ile nyumba imefagiwa
na kupambwa.

<span id="an_11:26">11:26</span> Basi, huenda na kuwachukua pepo wengine
saba waovu zaidi kuliko yeye; wote huenda na kumwingia mtu yule. Hivyo,
basi hali ya mtu huyo sasa huwa mbaya zaidi kuliko pale mwanzo."

<span id="an_11:27">11:27</span> Alipokuwa akisema hayo, mwanamke mmoja
katika lile kundi la watu, akasema kwa sauti kubwa: "Heri tumbo
lililokuzaa, na maziwa yaliyokunyonyesha!"

<span id="an_11:28">11:28</span> Lakini Yesu akasema, "Lakini heri zaidi
wale wanaolisikia neno la Mungu na kulishika."

<span id="an_11:29">11:29</span> Umati wa watu ulipozidi kuongezeka,
Yesu akawaambia, "Kizazi hiki ni kizazi kiovu. Kinataka ishara, lakini
hakitapewa ishara yoyote isipokuwa ile ya Yona.

<span id="an_11:30">11:30</span> Jinsi Yona alivyokuwa ishara kwa watu
wa Ninewi, ndivyo pia Mwana wa Mtu atakavyokuwa ishara kwa kizazi hiki.

<span id="an_11:31">11:31</span> Malkia wa kusini atatokea wakati kizazi
hiki kitakapohukumiwa, naye atashuhudia kwamba kina hatia. Yeye
alisafiri kutoka mbali, akaja kusikiliza maneno ya hekima ya Solomoni;
kumbe hapa pana mkuu zaidi kuliko Solomoni.

<span id="an_11:32">11:32</span> Watu wa Ninewi watatokea wakati kizazi
hiki kitakapohukumiwa, na watashuhudia kwamba kizazi hiki kina hatia.
Hao watu wa Ninewi walitubu kwa sababu ya mahubiri ya Yona; na hapa pana
mkuu zaidi kuliko Yona!

<span id="an_11:33">11:33</span> "Hakuna mtu anayewasha taa na kuifunika
kwa pishi, bali huiweka juu ya kinara ili watu wanaoingia ndani wapate
kuona mwanga.

<span id="an_11:34">11:34</span> Jicho lako ni kama taa ya mwili wako;
likiwa zima, mwili wako wote utakuwa katika mwanga. Jicho lako likiwa
bovu, na mwili wako pia utakuwa katika giza.

<span id="an_11:35">11:35</span> Uwe mwangalifu basi mwanga ulio ndani
yako usije ukawa giza.

<span id="an_11:36">11:36</span> Basi, kama mwili wako wote una mwanga,
bila kuwa na sehemu yoyote yenye giza, mwili huo utang'aa kikamilifu
kama vile taa inavyokuangazia kwa mwanga wake."

<span id="an_11:37">11:37</span> Yesu alipokuwa akiongea, Mfarisayo
mmoja alimkaribisha chakula nyumbani kwake, naye akaenda, akaketi kula
chakula.

<span id="an_11:38">11:38</span> Huyo Mfarisayo alistaajabu kuona kwamba
alikula chakula bila kunawa.

<span id="an_11:39">11:39</span> Bwana akamwambia, "Ninyi Mafarisayo
huosha kikombe na sahani kwa nje, lakini ndani mmejaa udhalimu na uovu.

<span id="an_11:40">11:40</span> Wapumbavu ninyi! Je, aliyetengeneza nje
si ndiye aliyetengeneza ndani pia?

<span id="an_11:41">11:41</span> Toeni kwa maskini vile vitu vilivyomo
ndani, na vingine vyote vitakuwa halali kwenu.

<span id="an_11:42">11:42</span> "Lakini ole wenu Mafarisayo, kwa sababu
mnatoza watu zaka hata juu ya majani ya kukolezea chakula, mchicha na
majani mengine, na huku hamjali juu ya haki na upendo kwa Mungu. Mambo
haya iliwapasa muwe mmeyazingatia bila kuyasahau yale mengine.

<span id="an_11:43">11:43</span> "Ole wenu ninyi Mafarisayo, kwa sababu
mnapenda kuketi mbele mahali pa heshima katika masunagogi, na kusalimiwa
kwa heshima hadharani.

<span id="an_11:44">11:44</span> Ole wenu, kwa sababu mko kama makaburi
yaliyofichika; watu hutembea juu yake bila kufahamu."

<span id="an_11:45">11:45</span> Mmoja wa walimu wa Sheria akamwambia,
"Mwalimu, maneno yako yanatukashifu na sisi pia."

<span id="an_11:46">11:46</span> Yesu akamjibu, "Na ninyi walimu wa
Sheria, ole wenu; maana mnawatwika watu mizigo isiyochukulika, huku
ninyi wenyewe hamnyoshi hata kidole kuwasaidia.

<span id="an_11:47">11:47</span> Ole wenu, kwa kuwa mnajenga makaburi ya
manabii wale ambao wazee wenu waliwaua.

<span id="an_11:48">11:48</span> Kwa hiyo mnashuhudia na kukubaliana na
matendo ya wazee wenu; maana wao waliwaua hao manabii, nanyi mnajenga
makaburi yao.

<span id="an_11:49">11:49</span> Kwa hiyo, Hekima ya Mungu ilisema hivi:
Nitawapelekea manabii na mitume, lakini watawaua baadhi yao, na kuwatesa
wengine.

<span id="an_11:50">11:50</span> Matokeo yake ni kwamba kizazi hiki
kitaadhibiwa kwa sababu ya damu ya manabii wote iliyomwagika tangu
mwanzo wa ulimwengu;

<span id="an_11:51">11:51</span> tangu kumwagwa damu ya Abeli mpaka kifo
cha Zakariya ambaye walimuua kati ya madhabahu na mahali patakatifu.
Naam, hakika kizazi hiki kitaadhibiwa kwa matendo haya.

<span id="an_11:52">11:52</span> "Ole wenu ninyi walimu wa Sheria, kwa
sababu mmeuficha ule ufunguo wa mlango wa elimu; ninyi wenyewe
hamkuingia na mmewazuia waliokuwa wanaingia wasiingie."

<span id="an_11:53">11:53</span> Alipokuwa akitoka pale, wale Mafarisayo
na walimu wa Sheria wakaanza kumshambulia vikali na kumsonga kwa maswali
mengi

<span id="an_11:54">11:54</span> ili wapate kumnasa kwa maneno yake.

<span id="an_12:1">12:1</span> Wakati watu kwa maelfu walipokuwa
wamekusanyika hata wakawa wanakanyagana, Yesu aliwaambia kwanza
wanafunzi wake, "Jihadharini na chachu ya Mafarisayo, yaani unafiki.

<span id="an_12:2">12:2</span> Kila kilichofunikwa kitafunuliwa, kila
kilichofichika kitafichuliwa.

<span id="an_12:3">12:3</span> Kwa hiyo, kila mliyosema gizani, watu
watayasikia katika mwanga, na kila mliyonong'ona faraghani milango
imefungwa, yatatangazwa juu ya nyumba.

<span id="an_12:4">12:4</span> "Nawaambieni ninyi rafiki zangu:
msiwaogope wale wanaoua mwili, wasiweze kufanya kitu kingine zaidi.

<span id="an_12:5">12:5</span> Nitawaonyesheni yule ambaye ni lazima
kumwogopa: mwogopeni yule ambaye baada ya kuua ana uwezo wa kumtupa mtu
katika moto wa Jehanamu. Naam, ninawaambieni, mwogopeni huyo.

<span id="an_12:6">12:6</span> Inajulikana kwamba shomoro watano huuzwa
kwa senti kumi, au sivyo? Lakini mbele ya Mungu hasahauliki hata mmoja.

<span id="an_12:7">12:7</span> Lakini hata nywele za vichwa vyenu
zimehesabiwa zote. Msiogope, basi, ninyi mna thamani zaidi kuliko
shomoro wengi!

<span id="an_12:8">12:8</span> "Nawaambieni kweli, kila mtu anayekiri
hadharani kwamba yeye ni wangu, Mwana wa Mtu naye atakiri mbele ya
malaika wa Mungu kwamba mtu huyo ni wake.

<span id="an_12:9">12:9</span> Lakini, mtu yeyote anayenikana mbele ya
watu, naye atakanwa mbele ya malaika wa Mungu.

<span id="an_12:10">12:10</span> "Yeyote anayesema neno la kumpinga
Mwana wa Mtu atasamehewa; lakini anayemkufuru Roho Mtakatifu
hatasamehewa.

<span id="an_12:11">12:11</span> "Watakapowapeleka ninyi mbele ya
masunagogi na mbele ya wakuu na watawala msiwe na wasiwasi juu ya jinsi
mtakavyojitetea au jinsi mtakavyosema.

<span id="an_12:12">12:12</span> Kwa maana wakati huo Roho Mtakatifu
atawafundisheni kile mnachopaswa kusema."

<span id="an_12:13">12:13</span> Mtu mmoja katika ule umati wa watu
akamwambia, "Mwalimu, mwambie ndugu yangu tugawane urithi aliotuachia
baba."

<span id="an_12:14">12:14</span> Yesu akamjibu, "Rafiki, ni nani
aliyeniweka mimi mwamuzi au msuluhishi kati yenu?"

<span id="an_12:15">12:15</span> Basi, akawaambia wote, "Jihadharini na
kila aina ya tamaa; maana uzima wa mtu hautegemei wingi wa vitu alivyo
navyo."

<span id="an_12:16">12:16</span> Kisha akawaambia mfano: "Kulikuwa na
tajiri mmoja ambaye shamba lake lilizaa mavuno mengi.

<span id="an_12:17">12:17</span> Tajiri huyo akafikiri moyoni mwake:
Nitafanyaje nami sina mahali pa kuhifadhia mavuno yangu?

<span id="an_12:18">12:18</span> Nitafanya hivi: nitabomoa ghala zangu
na kujenga kubwa zaidi, na humo nitahifadhi mavuno yangu yote na mali
yangu.

<span id="an_12:19">12:19</span> Hapo nitaweza kuiambia roho yangu: sasa
unayo akiba ya matumizi kwa miaka na miaka. Ponda mali, ule, unywe na
kufurahi.

<span id="an_12:20">12:20</span> Lakini Mungu akamwambia: Mpumbavu wewe;
leo usiku roho yako itachukuliwa. Na vitu vile vyote ulivyojilundikia
vitakuwa vya nani?"

<span id="an_12:21">12:21</span> Yesu akamaliza kwa kusema "Ndivyo
ilivyo kwa mtu anayejilundikia mali kwa ajili yake mwenyewe, lakini si
tajiri mbele ya Mungu."

<span id="an_12:22">12:22</span> Kisha Yesu akawaambia wanafunzi wake,
"Kwa sababu hiyo nawaambieni, msiwe na wasiwasi juu ya chakula
mnachohitaji ili kuishi, wala juu ya mavazi mnayohitaji kwa ajili ya
miili yenu.

<span id="an_12:23">12:23</span> Kwa sababu uzima ni bora kuliko
chakula, na mwili ni bora kuliko mavazi.

<span id="an_12:24">12:24</span> Chukueni kwa mfano, kunguru: hawapandi,
hawavuni wala hawana ghala yoyote. Hata hivyo, Mungu huwalisha. Ninyi
mna thamani zaidi kuliko ndege!

<span id="an_12:25">12:25</span> Ni nani kati yenu kwa kuwa na wasiwasi
anaweza kuongeza urefu wa maisha yake?

<span id="an_12:26">12:26</span> Basi, kama hamwezi kufanya jambo dogo
kama hilo, kwa nini kuwa na wasiwasi juu ya yale mengine?

<span id="an_12:27">12:27</span> Angalieni maua jinsi yanavyomea.
Hayafanyi kazi wala hayafumi. Hata hivyo, nawahakikishieni kwamba hata
Solomoni mwenyewe na fahari zake zote hakupata kuvikwa vizuri kama ua
mojawapo.

<span id="an_12:28">12:28</span> Lakini, kama Mungu hulivika vizuri jani
la shambani ambalo leo liko na kesho latupwa motoni, je, hatawafanyia
ninyi zaidi? Enyi watu wenye imani haba!

<span id="an_12:29">12:29</span> "Basi, msivurugike akili, mkihangaika
daima juu ya mtakachokula au mtakachokunywa.

<span id="an_12:30">12:30</span> Kwa maana hayo yote ndiyo
yanayohangaikiwa na watu wasiomjua Mungu. Baba yenu anajua kwamba
mnahitaji vitu hivyo.

<span id="an_12:31">12:31</span> Shughulikieni kwanza Ufalme wa Mungu,
na hayo yote mtapewa kwa ziada.

<span id="an_12:32">12:32</span> "Msiogope, enyi kundi dogo! Maana Baba
yenu amependa kuwapeni Ufalme.

<span id="an_12:33">12:33</span> Uzeni mali yenu mkawape maskini
misaada. Jifanyieni mifuko isiyochakaa, na jiwekeeni hazina mbinguni
ambako haitapungua. Huko wezi hawakaribii, wala nondo hawaharibu.

<span id="an_12:34">12:34</span> Pale ilipo hazina yako, ndipo pia
utakapokuwa moyo wako.

<span id="an_12:35">12:35</span> "Muwe tayari! Jifungeni mkanda kiunoni,
na taa zenu ziwe zinawaka;

<span id="an_12:36">12:36</span> muwe kama watumishi wanaomngojea bwana
wao arudi kutoka arusini, ili wamfungulie mara atakapobisha hodi.

<span id="an_12:37">12:37</span> Heri yao watumishi wale ambao bwana wao
atakaporudi atawakuta wanakesha! Nawaambieni hakika, huyo bwana
atajifunga mkanda kiunoni, atawaketisha mezani na kuwahudumia.

<span id="an_12:38">12:38</span> Heri yao watumishi hao ikiwa bwana wao
atawakuta wanakesha hata ikiwa atarudi usiku wa manane au alfajiri.

<span id="an_12:39">12:39</span> Jueni kwamba, kama mwenye nyumba
angejua saa ambayo mwizi atakuja, angekesha, wala hangeiacha nyumba yake
ivunjwe.

<span id="an_12:40">12:40</span> Nanyi, kadhalika muwe tayari, maana
Mwana wa Mtu atakuja saa msiyoitazamia."

<span id="an_12:41">12:41</span> Petro akamwambia, "Bwana, mfano huo ni
kwa ajili yetu tu, au ni kwa ajili ya watu wote?"

<span id="an_12:42">12:42</span> Bwana akajibu, "Ni nani basi, mtumishi
aliye mwaminifu na mwenye busara, ambaye bwana wake atamweka juu ya
watumishi wake ili awape chakula wakati ufaao?

<span id="an_12:43">12:43</span> Heri yake mtumishi huyo ikiwa bwana
wake atakaporudi atamkuta akifanya hivyo.

<span id="an_12:44">12:44</span> Hakika atampa madaraka juu ya mali yake
yote.

<span id="an_12:45">12:45</span> Lakini, kama mtumishi huyo atafikiri
moyoni mwake: na kusema: Bwana wangu amekawia sana kurudi halafu aanze
kuwapiga watumishi wenzake, wa kiume au wa kike, na kula, kunywa na
kulewa,

<span id="an_12:46">12:46</span> bwana wake atarudi siku asiyoitazamia
na saa asiyoijua; atamkatilia mbali na kumweka fungu moja na wasioamini.

<span id="an_12:47">12:47</span> Mtumishi ambaye anajua matakwa ya bwana
wake lakini hajiweki tayari kufanya anavyotakiwa, atapigwa sana.

<span id="an_12:48">12:48</span> Lakini yule afanyaye yanayostahili
adhabu bila kujua, atapigwa kidogo. Aliyepewa vingi atatakiwa vingi;
aliyekabidhiwa vingi zaidi atatakiwa kutoa vingi zaidi.

<span id="an_12:49">12:49</span> "Nimekuja kuwasha moto duniani, laiti
ungekuwa umewaka tayari!

<span id="an_12:50">12:50</span> Ninao ubatizo ambao inanipasa niupokee;
jinsi gani ninavyohangaika mpaka ukamilike!

<span id="an_12:51">12:51</span> Mnadhani nimekuja kuleta amani duniani?
Hata kidogo; si amani bali utengano.

<span id="an_12:52">12:52</span> Na tangu sasa, jamaa ya watu watano
itagawanyika; watatu dhidi ya wawili, na wawili dhidi ya watatu.

<span id="an_12:53">12:53</span> Baba atakuwa dhidi ya mwanawe, mwana
dhidi ya baba yake; mama dhidi ya bintiye, binti dhidi ya mama yake;
mama mkwe dhidi ya mke wa mwanawe na huyo dhidi ya mama mkwe wake."

<span id="an_12:54">12:54</span> Yesu akayaambia tena makundi ya watu,
"Mnapoona mawingu yakitokea upande wa magharibi, mara mwasema: Mvua
itanyesha, na kweli hunyesha.

<span id="an_12:55">12:55</span> Mnapoona upepo wa kusi unavuma, mwasema
Kutakuwa na hali ya joto na ndivyo inavyokuwa.

<span id="an_12:56">12:56</span> Enyi wanafiki! Mnajua kutabiri hali ya
hewa kwa kuangalia dunia na anga; kwa nini basi, hamwezi kujua maana ya
nyakati hizi?

<span id="an_12:57">12:57</span> "Na kwa nini hamwezi kujiamulia wenyewe
jambo jema la kufanya?

<span id="an_12:58">12:58</span> Maana kama mshtaki wako anakupeleka
mahakamani, ingekuwa afadhali kwako kupatana naye mkiwa bado njiani, ili
asije akakupeleka mbele ya hakimu, naye hakimu akakutoa kwa polisi, nao
wakakutia ndani.

<span id="an_12:59">12:59</span> Hakika hutatoka huko nakwambia, mpaka
utakapomaliza kulipa senti ya mwisho."

<span id="an_13:1">13:1</span> Wakati huo watu fulani walikuja,
wakamweleza Yesu juu ya watu wa Galilaya ambao Pilato alikuwa amewaua
wakati walipokuwa wanachinja wanyama wao wa tambiko.

<span id="an_13:2">13:2</span> Naye Yesu akawaambia, "Mnadhani
Wagalilaya hao walikuwa wahalifu zaidi kuliko Wagalilaya wengine, ati
kwa sababu wameteseka hivyo?

<span id="an_13:3">13:3</span> Nawaambieni hakika sivyo; lakini nanyi,
hali kadhalika, msipotubu, mtaangamia kama wao.

<span id="an_13:4">13:4</span> Au wale kumi na wanane walioangukiwa na
mnara kule Siloamu wakafa; mnadhani wao walikuwa wakosefu zaidi kuliko
wengine wote walioishi Yerusalemu?

<span id="an_13:5">13:5</span> Nawaambieni sivyo; lakini nanyi
msipotubu, mtaangamia kama wao."

<span id="an_13:6">13:6</span> Kisha, Yesu akawaambia mfano huu: "Mtu
mmoja alikuwa na mtini katika shamba lake. Mtu huyu akaenda akitaka
kuchuma matunda yake, lakini akaukuta haujazaa hata tunda moja.

<span id="an_13:7">13:7</span> Basi, akamwambia mfanyakazi wake:
Angalia! Kwa miaka mitatu nimekuwa nikija kuchuma matunda ya mtini huu,
nami nisiambulie kitu. Ukate! Kwa nini uitumie ardhi bure?

<span id="an_13:8">13:8</span> Lakini naye akamjibu: Bwana, tuuache tena
mwaka huu; nitauzungushia mtaro na kuutilia mbolea.

<span id="an_13:9">13:9</span> Kama ukizaa matunda mwaka ujao, vema; la
sivyo, basi utaweza kuukata."

<span id="an_13:10">13:10</span> Yesu alikuwa akifundisha katika
sunagogi moja siku ya Sabato.

<span id="an_13:11">13:11</span> Na hapo palikuwa na mwanamke mmoja
aliyekuwa mgonjwa kwa miaka kumi na minane kutokana na pepo aliyekuwa
amempagaa. Kwa sababu hiyo, mwili wake ulikuwa umepindika vibaya hata
asiweze kusimama wima.

<span id="an_13:12">13:12</span> Yesu alipomwona, alimwita, akamwambia,
"Mama, umeponywa ugonjwa wako."

<span id="an_13:13">13:13</span> Akamwekea mikono, na mara mwili wake
ukawa wima tena, akawa anamtukuza Mungu.

<span id="an_13:14">13:14</span> Lakini mkuu wa sunagogi alikasirika kwa
sababu Yesu alikuwa amemponya siku ya Sabato. Hivyo akawaambia wale watu
walikusanyika pale, "Mnazo siku sita za kufanya kazi. Basi, fikeni siku
hizo mkaponywe magonjwa yenu; lakini msije siku ya Sabato."

<span id="an_13:15">13:15</span> Hapo Bwana akamjibu, "Enyi wanafiki!
Nani kati yenu hangemfungua ng'ombe au punda wake kutoka zizini ampeleke
kunywa maji, hata kama siku hiyo ni ya Sabato?

<span id="an_13:16">13:16</span> Sasa, hapa yupo binti wa Abrahamu
ambaye Shetani alimfanya kilema kwa muda wa miaka kumi na minane. Je,
haikuwa vizuri kumfungulia vifungo vyake siku ya Sabato?"

<span id="an_13:17">13:17</span> Alipokwisha sema hayo, wapinzani wake
waliona aibu lakini watu wengine wote wakajaa furaha kwa sababu ya mambo
yote aliyotenda.

<span id="an_13:18">13:18</span> Yesu akauliza: "Ufalme wa Mungu
unafanana na nini? Nitaulinganisha na nini?

<span id="an_13:19">13:19</span> NI kama mbegu ya haradali aliyotwaa mtu
mmoja na kuipanda shambani mwake; ikaota hata ikawa mti. Ndege wa angani
wakajenga viota vyao katika matawi yake."

<span id="an_13:20">13:20</span> Tena akauliza: "Nitaulinganisha Ufalme
wa Mungu na nini?

<span id="an_13:21">13:21</span> Ni kama chachu aliyoitwaa mama mmoja na
kuichanganya pamoja na unga debe moja kisha unga wote ukaumuka wote."

<span id="an_13:22">13:22</span> Yesu alindelea na safari yake kwenda
Yerusalemu huku akipitia mijini na vijijini, akihubiri.

<span id="an_13:23">13:23</span> Mtu mmoja akamwuliza, "Je, Mwalimu,
watu watakaookoka ni wachache?"

<span id="an_13:24">13:24</span> Yesu akawaambia, "Jitahidini kuingia
kwa kupitia mlango mwembamba; maana nawaambieni, wengi watajaribu
kuingia lakini hawataweza.

<span id="an_13:25">13:25</span> "Wakati utakuja ambapo mwenye nyumba
atainuka na kufunga mlango. Ninyi mtasimama nje na kuanza kupiga hodi
mkisema: Bwana, tufungulie mlango. Lakini yeye atawajibu: Sijui mmetoka
wapi.

<span id="an_13:26">13:26</span> Nanyi mtaanza kumwambia: Sisi ndio wale
tuliokula na kunywa pamoja nawe; na wewe ulifundisha katika vijiji
vyetu.

<span id="an_13:27">13:27</span> Lakini yeye atasema: Sijui ninyi
mmetoka wapi; ondokeni mbele yangu, enyi nyote watenda maovu.

<span id="an_13:28">13:28</span> Ndipo mtakuwa na kulia na kusaga meno,
wakati mtakapowaona Abrahamu, Isaka na Yakobo, na manabii wote wapo
katika Ufalme wa Mungu, lakini ninyi wenyewe mmetupwa nje!

<span id="an_13:29">13:29</span> Watu watakuja kutoka mashariki na
magharibi, kutoka kaskazini na kusini, watakuja na kukaa kwenye karamu
katika Ufalme wa Mungu.

<span id="an_13:30">13:30</span> Naam, wale walio wa mwisho watakuwa wa
kwanza; na wale walio wa kwanza watakuwa wa mwisho."

<span id="an_13:31">13:31</span> Wakati huohuo, Mafarisayo na watu
wengine walimwendea Yesu wakamwambia, "Ondoka hapa uende mahali pengine,
kwa maana Herode anataka kukuua."

<span id="an_13:32">13:32</span> Yesu akawajibu, "Nendeni mkamwambie
huyo mbweha hivi: Leo na kesho ninafukuza pepo na kuponya wagonjwa, na
siku ya tatu nitakamilisha kazi yangu.

<span id="an_13:33">13:33</span> Hata hivyo, kwa leo, kesho na kesho
kutwa, ni lazima niendelee na safari yangu, kwa sababu si sawa nabii
auawe nje ya Yerusalemu.

<span id="an_13:34">13:34</span> "Yerusalemu! We Yerusalemu! Unawaua
manabii na kuwapiga mawe wale waliotumwa kwako! Mara ngapi nimetaka
kuwakusanya watoto wako pamoja kama kuku anavyokusanya vifaranga vyake
chini ya mabawa yake, Lakini wewe umekataa.

<span id="an_13:35">13:35</span> Haya, utaachiwa mwenyewe nyumba yako.
Naam, hakika nawaambieni, hamtaniona mpaka wakati utakapofika mseme:
Abarikiwe huyo ajaye kwa jina la Bwana."

<span id="an_14:1">14:1</span> Siku moja ya Sabato, Yesu alikwenda kula
chakula nyumbani kwa mmoja wa viongozi wa Mafarisayo; watu waliokuwapo
hapo wakawa wanamchunguza.

<span id="an_14:2">14:2</span> Mbele yake Yesu palikuwa na mtu mmoja
aliyekuwa na ugonjwa wa kuvimba mwili.

<span id="an_14:3">14:3</span> Yesu akawauliza walimu wa Sheria na
Mafarisayo, "Je, ni halali au la kumponya mtu siku ya sabato?"

<span id="an_14:4">14:4</span> Lakini wao wakakaa kimya. Yesu akamshika
huyo mgonjwa, akamponya, akamwacha aende zake.

<span id="an_14:5">14:5</span> Halafu akawaambia, "Ni nani kati yenu
ambaye mtoto wake au ng'ombe wake akitumbukia shimoni, hangemtoa hata
kama ni siku ya Sabato?"

<span id="an_14:6">14:6</span> Nao hawakuweza kumjibu swali hilo.

<span id="an_14:7">14:7</span> Yesu aliona jinsi wale walioalikwa
walivyokuwa wanajichagulia nafasi za heshima, akawaambia mfano:

<span id="an_14:8">14:8</span> "Kama mtu akikualika arusini, usiketi
mahali pa heshima isije ikawa amealikwa mwingine mheshimiwa kuliko wewe;

<span id="an_14:9">14:9</span> na mwenyeji wenu ninyi wawili atakuja na
kukwambia: Mwachie huyu nafasi. Hapo utaaibika mbele ya wote na
kulazimika kwenda kuchukua nafasi ya mwisho.

<span id="an_14:10">14:10</span> Bali ukialikwa kwenye karamu, keti
mahali pa mwisho, ili mwenyeji wako atakapokuja akwambie: Rafiki, njoo
hapa mbele, mahali pazuri zaidi. Hapo utakuwa umeheshimika mbele ya wote
wanaoketi pamoja nawe.

<span id="an_14:11">14:11</span> Kwa maana yeyote anayejikweza
atashushwa, na anayejishusha, atakwezwa."

<span id="an_14:12">14:12</span> Halafu akamwambia na yule aliyemwalika,
"Kama ukiwaandalia watu karamu mchana au jioni, usiwaalike rafiki zako
au jamaa zako au jirani zako walio matajiri, wasije nao wakakualika nawe
ukawa umelipwa kile ulichowatendea.

<span id="an_14:13">14:13</span> Badala yake, unapofanya karamu, waalike
maskini, vilema viwete na vipofu,

<span id="an_14:14">14:14</span> nawe utakuwa umepata baraka, kwa kuwa
hao hawana cha kukulipa. Maana Mungu atakupa tuzo lako wakati watu wema
watakapofufuka."

<span id="an_14:15">14:15</span> Mmoja wa wale waliokuwa wameketi pamoja
na Yesu akasema, "Ana heri mtu yule atakayekula chakula katika Ufalme wa
Mungu."

<span id="an_14:16">14:16</span> Yesu akamjibu, "Mtu mmoja alifanya
karamu kubwa, akaalika watu wengi.

<span id="an_14:17">14:17</span> Wakati wa karamu ulipofika alimtuma
mtumishi wake awaambie walioalikwa, Njoni, kila kitu ni tayari.

<span id="an_14:18">14:18</span> Lakini wote, kwa namna moja, wakaanza
kuomba radhi. Wa kwanza akamwambia mtumishi: Nimenunua shamba, kwa hiyo
sina budi kwenda kuliangalia; nakuomba uniwie radhi.

<span id="an_14:19">14:19</span> Mwingine akasema: Nimenunua ng'ombe
jozi tano wa kulima; sasa nimo njiani kwenda kuwajaribu; nakuomba uniwie
radhi.

<span id="an_14:20">14:20</span> Na mwingine akasema: Nimeoa mke, kwa
hiyo siwezi kuja.

<span id="an_14:21">14:21</span> Mtumishi huyo akarudi na kumwarifu
bwana wake jambo hilo. Yule mwenye nyumba alikasirika, akamwambia
mtumishi wake: Nenda upesi kwenye barabara na vichochoro vya mji,
uwalete hapa ndani maskini, viwete, vipofu na waliolemaa.

<span id="an_14:22">14:22</span> Baadaye, mtumishi huyo akasema: Bwana
mambo yamefanyika kama ulivyoamuru, lakini bado iko nafasi.

<span id="an_14:23">14:23</span> Yule bwana akamwambia mtumishi: Nenda
katika barabara na vichochoro vya mji uwashurutishe watu kuingia ili
nyumba yangu ijae.

<span id="an_14:24">14:24</span> Kwa maana, nawaambieni, hakuna hata
mmoja wa wale walioalikwa atakayeonja karamu yangu."

<span id="an_14:25">14:25</span> Hapo, makundi mengi yakawa yanaandamana
pamoja na Yesu. Basi, akawageukia akawaambia,

<span id="an_14:26">14:26</span> "Mtu yeyote akija kwangu, asipowachukia
baba na mama yake, mke wake, watoto, ndugu na dada zake, naam, hata na
nafsi yake mwenyewe, hawezi kuwa mwanafunzi wangu.

<span id="an_14:27">14:27</span> Mtu asipochukua msalaba wake na
kunifuata hawezi kuwa mwanafunzi wangu.

<span id="an_14:28">14:28</span> Kwa maana, ni nani miongoni mwenu
ambaye akitaka kujenga mnara hataketi kwanza akadirie gharama zake ili
ajue kama ana kiasi cha kutosha cha kumalizia?

<span id="an_14:29">14:29</span> La sivyo, baada ya kuweka msingi na
kushindwa kumaliza, watu watamcheka

<span id="an_14:30">14:30</span> wakisema: Mtu huyu alianza kujenga,
lakini hakumalizia.

<span id="an_14:31">14:31</span> "Au, ni mfalme gani ambaye, akitaka
kwenda kupigana na mfalme mwingine, hataketi kwanza chini na kufikiri
kama ataweza, kwa askari wake elfu ishirini?

<span id="an_14:32">14:32</span> Kama anaona hataweza, atawatuma wajumbe
kutaka masharti ya amani wakati mfalme huyo mwingine angali mbali.

<span id="an_14:33">14:33</span> Vivyo hivyo, basi, hakuna hata mmoja
wenu atakayekuwa mwanafunzi wangu kama asipoachilia kila kitu alicho
nacho.

<span id="an_14:34">14:34</span> "Chumvi ni nzuri; lakini ikipoteza
ladha yake, itakolezwa na nini?

<span id="an_14:35">14:35</span> Haifai kitu wala kwa udongo wala kwa
mbolea. Watu huitupilia mbali. Sikieni basi, kama mna masikio!"

<span id="an_15:1">15:1</span> Siku moja, watoza ushuru na wahalifu
wengi walikwenda kumsikiliza Yesu.

<span id="an_15:2">15:2</span> Mafarisayo na walimu wa Sheria wakaanza
kunung'unika: "Mtazameni mtu huyu! Anawakaribisha wenye dhambi, na tena
anakula nao."

<span id="an_15:3">15:3</span> Yesu akawajibu kwa mfano:

<span id="an_15:4">15:4</span> "Hivi, mtu akiwa na kondoo mia, akigundua
kwamba mmoja wao amepotea, atafanya nini? Atawaacha wale tisini na tisa
mbugani, na kwenda kumtafuta yule aliyepotea mpaka ampate.

<span id="an_15:5">15:5</span> Akimpata, atambeba mabegani kwa furaha.

<span id="an_15:6">15:6</span> Anapofika nyumbani, atawaita rafiki zake
akiwaambia, Furahini pamoja nami, kwa sababu nimempata yule kondoo wangu
aliyepotea.

<span id="an_15:7">15:7</span> Kadhalika nawaambieni, ndivyo
kutakavyokuwa na furaha mbinguni kwa ajili ya kutubu kwa mwenye dhambi
mmoja, kuliko kwa ajili ya watu tisini na tisa wanaojiona kuwa wema,
wasiohitaji kutubu.

<span id="an_15:8">15:8</span> "Au mwaonaje? Tuseme mwanamke fulani ana
sarafu kumi za fedha, akipoteza moja, atafanya nini? Atawasha taa,
aifagie nyumba na kuitafuta kwa uangalifu mpaka aipate.

<span id="an_15:9">15:9</span> Akiipata, atawaita rafiki na jirani zake
akisema, Furahini pamoja nami, kwa sababu nimeipata ile sarafu yangu
iliyopotea.

<span id="an_15:10">15:10</span> Kadhalika nawaambieni, ndivyo
watakavyofurahi malaika wa Mungu kwa sababu ya mwenye dhambi mmoja
anayetubu."

<span id="an_15:11">15:11</span> Yesu akaendelea kusema, "Kulikuwa na
mtu mmoja mwenye wana wawili.

<span id="an_15:12">15:12</span> Yule mdogo, alimwambia baba yake: Baba,
nipe urithi wangu. Naye akawagawia mali yake.

<span id="an_15:13">15:13</span> Baada ya siku chache, yule mdogo aliuza
urithi wake, akasafiri na fedha aliyopata, akaenda nchi ya mbali ambako
aliitumia ovyo.

<span id="an_15:14">15:14</span> Alipomaliza kutumia kila kitu,
kukatokea njaa kali katika nchi ile, naye akaanza kuhangaika.

<span id="an_15:15">15:15</span> Akaomba kazi kwa mwananchi mtu mmoja wa
huko naye akampeleka shambani mwake kulisha nguruwe.

<span id="an_15:16">15:16</span> Alitamani kula maganda waliyokula wale
nguruwe, ila hakuna mtu aliyempa kitu.

<span id="an_15:17">15:17</span> Alipoanza kupata akili akafikiri: Mbona
kuna wafanyakazi wengi wa baba yangu wanaokula na kusaza, nami ninakufa
njaa?

<span id="an_15:18">15:18</span> Nitarudi kwa baba yangu na kumwambia:
Baba, nimemkosea Mungu, na nimekukosea wewe pia.

<span id="an_15:19">15:19</span> Sistahili hata kuitwa mwanao. Nifanye
kama mmoja wa wafanyakazi wako.

<span id="an_15:20">15:20</span> Basi, akaanza safari ya kurudi kwa baba
yake. Alipokuwa bado yu mbali, baba yake alimwona, na kwa moyo wa huruma
alimkimbilia, akamkumbatia na kumbusu.

<span id="an_15:21">15:21</span> "Mwanawe akamwambia: Baba, nimemkosea
Mungu, na nimekukosea wewe pia. Sistahili hata kuitwa mwanao.

<span id="an_15:22">15:22</span> Lakini baba yake akawaambia watumishi
wake: Haraka! Leteni nguo nzuri mkamvike! Mvisheni pete na viatu!

<span id="an_15:23">15:23</span> Mchinjeni ndama mnono; tule
kusherehekea!

<span id="an_15:24">15:24</span> Kwa sababu huyu mwanangu alikuwa
amekufa, kumbe yu mzima alikuwa amepotea, lakini sasa amepatikana.
Wakaanza kufanya sherehe.

<span id="an_15:25">15:25</span> "Wakati huo kaka yake alikuwa bado
shambani. Alipokuwa akirudi na kukaribia nyumbani akasikia vifijo na
ngoma.

<span id="an_15:26">15:26</span> Akamwita mmoja wa watumishi,
akamwuliza: Kuna nini?

<span id="an_15:27">15:27</span> Huyo mtumishi akamwambia: Ndugu yako
amerudi nyumbani, na baba yako amemchinjia ndama mnono kwa kuwa amempata
akiwa salama salimini.

<span id="an_15:28">15:28</span> Huyo kijana mkubwa akawaka hasira hata
akakataa kuingia nyumbani. Baba yake akatoka nje na kumsihi aingie.

<span id="an_15:29">15:29</span> Lakini yeye akamjibu: Kumbuka! Miaka
yote nimekutumikia, sijavunja amri yako hata mara moja. Umenipa nini?
Hujanipa hata mwana mbuzi mmoja nikafanye sherehe pamoja na rafiki
zangu!

<span id="an_15:30">15:30</span> Lakini mtoto wako huyu aliyekula mali
yako pamoja na makahaba, mara tu alipokuja umemchinjia yule ndama mnono.

<span id="an_15:31">15:31</span> Baba yake akamjibu: Mwanangu, wewe uko
pamoja nami siku zote, na kila nilicho nacho ni chako.

<span id="an_15:32">15:32</span> Ilitubidi kufanya sherehe na kufurahi,
kwa sababu huyu ndugu yako alikuwa amekufa, kumbe yu mzima; alikuwa
amepotea, lakini sasa amepatikana."

<span id="an_16:1">16:1</span> Yesu aliwaambia wanafunzi wake: "Tajiri
mmoja alikuwa na karani wake. Huyu karani alichongewa kwamba alitumia
ovyo mali ya tajiri wake.

<span id="an_16:2">16:2</span> Yule tajiri akamwita akamwambia: Ni mambo
gani haya ninayosikia juu yako? Toa hesabu ya mapato na matumizi ya mali
yangu, kwa maana huwezi kuwa karani tena.

<span id="an_16:3">16:3</span> Yule karani akafikiri: Bwana wangu
amenifukuza kazi ya ukarani; nitafanya nini? Kwenda kulima siwezi;
kwenda kuombaomba kama maskini ni aibu.

<span id="an_16:4">16:4</span> Naam, najua la kufanya, ili
nitakapofukuzwa kazi, watu waweze kunikaribisha nyumbani kwao.

<span id="an_16:5">16:5</span> Basi, akawaita wadeni wa bwana wake,
mmoja mmoja, akamwambia yule wa kwanza: Unadaiwa kiasi gani na bwana
wangu?

<span id="an_16:6">16:6</span> Yeye akamjibu: Mapipa mia ya mafuta ya
zeituni. Yule karani akamwambia: Chukua hati yako ya deni, keti haraka,
andika hamsini.

<span id="an_16:7">16:7</span> Kisha akamwuliza mdeni mwingine: Wewe
unadaiwa kiasi gani? Yeye akamjibu: Magunia mia ya ngano. Yule karani
akamwambia: Chukua hati yako ya deni, andika themanini.

<span id="an_16:8">16:8</span> "Basi, yule bwana akamsifu huyo karani
asiye mwaminifu, kwa kuwa alitumia busara. Kwa maana watu wa dunia hii
wana busara zaidi na mambo yao kuliko watu wa mwanga."

<span id="an_16:9">16:9</span> Naye Yesu akaendelea kusema, "Nami
nawaambieni, jifanyieni marafiki kutokana na mali ya dunia, ili
zitakapowaishieni, mweze kupokewa nao katika makao ya milele.

<span id="an_16:10">16:10</span> Yeyote aliye mwaminifu katika mambo
madogo, atakuwa mwaminifu katika mambo makubwa; na yeyote asiye
mwaminifu katika mambo madogo, hatakuwa mwaminifu katika mambo makubwa.

<span id="an_16:11">16:11</span> Kama basi, ninyi si hamjawa waaminifu
mali mbaya za dunia, ni nani atakayewakabidhi zile mali za kweli?

<span id="an_16:12">16:12</span> Na kama hamjakuwa waaminifu katika mali
ya mtu mwingine, ni nani atakayewakabidhi mali yenu wenyewe?

<span id="an_16:13">16:13</span> "Hakuna mtumishi awezaye kuwatumikia
mabwana wawili; kwa maana atamchukia mmoja na kumpenda mwingine, au
ataambatana na mmoja na kumdharau mwingine. Hamwezi kumtumikia Mungu na
mali."

<span id="an_16:14">16:14</span> Lakini Mafarisayo waliposikia hayo, kwa
vile wao walikuwa wanapenda sana fedha, wakamdharau Yesu.

<span id="an_16:15">16:15</span> Hapo akawaambia, "Ninyi mnajifanya wema
mbele ya watu, lakini Mungu anaijua mioyo yenu. Kwa maana kile
kinachoonekana kuwa kitukufu mbele ya watu, Mungu anakiona kuwa
takataka.

<span id="an_16:16">16:16</span> "Sheria na maandishi ya manabii
vilikuweko mpaka wakati wa Yohane mbatizaji. Tangu hapo, Ufalme wa Mungu
unahubiriwa, na kila mmoja anauingia kwa nguvu.

<span id="an_16:17">16:17</span> Lakini ni rahisi zaidi mbingu na dunia
kupita, kuliko hata herufi moja ya Sheria kufutwa.

<span id="an_16:18">16:18</span> "Yeyote anayemwacha mke wake na kuoa
mwingine, anazini; na yeyote anayemwoa mwanamke aliyepewa talaka,
anazini.

<span id="an_16:19">16:19</span> "Palikuwa na mtu mmoja tajiri, ambaye
alikuwa anavaa mavazi ya bei kubwa sana ya rangi ya zambarau, na ya
kitani safi, na kufanya sherehe kila siku.

<span id="an_16:20">16:20</span> Kulikuwa pia na maskini mmoja jina lake
Lazaro, aliyekuwa amejaa vidonda na alikuwa analazwa mlangoni pa nyumba
ya huyo tajiri.

<span id="an_16:21">16:21</span> Lazaro alitamani kula makombo
yaliyoanguka kutoka meza ya tajiri; na zaidi ya hayo, mbwa walikuwa
wanakuja na kulamba vidonda vyake!

<span id="an_16:22">16:22</span> "Ikatokea kwamba huyo maskini akafa,
malaika wakamchukua, wakamweka karibu na Abrahamu. Na yule tajiri pia
akafa, akazikwa.

<span id="an_16:23">16:23</span> Huyo tajiri, alikuwa na mateso makali
huko kuzimu, akainua macho yake, akamwona Abrahamu kwa mbali na Lazaro
karibu naye.

<span id="an_16:24">16:24</span> Basi, akaita kwa sauti: Baba Abrahamu,
nionee huruma; umtume Lazaro angalau achovye ncha ya kidole chake katika
maji, auburudishe ulimi wangu, maana ninateseka mno katika moto huu.

<span id="an_16:25">16:25</span> Lakini Abrahamu akamjibu: Kumbuka
mwanangu, kwamba ulipokea mema yako katika maisha, naye Lazaro akapokea
mabaya. Sasa lakini, yeye anatulizwa, nawe unateswa.

<span id="an_16:26">16:26</span> Licha ya hayo, kati yetu na ninyi
kumewekwa shimo kubwa, ili wanaotaka kuja kwenu kutoka huku wasiweze,
wala wanaotaka kutoka kwenu kuja kwetu wasiweze.

<span id="an_16:27">16:27</span> Huyo aliyekuwa tajiri akasema: Basi
baba, nakuomba umtume aende nyumbani kwa baba yangu,

<span id="an_16:28">16:28</span> maana ninao ndugu watano, ili awaonye
wasije wakaja huku kwenye mateso.

<span id="an_16:29">16:29</span> Lakini Abrahamu akamwambia: Ndugu zako
wanao Mose na manabii; waache wawasikilize hao.

<span id="an_16:30">16:30</span> Lakini yeye akasema: Sivyo baba
Abrahamu, ila kama mtu atafufuka kutoka wafu na kuwaendea, watatubu.

<span id="an_16:31">16:31</span> Naye Abrahamu akasema: Kama
hawawasikilizi Mose na manabii, hawatajali hata kama mtu angefufuka
kutoka wafu."

<span id="an_17:1">17:1</span> Kisha, Yesu akawaambia wanafunzi wake,
"Haiwezekani kabisa kusitokee vikwazo vinavyosababisha dhambi; lakini
ole wake mtu yule atakayevisababisha.

<span id="an_17:2">17:2</span> Ingekuwa afadhali kwake kufungiwa
shingoni jiwe kubwa la kusagia na kutoswa baharini, kuliko kumkwaza
mmoja wa wadogo hawa.

<span id="an_17:3">17:3</span> Jihadharini! Kama ndugu yako akikukosea,
mwonye; akitubu, msamehe.

<span id="an_17:4">17:4</span> Na kama akikukosea mara saba kwa siku, na
kila mara akarudi kwako akisema Nimetubu, lazima umsamehe."

<span id="an_17:5">17:5</span> Mitume wakamwambia Bwana, "Utuongezee
imani."

<span id="an_17:6">17:6</span> Naye Bwana akajibu, "Kama imani yenu
ingekuwa ndogo hata kama chembe ndogo ya haradali, mngeweza kuuambia mti
huu wa mkuyu: Ng'oka ukajipandikize baharini, nao ungewatii.

<span id="an_17:7">17:7</span> "Tuseme mmoja wenu ana mtumishi ambaye
analima shambani au anachunga kondoo. Je, anaporudi kutoka shambani,
atamwambia: Haraka, njoo ule chakula?

<span id="an_17:8">17:8</span> La! Atamwambia: Nitayarishie chakula,
ujifunge tayari kunitumikia mpaka nitakapomaliza kula na kunywa, ndipo
nawe ule na unywe.

<span id="an_17:9">17:9</span> Je utamshukuru huyo mtumishi kwa sababu
ametimiza aliyoamriwa?

<span id="an_17:10">17:10</span> Hali kadhalika na ninyi mkisha fanya
yote mliyoamriwa, semeni: Sisi ni watumishi tusio na faida, tumetimiza
tu yale tuliyotakiwa kufanya."

<span id="an_17:11">17:11</span> Yesu akiwa safarini kwenda Yerusalemu
alipitia mipakani mwa Samaria na Galilaya.

<span id="an_17:12">17:12</span> Alipokuwa anaingia katika kijiji
kimoja, watu kumi wenye ukoma walikutana naye, wakasimama kwa mbali.

<span id="an_17:13">17:13</span> Wakapaza sauti wakisema, "Yesu Mwalimu,
tuonee huruma!"

<span id="an_17:14">17:14</span> Alipowaona akawaambia, "Nendeni
mkajionyeshe kwa makuhani." Basi, ikawa walipokuwa wanakwenda,
wakatakasika.

<span id="an_17:15">17:15</span> Mmoja wao alipoona kwamba ameponywa
alirudi akimtukuza Mungu kwa sauti kubwa.

<span id="an_17:16">17:16</span> Akajitupa chini mbele ya miguu ya Yesu
huku akimshukuru. Huyo alikuwa Msamaria.

<span id="an_17:17">17:17</span> Hapo Yesu akasema, "Je, si watu kumi
walitakaswa? Wale tisa wako wapi?

<span id="an_17:18">17:18</span> Hakupatikana mwingine aliyerudi
kumtukuza Mungu ila tu huyu mgeni?"

<span id="an_17:19">17:19</span> Halafu akamwambia huyo mtu, "Simama,
uende zako; imani yako imekuponya."

<span id="an_17:20">17:20</span> Wakati mmoja, Mafarisayo walimwuliza
Yesu, "Ufalme wa Mungu utakuja lini?" Naye akawajibu, "Ufalme wa Mungu
hauji kwa namna itakayoweza kuonekana.

<span id="an_17:21">17:21</span> Wala hakuna atakayeweza kusema, Uko
hapa, au Uko pale. Kwa kweli Ufalme wa Mungu uko kati yenu."

<span id="an_17:22">17:22</span> Halafu akawaambia wanafunzi wake, "Siku
zinakuja ambapo mtatamani kuona mojawapo ya siku za Mwana wa Mtu, lakini
hamtaiona.

<span id="an_17:23">17:23</span> Na watu watawaambieni: Tazameni yuko
hapa; ninyi msitoke wala msiwafuate.

<span id="an_17:24">17:24</span> Kwa maana kama vile umeme unavyotokea
ghafla na kuangaza anga upande mmoja hadi mwingine, ndivyo Mwana wa Mtu
atakavyokuwa siku yake.

<span id="an_17:25">17:25</span> Lakini kabla ya hayo, itambidi ateseke
sana na kukataliwa na kizazi hiki.

<span id="an_17:26">17:26</span> Kama ilivyokuwa nyakati za Noa, ndivyo
itakavyokuwa katika siku za Mwana wa Mtu.

<span id="an_17:27">17:27</span> Watu waliendelea kula na kunywa, kuoa
na kuolewa mpaka wakati ule Noa alipoingia katika safina. Gharika
ikatokea na kuwaangamiza wote.

<span id="an_17:28">17:28</span> Itakuwa kama ilivyotokea wakati wa
Loti. Watu waliendelea kula na kunywa, kununua na kuuza, kupanda mbegu
na kujenga.

<span id="an_17:29">17:29</span> Lakini siku ile Loti alipoondoka
Sodoma, moto na kiberiti vikanyesha kama mvua kutoka mbinguni na
kuwaangamiza wote.

<span id="an_17:30">17:30</span> Ndivyo itakavyokuwa siku ile Mwana wa
Mtu atakapofunuliwa.

<span id="an_17:31">17:31</span> "Siku hiyo, yeyote atakayekuwa juu ya
paa asishuke nyumbani kuchukua mali yake. Kadhalika, naye atakayekuwa
shambani asirudi nyuma.

<span id="an_17:32">17:32</span> Kumbukeni yaliyompata mke wa Loti.

<span id="an_17:33">17:33</span> Yeyote anayetaka kuiokoa nafsi yake,
ataipoteza; na yeyote anayeipoteza, ataiokoa.

<span id="an_17:34">17:34</span> Nawaambieni, siku ile usiku watu wawili
watakuwa wanalala pamoja, mmoja atachukuliwa na yule mwingine ataachwa.

<span id="an_17:35">17:35</span> Wanawake wawili watakuwa wakisaga
nafaka pamoja; mmoja atachukuliwa na mwingine ataachwa."

<span id="an_17:36">17:36</span> Watu wawili watakuwa shambani; mmoja
atachukuliwa na mwingine ataachwa.

<span id="an_17:37">17:37</span> Hapo wakamwuliza, "Ni wapi Bwana?" Naye
akawaambia, "Ulipo mzoga, ndipo tai watakapokusanyikia."

<span id="an_18:1">18:1</span> Basi, Yesu aliwasimulia mfano kuonyesha
kwamba ni lazima kusali daima bila kukata tamaa.

<span id="an_18:2">18:2</span> Alisema: "Katika mji mmoja kulikuwa na
hakimu ambaye hakuwa anamcha Mungu wala kumjali binadamu.

<span id="an_18:3">18:3</span> Katika mji huohuo, kulikuwa pia na mama
mmoja mjane, ambaye alimwendea huyo hakimu mara nyingi akimwomba amtetee
apate haki yake kutoka kwa adui yake.

<span id="an_18:4">18:4</span> Kwa muda mrefu huyo hakimu hakupenda
kumtetea huyo mjane; lakini, mwishowe akajisemea: Ingawa mimi simchi
Mungu wala simjali binadamu,

<span id="an_18:5">18:5</span> lakini kwa vile huyu mjane ananisumbua,
nitamtetea; la sivyo ataendelea kufika hapa, na mwisho atanichosha
kabisa!"

<span id="an_18:6">18:6</span> Basi, Bwana akaendelea kusema, "Sikieni
jinsi alivyosema huyo hakimu mbaya.

<span id="an_18:7">18:7</span> Je, ndio kusema Mungu hatawatetea wale
aliowachagua, ambao wanamlilia mchana na usiku? Je, atakawia
kuwasikiliza?

<span id="an_18:8">18:8</span> Nawaambieni atawatetea upesi. Hata hivyo,
je, kutakuwako na imani duniani wakati Mwana wa Mtu atakapokuja?"

<span id="an_18:9">18:9</span> Halafu Yesu aliwaambia pia mfano wa wale
ambao walijiona kuwa wema na kuwadharau wengine.

<span id="an_18:10">18:10</span> "Watu wawili walipanda kwenda Hekaluni
kusali: mmoja Mfarisayo, na mwingine mtoza ushuru.

<span id="an_18:11">18:11</span> Huyo Mfarisayo akasimama, akasali
kimoyomoyo: Ee Mungu, nakushukuru kwa vile mimi si kama watu wengine:
walafi, wadanganyifu au wazinzi. Nakushukuru kwamba mimi si kama huyu
mtoza ushuru.

<span id="an_18:12">18:12</span> Nafunga mara mbili kwa juma, natoa zaka
sehemu ya kumi ya pato langu.

<span id="an_18:13">18:13</span> Lakini yule mtoza ushuru, akiwa
amesimama kwa mbali bila hata kuinua macho yake mbinguni, ila tu
akijipiga kifua kwa huzuni, alisema: Ee Mungu, unionee huruma mimi
mwenye dhambi.

<span id="an_18:14">18:14</span> Nawaambieni, huyu mtoza ushuru alirudi
nyumbani akiwa amesamehewa. Lakini yule mwingine, sivyo. Kwa maana kila
anayejikweza atashushwa, na kila anayejishusha atakwezwa."

<span id="an_18:15">18:15</span> Watu walimletea Yesu watoto wadogo ili
awawekee mikono yake. Wanafunzi walipowaona, wakawazuia kwa maneno
makali.

<span id="an_18:16">18:16</span> Lakini Yesu akawaita kwake akisema:
"Waacheni hao watoto waje kwangu, wala msiwazuie, kwa maana Ufalme wa
Mungu ni kwa ajili ya watu kama hawa.

<span id="an_18:17">18:17</span> Nawaambieni kweli, mtu yeyote
asiyeupokea Ufalme wa Mungu kama mtoto mdogo, hataingia katika Ufalme
huo."

<span id="an_18:18">18:18</span> Kiongozi mmoja, Myahudi, alimwuliza
Yesu, "Mwalimu mwema, nifanye nini ili niweze kuupata uzima wa milele?"

<span id="an_18:19">18:19</span> Yesu akamwambia, "Mbona waniita mwema?
Hakuna aliye mwema ila Mungu peke yake.

<span id="an_18:20">18:20</span> Unazijua amri: Usizini; usiue; usiibe;
usitoe ushahidi wa uongo; waheshimu baba yako na mama yako."

<span id="an_18:21">18:21</span> Yeye akasema, "Hayo yote nimeyazingatia
tangu ujana wangu."

<span id="an_18:22">18:22</span> Yesu aliposikia hayo akamwambia,
"Unatakiwa bado kufanya kitu kimoja: uza kila ulicho nacho, wagawie
maskini, na hivyo utakuwa na hazina yako mbinguni; halafu njoo
unifuate."

<span id="an_18:23">18:23</span> Lakini huyo mtu aliposikia hayo,
alihuzunika sana kwa sababu alikuwa tajiri sana.

<span id="an_18:24">18:24</span> Yesu alipoona akihuzunika hivyo,
akasema, "Jinsi gani ilivyo vigumu kwa matajiri kuingia katika Ufalme wa
Mungu!

<span id="an_18:25">18:25</span> Naam, ni rahisi zaidi kwa ngamia kupita
katika tundu la sindano, kuliko tajiri kuingia katika Ufalme wa Mungu."

<span id="an_18:26">18:26</span> Wale watu waliposikia hayo, wakasema,
"Nani basi, atakayeokolewa?"

<span id="an_18:27">18:27</span> Yesu akajibu, "Yasiyowezekana kwa
binadamu, yanawezekana kwa Mungu."

<span id="an_18:28">18:28</span> Naye Petro akamwuliza, "Na sisi je?
Tumeacha vitu vyote tukakufuata!"

<span id="an_18:29">18:29</span> Yesu akawaambia, "Kweli nawaambieni,
mtu yeyote aliyeacha nyumba au mke au kaka au wazazi au watoto kwa ajili
ya Ufalme wa Mungu,

<span id="an_18:30">18:30</span> atapokea mengi zaidi wakati huu wa
sasa, na kupokea uzima wa milele wakati ujao."

<span id="an_18:31">18:31</span> Yesu aliwachukua kando wale kumi na
wawili, akawaambia, "Sikilizeni! Tunakwenda Yerusalemu na huko kila kitu
kilichoandikwa na manabii kuhusu Mwana wa Mtu kitakamilishwa.

<span id="an_18:32">18:32</span> Kwa maana atakabidhiwa kwa watu wa
mataifa nao watamtendea vibaya na kumtemea mate.

<span id="an_18:33">18:33</span> Watampiga mijeledi, watamuua; lakini
siku ya tatu atafufuka."

<span id="an_18:34">18:34</span> Lakini wao hawakuelewa hata kidogo
jambo hilo; walikuwa wamefichwa maana ya maneno hayo, na hawakutambua
yaliyosemwa.

<span id="an_18:35">18:35</span> Wakati Yesu alipokaribia Yeriko,
kulikuwa na mtu mmoja kipofu ameketi njiani akiomba.

<span id="an_18:36">18:36</span> Aliposikia umati wa watu ukipita
aliuliza, "Kuna nini?"

<span id="an_18:37">18:37</span> Wakamwambia, "Yesu wa Nazareti
anapita."

<span id="an_18:38">18:38</span> Naye akapaza sauti akisema, "Yesu,
Mwana wa Daudi, nihurumie!"

<span id="an_18:39">18:39</span> Wale watu waliotangulia wakamkemea
wakimwambia anyamaze; lakini yeye akazidi kupaza sauti: "Mwana wa Daudi,
nihurumie;"

<span id="an_18:40">18:40</span> Yesu alisimama, akaamuru wamlete mbele
yake. Yule kipofu alipofika karibu, Yesu akamwuliza,

<span id="an_18:41">18:41</span> "Unataka nikufanyie nini?" Naye
akamjibu, "Bwana, naomba nipate kuona tena."

<span id="an_18:42">18:42</span> Yesu akamwambia, "Ona! Imani yako
imekuponya."

<span id="an_18:43">18:43</span> Na mara yule aliyekuwa kipofu akapata
kuona, akamfuata Yesu akimtukuza Mungu. Watu wote walipoona hayo,
wakamsifu Mungu.

<span id="an_19:1">19:1</span> Yesu aliingia mjini Yeriko, akawa anapita
katika njia za mji huo.

<span id="an_19:2">19:2</span> Kulikuwa na mtu mmoja mjini, jina lake
Zakayo ambaye alikuwa mkuu wa watoza ushuru tena mtu tajiri.

<span id="an_19:3">19:3</span> Alitaka kuona Yesu alikuwa nani, lakini
kwa sababu ya umati wa watu, na kwa vile alikuwa mfupi, hakufaulu.

<span id="an_19:4">19:4</span> Hivyo, alitangulia mbio, akapanda juu ya
mkuyu ili aweze kumwona Yesu, kwa maana alikuwa apitie hapo.

<span id="an_19:5">19:5</span> Basi, Yesu alipofika mahali pale,
aliangalia juu akamwambia, "Zakayo, shuka upesi, maana leo ni lazima
nishinde nyumbani mwako."

<span id="an_19:6">19:6</span> Zakayo akashuka haraka, akamkaribisha kwa
furaha.

<span id="an_19:7">19:7</span> Watu wote walipoona hayo, wakaanza
kunung'unika wakisema, "Amekwenda kukaa kwa mtu mwenye dhambi."

<span id="an_19:8">19:8</span> Lakini Zakayo akasimama akamwambia Yesu,
"Sikiliza Bwana! Mimi nitawapa maskini nusu ya mali yangu, na kama
nimenyang'anya mtu yeyote kitu, nitamrudishia mara nne."

<span id="an_19:9">19:9</span> Yesu akamwambia, "Leo wokovu umefika
katika nyumba hii, kwa vile huyu pia ni wa ukoo wa Abrahamu.

<span id="an_19:10">19:10</span> Kwa maana Mwana wa Mtu amekuja kutafuta
na kuokoa waliopotea."

<span id="an_19:11">19:11</span> Wakati watu walipokuwa bado
wanasikiliza hayo, Yesu akawaambia mfano. (Hapo alikuwa anakaribia
Yerusalemu, na watu wale walidhani kwamba muda si muda, Ufalme wa Mungu
ungefika.)

<span id="an_19:12">19:12</span> Hivyo akawaambia, "Kulikuwa na mtu
mmoja wa ukoo wa kifalme aliyefanya safari kwenda nchi ya mbali ili
apokee madaraka ya ufalme, halafu arudi.

<span id="an_19:13">19:13</span> Basi, kabla ya kuondoka aliwaita
watumishi wake kumi, akawapa kiasi cha fedha kila mmoja na kumwambia:
Fanyeni nazo biashara mpaka nitakaporudi.

<span id="an_19:14">19:14</span> Lakini wananchi wenzake walimchukia na
hivyo wakatuma wajumbe waende wakaseme: Hatumtaki huyu atutawale.

<span id="an_19:15">19:15</span> "Huyo mtu mashuhuri alirudi nyumbani
baada ya kufanywa mfalme, na mara akaamuru wale watumishi aliowapa zile
fedha waitwe ili aweze kujua kila mmoja amepata faida gani.

<span id="an_19:16">19:16</span> Mtumishi wa kwanza akatokea, akasema:
Mheshimiwa, faida iliyopatikana ni mara kumi ya zile fedha ulizonipa.

<span id="an_19:17">19:17</span> Naye akamwambia: Vema; wewe ni mtumishi
mwema. Kwa kuwa umekuwa mwaminifu katika jambo dogo, utakuwa na madaraka
juu ya miji kumi!

<span id="an_19:18">19:18</span> Mtumishi wa pili akaja, akasema:
Mheshimiwa, faida iliyopatikana ni mara tano ya zile fedha ulizonipa.

<span id="an_19:19">19:19</span> Naye akamwambia pia: Nawe utakuwa na
madaraka juu ya miji mitano.

<span id="an_19:20">19:20</span> "Mtumishi mwingine akaja, akasema:
Chukua fedha yako; niliificha salama katika kitambaa,

<span id="an_19:21">19:21</span> kwa maana niliogopa kwa sababu wewe ni
mtu mkali. Wewe ni mtu ambaye huchukua yasiyo yako, na huchuma ambacho
hukupanda.

<span id="an_19:22">19:22</span> Naye akamwambia: Nakuhukumu kutokana na
msemo wako, ewe mtumishi mbaya! Ulijua kwamba mimi ni mtu mkali, ambaye
huchukua yasiyo yangu na kuchuma nisichopanda.

<span id="an_19:23">19:23</span> Kwa nini basi, hukuiweka fedha yangu
benki, nami ningeichukua pamoja na faida baada ya kurudi kwangu?

<span id="an_19:24">19:24</span> Hapo akawaambia wale waliokuwa pale:
Mnyang'anyeni hizo fedha, mkampe yule aliyepata faida mara kumi.

<span id="an_19:25">19:25</span> Nao wakamwambia: Lakini Mheshimiwa,
huyo ana faida ya kiasi hicho mara kumi!

<span id="an_19:26">19:26</span> Naye akawajibu: Kila aliye na kitu
atapewa na kuzidishiwa. Lakini yule asiye na kitu, hata kile alicho
nacho kitachukuliwa.

<span id="an_19:27">19:27</span> Na sasa, kuhusu hao maadui wangu ambao
hawapendi niwe mfalme wao, waleteni hapa, mkawaue papa hapa mbele
yangu."

<span id="an_19:28">19:28</span> Yesu alisema hayo, kisha akatangulia
mbele yao kuelekea Yerusalemu.

<span id="an_19:29">19:29</span> Alipokaribia kufika Bethfage na
Bethania, karibu na mlima wa Mizeituni, aliwatuma wanafunzi wake wawili,

<span id="an_19:30">19:30</span> akawaambia: "Nendeni katika kijiji
kilicho mbele yenu. Mtakapokuwa mnaingia kijijini, mtamkuta mwana punda
amefungwa ambaye hajatumiwa na mtu. Mfungeni, mkamlete hapa.

<span id="an_19:31">19:31</span> Kama mtu akiwauliza, kwa nini
mnamfungua, mwambieni, Bwana ana haja naye."

<span id="an_19:32">19:32</span> Basi, wakaenda, wakakuta sawa kama
alivyowaambia.

<span id="an_19:33">19:33</span> Walipokuwa wanamfungua yule mwana
punda, wenyewe wakawauliza, "Kwa nini mnamfungua mwana punda huyu?"

<span id="an_19:34">19:34</span> Nao wakawajibu, "Bwana anamhitaji."

<span id="an_19:35">19:35</span> Basi, wakampelekea Yesu yule mwana
punda. Kisha wakatandika mavazi yao juu yake wakampandisha Yesu.

<span id="an_19:36">19:36</span> Yesu akaendelea na safari, na watu
wakatandaza mavazi yao barabarani.

<span id="an_19:37">19:37</span> Alipofika karibu na Yerusalemu, katika
mteremko wa mlima wa Mizeituni, umati wote na wanafunzi wake, wakaanza
kushangilia na kumtukuza Mungu kwa sauti kubwa, kwa sababu ya mambo
makuu waliyoyaona;

<span id="an_19:38">19:38</span> wakawa wanasema: "Abarikiwe Mfalme
ajaye kwa jina la Bwana. Amani mbinguni, na utukufu juu mbinguni!"

<span id="an_19:39">19:39</span> Hapo baadhi ya Mafarisayo waliokuwako
katika lile kundi la watu, wakamwambia Yesu, "Mwalimu, wanyamazishe
wanafunzi wako!"

<span id="an_19:40">19:40</span> Yesu akawajibu, "Nawaambieni, kama hawa
wakinyamaza, hakika hayo mawe yatapaza sauti."

<span id="an_19:41">19:41</span> Alipokaribia zaidi na kuuona ule mji,
Yesu aliulilia

<span id="an_19:42">19:42</span> akisema: "Laiti ungelijua leo hii yale
yaletayo amani! Lakini sasa yamefichika machoni pako.

<span id="an_19:43">19:43</span> Maana siku zaja ambapo adui zako
watakuzungushia maboma, watakuzingira na kukusonga pande zote.

<span id="an_19:44">19:44</span> Watakupondaponda wewe pamoja na watoto
wako ndani ya kuta zako; hawatakuachia hata jiwe moja juu jingine, kwa
sababu hukuutambua wakati Mungu alipokujia kukuokoa."

<span id="an_19:45">19:45</span> Kisha, Yesu aliingia Hekaluni, akaanza
kuwafukuzia nje wafanyabiashara

<span id="an_19:46">19:46</span> akisema, "Imeandikwa: Nyumba yangu
itakuwa nyumba ya sala; lakini ninyi mmeifanya kuwa pango la
wanyang'anyi."

<span id="an_19:47">19:47</span> Yesu akawa anafundisha kila siku
Hekaluni. Makuhani wakuu, walimu wa Sheria na viongozi wa watu walitaka
kumwangamiza,

<span id="an_19:48">19:48</span> lakini hawakuwa na la kufanya, maana
watu wote walikuwa wakimsikiliza kwa makini kabisa.

<span id="an_20:1">20:1</span> Siku moja, Yesu alipokuwa akiwafundisha
watu Hekaluni na kuwahubiria juu ya Habari Njema, makuhani wakuu na
walimu wa Sheria pamoja na wazee walifika,

<span id="an_20:2">20:2</span> wakasema, "Tuambie! Unafanya mambo haya
kwa mamlaka gani?"

<span id="an_20:3">20:3</span> Yesu akawaambia, "Na mimi nitawaulizeni
swali:

<span id="an_20:4">20:4</span> mamlaka ya Yohane ya kubatiza yalitoka
kwa Mungu au kwa watu?"

<span id="an_20:5">20:5</span> Lakini wao wakajadiliana hivi: "Tukisema
yalitoka mbinguni, yeye atatuuliza: Mbona hamkumsadiki?

<span id="an_20:6">20:6</span> Na tukisema yalitoka kwa binadamu, watu
wote hapa watatupiga mawe, maana wote wanaamini kwamba Yohane alikuwa
nabii."

<span id="an_20:7">20:7</span> Basi, wakamwambia, "Hatujui mamlaka hayo
yalitoka wapi."

<span id="an_20:8">20:8</span> Yesu akawaambia, "Hata mimi sitawaambia
ninafanya mambo haya kwa mamlaka gani."

<span id="an_20:9">20:9</span> Yesu akaendelea kuwaambia watu mfano huu:
"Mtu mmoja alilima shamba la mizabibu, akalikodisha kwa wakulima; kisha
akasafiri hadi nchi ya mbali, akakaa huko kwa muda mrefu.

<span id="an_20:10">20:10</span> Wakati wa mavuno, mtu huyo alimtuma
mtumishi wake kwa wale wakulima, akachukue sehemu ya matunda ya shamba
la mizabibu. Lakini wale wakulima wakampiga mtumishi huyo wakamrudisha
mikono mitupu.

<span id="an_20:11">20:11</span> Yule bwana akamtuma tena mtumishi
mwingine; lakini wao wakampiga huyo vilevile na kumtendea vibaya,
wakamrudisha mikono mitupu.

<span id="an_20:12">20:12</span> Akamtuma tena wa tatu; huyu naye, baada
ya kumwumiza, wakamfukuza.

<span id="an_20:13">20:13</span> Yule mwenye shamba akafikiri: Nitafanya
nini? Nitamtuma mwanangu mpenzi; labda watamjali yeye.

<span id="an_20:14">20:14</span> Wale wakulima walipomwona tu,
wakasemezana: Huyu ndiye mrithi. Basi, tumwue ili urithi wake uwe wetu.

<span id="an_20:15">20:15</span> Basi, wakamtoa nje ya lile shamba la
mizabibu, wakamwua." Yesu akauliza, "Yule mwenye shamba atawafanya nini
hao wakulima?

<span id="an_20:16">20:16</span> Atakuja kuwaangamiza wakulima hao, na
atawapa wakulima wengine hilo shamba la mizabibu." Watu waliposikia
maneno hayo, walisema: "Hasha! Yasitukie hata kidogo!"

<span id="an_20:17">20:17</span> Lakini Yesu akawatazama, akawaambia,
"Maandiko haya Matakatifu yana maana gani basi? Jiwe walilokataa waashi,
sasa limekuwa jiwe kuu la msingi!

<span id="an_20:18">20:18</span> Mtu yeyote akianguka juu ya jiwe hilo,
atavunjika vipandevipande; na likimwangukia mtu yeyote, litamsaga
kabisa."

<span id="an_20:19">20:19</span> Walimu wa Sheria na makuhani wakuu
walifahamu kwamba mfano huo ulikuwa unawahusu, na hivyo walitaka
kumkamata palepale, ila tu waliogopa watu.

<span id="an_20:20">20:20</span> Basi, wakawa wanatafuta wakati wa
kufaa. Wakawahonga watu fulani wajisingizie kuwa wema, wakawatuma
wamnase Yesu kwa maswali, na hivyo waweze kumtia nguvuni na kumpeleka
kwa wakuu wa serikali.

<span id="an_20:21">20:21</span> Hao wapelelezi wakamwambia, "Mwalimu,
tunajua kwamba unasema na kufundisha mambo ya kweli; tunajua kwamba wewe
huna ubaguzi; wewe wafundisha ukweli juu ya njia ya Mungu.

<span id="an_20:22">20:22</span> Basi, twambie kama ni halali, au la,
kulipa kodi kwa Kaisari!"

<span id="an_20:23">20:23</span> Yesu alitambua mtego wao, akawaambia,

<span id="an_20:24">20:24</span> "Nionyesheni sarafu. Je, sura na chapa
ni vya nani?"

<span id="an_20:25">20:25</span> Nao wakamjibu, "Ni vya Kaisari." Yesu
akawaambia, "Basi, mpeni Kaisari vilivyo vyake Kaisari, na Mungu vilivyo
vyake Mungu."

<span id="an_20:26">20:26</span> Hawakufaulu kumnasa kwa neno lolote
pale mbele ya watu na hivyo wakakaa kimya wakilistaajabia jibu lake.

<span id="an_20:27">20:27</span> Kisha Masadukayo, ambao husema kwamba
wafu hawafufuki, wakamjia Yesu, wakasema:

<span id="an_20:28">20:28</span> "Mwalimu, Mose alituandikia kwamba kama
ndugu ya mtu fulani akifa na kumwacha mjane wake bila watoto, ni lazima
ndugu yake amchukue huyo mama mjane, amzalie watoto ndugu yake marehemu.

<span id="an_20:29">20:29</span> Sasa, wakati mmoja kulikuwa na ndugu
saba. Yule wa kwanza alioa na baadaye akafa bila kuacha mtoto.

<span id="an_20:30">20:30</span> Yule ndugu wa pili akamwoa yule mjane,
naye pia, akafa;

<span id="an_20:31">20:31</span> na ndugu wa tatu vilevile. Mambo yakawa
yaleyale kwa wote saba--wote walikufa bila kuacha watoto.

<span id="an_20:32">20:32</span> Mwishowe akafa pia yule mwanamke.

<span id="an_20:33">20:33</span> Je, siku wafu watakapofufuliwa,
mwanamke huyo atakuwa mke wa nani? Alikuwa ameolewa na wote saba."

<span id="an_20:34">20:34</span> Yesu akawaambia, "Watu wa nyakati hizi
huoa na kuolewa;

<span id="an_20:35">20:35</span> lakini wale ambao Mungu atawawezesha
kushiriki ule wakati wa ufufuo, hawataoa wala kuolewa.

<span id="an_20:36">20:36</span> Ama hakika, hawawezi kufa tena, kwa
sababu watakuwa kama malaika, na ni watoto wa Mungu kwa vile
wamefufuliwa katika wafu.

<span id="an_20:37">20:37</span> Lakini, kwamba kuna kufufuka kutoka
wafu, hata Mose alithibitisha jambo hilo katika Maandiko Matakatifu.
Katika sehemu ya Maandiko Matakatifu juu ya kile kichaka kilichokuwa
kinawaka moto, anamtaja Bwana kama Mungu wa Abrahamu, Isaka na Yakobo.

<span id="an_20:38">20:38</span> Basi, yeye si Mungu wa wafu, bali ni
Mungu wa wale walio hai; maana wale aliowaita kwake, wanaishi naye."

<span id="an_20:39">20:39</span> Baadhi ya wale walimu wa Sheria
wakasema, "Mwalimu, umejibu vema kabisa."

<span id="an_20:40">20:40</span> Walisema hivyo kwa sababu hawakuthubutu
kumwuliza tena maswali mengine.

<span id="an_20:41">20:41</span> Yesu akawauliza, "Yasemekanaje kwamba
Kristo ni mwana wa Daudi?

<span id="an_20:42">20:42</span> Maana Daudi mwenyewe anasema katika
Zaburi: Bwana alimwambia Bwana wangu: Keti upande wangu wa kulia

<span id="an_20:43">20:43</span> mpaka niwafanye adui zako kama kiti cha
kuwekea miguu yako.

<span id="an_20:44">20:44</span> Ikiwa Daudi anamwita yeye, Bwana, basi
atakuwaje mwanawe?"

<span id="an_20:45">20:45</span> Yesu aliwaambia wanafunzi wake mbele ya
watu wote,

<span id="an_20:46">20:46</span> "Jihadharini na walimu wa Sheria ambao
hupenda kupitapita wamevalia kanzu. Hupenda kusalimiwa na watu kwa
heshima masokoni, huketi mahali pa heshima katika masunagogi na kuchukua
nafasi za heshima katika karamu.

<span id="an_20:47">20:47</span> Huwadhulumu wajane huku wakisingizia
kuwa wema kwa kusali sala ndefu. Hao watapata hukumu kali zaidi!"

<span id="an_21:1">21:1</span> Yesu alitazama kwa makini, akawaona
matajiri walivyokuwa wanatia sadaka zao katika hazina ya Hekalu,

<span id="an_21:2">21:2</span> akamwona pia mama mmoja mjane
akitumbukiza humo sarafu mbili ndogo.

<span id="an_21:3">21:3</span> Basi, akasema, "Nawaambieni kweli, mama
huyu mjane ametia zaidi katika hazina kuliko wote.

<span id="an_21:4">21:4</span> Kwa maana, wengine wote wametoa sadaka
zao kutokana na ziada ya mali zao, lakini huyu mama, ingawa ni maskini,
ametoa kila kitu alichohitaji kwa kuishi."

<span id="an_21:5">21:5</span> Baadhi ya wanafunzi walikuwa wanazungumza
juu ya Hekalu, jinsi lilivyopambwa kwa mawe ya thamani, pamoja na sadaka
zilizotolewa kwa Mungu. Yesu akasema,

<span id="an_21:6">21:6</span> "Haya yote mnayoyaona--zitakuja siku
ambapo hakuna hata jiwe moja litakalosalia juu ya lingine; kila kitu
kitaharibiwa."

<span id="an_21:7">21:7</span> Basi, wakamwuliza, "Mwalimu, mambo hayo
yatatokea lini? Na ni ishara gani zitakazoonyesha kwamba karibu mambo
hayo yatokee?"

<span id="an_21:8">21:8</span> Yesu akawajibu, "Jihadharini, msije
mkadanganyika. Maana wengi watatokea na kulitumia jina langu wakisema:
Mimi ndiye, na, Wakati ule umekaribia. Lakini ninyi msiwafuate!

<span id="an_21:9">21:9</span> Basi, mtakaposikia habari za vita na
misukosuko, msitishike; maana ni lazima hayo yatokee kwanza, lakini
mwisho wa yote, bado."

<span id="an_21:10">21:10</span> Halafu akaendelea kusema: "Taifa moja
litapigana na taifa lingine, na ufalme mmoja utapigana na ufalme
mwingine.

<span id="an_21:11">21:11</span> Kila mahali kutakuwa na mitetemeko
mikubwa ya ardhi, kutakuwa na njaa na tauni. Kutakuwa na vituko vya
kutisha na ishara kubwa angani.

<span id="an_21:12">21:12</span> Lakini kabla ya kutokea hayo yote,
watawatieni nguvuni, watawatesa na kuwapelekeni katika masunagogi na
kuwatia gerezani; mtapelekwa mbele ya wafalme na watawala kwa ajili ya
jina langu.

<span id="an_21:13">21:13</span> Hii itawapeni fursa ya kushuhudia
Habari Njema.

<span id="an_21:14">21:14</span> Muwe na msimamo huu mioyoni mwenu:
hakuna kufikiria kabla ya wakati juu ya jinsi mtakavyojitetea,

<span id="an_21:15">21:15</span> kwa sababu mimi mwenyewe nitawapeni
ufasaha wa maneno na hekima, hivyo kwamba zenu hawataweza kustahimili
wala kupinga.

<span id="an_21:16">21:16</span> Wazazi wenu, ndugu, jamaa na rafiki
zenu watawasaliti ninyi; na baadhi yenu mtauawa.

<span id="an_21:17">21:17</span> Watu wote watawachukieni kwa sababu ya
jina langu.

<span id="an_21:18">21:18</span> Lakini, hata unywele mmoja wa vichwa
vyenu hautapotea.

<span id="an_21:19">21:19</span> Kwa uvumilivu wenu, mtayaokoa maisha
yenu.

<span id="an_21:20">21:20</span> "Mtakapoona mji wa Yerusalemu
umezungukwa na majeshi, ndipo mtambue ya kwamba wakati umefika ambapo
mji huo utaharibiwa.

<span id="an_21:21">21:21</span> Hapo walioko Yudea wakimbilie milimani;
wale walio mjini watoke; na wale walio mashambani wasirudi mjini.

<span id="an_21:22">21:22</span> Kwa maana siku hizo ni siku za adhabu,
ili yote yaliyoandikwa yatimie.

<span id="an_21:23">21:23</span> Ole wao waja wazito na wanyonyeshao
siku hizo! Kwa maana kutakuwa na dhiki kubwa katika nchi, na hasira ya
Mungu itawajia watu hawa.

<span id="an_21:24">21:24</span> Wengine watauawa kwa upanga, wengine
watachukuliwa mateka katika nchi zote; na mji wa Yerusalemu utakanyagwa
na watu wa mataifa mengine, hadi nyakati zao zitakapotimia.

<span id="an_21:25">21:25</span> "Kutakuwa na ishara katika jua na mwezi
na nyota. Mataifa duniani yatakuwa na dhiki kwa sababu ya wasiwasi
kutokana na mshindo wa mawimbi ya bahari.

<span id="an_21:26">21:26</span> Watu watazirai kwa sababu ya uoga,
wakitazamia mambo yatakayoupata ulimwengu; kwa maana nguvu za mbingu
zitatikiswa.

<span id="an_21:27">21:27</span> Halafu, watamwona Mwana wa Mtu akija
katika wingu, mwenye nguvu na utukufu mwingi.

<span id="an_21:28">21:28</span> Wakati mambo hayo yatakapoanza kutukia,
simameni na kuinua vichwa vyenu juu, kwa maana ukombozi wenu
umekaribia."

<span id="an_21:29">21:29</span> Kisha akawaambia mfano: "Angalieni
mtini na miti mingine yote.

<span id="an_21:30">21:30</span> Mnapoona kwamba imeanza kuchipua
majani, mwatambua kwamba wakati wa kiangazi umekaribia.

<span id="an_21:31">21:31</span> Vivyo hivyo, mtakapoona mambo hayo
yanatendeka, mtatambua kwamba Ufalme wa Mungu umekaribia.

<span id="an_21:32">21:32</span> Nawaambieni hakika, kizazi hiki cha
sasa hakitapita kabla ya hayo yote kutendeka.

<span id="an_21:33">21:33</span> Mbingu na dunia vitapita, lakini maneno
yangu hayatapita.

<span id="an_21:34">21:34</span> "Muwe macho, mioyo yenu isije ikalemewa
na anasa, ulevi na shughuli za maisha haya. La sivyo, Siku ile
itawajieni ghafla.

<span id="an_21:35">21:35</span> Kwa maana itawajia kama mtego, wote
wanaoishi duniani pote.

<span id="an_21:36">21:36</span> Muwe waangalifu basi, na salini daima
ili muweze kupata nguvu ya kupita salama katika mambo haya yote
yatakayotokea, na kusimama mbele ya Mwana wa Mtu."

<span id="an_21:37">21:37</span> Wakati wa mchana, siku hizo, Yesu
alikuwa akifundisha watu Hekaluni; lakini usiku alikuwa akienda katika
mlima wa Mizeituni na kukaa huko.

<span id="an_21:38">21:38</span> Watu wote walikuwa wanakwenda Hekaluni
asubuhi na mapema, wapate kumsikiliza.

<span id="an_22:1">22:1</span> Sikukuu ya Mikate Isiyotiwa chachu,
iitwayo Pasaka, ilikuwa inakaribia.

<span id="an_22:2">22:2</span> Makuhani wakuu na walimu wa Sheria wakawa
wanatafuta njia ya kumwua Yesu, lakini waliwaogopa watu.

<span id="an_22:3">22:3</span> Basi, Shetani akamwingia Yuda aitwae
Iskarioti, mmoja wa wale mitume kumi na wawili.

<span id="an_22:4">22:4</span> Yuda akaenda akajadiliana na makuhani
wakuu na walinzi wa Hekalu kuhusu atakavyomsaliti Yesu kwao.

<span id="an_22:5">22:5</span> Nao wakafurahi na kupatana naye kumlipa
fedha.

<span id="an_22:6">22:6</span> Yuda akakubali, na akawa anatafuta nafasi
nzuri ya kumkabidhi kwao bila umati wa watu kujua.

<span id="an_22:7">22:7</span> Basi, siku ya Mikate Isiyotiwa chachu
ikafika. Hiyo ndiyo siku ambayo mwana kondoo wa Pasaka huchinjwa.

<span id="an_22:8">22:8</span> Hivyo Yesu akawatuma Petro na Yohane,
akawaambia, "Nendeni mkatuandalie karamu ili tupate kula Pasaka."

<span id="an_22:9">22:9</span> Nao wakamwuliza, "Unataka tuiandae wapi?"

<span id="an_22:10">22:10</span> Akawaambia, "Sikilizeni! Mtakapokuwa
mnakwenda mjini, mtakutana na mwanamume anayebeba mtungi wa maji.
Mfuateni mpaka ndani ya nyumba atakayoingia.

<span id="an_22:11">22:11</span> Mwambieni mwenye nyumba: Mwalimu
anakuuliza, kiko wapi kile chumba ambamo nitakula Pasaka pamoja na
wanafunzi wangu?

<span id="an_22:12">22:12</span> Naye atawaonyesheni chumba kikubwa
ghorofani ambacho kimepambwa. Andalieni humo."

<span id="an_22:13">22:13</span> Basi, wakaenda, wakakuta kila kitu sawa
kama Yesu alivyokuwa amewaambia; wakaandaa karamu ya Pasaka.

<span id="an_22:14">22:14</span> Saa ilipotimia, Yesu akakaa kula
chakula pamoja na mitume wake.

<span id="an_22:15">22:15</span> Akawaambia, "Nimetamani sana kula
Pasaka hii pamoja nanyi kabla ya kuteswa kwangu.

<span id="an_22:16">22:16</span> Maana nawaambieni, sitaila tena hadi
hapo itakapokamilika katika Ufalme wa Mungu."

<span id="an_22:17">22:17</span> Kisha akatwaa kikombe, akashukuru
akasema, "Pokeeni, mgawanye ninyi kwa ninyi.

<span id="an_22:18">22:18</span> Kwa maana nawaambieni, sitakunywa tena
divai ya zabibu mpaka Ufalme wa Mungu utakapokuja."

<span id="an_22:19">22:19</span> Halafu akatwaa mkate, akashukuru,
akaumega, akawapa akisema, "Huu ni mwili wangu, unaotolewa kwa ajili
yenu. Fanyeni hivi kwa kunikumbuka."

<span id="an_22:20">22:20</span> Akafanya vivyo hivyo na kikombe, baada
ya chakula, akisema, "Kikombe hiki ni agano jipya linalothibitishwa kwa
damu yangu inayomwagika kwa ajili yenu.

<span id="an_22:21">22:21</span> "Lakini, tazameni! Yule atakayenisaliti
yuko nami hapa mezani.

<span id="an_22:22">22:22</span> Kweli Mwana wa Mtu anakwenda kuuawa
kama ilivyopangwa, lakini ole wake mtu anayemsaliti."

<span id="an_22:23">22:23</span> Hapo wakaanza kuulizana wao kwa wao ni
nani kati yao atakayefanya jambo hilo.

<span id="an_22:24">22:24</span> Kulitokea ubishi kati ya hao mitume
kuhusu nani miongoni mwao anayefikiriwa kuwa mkuu zaidi kuliko wengine.

<span id="an_22:25">22:25</span> Yesu akawaambia, "Wafalme wa mataifa
huwatawala watu wao kwa mabavu, nao huitwa wafadhili wa watu.

<span id="an_22:26">22:26</span> Lakini isiwe hivyo kati yenu; bali,
yule aliye mkuu kati yenu ni lazima awe mdogo wa wote, na aliye kiongozi
lazima awe kama mtumishi.

<span id="an_22:27">22:27</span> Kwa maana, ni nani aliye mkuu: yule
anayeketi mezani kula chakula, ama yule anayetumikia? Bila shaka ni yule
anayeketi mezani kula chakula! Hata hivyo, mimi niko hapa kati yenu kama
mtumishi.

<span id="an_22:28">22:28</span> "Ninyi ndio mliobaki nami wakati wote
wa majaribu yangu;

<span id="an_22:29">22:29</span> na, kama vile Baba yangu
alivyonikabidhi Ufalme, vivyo hivyo nami nitawakabidhi ninyi Ufalme.

<span id="an_22:30">22:30</span> Mtakula na kunywa mezani pangu katika
ufalme wangu, na mtaketi katika viti vya enzi kuyahukumu makabila kumi
na mawili ya Israeli.

<span id="an_22:31">22:31</span> "Simoni, Simoni! Sikiliza! Shetani
alitaka kuwapepeta ninyi kama mtu anavyopepeta ngano.

<span id="an_22:32">22:32</span> Lakini mimi nimekuombea ili imani yako
isipungue. Nawe utakaponirudia, watie moyo ndugu zako."

<span id="an_22:33">22:33</span> Naye Petro akamjibu, "Bwana, mimi niko
tayari kwenda pamoja nawe gerezani, na hata kufa."

<span id="an_22:34">22:34</span> Yesu akamjibu, "Nakwambia wewe Petro,
kabla jogoo hajawika leo utakuwa umenikana mara tatu."

<span id="an_22:35">22:35</span> Kisha, Yesu akawauliza wanafunzi wake,
"Wakati nilipowatuma bila mfuko wa fedha wala mkoba wala viatu,
mlitindikiwa chochote?" Wakajibu, "La."

<span id="an_22:36">22:36</span> Naye akawaambia, "Lakini sasa, yule
aliye na mfuko wa fedha auchukue; na aliye na mkoba, hali kadhalika. Na
yeyote asiye na upanga, auze koti lake anunue mmoja.

<span id="an_22:37">22:37</span> Maana nawaambieni, haya maneno ya
Maandiko Matakatifu: Aliwekwa kundi moja na wahalifu, ni lazima yatimie.
Naam, yale yanayonihusu yanafikia ukamilifu wake."

<span id="an_22:38">22:38</span> Nao wakasema, "Bwana, tazama; hapa kuna
panga mbili." Naye akasema, "Basi!"

<span id="an_22:39">22:39</span> Yesu akatoka, na kama ilivyokuwa
desturi yake, akaenda katika mlima wa Mizeituni; wanafunzi wake
wakamfuata.

<span id="an_22:40">22:40</span> Alipofika huko akawaambia, "Salini,
msije mkaingia katika kishawishi."

<span id="an_22:41">22:41</span> Kisha akawaacha, akaenda umbali wa mtu
kuweza kutupa jiwe, akapiga magoti, akasali:

<span id="an_22:42">22:42</span> "Baba, kama wapenda, ukiondoe kwangu
kikombe hiki; hata hivyo, mapenzi yako yatimizwe, wala siyo yangu."

<span id="an_22:43">22:43</span> Hapo, malaika kutoka mbinguni,
akamtokea ili kumtia moyo.

<span id="an_22:44">22:44</span> Akiwa katika uchungu mkubwa, alisali
kwa bidii zaidi; na jasho likamtoka, kama matone ya damu, likatiririka
mpaka chini.

<span id="an_22:45">22:45</span> Baada ya kusali, aliwarudia wanafunzi
wake, akawakuta wamelala, kwani walikuwa na huzuni.

<span id="an_22:46">22:46</span> Akawaambia, "Mbona mnalala? Amkeni
msali, msije mkaingia katika kishawishi."

<span id="an_22:47">22:47</span> Alipokuwa bado anaongea, kundi la watu
likaja likiongozwa na yule aliyeitwa Yuda, mmoja wa wale mitume kumi na
wawili. Yuda akaenda kumsalimu Yesu kwa kumbusu.

<span id="an_22:48">22:48</span> Lakini Yesu akamwambia, "Yuda! Je,
unamsaliti Mwana wa Mtu kwa kumbusu?"

<span id="an_22:49">22:49</span> Wale wanafunzi wake walipoona hayo
wakasema, "Bwana, tutumie panga zetu?"

<span id="an_22:50">22:50</span> Na mmoja wao akampiga upanga mtumishi
wa Kuhani Mkuu, akamkata sikio lake la kulia.

<span id="an_22:51">22:51</span> Hapo, Yesu akasema, "Acha! Hii
inatosha." Akaligusa sikio la mtu huyo akaliponya.

<span id="an_22:52">22:52</span> Kisha Yesu akawaambia makuhani wakuu,
wakubwa wa walinzi wa Hekalu na wazee waliokuja kumkamata: "Je, mmekuja
na mapanga na marungu kunikamata kana kwamba mimi ni mnyang'anyi?

<span id="an_22:53">22:53</span> Nilipokuwa pamoja nanyi kila siku
Hekaluni hamkunitia nguvuni. Lakini, huu ndio wakati wenu hasa, ndio
wakati wa utawala wa giza."

<span id="an_22:54">22:54</span> Basi, wakamkamata, wakamchukua na
kwenda naye nyumbani kwa Kuhani Mkuu. Petro akawa anamfuata nyuma kwa
mbali.

<span id="an_22:55">22:55</span> Moto ulikuwa umewashwa katikati ya ua,
nao wakawa wameketi pamoja Petro akiwa miongoni mwao.

<span id="an_22:56">22:56</span> Mjakazi mmoja alipomwona Petro ameketi
karibu na moto, akamkodolea macho, akasema, "Mtu huyu alikuwa pia pamoja
na Yesu."

<span id="an_22:57">22:57</span> Lakini Petro akakana akisema, "Wee!
simjui mimi."

<span id="an_22:58">22:58</span> Baadaye kidogo, mtu mwingine akamwona
Petro, akasema, "Wewe ni mmoja wao." Lakini Petro akajibu "Bwana we; si
mimi!"

<span id="an_22:59">22:59</span> Kama saa moja baadaye, mtu mwingine
akasisitiza, "Hakika huyu alikuwa pamoja naye; ametoka Galilaya ati."

<span id="an_22:60">22:60</span> Lakini Petro akasema, "Bwana wee; sijui
hata unachosema!" Na papo hapo, akiwa bado anaongea, jogoo akawika.

<span id="an_22:61">22:61</span> Bwana akageuka na kumtazama Petro, naye
Petro akakumbuka yale aliyokuwa ameambiwa na Bwana: "Leo kabla jogoo
hajawika, utanikana mara tatu."

<span id="an_22:62">22:62</span> Hapo akatoka nje, akalia sana.

<span id="an_22:63">22:63</span> Wale watu waliokuwa wanamchunga Yesu,
walimpiga na kumdhihaki.

<span id="an_22:64">22:64</span> Walimfunga kitambaa usoni, wakawa
wanamwuliza, "Ni nani aliyekupiga? Hebu bashiri tuone!"

<span id="an_22:65">22:65</span> Wakamtolea maneno mengi ya matusi.

<span id="an_22:66">22:66</span> Kulipokucha, kikao cha wazee wa watu
kilifanyika, ambacho kilihudhuriwa na makuhani wakuu na walimu wa
Sheria. Yesu akaletwa mbele ya Baraza hilo.

<span id="an_22:67">22:67</span> Nao wakamwambia, "Twambie! Je, wewe
ndiwe Kristo?" Lakini Yesu akawaambia, "Hata kama nikiwaambieni,
hamtasadiki;

<span id="an_22:68">22:68</span> na hata kama nikiwaulizeni swali,
hamtanijibu.

<span id="an_22:69">22:69</span> Lakini tangu sasa, Mwana wa Mtu atakuwa
ameketi upande wa kulia wa Mungu Mwenyezi."

<span id="an_22:70">22:70</span> Hapo wote wakasema, "Ndiyo kusema wewe
ni Mwana wa Mungu?" Naye akasema, "Ninyi mnasema kwamba mimi ndiye."

<span id="an_22:71">22:71</span> Nao wakasema, "Je, tunahitaji ushahidi
mwingine? Sisi wenyewe tumesikia akisema kwa mdomo wake mwenyewe."

<span id="an_23:1">23:1</span> Kisha, wote kwa jumla, wakasimama,
wakampeleka Yesu mbele ya Pilato.

<span id="an_23:2">23:2</span> Wakaanza kumshtaki wakisema: "Tulimkuta
mtu huyu akiwapotosha watu wetu, akipinga kulipa kodi kwa Kaisari na
kujiita ati yeye ni Kristo, Mfalme."

<span id="an_23:3">23:3</span> Pilato akamwuliza Yesu, "Wewe ni Mfalme
wa Wayahudi?" Yesu akamjibu, "Wewe umesema."

<span id="an_23:4">23:4</span> Pilato akawaambia makuhani wakuu na umati
wa watu, "Sioni kosa lolote katika mtu huyu."

<span id="an_23:5">23:5</span> Lakini wao wakasisitiza wakisema:
"Anawachochea watu kwa mafundisho yake katika nchi yote ya Yudea;
alianza Galilaya, na sasa yuko hapa."

<span id="an_23:6">23:6</span> Pilato aliposikia hayo, akauliza, "Je,
mtu huyu ni mwenyeji wa Galilaya?"

<span id="an_23:7">23:7</span> Alipojua kwamba Yesu alikuwa chini ya
utawala wa Herode, akampeleka kwa Herode, ambaye wakati huo alikuwa
Yerusalemu.

<span id="an_23:8">23:8</span> Herode alifurahi sana alipomwona Yesu.
Alikuwa amekwisha sikia habari zake, na hivyo alikuwa anatazamia kwa
muda mrefu kumwona kwa macho yake mwenyewe. Zaidi ya hayo, alikuwa
anatumaini kumwona Yesu akitenda mwujiza.

<span id="an_23:9">23:9</span> Basi, akamwuliza maswali mengi kwa muda
mrefu, lakini Yesu hakumjibu neno.

<span id="an_23:10">23:10</span> Makuhani wakuu na walimu wa Sheria
wakajitokeza mbele, wakatoa mashtaka yao kwa nguvu sana.

<span id="an_23:11">23:11</span> Basi, herode pamoja na maaskari wake,
wakamwaibisha Yesu na kumfanyia mzaha; kisha wakamvika vazi la kifalme,
wakamrudisha kwa Pilato.

<span id="an_23:12">23:12</span> Herode na Pilato, ambao hapo awali
walikuwa maadui, tangu siku hiyo wakawa marafiki.

<span id="an_23:13">23:13</span> Basi, Pilato akaitisha mkutano wa
makuhani wakuu, viongozi na watu,

<span id="an_23:14">23:14</span> akawaambia, "Mmemleta mtu huyu kwangu
mkisema kwamba alikuwa anawapotosha watu. Sasa sikilizeni! Baada ya
kuchunguza jambo hilo mbele yenu, sikumpata na kosa lolote kuhusu
mashtaka yenu juu yake.

<span id="an_23:15">23:15</span> Wala si mimi tu, bali hata Herode
hakuona kosa lolote, kwa maana amemrudisha kwangu. Ni dhahiri kwamba mtu
huyu hakufanya chochote kinachostahili adhabu ya kifo.

<span id="an_23:16">23:16</span> Hivyo, nitaamuru apigwe viboko, halafu
nitamwachilia."

<span id="an_23:17">23:17</span> Kila sikukuu ya Pasaka, ilimlazimu
Pilato kuwafungulia mfungwa mmoja.

<span id="an_23:18">23:18</span> Lakini wote wakapiga kelele pamoja:
"Mwondoe huyo, utufungulie Baraba!"

<span id="an_23:19">23:19</span> (Baraba alikuwa ametiwa ndani kwa
kusababisha uasi katika mji na pia kwa sababu ya kuua.)

<span id="an_23:20">23:20</span> Pilato alitaka kumwachilia Yesu, hivyo
akasema nao tena;

<span id="an_23:21">23:21</span> lakini wao wakapiga kelele:
"Msulubishe, msulubishe!"

<span id="an_23:22">23:22</span> Pilato akawaambia mara ya tatu,
"Amefanya kosa gani? Sioni kosa lolote kwake linalomstahili auawe; kwa
hiyo nitampiga viboko, halafu nimwachilie."

<span id="an_23:23">23:23</span> Lakini wao wakazidi kupiga kelele kwa
nguvu sana, kwamba Yesu ni lazima asulubiwe. Mwishowe, sauti zao
zikashinda.

<span id="an_23:24">23:24</span> Basi, Pilato akaamua kwamba matakwa yao
yatimizwe.

<span id="an_23:25">23:25</span> Akamfungua kutoka gerezani yule
waliyemtaka, ambaye alikuwa ametiwa gerezani kwa sababu ya uasi na kuua;
akamtoa Yesu kwao, wamfanyie walivyotaka.

<span id="an_23:26">23:26</span> Walipokuwa wakimpeleka, walikutana na
mtu mmoja, aitwaye Simoni wa Kurene, aliyekuwa anatoka shambani. Basi,
walimkamata, wakamtwika ule msalaba auchukue nyuma ya Yesu.

<span id="an_23:27">23:27</span> Watu, umati kwa umati, walimfuata;
miongoni mwao wakiwemo wanawake waliokuwa wanaomboleza na kumlilia.

<span id="an_23:28">23:28</span> Yesu akawageukia, akasema, "Enyi kina
mama wa Yerusalemu! Msinililie mimi, ila lieni kwa ajili yenu wenyewe na
kwa ajili ya watoto wenu.

<span id="an_23:29">23:29</span> Maana, hakika siku zitakuja ambapo
watasema: Heri yao wale walio tasa, ambao hawakupata kuzaa wala
kunyonyesha watoto!

<span id="an_23:30">23:30</span> Wakati huo, ndipo watu wataanza
kuiambia milima: Tuangukieni! na vilima, Tufunikeni!

<span id="an_23:31">23:31</span> Kwa maana, kama watu wanautendea mti
mbichi namna hiyo, itakuwaje kwa mti mkavu?"

<span id="an_23:32">23:32</span> Waliwachukua pia watu wengine wawili,
wahalifu, wauawe pamoja naye.

<span id="an_23:33">23:33</span> Walipofika mahali paitwapo, "Fuvu la
Kichwa," ndipo wakamsulubisha Yesu pamoja na wale wahalifu wawili, mmoja
upande wake wa kulia na mwingine upande wake wa kushoto.

<span id="an_23:34">23:34</span> Yesu akasema, "Baba, uwasamehe kwa
maana hawajui wanalofanya." Kisha wakagawana mavazi yake kwa kuyapigia
kura.

<span id="an_23:35">23:35</span> Watu wakawa wamesimama pale wakitazama.
Nao viongozi wakamdhihaki wakisema: "Amewaokoa wengine; sasa na ajiokoe
mwenyewe, kama yeye ndiye Kristo, mteule wa Mungu!"

<span id="an_23:36">23:36</span> Askari nao walimdhihaki pia;
walimwendea wakampa siki

<span id="an_23:37">23:37</span> wakisema: "Kama kweli wewe ni Mfalme wa
Wayahudi, jiokoe mwenyewe."

<span id="an_23:38">23:38</span> Vilevile maandishi haya yalikuwa
yameandikwa na kuwekwa juu yake: "Huyu ndiye Mfalme wa Wayahudi."

<span id="an_23:39">23:39</span> Mmoja wa wale wahalifu waliotundikwa
msalabani, alimtukana akisema: "Je, si kweli kwamba wewe ndiwe Kristo?
Basi, jiokoe mwenyewe, utuokoe na sisi pia."

<span id="an_23:40">23:40</span> Lakini yule mhalifu mwingine akamkemea
mwenzake akisema: "Wewe humwogopi Mungu hata kidogo? Wewe umepata adhabu
hiyohiyo.

<span id="an_23:41">23:41</span> Wewe na mimi tunastahili, maana haya ni
malipo ya yale tuliyotenda. Lakini mtu huyu hakufanya chochote kibaya."

<span id="an_23:42">23:42</span> Kisha akasema, "Ee Yesu! Unikumbuke
wakati utakapoingia katika ufalme wako."

<span id="an_23:43">23:43</span> Yesu akamwambia, "Nakwambia kwa hakika,
leo utakuwa pamoja nami peponi."

<span id="an_23:44">23:44</span> Ilikuwa yapata saa sita mchana; jua
likaacha kuangaza, giza likafunika nchi yote mpaka saa tisa,

<span id="an_23:45">23:45</span> na pazia lililokuwa limetundikwa
Hekaluni likapasuka vipande viwili.

<span id="an_23:46">23:46</span> Yesu akalia kwa sauti kubwa: "Baba,
naiweka roho yangu mikononi mwako." Alipokwisha sema hayo, akakata roho.

<span id="an_23:47">23:47</span> Hapo, yule jemadari alipoona
yaliyotukia akamsifu Mungu akisema: "Hakika huyu alikuwa mtu mwema."

<span id="an_23:48">23:48</span> Watu wale wote waliokuwa wamekusanyika
hapo kwa ajili ya tukio hilo, walipoona hayo yaliyotukia, walirudi
makwao wakijipiga vifua kwa huzuni.

<span id="an_23:49">23:49</span> Marafiki zake wote pamoja na wale
wanawake walioandamana naye kutoka Galilaya, walisimama kwa mbali
kutazama tukio hilo.

<span id="an_23:50">23:50</span> Kulikuwa na mtu mmoja jina lake Yosefu,
mwenyeji wa kijiji kimoja cha Wayahudi kiitwacho Armathaya. Alikuwa mtu
mwema anayeheshimika;

<span id="an_23:51">23:51</span> Alikuwa akitazamia kuja kwa Ufalme wa
Mungu. Ingawa alikuwa mmoja wa Baraza kuu la Wayahudi, hakuwa
amekubaliana nao katika kitendo chao.

<span id="an_23:52">23:52</span> Basi, yeye alikwenda kwa Pilato,
akaomba apewe mwili wa Yesu.

<span id="an_23:53">23:53</span> Kisha, akaushusha mwili huo kutoka
msalabani, akauzungushia sanda ya kitani, akauweka katika kaburi
lililokuwa limechongwa kwenye mwamba, ambalo halikuwa limetumika.

<span id="an_23:54">23:54</span> Siku hiyo ilikuwa Ijumaa, na maandalio
ya siku ya Sabato yalikuwa yanaanza.

<span id="an_23:55">23:55</span> Wale wanawake walioandamana na Yesu
kutoka Galilaya walimfuata Yosefu, wakaliona lile kaburi na jinsi mwili
wake Yesu ulivyowekwa

<span id="an_23:56">23:56</span> Halafu, walirudi nyumbani,
wakatayarisha manukato na marashi kuyapaka mwili wa Yesu. Siku ya Sabato
walipumzika kama ilivyoamriwa na sheria.

<span id="an_24:1">24:1</span> Jumapili, alfajiri na mapema, wale
wanawake walikwenda kaburini wakichukua yale manukato waliyotayarisha.

<span id="an_24:2">24:2</span> Walikuta lile jiwe limeviringishwa mbali
na kaburi.

<span id="an_24:3">24:3</span> Walipoingia ndani, hawakuona mwili wa
Bwana Yesu.

<span id="an_24:4">24:4</span> Walipokuwa bado wanashangaa juu ya jambo
hilo, mara watu wawili waliovaa mavazi yenye kung'aa sana, wakasimama
karibu nao.

<span id="an_24:5">24:5</span> Hao wanawake wakaingiwa na hofu,
wakainama chini. Ndipo wale watu wakawaambia, "Kwa nini mnamtafuta aliye
hai kati ya wafu?

<span id="an_24:6">24:6</span> Hayuko hapa; amefufuka. Kumbukeni
aliyowaambieni alipokuwa kule Galilaya:

<span id="an_24:7">24:7</span> Ni lazima Mwana wa Mtu atolewe kwa watu
waovu, nao watamsulubisha, na siku ya tatu atafufuka."

<span id="an_24:8">24:8</span> Hapo wanawake wakayakumbuka maneno yake,

<span id="an_24:9">24:9</span> wakarudi kutoka kaburini, wakawapa mitume
wale kumi na mmoja na wengine habari za mambo hayo yote.

<span id="an_24:10">24:10</span> Hao waliotoa habari hizo kwa mitume ni:
Maria Magdalene, Yoana na Maria mama wa Yakobo, pamoja na wanawake
wengine walioandamana nao.

<span id="an_24:11">24:11</span> Mitume waliyachukua maneno hayo kama
yasiyo na msingi, hivyo hawakuamini.

<span id="an_24:12">24:12</span> Lakini Petro alitoka, akaenda mbio hadi
kaburini. Alipoinama kuchungulia ndani, akaiona tu ile sanda. Akarudi
nyumbani huku akiwa anashangaa juu ya hayo yaliyotokea.

<span id="an_24:13">24:13</span> Siku hiyohiyo, wawili kati ya wafuasi
wake Yesu wakawa wanakwenda katika kijiji kimoja kiitwacho Emau, umbali
wa kilomita kumi na moja kutoka Yerusalemu.

<span id="an_24:14">24:14</span> Wakawa wanazungumza juu ya hayo yote
yaliyotukia.

<span id="an_24:15">24:15</span> Walipokuwa wakizungumza na kujadiliana,
Yesu mwenyewe akatokea, akatembea pamoja nao.

<span id="an_24:16">24:16</span> Walimwona kwa macho, lakini
hawakumtambua.

<span id="an_24:17">24:17</span> Akawauliza, "Mnazungumza nini huku
mnatembea?" Nao wakasimama kimya, nyuso zao wamezikunja kwa huzuni.

<span id="an_24:18">24:18</span> Mmoja, aitwaye Kleopa, akamjibu, "Je,
wewe ni mgeni peke yako Yerusalemu ambaye hujui yaliyotukia huko siku
hizi?"

<span id="an_24:19">24:19</span> Naye akawajibu, "Mambo gani?" Wao
wakamjibu, "Mambo yaliyompata Yesu wa Nazareti. Yeye alikuwa nabii
mwenye uwezo wa kutenda na kufundisha mbele ya Mungu na mbele ya watu
wote.

<span id="an_24:20">24:20</span> Makuhani na watawala wetu walimtoa
ahukumiwe kufa, wakamsulubisha.

<span id="an_24:21">24:21</span> Lakini sisi tulitumaini kwamba yeye
ndiye angeikomboa Israeli. Zaidi ya hayo yote, leo ni siku ya tatu tangu
mambo hayo yalipotendeka.

<span id="an_24:22">24:22</span> Tena, wanawake wengine wa kwetu
wametushtua. Walikwenda kaburini mapema asubuhi,

<span id="an_24:23">24:23</span> wasiukute mwili wake. Wakarudi wakasema
kwamba walitokewa na malaika waliowaambia kwamba alikuwa hai.

<span id="an_24:24">24:24</span> Wengine wetu walikwenda kaburini
wakashuhudia yale waliyosema hao wanawake; ila yeye hawakumwona."

<span id="an_24:25">24:25</span> Kisha Yesu akawaambia, "Mbona mu
wapumbavu kiasi hicho na mioyo yenu ni mizito hivyo kusadiki yote
yaliyonenwa na manabii?

<span id="an_24:26">24:26</span> Je, haikumpasa Kristo kuteswa, na hivyo
aingie katika utukufu wake?"

<span id="an_24:27">24:27</span> Akawafafanulia mambo yote yaliyomhusu
yeye katika Maandiko Matakatifu kuanzia Mose hadi manabii wote.

<span id="an_24:28">24:28</span> Walipokikaribia kile kijiji walikokuwa
wanakwenda, Yesu akafanya kana kwamba anaendelea na safari;

<span id="an_24:29">24:29</span> lakini wao wakamsihi wakisema, "Kaa
pamoja nasi, maana kunakuchwa, na usiku unakaribia." Basi, akaingia
kijijini, akakaa pamoja nao.

<span id="an_24:30">24:30</span> Alipoketi kula chakula pamoja nao,
akachukua mkate, akaubariki, akaumega, akawapa.

<span id="an_24:31">24:31</span> Mara macho yao yakafumbuliwa,
wakamtambua; lakini yeye akatoweka kati yao.

<span id="an_24:32">24:32</span> Basi, wakaambiana, "Je, mioyo yetu
haikuwa inawaka ndani yetu wakati alipokuwa anatufafanulia Maandiko
Matakatifu kule njiani?"

<span id="an_24:33">24:33</span> Wakaondoka saa ileile, wakarudi
Yerusalemu: wakawakuta wale mitume kumi na mmoja na wale wengine
waliokuwa pamoja nao, wamekusanyika

<span id="an_24:34">24:34</span> wakisema, "Hakika Bwana amefufuka,
amemtokea Simoni."

<span id="an_24:35">24:35</span> Basi, hao wafuasi wawili wakawajulisha
yale yaliyowapata njiani, na jinsi walivyomtambua katika kumega mkate.

<span id="an_24:36">24:36</span> Wanafunzi wote wawili walipokuwa
wakiwaambia hayo, Yesu mwenyewe akasimama kati yao, akawaambia "Amani
kwenu."

<span id="an_24:37">24:37</span> Wakashtuka na kushikwa na hofu
wakidhani wameona mzimu.

<span id="an_24:38">24:38</span> Lakini yeye akawaambia, "Kwa nini
mnafadhaika? Mbona mnakuwa na mashaka mioyoni mwenu?

<span id="an_24:39">24:39</span> Angalieni mikono na miguu yangu, ya
kwamba ni mimi mwenyewe. Nipapaseni mkanione, maana mzimu hauna mwili na
mifupa kama mnionavyo."

<span id="an_24:40">24:40</span> Baada ya kusema hayo, akawaonyesha
mikono na miguu.

<span id="an_24:41">24:41</span> Wakiwa bado katika hali ya kutosadiki
kwa sababu ya furaha yao, na wakiwa wanastaajabu, akawauliza, "Mnacho
chakula chochote hapa?"

<span id="an_24:42">24:42</span> Wakampa kipande cha samaki wa kuokwa.

<span id="an_24:43">24:43</span> Akakichukua, akala, wote wakimwona.

<span id="an_24:44">24:44</span> Halafu akawaambia, "Hii ndiyo maana ya
maneno niliyowaambia nilipokuwa pamoja nanyi: kwamba ilikuwa lazima
kukamilisha yote yaliyoandikwa juu yangu katika Sheria ya Mose na katika
vitabu vya manabii na katika kitabu cha Zaburi."

<span id="an_24:45">24:45</span> Kisha, akaziangazia akili zao ili
wapate kuelewa Maandiko Matakatifu.

<span id="an_24:46">24:46</span> Akawaambia, "Ndivyo ilivyoandikwa,
kwamba Kristo atateswa na siku ya tatu atafufuka kutoka wafu,

<span id="an_24:47">24:47</span> na kwamba ni lazima, kwa jina lake,
mataifa yote kuanzia na Yerusalemu yahubiriwe juu ya kutubu na
kusamehewa dhambi.

<span id="an_24:48">24:48</span> Ninyi ni mashahidi wa mambo hayo.

<span id="an_24:49">24:49</span> Nami mwenyewe nitawapelekeeni yule
ambaye Baba aliahidi kumtuma, lakini ngojeni huku mjini mpaka
mtakapopewa ile nguvu itokayo juu."

<span id="an_24:50">24:50</span> Kisha akawaongoza nje ya mji hadi
Bethania, akainua mikono yake juu, akawabariki.

<span id="an_24:51">24:51</span> Alipokuwa anawabariki, akawaacha;
akachukuliwa mbinguni.

<span id="an_24:52">24:52</span> Wao wakamwabudu, wakarudi Yerusalemu
wakiwa na furaha kubwa:

<span id="an_24:53">24:53</span> wakakaa muda wote Hekaluni wakimsifu
Mungu.

------------------------------------------------------------------------

[Next: John](joh)
