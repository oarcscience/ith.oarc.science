[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](luk)  [Next](act.md) 

------------------------------------------------------------------------

### Swahili Bible: John

<span id="an_1:1">1:1</span> Hapo Mwanzo, Neno alikuwako; naye alikuwa
na Mungu, naye alikuwa Mungu.

<span id="an_1:2">1:2</span> Tangu mwanzo Neno alikuwa na Mungu.

<span id="an_1:3">1:3</span> Kwa njia yake vitu vyote viliumbwa; hakuna
hata kiumbe kimoja kilichoumbwa pasipo yeye.

<span id="an_1:4">1:4</span> Yeye alikuwa chanzo cha uhai na uhai huo
ulikuwa mwanga wa watu.

<span id="an_1:5">1:5</span> Na mwanga huo huangaza gizani, nalo giza
halikuweza kuushinda.

<span id="an_1:6">1:6</span> Mungu alimtuma mtu mmoja jina lake Yohane,

<span id="an_1:7">1:7</span> ambaye alikuja kuwaambia watu juu ya huo
mwanga. Alikuja ili kwa ujumbe wake watu wote wapate kuamini.

<span id="an_1:8">1:8</span> Yeye hakuwa huo mwanga, ila alikuja tu
kuwaambia watu juu ya huo mwanga.

<span id="an_1:9">1:9</span> Huu ndio mwanga halisi, mwanga unaokuja
ulimwenguni, na kuwaangazia watu wote.

<span id="an_1:10">1:10</span> Basi, Neno alikuwako ulimwenguni; na kwa
njia yake ulimwengu uliumbwa, lakini ulimwengu haukumtambua.

<span id="an_1:11">1:11</span> Alikuja katika nchi yake mwenyewe, nao
walio wake hawakumpokea.

<span id="an_1:12">1:12</span> Lakini wale wote waliompokea na
kumwamini, hao aliwapa uwezo wa kuwa watoto wa Mungu.

<span id="an_1:13">1:13</span> Hawa wamekuwa watoto wa Mungu si kwa
uwezo wa kibinadamu, wala kwa nguvu za kimwili, wala kwa mapenzi ya mtu,
bali Mungu mwenyewe ndiye baba yao.

<span id="an_1:14">1:14</span> Naye Neno akawa mwanadamu, akakaa kwetu.
Nasi tumeuona utukufu wake, utukufu wake yeye aliye Mwana wa pekee wa
Baba; amejaa neema na ukweli.

<span id="an_1:15">1:15</span> Yohane aliwaambia watu habari zake,
akasema kwa sauti, "Huyu ndiye niliyemtaja wakati niliposema: Anakuja
mtu mmoja baada yangu ambaye ni mkuu kuliko mimi, maana alikuwako kabla
mimi sijazaliwa."

<span id="an_1:16">1:16</span> Kutokana na ukamilifu wake sisi tumepokea
neema mfululizo.

<span id="an_1:17">1:17</span> Maana Mungu alitoa Sheria kwa njia ya
Mose, lakini neema na kweli vimekuja kwa njia ya Kristo.

<span id="an_1:18">1:18</span> Hakuna mtu aliyemwona Mungu wakati wowote
ule. Mwana wa pekee aliye sawa na Mungu ambaye ameungana na Baba, ndiye
aliyetujulisha habari za Mungu.

<span id="an_1:19">1:19</span> Huu ndio ushahidi Yohane alioutoa wakati
viongozi wa Wayahudi kule Yerusalemu walipowatuma makuhani wa Walawi
kwake wamwulize: "Wewe u nani?"

<span id="an_1:20">1:20</span> Yohane hakukataa kujibu swali hilo, bali
alisema waziwazi, "Mimi siye Kristo."

<span id="an_1:21">1:21</span> Hapo wakamwuliza, "Basi, wewe ni nani?
Je, wewe ni Eliya?" Yohane akajibu, "La, mimi siye." Wakamwuliza, "Je,
wewe ni yule nabii?" Yohane akawajibu, "La!"

<span id="an_1:22">1:22</span> Nao wakamwuliza, "Basi, wewe ni nani?
Wasema nini juu yako mwenyewe? Tuambie, ili tuwapelekee jibu wale
waliotutuma."

<span id="an_1:23">1:23</span> Yohane akawajibu, "Mimi ndiye yule ambaye
nabii Isaya alisema habari zake: Sauti ya mtu imesikika jangwani:
Nyoosheni njia ya Bwana."

<span id="an_1:24">1:24</span> Hao watu walikuwa wametumwa na
Mafarisayo.

<span id="an_1:25">1:25</span> Basi, wakamwuliza Yohane, "Kama wewe si
Kristo, wala Eliya, wala yule nabii, mbona wabatiza?"

<span id="an_1:26">1:26</span> Yohane akawajibu, "Mimi nabatiza kwa
maji, lakini yuko mmoja kati yenu, msiyemjua bado.

<span id="an_1:27">1:27</span> Huyo anakuja baada yangu, lakini mimi
sistahili hata kumfungua kamba za viatu vyake."

<span id="an_1:28">1:28</span> Mambo haya yalifanyika huko Bethania,
ng'ambo ya mto Yordani ambako Yohane alikuwa anabatiza.

<span id="an_1:29">1:29</span> Kesho yake, Yohane alimwona Yesu akimjia,
akasema, "Huyu ndiye Mwana-kondoo wa Mungu aondoaye dhambi ya ulimwengu!

<span id="an_1:30">1:30</span> Huyu ndiye niliyesema juu yake: Baada
yangu anakuja mtu mmoja aliye mkuu zaidi kuliko mimi, maana alikuwako
kabla mimi sijazaliwa!

<span id="an_1:31">1:31</span> Mimi mwenyewe sikumfahamu, lakini
nimekuja kubatiza kwa maji ili watu wa Israeli wapate kumjua."

<span id="an_1:32">1:32</span> Huu ndio ushahidi Yohane alioutoa:
"Nilimwona Roho akishuka kama njiwa kutoka mbinguni na kutua juu yake.

<span id="an_1:33">1:33</span> Mimi sikumjua, lakini yule aliyenituma
nikabatize watu kwa maji alikuwa ameniambia: Mtu yule utakayemwona Roho
akimshukia kutoka mbinguni na kukaa juu yake, huyo ndiye anayebatiza kwa
Roho Mtakatifu.

<span id="an_1:34">1:34</span> Mimi nimeona na ninawaambieni kwamba huyu
ndiye Mwana wa Mungu."

<span id="an_1:35">1:35</span> Kesho yake, Yohane alikuwa tena mahali
hapo pamoja na wanafunzi wake wawili.

<span id="an_1:36">1:36</span> Alipomwona Yesu akipita akasema,
"Tazameni! Huyu ndiye Mwana-kondoo wa Mungu."

<span id="an_1:37">1:37</span> Hao wanafunzi walimsikia Yohane akisema
maneno hayo, wakamfuata Yesu.

<span id="an_1:38">1:38</span> Basi, Yesu aligeuka, na alipowaona hao
wanafunzi wanamfuata, akawauliza, "Mnatafuta nini?" Nao wakamjibu, "Rabi
(yaani Mwalimu), unakaa wapi?"

<span id="an_1:39">1:39</span> Yesu akawaambia, "Njoni, nanyi mtaona."
Hao wanafunzi wakamfuata, wakaona mahali alipokuwa anakaa, wakashinda
naye siku hiyo. Ilikuwa yapata saa kumi jioni.

<span id="an_1:40">1:40</span> Andrea, nduguye Simoni Petro, alikuwa
mmoja wa hao wawili waliokuwa wamemsikia Yohane akisema hivyo,
wakamfuata Yesu.

<span id="an_1:41">1:41</span> Andrea alimkuta kwanza Simoni, ndugu
yake, akamwambia, "Tumemwona Masiha" (maana yake Kristo).

<span id="an_1:42">1:42</span> Kisha akampeleka Simoni kwa Yesu. Naye
Yesu akamtazama Simoni akasema, "Wewe ni Simoni mwana wa Yohane. Sasa
utaitwa Kefa." (maana yake ni Petro, yaani, "Mwamba.")

<span id="an_1:43">1:43</span> Kesho yake Yesu aliamua kwenda Galilaya.
Basi, akamkuta Filipo, akamwambia, "Nifuate."

<span id="an_1:44">1:44</span> Filipo alikuwa mwenyeji wa Bethsaida, mji
wa akina Andrea na Petro.

<span id="an_1:45">1:45</span> Naye Filipo akamkuta Nathanieli,
akamwambia, "Tumemwona yule ambaye Mose aliandika juu yake katika kitabu
cha Sheria, na ambaye manabii waliandika habari zake, yaani Yesu Mwana
wa Yosefu, kutoka Nazareti."

<span id="an_1:46">1:46</span> Naye Nathanieli akamwuliza Filipo, "Je,
kitu chema chaweza kutoka Nazareti?" Filipo akamwambia, "Njoo uone."

<span id="an_1:47">1:47</span> Yesu alipomwona Nathanieli akimjia
alisema juu yake, "Tazameni! Huyo ni Mwisraeli halisi: hamna hila ndani
yake."

<span id="an_1:48">1:48</span> Naye Nathanieli akamwuliza, "Umepataje
kunijua?" Yesu akamwambia, "Ulipokuwa chini ya mtini hata kabla Filipo
hajakuita, nilikuona."

<span id="an_1:49">1:49</span> Hapo Nathanieli akamwambia, "Mwalimu,
wewe ni Mwana wa Mungu. Wewe ni Mfalme wa Israeli!"

<span id="an_1:50">1:50</span> Yesu akamwambia, "Je, umeamini kwa kuwa
nimekwambia kwamba nilikuona chini ya mtini? Utaona makubwa zaidi kuliko
haya."

<span id="an_1:51">1:51</span> Yesu akaendelea kusema, "Nawaambieni
kweli, mtaona mbingu zinafunguka na malaika wa Mungu wakipanda na
kushuka juu ya Mwana wa Mtu."

<span id="an_2:1">2:1</span> Siku ya tatu kulikuwa na arusi mjini Kana,
mkoani Galilaya. Mama yake Yesu alikuwapo,

<span id="an_2:2">2:2</span> naye Yesu alikuwa amealikwa arusini pamoja
na wanafunzi wake.

<span id="an_2:3">2:3</span> Divai ilipokwisha, mama yake akamwambia,
"Hawana divai!"

<span id="an_2:4">2:4</span> Yesu akamjibu, "Mama, usiniambie la
kufanya. Saa yangu bado."

<span id="an_2:5">2:5</span> Hapo mama yake akawaambia watumishi,
"Lolote atakalowaambieni, fanyeni."

<span id="an_2:6">2:6</span> Hapo palikuwa na mitungi sita ya mawe,
ambayo kila mmoja uliweza kuchukua kiasi cha madebe mawili au matatu.
Ilikuwa imewekwa hapo kufuatana na desturi ya Kiyahudi ya kutawadha.

<span id="an_2:7">2:7</span> Yesu akawaambia, "Ijazeni mitungi hiyo
maji." Nao wakaijaza mpaka juu.

<span id="an_2:8">2:8</span> Kisha akawaambia, "Sasa choteni mkampelekee
mkuu wa karamu."

<span id="an_2:9">2:9</span> Mkuu wa karamu alipoonja hayo maji, kumbe
yalikuwa yamegeuka kuwa divai. Yeye hakujua ilikotoka, (lakini wale
watumishi waliochota maji walijua). Mkuu wa karamu akamwita bwana arusi,

<span id="an_2:10">2:10</span> akamwambia, "Kila mtu huandaa divai nzuri
kwanza hata wakisha tosheka huandaa ile hafifu. Lakini wewe umeiweka
divai nzuri mpaka sasa!"

<span id="an_2:11">2:11</span> Yesu alifanya ishara hii ya kwanza huko
Kana, Galilaya, akaonyesha utukufu wake; nao wanafunzi wake wakamwamini.

<span id="an_2:12">2:12</span> Baada ya hayo, Yesu alishuka pamoja na
mama yake, ndugu zake na wanafunzi wake, wakaenda Kafarnaumu ambako
walikaa kwa siku chache.

<span id="an_2:13">2:13</span> Sikukuu ya Wayahudi ya Pasaka ilikuwa
imekaribia; hivyo Yesu akaenda Yerusalemu.

<span id="an_2:14">2:14</span> Hekaluni aliwakuta watu wakiuza ng'ombe,
kondoo na njiwa, na wavunja fedha walikuwa wamekaa kwenye meza zao.

<span id="an_2:15">2:15</span> Akatengeneza mjeledi wa kamba,
akawafukuza wote nje ya Hekalu pamoja na kondoo na ng'ombe wao,
akazimwaga sarafu za wenye kuvunja fedha na kupindua meza zao.

<span id="an_2:16">2:16</span> Akawaambia wale waliokuwa wanauza njiwa,
"Ondoeni vitu hivi hapa. Msiifanye nyumba ya Baba yangu kuwa soko!"

<span id="an_2:17">2:17</span> Wanafunzi wake wakakumbuka kwamba
Maandiko yasema: "Upendo wangu kwa nyumba yako waniua."

<span id="an_2:18">2:18</span> Baadhi ya Wayahudi wakamwuliza Yesu,
"Utafanya muujiza gani kuonyesha kwamba unayo haki kufanya mambo haya?"

<span id="an_2:19">2:19</span> Yesu akawaambia, "Vunjeni Hekalu hili,
nami nitalijenga kwa siku tatu."

<span id="an_2:20">2:20</span> Hapo Wayahudi wakasema, "Hekalu hili
lilijengwa kwa muda wa miaka arobaini na sita. Je, wewe utalijenga kwa
siku tatu?"

<span id="an_2:21">2:21</span> Lakini Yesu alikuwa anaongea juu ya
Hekalu ambalo ni mwili wake.

<span id="an_2:22">2:22</span> Basi, alipofufuliwa kutoka wafu,
wanafunzi wake walikumbuka kwamba alikuwa amesema hayo, wakaamini
Maandiko Matakatifu na yale maneno aliyokuwa akisema Yesu.

<span id="an_2:23">2:23</span> Yesu alipokuwa Yerusalemu kwa sikukuu ya
Pasaka, watu wengi walimwamini walipoona ishara alizozifanya.

<span id="an_2:24">2:24</span> Lakini Yesu hakuwa na imani nao kwa
sababu aliwajua wote.

<span id="an_2:25">2:25</span> Hakuhitaji kuambiwa chochote juu ya watu,
maana aliyajua barabara mambo yote yaliyomo mioyoni mwao.

<span id="an_3:1">3:1</span> Kulikuwa na kiongozi mmoja Myahudi, wa
kikundi cha Mafarisayo, jina lake Nikodemo.

<span id="an_3:2">3:2</span> Siku moja alimwendea Yesu usiku,
akamwambia, "Rabi, tunajua kwamba wewe ni mwalimu uliyetumwa na Mungu,
maana hakuna mtu awezaye kufanya ishara unazozifanya Mungu asipokuwa
pamoja naye."

<span id="an_3:3">3:3</span> Yesu akamwambia, "Kweli nakwambia, mtu
asipozaliwa upya hataweza kuuona ufalme wa Mungu."

<span id="an_3:4">3:4</span> Nikodemo akamwuliza, "Mtu mzima awezaje
kuzaliwa tena? Hawezi kuingia tumboni mwa mama yake na kuzaliwa mara ya
pili!"

<span id="an_3:5">3:5</span> Yesu akamjibu, "Kweli nakwambia, mtu
asipozaliwa kwa maji na Roho, hawezi kamwe kuingia katika ufalme wa
Mungu.

<span id="an_3:6">3:6</span> Mtu huzaliwa kimwili kwa baba na mama,
lakini huzaliwa kiroho kwa Roho.

<span id="an_3:7">3:7</span> Usistaajabu kwamba nimekwambia kuwa ni
lazima kuzaliwa upya.

<span id="an_3:8">3:8</span> Upepo huvuma kuelekea upendako; waisikia
sauti yake, lakini hujui unakotoka wala unakokwenda. Ndivyo ilivyo kwa
mtu aliyezaliwa kwa Roho."

<span id="an_3:9">3:9</span> Nikodemo akamwuliza, "Mambo haya
yanawezekanaje?"

<span id="an_3:10">3:10</span> Yesu akamjibu, "Je, wewe ni mwalimu
katika Israel na huyajui mambo haya?

<span id="an_3:11">3:11</span> Kweli nakwambia, sisi twasema tunayoyajua
na kushuhudia tuliyoyaona, lakini ninyi hamkubali ujumbe wetu.

<span id="an_3:12">3:12</span> Ikiwa nimewaambieni mambo ya kidunia
nanyi hamniamini, mtawezaje kuamini nikiwaambieni mambo ya mbinguni?

<span id="an_3:13">3:13</span> Hakuna mtu aliyepata kwenda juu mbinguni
isipokuwa Mwana wa Mtu ambaye ameshuka kutoka mbinguni.

<span id="an_3:14">3:14</span> "Kama vile Mose alivyomwinua juu nyoka wa
shaba kule jangwani, naye Mwana wa Mtu atainuliwa juu vivyo hivyo,

<span id="an_3:15">3:15</span> ili kila anayemwamini awe na uzima wa
milele.

<span id="an_3:16">3:16</span> Maana Mungu aliupenda ulimwengu hivi hata
akamtoa Mwana wake wa pekee, ili kila amwaminiye asipotee, bali awe na
uzima wa milele.

<span id="an_3:17">3:17</span> Maana Mungu hakumtuma Mwanae ulimwenguni
ili auhukumu ulimwengu, bali aukomboe ulimwengu.

<span id="an_3:18">3:18</span> "Anayemwamini Mwana hahukumiwi;
asiyemwamini amekwisha hukumiwa kwa sababu hakumwamini Mwana wa pekee wa
Mungu.

<span id="an_3:19">3:19</span> Na hukumu yenyewe ndiyo hii: Mwanga
umekuja ulimwenguni lakini watu wakapenda giza kuliko mwanga, kwani
matendo yao ni maovu.

<span id="an_3:20">3:20</span> Kila mtu atendaye maovu anauchukia
mwanga, wala haji kwenye mwanga, maana hapendi matendo yake maovu
yamulikwe.

<span id="an_3:21">3:21</span> Lakini mwenye kuuzingatia ukweli huja
kwenye mwanga, ili matendo yake yaonekane yametendwa kwa kumtii Mungu."

<span id="an_3:22">3:22</span> Baada ya hayo, Yesu alifika mkoani Yudea
pamoja na wanafunzi wake. Alikaa huko pamoja nao kwa muda, akibatiza
watu.

<span id="an_3:23">3:23</span> Yohane pia alikuwa akibatiza watu huko
Ainoni, karibu na Salemu, maana huko kulikuwa na maji mengi. Watu
walimwendea, naye akawabatiza.

<span id="an_3:24">3:24</span> (Wakati huo Yohane alikuwa bado
hajafungwa gerezani.)

<span id="an_3:25">3:25</span> Ubishi ulitokea kati ya baadhi ya
wanafunzi wa Yohane na Myahudi mmoja kuhusu desturi za kutawadha.

<span id="an_3:26">3:26</span> Basi, wanafunzi hao wakamwendea Yohane na
kumwambia, "Mwalimu, yule mtu aliyekuwa pamoja nawe ng'ambo ya Yordani
na ambaye wewe ulimshuhudia, sasa naye anabatiza, na watu wote
wanamwendea."

<span id="an_3:27">3:27</span> Yohane akawaambia, "Mtu hawezi kuwa na
kitu asipopewa na Mungu.

<span id="an_3:28">3:28</span> Nanyi wenyewe mwaweza kushuhudia kuwa
nilisema: Mimi siye Kristo, lakini nimetumwa ili nimtangulie!

<span id="an_3:29">3:29</span> Bibiarusi ni wake bwanaarusi, lakini
rafiki yake bwana arusi, anayesimama na kusikiliza, hufurahi sana
anapomsikia bwana arusi akisema. Ndivyo furaha yangu ilivyokamilishwa.

<span id="an_3:30">3:30</span> Ni lazima yeye azidi kuwa maarufu, na
mimi nipungue.

<span id="an_3:31">3:31</span> "Anayekuja kutoka juu ni mkuu kuliko
wote; atokaye duniani ni wa dunia, na huongea mambo ya kidunia. Lakini
anayekuja kutoka mbinguni ni mkuu kuliko wote.

<span id="an_3:32">3:32</span> Yeye husema yale aliyoyaona na kuyasikia,
lakini hakuna mtu anayekubali ujumbe wake.

<span id="an_3:33">3:33</span> Lakini mtu yeyote anayekubali ujumbe wake
anathibitisha kwamba Mungu ni kweli.

<span id="an_3:34">3:34</span> Yule aliyetumwa na Mungu husema maneno ya
Mungu, maana Mungu humjalia mtu huyo Roho wake bila kipimo.

<span id="an_3:35">3:35</span> Baba anampenda Mwana na amemkabidhi vitu
vyote.

<span id="an_3:36">3:36</span> Anayemwamini Mwana anao uzima wa milele;
asiyemtii Mwana hatakuwa na uzima wa milele, bali ghadhabu ya Mungu
hubaki juu yake."

<span id="an_4:1">4:1</span> Mafarisayo walisikia kwamba Yesu alikuwa
anabatiza na kuwapata wanafunzi wengi kuliko Yohane.

<span id="an_4:2">4:2</span> (Lakini ukweli ni kwamba Yesu hakuwa
anabatiza ila wanafunzi wake.)

<span id="an_4:3">4:3</span> Basi, Yesu aliposikia hayo, alitoka Yudea
akarudi Galilaya;

<span id="an_4:4">4:4</span> na katika safari hiyo ilimbidi apitie
Samaria.

<span id="an_4:5">4:5</span> Basi, akafika Sukari, mji mmoja wa Samaria,
karibu na shamba ambalo Yakobo alikuwa amempa mwanawe, Yosefu.

<span id="an_4:6">4:6</span> Mahali hapo palikuwa na kisima cha Yakobo,
naye Yesu, kutokana na uchovu wa safari, akaketi kando ya kisima.
Ilikuwa yapata saa sita mchana.

<span id="an_4:7">4:7</span> Basi, mwanamke mmoja Msamaria akafika
kuteka maji. Yesu akamwambia, "Nipatie maji ninywe."

<span id="an_4:8">4:8</span> (Wakati huo wanafunzi wake walikuwa
wamekwenda mjini kununua chakula.)

<span id="an_4:9">4:9</span> Lakini huyo mwanamke akamwambia, "Wewe ni
Myahudi; mimi ni mwanamke Msamaria! Unawezaje kuniomba maji?" (Wayahudi
hawakuwa na ushirikiano na Wasamaria katika matumizi ya vitu.)

<span id="an_4:10">4:10</span> Yesu akamjibu, "Kama tu ungalijua zawadi
ya Mungu na ni nani anayekwambia: Nipatie maji ninywe, ungalikwisha
mwomba, naye angekupa maji yaliyo hai."

<span id="an_4:11">4:11</span> Huyo mama akasema, "Mheshimiwa, wewe huna
chombo cha kutekea maji, nacho kisima ni kirefu; utapata wapi maji
yaliyo hai?

<span id="an_4:12">4:12</span> Au, labda wewe wajifanya mkuu kuliko babu
yetu Yakobo? Yeye alitupa sisi kisima hiki; na yeye mwenyewe, watoto
wake na mifugo yake walikunywa maji ya kisima hiki."

<span id="an_4:13">4:13</span> Yesu akamjibu, "Kila anayekunywa maji
haya ataona kiu tena.

<span id="an_4:14">4:14</span> Lakini atakayekunywa maji nitakayompa
mimi, hataona kiu milele. Maji nitakayompa yatakuwa ndani yake chemchemi
ya maji ya uzima na kumpatia uzima wa milele."

<span id="an_4:15">4:15</span> Huyo mwanamke akamwambia, "Mheshimiwa,
nipe maji hayo ili nisione kiu tena; nisije tena mpaka hapa kuteka
maji."

<span id="an_4:16">4:16</span> Yesu akamwambia, "Nenda ukamwite mumeo
uje naye hapa."

<span id="an_4:17">4:17</span> Huyo mwanamke akamwambia, "Mimi sina
mume." Yesu akamwambia, "Umesema kweli, kwamba huna mume.

<span id="an_4:18">4:18</span> Maana umekuwa na waume watano, na huyo
unayeishi naye sasa si mume wako. Hapo umesema kweli."

<span id="an_4:19">4:19</span> Huyo Mwanamke akamwambia, "Mheshimiwa,
naona ya kuwa wewe u nabii.

<span id="an_4:20">4:20</span> Babu zetu waliabudu juu ya mlima huu,
lakini ninyi mwasema kwamba mahali pa kumwabudu Mungu ni kule
Yerusalemu."

<span id="an_4:21">4:21</span> Yesu akamwambia, "Niamini; wakati unakuja
ambapo hamtamwabudu Baba juu ya mlima huu, wala kule Yerusalemu.

<span id="an_4:22">4:22</span> Ninyi Wasamaria mnamwabudu yule
msiyemjua, lakini sisi tunamjua huyo tunayemwabudu, kwa maana wokovu
unatoka kwa Wayahudi.

<span id="an_4:23">4:23</span> Lakini wakati unakuja, tena umekwisha
fika, ambapo wanaoabudu kweli, watamwabudu Baba kwa nguvu ya Roho; watu
wanaomwabudu hivyo ndio Baba anaotaka.

<span id="an_4:24">4:24</span> Mungu ni Roho, na watu wataweza tu
kumwabudu kweli kwa nguvu ya Roho wake."

<span id="an_4:25">4:25</span> Huyo mama akamwambia, "Najua kwamba
Masiha, aitwaye Kristo, anakuja. Atakapokuja atatujulisha kila kitu."

<span id="an_4:26">4:26</span> Yesu akamwambia, "Mimi ninayesema nawe,
ndiye."

<span id="an_4:27">4:27</span> Hapo wanafunzi wake wakarudi,
wakastaajabu sana kuona anaongea na mwanamke. Lakini hakuna mtu
aliyesema: "Unataka nini?" au, "Kwa nini unaongea na mwanamke?"

<span id="an_4:28">4:28</span> Huyo mama akauacha mtungi wake pale,
akaenda mjini na kuwaambia watu,

<span id="an_4:29">4:29</span> "Njoni mkamwone mtu aliyeniambia mambo
yote niliyotenda! Je, yawezekana kuwa yeye ndiye Kristo?"

<span id="an_4:30">4:30</span> Watu wakatoka mjini, wakamwendea Yesu.

<span id="an_4:31">4:31</span> Wakati huohuo wanafunzi wake walikuwa
wanamsihi Yesu: "Mwalimu, ule chakula."

<span id="an_4:32">4:32</span> Lakini Yesu akawaambia, "Mimi ninacho
chakula msichokijua ninyi."

<span id="an_4:33">4:33</span> Wanafunzi wake wakaulizana, "Je, kuna mtu
aliyemletea chakula?"

<span id="an_4:34">4:34</span> Yesu akawaambia, "Chakula changu ni
kufanya anachotaka yule aliyenituma na kuitimiza kazi yake.

<span id="an_4:35">4:35</span> Ninyi mwasema: Bado miezi minne tu, na
wakati wa mavuno utafika! Lakini mimi nawaambieni, yatazameni mashamba;
mazao yako tayari kuvunwa.

<span id="an_4:36">4:36</span> Mvunaji anapata mshahara wake, na
anakusanya mavuno kwa ajili ya uzima wa milele; hivyo mpandaji na
mvunaji watafurahi pamoja.

<span id="an_4:37">4:37</span> Kwa sababu hiyo msemo huu ni kweli: Mmoja
hupanda na mwingine huvuna.

<span id="an_4:38">4:38</span> Mimi nimewatuma mkavune mavuno ambayo
hamkuyatolea jasho, wengine walifanya kazi, lakini ninyi mnafaidika
kutokana na jasho lao."

<span id="an_4:39">4:39</span> Wasamaria wengi wa kijiji kile waliamini
kwa sababu ya maneno aliyosema huyo mama: "Ameniambia mambo yote
niliyofanya."

<span id="an_4:40">4:40</span> Wasamaria walimwendea Yesu wakamwomba
akae nao; naye akakaa hapo siku mbili.

<span id="an_4:41">4:41</span> Watu wengi zaidi walimwamini kwa sababu
ya ujumbe wake.

<span id="an_4:42">4:42</span> Wakamwambia yule mama, "Sisi hatuamini tu
kwa sababu ya maneno yako; sisi wenyewe tumesikia, na tunajua kwamba
huyu ndiye kweli Mwokozi wa ulimwengu."

<span id="an_4:43">4:43</span> Baada ya siku mbili Yesu aliondoka hapo,
akaenda Galilaya.

<span id="an_4:44">4:44</span> Maana Yesu mwenyewe alisema waziwazi
kwamba, "Nabii hapati heshima katika nchi yake."

<span id="an_4:45">4:45</span> Basi, alipofika Galilaya, Wagalilaya
wengi walimkaribisha. Maana nao pia walikuwa kwenye sikukuu ya Pasaka,
wakayaona mambo yote Yesu aliyotenda huko Yerusalemu wakati wa sikukuu
hiyo.

<span id="an_4:46">4:46</span> Yesu alifika tena huko mjini Kana, mkoani
Galilaya, mahali alipogeuza maji kuwa divai. Kulikuwa na ofisa mmoja
aliyekuwa na mtoto mgonjwa huko Kafarnaumu.

<span id="an_4:47">4:47</span> Basi, huyo ofisa aliposikia kuwa Yesu
alikuwa ametoka Yudea na kufika Galilaya, alimwendea akamwomba aende
kumponya mtoto wake aliyekuwa mgonjwa mahututi.

<span id="an_4:48">4:48</span> Yesu akamwambia, "Msipoona ishara na
maajabu hamtaamini!"

<span id="an_4:49">4:49</span> Huyo ofisa akamwambia, "Mheshimiwa,
tafadhali twende kabla mwanangu hajafa."

<span id="an_4:50">4:50</span> Yesu akamwambia, "Nenda tu, mwanao yu
mzima." Huyo mtu akaamini maneno ya Yesu, akaenda zake.

<span id="an_4:51">4:51</span> Alipokuwa bado njiani, watumishi wake
walikutana naye, wakamwambia kwamba mwanawe alikuwa mzima.

<span id="an_4:52">4:52</span> Naye akawauliza saa mtoto alipopata
nafuu; nao wakamwambia, "Jana saa saba mchana, homa ilimwacha."

<span id="an_4:53">4:53</span> Huyo baba akakumbuka kwamba ilikuwa ni
saa ileile ambapo Yesu alimwambia: "Mwanao yu mzima." Basi, yeye
akaamini pamoja na jamaa yake yote.

<span id="an_4:54">4:54</span> Hii ilikuwa ishara ya pili aliyoifanya
Yesu alipokuwa anatoka Yudea kwenda Galilaya.

<span id="an_5:1">5:1</span> Baada ya hayo kulikuwa na sikukuu ya
Wayahudi, naye Yesu akaenda Yerusalemu.

<span id="an_5:2">5:2</span> Huko Yerusalemu, karibu na mlango uitwao
Mlango wa Kondoo, kulikuwa na bwawa la maji liitwalo kwa Kiebrania
Bethzatha, ambalo lilikuwa na baraza tano zenye matao.

<span id="an_5:3">5:3</span> Humo barazani mlikuwa na wagonjwa wengi
wamekaa: vipofu, viwete na waliopooza. Walikuwa wakingojea maji
yatibuliwe,

<span id="an_5:4">5:4</span> maana mara kwa mara malaika alishuka majini
nyakati fulani na kuyatibua. Mtu yeyote aliyekuwa wa kwanza kuingia
majini baada ya maji kutibuliwa, alipona ugonjwa wowote aliokuwa nao.

<span id="an_5:5">5:5</span> Basi, hapo palikuwa na mtu mmoja aliyekuwa
mgonjwa kwa muda wa miaka thelathini na minane.

<span id="an_5:6">5:6</span> Naye alipomwona huyo mtu amelala hapo,
akatambua kwamba alikuwa amekaa hapo kwa muda mrefu, akamwuliza, "Je,
wataka kupona?"

<span id="an_5:7">5:7</span> Naye akajibu, "Mheshimiwa, mimi sina mtu wa
kunipeleka majini wakati yanapotibuliwa. Kila nikijaribu kuingia, mtu
mwingine hunitangulia."

<span id="an_5:8">5:8</span> Yesu akamwambia, "Inuka, chukua mkeka wako
utembee."

<span id="an_5:9">5:9</span> Mara huyo mtu akapona, akachukua mkeka
wake, akatembea. Jambo hili lilifanyika siku ya Sabato.

<span id="an_5:10">5:10</span> Kwa hiyo baadhi ya Wayahudi wakamwambia
huyo mtu aliyeponywa, "Leo ni Sabato, si halali kubeba mkeka wako."

<span id="an_5:11">5:11</span> Lakini yeye akawaambia, "Yule mtu
aliyeniponya ndiye aliyeniambia: Chukua mkeka wako, tembea."

<span id="an_5:12">5:12</span> Nao wakamwuliza, "Huyo mtu aliyekwambia:
Chukua mkeka wako, tembea, ni nani?"

<span id="an_5:13">5:13</span> Lakini yeye hakumjua huyo mtu
aliyemponya, maana Yesu alikuwa amekwisha ondoka mahali hapo, kwani
palikuwa na umati mkubwa wa watu.

<span id="an_5:14">5:14</span> Basi, baadaye Yesu alimkuta huyo
aliyeponywa Hekaluni, akamwambia, "Sasa umepona; usitende dhambi tena,
usije ukapatwa na jambo baya zaidi."

<span id="an_5:15">5:15</span> Huyo mtu akaenda, akawaambia viongozi wa
Wayahudi kwamba Yesu ndiye aliyemponya.

<span id="an_5:16">5:16</span> Kwa vile Yesu alifanya jambo hilo siku ya
Sabato, Wayahudi walianza kumdhulumu.

<span id="an_5:17">5:17</span> Basi, Yesu akawaambia, "Baba yangu
anafanya kazi daima, nami pia nafanya kazi."

<span id="an_5:18">5:18</span> Kwa sababu ya maneno haya, viongozi wa
Wayahudi walizidi kutafuta njia ya kumwua Yesu: si kwa kuwa aliivunja
Sheria ya Sabato tu, bali pia kwa kuwa alisema kwamba Mungu ni Baba
yake, na hivyo akajifanya sawa na Mungu.

<span id="an_5:19">5:19</span> Yesu akawaambia, "Kweli nawaambieni,
Mwana hawezi kufanya kitu peke yake; anaweza tu kufanya kile anachomwona
Baba akikifanya. Maana kile anachofanya Baba, Mwana hukifanya vilevile.

<span id="an_5:20">5:20</span> Baba ampenda Mwana, na humwonyesha kila
kitu anachokifanya yeye mwenyewe, tena atamwonyesha mambo makuu kuliko
haya, nanyi mtastaajabu.

<span id="an_5:21">5:21</span> Kama vile Baba huwafufua wafu na kuwapa
uzima, vivyo hivyo naye Mwana huwapa uzima wale anaopenda.

<span id="an_5:22">5:22</span> Baba hamhukumu mtu yeyote; shughuli yote
ya hukumu amemkabidhi Mwana,

<span id="an_5:23">5:23</span> ili watu wote wamheshimu Mwana kama vile
wanavyomheshimu Baba. Asiyemheshimu Mwana hamheshimu Baba ambaye
amemtuma.

<span id="an_5:24">5:24</span> "Kweli nawaambieni, anayesikia neno
langu, na kumwamini yule aliyenituma, anao uzima wa milele. Hatahukumiwa
kamwe, bali amekwisha pita kutoka kifo na kuingia katika uzima.

<span id="an_5:25">5:25</span> Kweli nawaambieni, wakati unakuja, tena
umekwisha fika, ambapo wafu wataisikia sauti ya Mwana wa Mungu, nao
watakaoisikia, wataishi.

<span id="an_5:26">5:26</span> Kama vile Baba alivyo asili ya uhai,
ndivyo pia alivyomjalia Mwanawe kuwa asili ya uhai.

<span id="an_5:27">5:27</span> Tena amempa mamlaka ya kuhukumu kwa
sababu yeye ni Mwana wa Mtu.

<span id="an_5:28">5:28</span> Msistaajabie jambo hili; maana wakati
unakuja ambapo wote waliomo makaburini wataisikia sauti yake,

<span id="an_5:29">5:29</span> nao watafufuka: wale waliotenda mema
watafufuka na kuishi, na wale waliotenda maovu watafufuka na kuhukumiwa.

<span id="an_5:30">5:30</span> "Mimi siwezi kufanya kitu kwa uwezo wangu
mwenyewe. Mimi nina hukumu kama ninavyosikia kutoka kwa Baba, nayo
hukumu yangu ni ya haki. Nia yangu si kufanya nipendavyo mwenyewe, bali
apendavyo yule aliyenituma.

<span id="an_5:31">5:31</span> Nikijishuhudia mimi mwenyewe, ushahidi
wangu hauwezi kukubaliwa kuwa wa kweli.

<span id="an_5:32">5:32</span> Lakini yuko mwingine ambaye hutoa
ushahidi juu yangu, nami najua kwamba yote anayosema juu yangu ni ya
kweli.

<span id="an_5:33">5:33</span> Ninyi mlituma ujumbe kwa Yohane naye
aliushuhudia ukweli.

<span id="an_5:34">5:34</span> Si kwamba mimi nautegemea ushahidi wa
wanadamu, lakini nasema mambo haya ili mpate kuokolewa.

<span id="an_5:35">5:35</span> Yohane alikuwa kama taa iliyokuwa ikiwaka
na kuangaza, nanyi mlikuwa tayari kufurahia mwanga huo kwa kitambo.

<span id="an_5:36">5:36</span> Lakini mimi nina ushahidi juu yangu ambao
ni mkuu zaidi kuliko ule wa Yohane. Kwa maana kazi ninazofanya, kazi
alizonipa Baba nizifanye, ndizo zinazonishuhudia kwamba Baba ndiye
aliyenituma.

<span id="an_5:37">5:37</span> Naye Baba aliyenituma hunishuhudia. Ninyi
hamjapata kamwe kusikia sauti yake, wala kuuona uso wake,

<span id="an_5:38">5:38</span> na ujumbe wake haukai ndani yenu maana
hamkumwamini yule aliyemtuma.

<span id="an_5:39">5:39</span> Ninyi huyachunguza Maandiko Matakatifu
mkidhani kwamba ndani yake mtapata uzima wa milele; na kumbe maandiko
hayohayo yananishuhudia!

<span id="an_5:40">5:40</span> Hata hivyo, ninyi hamtaki kuja kwangu ili
mpate uzima.

<span id="an_5:41">5:41</span> "Shabaha yangu si kupata sifa kutoka kwa
watu.

<span id="an_5:42">5:42</span> Lakini nawajua ninyi, najua kwamba upendo
kwa Mungu haumo mioyoni mwenu.

<span id="an_5:43">5:43</span> Mimi nimekuja kwa mamlaka ya Baba yangu,
lakini hamnipokei; bali mtu mwingine akija kwa mamlaka yake mwenyewe,
mtampokea.

<span id="an_5:44">5:44</span> Mwawezaje kuamini, hali ninyi mnapenda
kupokea sifa kutoka kwenu ninyi wenyewe, wala hamtafuti sifa kutoka
kwake yeye aliye peke yake Mungu?

<span id="an_5:45">5:45</span> Msifikiri kwamba mimi nitawashtaki kwa
Baba. Mose ambaye ninyi mmemtumainia ndiye atakayewashtaki.

<span id="an_5:46">5:46</span> Kama kweli mngemwamini Mose, mngeniamini
na mimi pia; maana Mose aliandika juu yangu.

<span id="an_5:47">5:47</span> Lakini hamuyaamini yale aliyoandika,
mtawezaje basi, kuamini maneno yangu?"

<span id="an_6:1">6:1</span> Baada ya hayo, Yesu alivuka ziwa Galilaya
(au Ziwa Tiberia).

<span id="an_6:2">6:2</span> Umati mkubwa wa watu ulimfuata kwa sababu
watu hao walikuwa wameona ishara alizokuwa akifanya kwa kuwaponya
wagonjwa.

<span id="an_6:3">6:3</span> Yesu alipanda mlimani, akaketi pamoja na
wanafunzi wake.

<span id="an_6:4">6:4</span> Sikukuu ya Wayahudi iitwayo Pasaka ilikuwa
imekaribia.

<span id="an_6:5">6:5</span> Basi, Yesu na alipotazama na kuona umati wa
watu ukija kwake, alimwambia Filipo, "Tununue wapi mikate ili watu hawa
wapate kula?"

<span id="an_6:6">6:6</span> (Alisema hivyo kwa kumjaribu Filipo, kwani
alijua mwenyewe atakalofanya.)

<span id="an_6:7">6:7</span> Filipo akamjibu, "Mikate ya denari mia
mbili za fedha haiwatoshi watu hawa hata kama ila mmoja atapata kipande
kidogo tu!"

<span id="an_6:8">6:8</span> Mmoja wa wanafunzi wake aitwaye Andrea,
nduguye Simoni Petro, akamwambia,

<span id="an_6:9">6:9</span> "Yupo hapa mtoto mmoja aliye na mikate
mitano ya shayiri na samaki wawili; lakini hivi vyatosha nini kwa watu
wengi kama hawa?"

<span id="an_6:10">6:10</span> Yesu akasema, "Waketisheni watu."
Palikuwa na nyasi tele mahali hapo. Basi, watu wakaketi, jumla yapata
wanaume elfu tano.

<span id="an_6:11">6:11</span> Yesu akaitwaa ile mikate, akamshukuru
Mungu, akawagawia watu waliokuwa wameketi; akafanya vivyo hivyo na wale
samaki, kila mtu akapata kadiri alivyotaka.

<span id="an_6:12">6:12</span> Watu waliposhiba Yesu akawaambia
wanafunzi wake, "Kusanyeni vipande vilivyobaki visipotee."

<span id="an_6:13">6:13</span> Basi, wakakusanya vipande vya mikate ya
shayiri walivyobakiza wale watu waliokula, wakajaza vikapu kumi na
viwili.

<span id="an_6:14">6:14</span> Watu walipoiona ishara hiyo aliyoifanya
Yesu, wakasema, "Hakika huyu ndiye nabii anayekuja ulimwenguni."

<span id="an_6:15">6:15</span> Yesu akajua ya kuwa watu walitaka
kumchukua wamfanye mfalme, akaondoka tena, akaenda mlimani peke yake.

<span id="an_6:16">6:16</span> Ilipokuwa jioni wanafunzi wake
waliteremka hadi ziwani,

<span id="an_6:17">6:17</span> wakapanda mashua ili wavuke kwenda
Kafarnaumu. Giza lilikuwa limeingia, na Yesu alikuwa hajawafikia bado.

<span id="an_6:18">6:18</span> Ziwa likaanza kuchafuka kwa sababu upepo
mkali ulikuwa unavuma.

<span id="an_6:19">6:19</span> Wanafunzi walipokuwa wamekwenda umbali wa
kilomita tano au sita, walimwona Yesu akitembea juu ya maji, anakaribia
mashua; wakaogopa sana.

<span id="an_6:20">6:20</span> Yesu akawaambia, "Ni mimi, msiogope!"

<span id="an_6:21">6:21</span> Walifurahi kumchukua Yesu katika mashua;
na mara mashua ikawasili nchi kavu walipokuwa wanakwenda.

<span id="an_6:22">6:22</span> Kesho yake umati wa watu wale waliobaki
upande wa pili wa ziwa walitambua kwamba kulikuwa na mashua moja tu
pale, na Yesu hakuingia katika mashua pamoja na wanafunzi wake, ila
wanafunzi hao walikuwa wamekwenda zao peke yao.

<span id="an_6:23">6:23</span> Mashua nyingine kutoka Tiberia zilifika
mahali hapo watu walipokula ile mikate, Bwana alipokwisha mshukuru
Mungu.

<span id="an_6:24">6:24</span> Basi, hao watu walipogundua kwamba Yesu
na wanafunzi wake hawakuwapo mahali hapo, walipanda mashua, wakaenda
Kafarnaumu wakimtafuta.

<span id="an_6:25">6:25</span> Wale watu walipomkuta Yesu ng'ambo ya
pili wa ziwa walimwuliza, "Mwalimu, ulifika lini hapa?"

<span id="an_6:26">6:26</span> Yesu akawajibu, "Kweli nawaambieni,
mnanitafuta si kwa kuwa mmeona ishara, bali kwa sababu mlikula ile
mikate mkashiba.

<span id="an_6:27">6:27</span> Msikishughulikie chakula kiharibikacho;
kishugulikieni chakula kidumucho kwa ajili ya uzima wa milele. Mwana wa
Mtu ambaye Baba amemthibitisha atawapeni chakula hicho."

<span id="an_6:28">6:28</span> Wao wakamwuliza, "Tufanye nini ili tuweze
kuzitenda kazi za Mungu?"

<span id="an_6:29">6:29</span> Yesu akawajibu, "Hii ndiyo kazi anayotaka
Mungu muifanye: kumwamini yule aliyemtuma."

<span id="an_6:30">6:30</span> Hapo wakamwambia, "Utafanya ishara gani
ili tuione tupate kukuamini? Utafanya kitu gani?

<span id="an_6:31">6:31</span> Wazee wetu walikula mana kule jangwani,
kama yasemavyo Maandiko: Aliwalisha mkate kutoka mbinguni."

<span id="an_6:32">6:32</span> Yesu akawaambia, "Kweli nawaambieni, Mose
hakuwapeni mkate kutoka mbinguni; Baba yangu ndiye awapaye ninyi mkate
halisi kutoka mbinguni.

<span id="an_6:33">6:33</span> Maana mkate wa Mungu ni yule ashukaye
kutoka mbinguni na aupaye ulimwengu uzima."

<span id="an_6:34">6:34</span> Basi, wakamwambia, "Mheshimiwa, tupe
daima mkate huo."

<span id="an_6:35">6:35</span> Yesu akawaambia, "Mimi ndimi mkate wa
uzima. Anayekuja kwangu hataona njaa; anayeniamini hataona kiu kamwe.

<span id="an_6:36">6:36</span> Lakini niliwaambieni kwamba ingawa
mmeniona hamniamini.

<span id="an_6:37">6:37</span> Wote anaonipa Baba watakuja kwangu; nami
sitamtupa nje yeyote anayekuja kwangu,

<span id="an_6:38">6:38</span> kwani nimeshuka kutoka mbinguni si kwa
ajili ya kufanya matakwa yangu, ila kutimiza matakwa ya yule
aliyenituma.

<span id="an_6:39">6:39</span> Na matakwa ya yule aliyenituma ndiyo
haya: nisimpoteze hata mmoja kati ya wale alionipa, ila niwafufue wote
Siku ya mwisho.

<span id="an_6:40">6:40</span> Maana anachotaka Baba yangu ndicho hiki:
kila amwonaye Mwana na kumwamini awe na uzima wa milele; nami nitamfufua
Siku ya mwisho."

<span id="an_6:41">6:41</span> Basi, Wayahudi wakaanza kunung'unika kwa
kuwa alisema: "Mimi ni mkate ulioshuka kutoka mbinguni."

<span id="an_6:42">6:42</span> Wakasema, "Je, huyu si mwana wa Yosefu?
Tunawajua baba yake na mama yake! Basi, anawezaje kusema kwamba ameshuka
kutoka mbinguni?"

<span id="an_6:43">6:43</span> Yesu akawaambia, "Acheni kunung'unika
ninyi kwa ninyi.

<span id="an_6:44">6:44</span> Hakuna mtu awezaye kuja kwangu, Baba
aliyenituma asipomvuta kwangu; nami nitamfufua mtu huyo Siku ya mwisho.

<span id="an_6:45">6:45</span> Manabii wameandika: Watu wote
watafundishwa na Mungu. Kila mtu anayemsikia Baba na kujifunza kutoka
kwake, huja kwangu.

<span id="an_6:46">6:46</span> Hii haina maana kwamba yupo mtu
aliyemwona Baba, isipokuwa yule aliyetoka kwa Mungu; huyo ndiye
aliyemwona Baba.

<span id="an_6:47">6:47</span> Kweli, nawaambieni, anayeamini anao uzima
wa milele.

<span id="an_6:48">6:48</span> Mimi ni mkate wa uzima.

<span id="an_6:49">6:49</span> Wazee wenu walikula mana kule jangwani,
lakini walikufa.

<span id="an_6:50">6:50</span> Huu ndio mkate kutoka mbinguni; mkate
ambao anayekula hatakufa.

<span id="an_6:51">6:51</span> Mimi ni mkate hai ulioshuka kutoka
mbinguni. Mtu yeyote akila mkate huu ataishi milele. Na mkate nitakaompa
ni mwili wangu ninaoutoa kwa ajili ya uzima wa ulimwengu."

<span id="an_6:52">6:52</span> Ndipo Wayahudi wakaanza kubishana kati
yao:

<span id="an_6:53">6:53</span> Yesu akawaambia, "Kweli nawaambieni,
msipokula mwili wa Mwana wa Mtu na kunywa damu yake, hamtakuwa na uzima
ndani yenu.

<span id="an_6:54">6:54</span> Anayekula mwili wangu na kunywa damu
yangu anao uzima wa milele nami nitamfufua siku ya mwisho.

<span id="an_6:55">6:55</span> Maana mwili wangu ni chakula cha kweli,
na damu yangu ni kinywaji cha kweli.

<span id="an_6:56">6:56</span> Aulaye mwili wangu na kunywa damu yangu,
akaa ndani yangu, nami nakaa ndani yake.

<span id="an_6:57">6:57</span> Baba aliye hai alinituma, nami naishi kwa
sababu yake; vivyo hivyo anilaye mimi ataishi pia kwa sababu yangu.

<span id="an_6:58">6:58</span> Basi, huu ndio mkate ulioshuka kutoka
mbinguni; si kama mana waliyokula babu zetu, wakafa. Aulaye mkate huu
ataishi milele."

<span id="an_6:59">6:59</span> Yesu alisema hayo alipokuwa akifundisha
katika sunagogi kule Kafarnaumu.

<span id="an_6:60">6:60</span> Basi, wengi wa wafuasi wake waliposikia
hayo, wakasema, "Haya ni mambo magumu! Nani awezaye kuyasikiliza?"

<span id="an_6:61">6:61</span> Yesu alijua bila kuambiwa na mtu kwamba
wanafunzi wake walikuwa wananung'unika juu ya jambo hilo, akawauliza,
"Je, jambo hili linawafanya muwe na mashaka?

<span id="an_6:62">6:62</span> Itakuwaje basi, mtakapomwona Mwana wa Mtu
akipanda kwenda kule alikokuwa kwanza?

<span id="an_6:63">6:63</span> Roho ndiye atiaye uzima; binadamu peke
yake hawezi. Maneno niliyowaambieni ni Roho, ni uzima.

<span id="an_6:64">6:64</span> Hata hivyo, wako baadhi yenu wasioamini."
(Yesu alisema hivyo kwani alijua tangu mwanzo ni kina nani wasioamini,
na pia ni nani atakayemsaliti.)

<span id="an_6:65">6:65</span> Kisha akasema, "Ndiyo maana niliwaambieni
kwamba hakuna awezaye kuja kwangu asipowezeshwa na Baba yangu."

<span id="an_6:66">6:66</span> Kutokana na hayo, wengi wa wafuasi wake
walirudi nyuma wasiandamane naye tena.

<span id="an_6:67">6:67</span> Basi, Yesu akawauliza wale kumi na
wawili, "Je, nanyi pia mwataka kwenda zenu?"

<span id="an_6:68">6:68</span> Simoni Petro akamjibu, "Bwana, tutakwenda
kwa nani? Wewe unayo maneno yaletayo uzima wa milele.

<span id="an_6:69">6:69</span> Sisi tunaamini, na tunajua kwamba wewe
ndiwe yule Mtakatifu wa Mungu."

<span id="an_6:70">6:70</span> Yesu akawaambia, "Je, sikuwachagua ninyi
kumi na wawili? Hata hivyo, mmoja wenu ni Ibilisi!"

<span id="an_6:71">6:71</span> Yesu alisema hayo juu ya Yuda, mwana wa
Simoni Iskarioti; maana huyu alikuwa ndiye atakayemsaliti, ingawa
alikuwa mmoja wa wale kumi na wawili.

<span id="an_7:1">7:1</span> Baada ya hayo, Yesu alikuwa akitembea
katika Galilaya. Hakutaka kutembea mkoani Yudea kwa sababu viongozi wa
Wayahudi walikuwa wanataka kumwua.

<span id="an_7:2">7:2</span> Sikukuu ya Vibanda ya Wayahudi ilikuwa
imekaribia.

<span id="an_7:3">7:3</span> Basi ndugu zake wakamwambia, "Ondoka hapa
uende Yudea ili wanafunzi wako wazione kazi unazozifanya.

<span id="an_7:4">7:4</span> Mtu hafanyi mambo kwa siri kama anataka
kujulikana kwa watu. Maadam unafanya mambo haya, basi, jidhihirishe kwa
ulimwengu."

<span id="an_7:5">7:5</span> (Hata ndugu zake hawakumwamini!)

<span id="an_7:6">7:6</span> Basi, Yesu akawaambia, "Wakati wangu ufaao
haujafika bado. Lakini kwenu ninyi kila wakati unafaa.

<span id="an_7:7">7:7</span> Ulimwengu hauwezi kuwachukia ninyi, lakini
mimi wanichukia kwa sababu mimi nauambia wazi kwamba matendo yake ni
maovu.

<span id="an_7:8">7:8</span> Ninyi nendeni kwenye sikukuu hiyo. Mimi
siendi kwenye sikukuu hiyo, maana saa yangu ifaayo haijafika."

<span id="an_7:9">7:9</span> Alisema hayo kisha akabaki huko Galilaya.

<span id="an_7:10">7:10</span> Baada ya ndugu zake kwenda kwenye
sikukuu, Yesu naye alikwenda, lakini hakuenda kwa hadhara bali kwa siri.

<span id="an_7:11">7:11</span> Viongozi wa Wayahudi walikuwa wanamtafuta
kwenye sikukuu hiyo; Wakauliza: "Yuko wapi?"

<span id="an_7:12">7:12</span> Kulikuwa na minong'ono mingi katika umati
wa watu. Baadhi yao walisema, "Ni mtu mwema." Wengine walisema, "La!
Anawapotosha watu."

<span id="an_7:13">7:13</span> Hata hivyo hakuna mtu aliyethubutu
kusema, habari zake hadharani kwa kuwaogopa viongozi wa Wayahudi.

<span id="an_7:14">7:14</span> Sikukuu hiyo ilipofikia katikati, Yesu
naye alikwenda Hekaluni, akaanza kufundisha.

<span id="an_7:15">7:15</span> Basi, Wayahudi wakashangaa na kusema "Mtu
huyu amepataje elimu naye hakusoma shuleni?"

<span id="an_7:16">7:16</span> Hapo Yesu akawajibu, "Mafundisho
ninayofundisha si yangu, bali ni yake yeye aliyenituma.

<span id="an_7:17">7:17</span> Mtu anayependa kufanya yale anayotaka
Mungu, atajua kama mafundisho yangu yametoka kwa Mungu, au mimi
najisemea tu mwenyewe.

<span id="an_7:18">7:18</span> Yeye anayejisemea tu mwenyewe anatafuta
sifa yake mwenyewe; lakini anayetafuta sifa ya yule aliyemtuma, huyo ni
mwaminifu, na ndani yake hamna uovu wowote.

<span id="an_7:19">7:19</span> Je, Mose hakuwapeni Sheria? Hata hivyo,
hakuna hata mmoja wenu anayeishika Sheria. Kwa nini mnataka kuniua?"

<span id="an_7:20">7:20</span> Hapo watu wakamjibu, "Una wazimu wewe!
Nani anataka kukuua?"

<span id="an_7:21">7:21</span> Yesu akawajibu, "Kuna jambo moja
nililofanya, nanyi mnalistaajabia.

<span id="an_7:22">7:22</span> Mose aliwapeni ile desturi ya kutahiri.
(Si kwamba desturi hiyo ilitoka kwa Mose, bali ilitoka kwa mababu). Sasa
ninyi humtahiri mtu hata siku ya Sabato.

<span id="an_7:23">7:23</span> Ikiwa basi, mtu hutahiriwa hata siku ya
Sabato kusudi Sheria ya Mose isivunjwe, mbona mnanikasirikia kwa sababu
nimemfanya mtu kuwa mzima kabisa siku ya Sabato?

<span id="an_7:24">7:24</span> Msihukumu mambo kwa nje tu; toeni hukumu
ya haki."

<span id="an_7:25">7:25</span> Baadhi ya watu wa Yerusalemu walisema,
"Je, yule mtu wanayemtafuta wamuue si huyu?

<span id="an_7:26">7:26</span> Tazameni sasa! Anawaonya hadharani, wala
hakuna mtu anayemwambia hata neno. Je, yawezekana kuwa viongozi
wametambua kweli kwamba huyu ndiye Kristo?

<span id="an_7:27">7:27</span> Kristo atakapokuja hakuna mtu atakayejua
mahali alikotoka, lakini sisi tunajua alikotoka mtu huyu!"

<span id="an_7:28">7:28</span> Basi, Yesu alipokuwa anafundisha Hekaluni
alipaaza sauti na kusema, "Ati mnanijua; hata nilikotoka mnakujua! Hata
hivyo, sikuja kwa mamlaka yangu mwenyewe; ila yeye aliyenituma mimi ni
wa kweli, nanyi hamumjui.

<span id="an_7:29">7:29</span> Lakini mimi namjua kwa sababu nimetoka
kwake, naye ndiye aliyenituma."

<span id="an_7:30">7:30</span> Basi, watu wakataka kumtia nguvuni,
lakini hakuna mtu aliyethubutu kumkamata kwa sababu saa yake ilikuwa
haijafika bado.

<span id="an_7:31">7:31</span> Wengi katika ule umati wa watu
walimwamini, wakasema, "Je, Kristo akija atafanya ishara kubwa zaidi
kuliko alizozifanya huyu?"

<span id="an_7:32">7:32</span> Mafarisayo waliwasikia watu wakinong'ona
maneno hayo juu ya Yesu. Basi, wao pamoja na makuhani wakuu wakawatuma
walinzi wamtie nguvuni.

<span id="an_7:33">7:33</span> Yesu akasema, "Bado niko nanyi kwa muda
mfupi, kisha nitamwendea yule aliyenituma.

<span id="an_7:34">7:34</span> Mtanitafuta lakini hamtaniona, maana pale
nitakapokuwa ninyi hamwezi kufika."

<span id="an_7:35">7:35</span> Viongozi wa Wayahudi wakasema wao kwa
wao, "Mtu huyu atakwenda wapi ambapo hatutaweza kumpata? Atakwenda kwa
Wayahudi waliotawanyika kati ya Wagiriki, na kuwafundisha Wagiriki?

<span id="an_7:36">7:36</span> Ana maana gani anaposema: Mtanitafuta
lakini hamtanipata, na mahali nitakapokuwa ninyi hamwezi kufika?"

<span id="an_7:37">7:37</span> Siku ya mwisho ya sikukuu hiyo ilikuwa
siku maalum. Yesu alisimama, akasema kwa sauti kubwa, "Aliye na kiu na
aje kwangu anywe.

<span id="an_7:38">7:38</span> Kama yasemavyo Maandiko Matakatifu:
Anayeniamini mimi, mito ya maji yenye uzima itatiririka kutoka moyoni
mwake!"

<span id="an_7:39">7:39</span> (Alisema hayo kumhusu Roho ambaye wale
waliomwamini yeye watampokea. Wakati huo Roho alikuwa hajafika kwa
sababu Yesu alikuwa hajatukuzwa bado.)

<span id="an_7:40">7:40</span> Baadhi ya watu katika ule umati walisikia
maneno hayo, wakasema, "Kweli mtu huyu ndiye yule nabii!"

<span id="an_7:41">7:41</span> Wengine wakasema, "Huyu ndiye Kristo!"
Lakini wengine walisema, "Je, yawezekana Kristo akatoka Galilaya?

<span id="an_7:42">7:42</span> Maandiko Matakatifu yasemaje? Yanasema:
Kristo atatoka katika ukoo wa Daudi, na atazaliwa Bethlehemu, mji wa
Daudi!"

<span id="an_7:43">7:43</span> Basi, kukatokea mafarakano juu yake
katika ule umati wa watu.

<span id="an_7:44">7:44</span> Baadhi ya watu walitaka kumtia nguvuni
lakini hakuna aliyejaribu kumkamata.

<span id="an_7:45">7:45</span> Kisha wale walinzi wakarudi kwa makuhani
wakuu na Mafarisayo; nao wakawauliza, "Kwa nini hamkumleta?"

<span id="an_7:46">7:46</span> Walinzi wakawajibu, "Hakuna mtu aliyepata
kamwe kusema kama asemavyo mtu huyu!"

<span id="an_7:47">7:47</span> Mafarisayo wakawauliza, "Je, nanyi pia
mmedanganyika?

<span id="an_7:48">7:48</span> Je, mmekwisha mwona hata mmoja wa
viongozi wa watu, au mmoja wa Mafarisayo aliyemwamini?

<span id="an_7:49">7:49</span> Lakini umati huu haujui Sheria ya Mose;
umelaaniwa!"

<span id="an_7:50">7:50</span> Mmoja wao alikuwa Nikodemo ambaye hapo
awali alikuwa amemwendea Yesu. Basi, yeye akawaambia,

<span id="an_7:51">7:51</span> "Je, Sheria yetu humhukumu mtu kabla ya
kumsikia kwanza na kujua anafanya nini?"

<span id="an_7:52">7:52</span> Nao wakamjibu, "Je, wewe pia umetoka
Galilaya? Haya, kayachunguze Maandiko Matakatifu nawe utaona kwamba
Galilaya hakutoki kamwe nabii!"

<span id="an_7:53">7:53</span> Basi, wote wakaondoka, kila mtu akaenda
zake;

<span id="an_8:1">8:1</span> lakini Yesu akaenda kwenye mlima wa
Mizeituni.

<span id="an_8:2">8:2</span> Kesho yake asubuhi na mapema alikwenda tena
Hekaluni. Watu wote wakamwendea, naye akaketi akawa anawafundisha.

<span id="an_8:3">8:3</span> Basi, walimu wa Sheria na Mafarisayo
wakamletea mwanamke mmoja aliyefumaniwa katika uzinzi. Wakamsimamisha
katikati yao.

<span id="an_8:4">8:4</span> Kisha wakamwuliza Yesu, "Mwalimu! Mwanamke
huyu alifumaniwa katika uzinzi.

<span id="an_8:5">8:5</span> Katika Sheria yetu Mose alituamuru mwanamke
kama huyu apigwe mawe. Basi, wewe wasemaje?"

<span id="an_8:6">8:6</span> Walisema hivyo kumjaribu, wapate kisa cha
kumshtaki. Lakini Yesu akainama chini, akaandika ardhini kwa kidole.

<span id="an_8:7">8:7</span> Walipozidi kumwuliza, Yesu akainuka,
akawaambia, "Mtu asiye na dhambi miongoni mwenu na awe wa kwanza kumpiga
jiwe."

<span id="an_8:8">8:8</span> Kisha akainama tena, akawa anaandika
ardhini.

<span id="an_8:9">8:9</span> Waliposikia hivyo, wakaanza kutoweka
mmojammoja, wakitanguliwa na wazee. Yesu akabaki peke yake, na yule
mwanamke amesimama palepale.

<span id="an_8:10">8:10</span> Yesu alipoinuka akamwuliza huyo mwanamke,
"Wako wapi wale watu? Je, hakuna hata mmoja aliyekuhukumu?"

<span id="an_8:11">8:11</span> Huyo mwanamke akamjibu, "Mheshimiwa,
hakuna hata mmoja!" Naye Yesu akamwambia, "Wala mimi sikuhukumu. Nenda
zako; na tangu sasa usitende dhambi tena."

<span id="an_8:12">8:12</span> Yesu alipozungumza nao tena, aliwaambia,
"Mimi ndimi mwanga wa ulimwengu. Anayenifuata mimi hatembei kamwe
gizani, bali atakuwa na mwanga wa uzima."

<span id="an_8:13">8:13</span> Basi, Mafarisayo wakamwambia, "Wewe
unajishuhudia mwenyewe; kwa hiyo ushahidi wako si halali."

<span id="an_8:14">8:14</span> Yesu akawajibu, "Hata kama ninajishuhudia
mwenyewe, ushahidi wangu ni wa kweli kwa sababu mimi najua nilikotoka na
ninakokwenda. Lakini ninyi hamjui nilikotoka wala ninakokwenda.

<span id="an_8:15">8:15</span> Ninyi mnahukumu kwa fikira za kibinadamu,
lakini mimi simhukumu mtu.

<span id="an_8:16">8:16</span> Hata nikihukumu, hukumu yangu ni ya haki
kwa sababu mimi siko peke yangu; Baba aliyenituma yuko pamoja nami.

<span id="an_8:17">8:17</span> Imeandikwa katika Sheria yenu ya kwamba
ushahidi wa watu wawili ni halali.

<span id="an_8:18">8:18</span> Mimi najishuhudia mwenyewe, naye Baba
aliyenituma, ananishuhudia pia."

<span id="an_8:19">8:19</span> Hapo wakamwuliza, "Baba yako yuko wapi?"
Yesu akawajibu "Ninyi hamnijui mimi wala hamumjui Baba. Kama mngenijua
mimi, mngemjua na Baba yangu pia."

<span id="an_8:20">8:20</span> Yesu alisema maneno hayo kwenye chumba
cha hazina alipokuwa anafundisha Hekaluni. Wala hakuna mtu aliyemtia
nguvuni, kwa sababu saa yake ilikuwa haijafika bado.

<span id="an_8:21">8:21</span> Yesu akawaambia tena, "Naenda zangu nanyi
mtanitafuta, lakini mtakufa katika dhambi zenu. Niendako mimi, ninyi
hamwezi kufika."

<span id="an_8:22">8:22</span> Basi, viongozi wa Wayahudi wakasema, "Je,
atajiua? Mbona anasema: Niendako ninyi hamwezi kufika?"

<span id="an_8:23">8:23</span> Yesu akawaambia, "Ninyi mmetoka papa hapa
chini, mimi nimetoka juu; ninyi ni wa ulimwengu huu, mimi si wa
ulimwengu huu.

<span id="an_8:24">8:24</span> Ndiyo maana niliwaambieni mtakufa katika
dhambi zenu. Kama msipoamini kwamba Mimi ndimi, mtakufa katika dhambi
zenu."

<span id="an_8:25">8:25</span> Nao wakamwuliza, "Wewe ni nani?" Yesu
akawajibu, "Nimewaambieni tangu mwanzo!

<span id="an_8:26">8:26</span> Ninayo mengi ya kusema na kuhukumu juu
yenu. Lakini yule aliyenituma ni kweli; nami nauambia ulimwengu mambo
yale tu niliyoyasikia kutoka kwake."

<span id="an_8:27">8:27</span> Hawakuelewa kwamba Yesu alikuwa akisema
nao juu ya Baba.

<span id="an_8:28">8:28</span> Basi, Yesu akawaambia, "Mtakapokwisha
mwinua Mwana wa Mtu hapo ndipo mtakapojua kwamba Mimi ndimi, na kwamba
sifanyi chochote mimi mwenyewe, ila nasema tu yale Baba aliyonifundisha.

<span id="an_8:29">8:29</span> Yule aliyenituma yuko pamoja nami; yeye
hakuniacha peke yangu kwani nafanya daima yale yanayompendeza."

<span id="an_8:30">8:30</span> Baada ya kusema hayo watu wengi
walimwamini.

<span id="an_8:31">8:31</span> Basi, Yesu akawaambia wale Wayahudi
waliomwamini, "Kama mkiyazingatia mafundisho yangu mtakuwa kweli
wanafunzi wangu.

<span id="an_8:32">8:32</span> Mtaujua ukweli, nao ukweli utawapeni
uhuru."

<span id="an_8:33">8:33</span> Nao wakamjibu, "Sisi ni wazawa wa
Abrahamu, na hatujapata kamwe kuwa watumwa wa mtu yeyote yule. Una maana
gani unaposema: mtakuwa huru?"

<span id="an_8:34">8:34</span> Yesu akawajibu, "Kweli nawaambieni, kila
mtu anayetenda dhambi ni mtumwa wa dhambi.

<span id="an_8:35">8:35</span> Mtumwa hana makao ya kudumu nyumbani,
lakini mwana anayo makao ya kudumu.

<span id="an_8:36">8:36</span> Kama mwana akiwapeni uhuru mtakuwa huru
kweli.

<span id="an_8:37">8:37</span> Najua kwamba ninyi ni wazawa wa Abrahamu.
Hata hivyo, mnataka kuniua kwa sababu hamuyakubali mafundisho yangu.

<span id="an_8:38">8:38</span> Mimi nasema yale aliyonionyesha Baba,
lakini ninyi mwafanya yale aliyowaambieni baba yenu."

<span id="an_8:39">8:39</span> Wao wakamjibu, "Baba yetu ni Abrahamu!"
Yesu akawaambia, "Kama ninyi mngekuwa watoto wa Abrahamu, mngefanya kama
alivyofanya Abrahamu,

<span id="an_8:40">8:40</span> Mimi nimewaambieni ukweli niliousikia kwa
Mungu; hata hivyo, ninyi mwataka kuniua. Abrahamu hakufanya hivyo!

<span id="an_8:41">8:41</span> Ninyi mnafanya mambo yaleyale aliyofanya
babu yenu." Wao wakamwambia, "Sisi si watoto haramu! Tunaye baba mmoja
tu, yaani Mungu."

<span id="an_8:42">8:42</span> Yesu akawaambia, "Kama Mungu angekuwa
Baba yenu, mngenipenda mimi, maana mimi nilitoka kwa Mungu na sasa niko
hapa. Sikuja kwa mamlaka yangu mwenyewe, ila yeye alinituma.

<span id="an_8:43">8:43</span> Kwa nini hamwelewi hayo ninayosema? Ni
kwa kuwa hamwezi kuusikiliza ujumbe wangu.

<span id="an_8:44">8:44</span> Ninyi ni watoto wa baba yenu Ibilisi na
mnataka tu kutekeleza tamaa za baba yenu. Yeye alikuwa muuaji tangu
mwanzo; hana msimamo katika ukweli, kwani ukweli haumo ndani yake. Kila
asemapo uongo, husema kutokana na hali yake ya maumbile, maana yeye ni
mwongo na baba wa uongo.

<span id="an_8:45">8:45</span> Mimi nasema ukweli, na ndiyo maana ninyi
hamniamini.

<span id="an_8:46">8:46</span> Nani kati yenu awezaye kuthibitisha kuwa
mimi nina dhambi? Ikiwa basi nasema ukweli, kwa nini hamniamini?

<span id="an_8:47">8:47</span> Aliye wa Mungu husikiliza maneno ya
Mungu. Lakini ninyi hamsikilizi kwa sababu ninyi si (watu wa) Mungu."

<span id="an_8:48">8:48</span> Wayahudi wakamwambia, "Je, hatukusema
kweli kwamba wewe ni Msamaria, na tena una pepo?"

<span id="an_8:49">8:49</span> Yesu akajibu, "Mimi sina pepo; mimi
namheshimu Baba yangu, lakini ninyi hamniheshimu.

<span id="an_8:50">8:50</span> Mimi sijitafutii utukufu wangu mwenyewe;
yuko mmoja mwenye kuutafuta utukufu huo, naye ni hakimu.

<span id="an_8:51">8:51</span> Kweli nawaambieni, anayeuzingatia ujumbe
wangu hatakufa milele."

<span id="an_8:52">8:52</span> Basi, Wayahudi wakasema, "Sasa tunajua
kweli kwamba wewe ni mwendawazimu! Abrahamu alikufa, na manabii pia
walikufa, nawe wasema ati, Anayeuzingatia ujumbe wangu hatakufa milele!

<span id="an_8:53">8:53</span> Je, unajifanya mkuu zaidi kuliko baba
yetu Abrahamu ambaye alikufa? Hata na manabii walikufa. Wewe unajifanya
kuwa nani?"

<span id="an_8:54">8:54</span> Yesu akawajibu, "Nikijitukuza mwenyewe,
utukufu wangu si kitu. Baba yangu ambaye ninyi mwasema ni Baba yenu,
ndiye anayenitukuza.

<span id="an_8:55">8:55</span> Ninyi hamjapata kumjua, lakini mimi
namjua. Na, nikisema simjui, nitakuwa mwongo kama ninyi. Mimi namjua na
ninashika neno lake.

<span id="an_8:56">8:56</span> Abrahamu, baba yenu, alishangilia aione
siku yangu; naye aliiona, akafurahi."

<span id="an_8:57">8:57</span> Basi, Wayahudi wakamwambia, "Wewe
hujatimiza miaka hamsini bado, nawe umemwona Abrahamu?"

<span id="an_8:58">8:58</span> Yesu akawaambia, "Kweli nawaambieni,
kabla Abrahamu hajazaliwa, mimi niko."

<span id="an_8:59">8:59</span> Hapo wakaokota mawe ili wamtupie, lakini
Yesu akajificha, akatoka Hekaluni.

<span id="an_9:1">9:1</span> Yesu alipokuwa akipita alimwona mtu mmoja,
kipofu tangu kuzaliwa.

<span id="an_9:2">9:2</span> Basi, wanafunzi wakamwuliza, "Mwalimu! Ni
nani aliyetenda dhambi: mtu huyu, ama wazazi wake, hata akazaliwa
kipofu?"

<span id="an_9:3">9:3</span> Yesu akajibu, "Jambo hili halikutukia kwa
sababu ya dhambi zake yeye, wala dhambi za wazazi wake; ila alizaliwa
kipofu ili nguvu ya Mungu ionekane ikifanya kazi ndani yake.

<span id="an_9:4">9:4</span> Kukiwa bado mchana yatupasa kuendelea
kufanya kazi za yule aliyenituma; maana usiku unakuja ambapo mtu hawezi
kufanya kazi.

<span id="an_9:5">9:5</span> Wakati ningali ulimwenguni, mimi ni mwanga
wa ulimwengu."

<span id="an_9:6">9:6</span> Baada ya kusema hayo, akatema mate chini,
akafanyiza tope, akampaka yule kipofu machoni,

<span id="an_9:7">9:7</span> akamwambia, "Nenda ukanawe katika bwawa la
Siloamu." (maana ya jina hili ni "aliyetumwa"). Basi, huyo kipofu
akaenda, akanawa, kisha akarudi akiwa anaona.

<span id="an_9:8">9:8</span> Basi, jirani zake na wale waliokuwa wanajua
kwamba hapo awali alikuwa maskini mwombaji, wakasema, "Je, huyu siye
yule maskini aliyekuwa akiketi na kuomba?"

<span id="an_9:9">9:9</span> Baadhi yao wakasema, "Ndiye." Wengine
wakasema, "La! Ila anafanana naye." Lakini huyo aliyekuwa kipofu
akasema, "Ni mimi!"

<span id="an_9:10">9:10</span> Basi, wakamwuliza, "Sasa, macho yako
yalipataje kufumbuliwa?"

<span id="an_9:11">9:11</span> Naye akawajibu, "Yule mtu aitwaye Yesu
alifanya tope, akanipaka machoni na kuniambia: Nenda ukanawe katika
bwawa la Siloamu. Basi, mimi nikaenda, nikanawa, nikapata kuona."

<span id="an_9:12">9:12</span> Wakamwuliza, "Yeye yuko wapi?" Naye
akawajibu, "Mimi sijui!"

<span id="an_9:13">9:13</span> Kisha wakampeleka huyo mtu aliyekuwa
kipofu kwa Mafarisayo.

<span id="an_9:14">9:14</span> Siku hiyo Yesu alipofanya tope na
kumfumbua macho mtu huyo, ilikuwa siku ya Sabato.

<span id="an_9:15">9:15</span> Basi, Mafarisayo wakamwuliza mtu huyo,
"Umepataje kuona?" Naye akawaambia, "Alinipaka tope machoni, nami
nikanawa na sasa naona."

<span id="an_9:16">9:16</span> Baadhi ya Mafarisayo wakasema, "Mtu huyu
hakutoka kwa Mungu, maana hashiki sheria ya Sabato." Lakini wengine
wakasema, "Mtu mwenye dhambi awezaje kufanya ishara za namna hii?"
Kukawa na mafarakano kati yao.

<span id="an_9:17">9:17</span> Wakamwuliza tena huyo mtu aliyekuwa
kipofu, "Maadam yeye amekufungua macho, wasemaje juu yake?" Naye
akawaambia, "Yeye ni nabii!"

<span id="an_9:18">9:18</span> Viongozi wa Wayahudi hawakusadiki kwamba
mtu huyo alikuwa kipofu hapo awali na sasa anaona mpaka walipowaita
wazazi wake.

<span id="an_9:19">9:19</span> Basi, wakawauliza hao wazazi, "Je, huyu
ndiye mtoto wenu ambaye ninyi mwasema alizaliwa kipofu? Sasa amepataje
kuona?"

<span id="an_9:20">9:20</span> Wazazi wake wakajibu, "Tunajua kwamba
huyu ni mtoto wetu, na kwamba alizaliwa kipofu.

<span id="an_9:21">9:21</span> Lakini amepataje kuona, hatujui; na wala
hatumjui yule aliyemfumbua macho. Mwulizeni yeye mwenyewe; yeye ni mtu
mzima, anaweza kujitetea mwenyewe."

<span id="an_9:22">9:22</span> Wazazi wake walisema hivyo kwa sababu
waliwaogopa viongozi wa Wayahudi kwani viongozi hao walikuwa wamepatana
ya kwamba mtu yeyote atakayekiri kwamba Yesu ni Kristo atafukuzwa nje ya
sunagogi.

<span id="an_9:23">9:23</span> Ndiyo maana wazazi wake walisema: "Yeye
ni mtu mzima, mwulizeni."

<span id="an_9:24">9:24</span> Basi, wakamwita tena aliyekuwa kipofu,
wakamwambia, "Sema ukweli mbele ya Mungu! Sisi tunajua kwamba mtu huyu
ni mwenye dhambi."

<span id="an_9:25">9:25</span> Yeye akajibu, "Kama ni mwenye dhambi mimi
sijui. Lakini kitu kimoja najua: Nilikuwa kipofu, na sasa naona."

<span id="an_9:26">9:26</span> Basi, wakamwuliza, "Alikufanyia nini?
Alikufumbuaje macho yako?"

<span id="an_9:27">9:27</span> Huyo mtu akawajibu, "Nimekwisha
waambieni, nanyi hamkusikiliza; kwa nini mwataka kusikia tena? Je, ninyi
pia mnataka kuwa wafuasi wake?"

<span id="an_9:28">9:28</span> Lakini wao wakamtukana wakisema, "Wewe ni
mfuasi wake; sisi ni wafuasi wa Mose.

<span id="an_9:29">9:29</span> Sisi tunajua kwamba Mungu alisema na
Mose, lakini mtu huyu hatujui ametoka wapi!"

<span id="an_9:30">9:30</span> Naye akawajibu, "Hili ni jambo la
kushangaza! Ninyi hamjui ametoka wapi, lakini amenifumbua macho yangu!

<span id="an_9:31">9:31</span> Tunajua kwamba Mungu hawasikilizi watu
wenye dhambi, ila humsikiliza yeyote mwenye kumcha na kutimiza mapenzi
yake.

<span id="an_9:32">9:32</span> Tangu mwanzo wa ulimwengu haijasikika
kwamba mtu ameyafumbua macho ya mtu aliyezaliwa kipofu.

<span id="an_9:33">9:33</span> Kama mtu huyu hakutoka kwa Mungu,
hangeweza kufanya chochote!"

<span id="an_9:34">9:34</span> Wao wakamjibu, "Wewe ulizaliwa na
kulelewa katika dhambi; unawezaje kutufundisha sisi?" Basi, wakamfukuzia
mbali.

<span id="an_9:35">9:35</span> Yesu alisikia kwamba walikuwa
wamemfukuzia mbali, naye alipomkuta akamwuliza, "Je, wewe unamwamini
Mwana wa Mtu?"

<span id="an_9:36">9:36</span> Huyo mtu akajibu, "Mheshimiwa, niambie
yeye ni nani, ili nipate kumwamini."

<span id="an_9:37">9:37</span> Yesu akamwambia, "Umekwisha mwona, naye
ndiye anayesema nawe sasa."

<span id="an_9:38">9:38</span> Basi, huyo mtu akasema, "Ninaamini
Bwana!" Akamsujudia.

<span id="an_9:39">9:39</span> Yesu akasema, "Mimi nimekuja ulimwenguni
kutoa hukumu, kusudi wasioona wapate kuona, na wale wanaoona wawe
vipofu."

<span id="an_9:40">9:40</span> Baadhi ya Mafarisayo waliokuwa pamoja
naye walisikia maneno hayo, wakamwuliza, "Je, sisi pia ni vipofu?"

<span id="an_9:41">9:41</span> Yesu akawajibu, "Kama mngekuwa vipofu,
hamngekuwa na hatia; lakini sasa ninyi mwasema: Sisi tunaona, na hiyo
yaonyesha kwamba mna hatia bado.

<span id="an_10:1">10:1</span> Yesu alisema "Kweli nawaambieni, yeyote
yule asiyeingia katika zizi la kondoo kwa kupitia mlangoni, bali hupenya
na kuingia kwa njia nyingine, huyo ni mwizi na mnyang'anyi.

<span id="an_10:2">10:2</span> Lakini anayeingia kwa kupitia mlangoni,
huyo ndiye mchungaji wa kondoo.

<span id="an_10:3">10:3</span> Mngoja mlango wa zizi humfungulia, na
kondoo husikia sauti yake, naye huwaita kondoo wake kila mmoja kwa jina
lake na kuwaongoza nje.

<span id="an_10:4">10:4</span> Akisha watoa nje huwatangulia mbele nao
kondoo humfuata, kwani wanaijua sauti yake.

<span id="an_10:5">10:5</span> Kondoo hao hawawezi kumfuata mgeni, bali
watamkimbia kwa sababu hawaijui sauti yake."

<span id="an_10:6">10:6</span> Yesu aliwaambia mfano huo, lakini wao
hawakuelewa alichotaka kuwaambia.

<span id="an_10:7">10:7</span> Basi, akasema tena, "Kweli nawaambieni,
mimi ni mlango wa kondoo.

<span id="an_10:8">10:8</span> Wale wengine wote waliokuja kabla yangu
ni wezi na wanyang'anyi, nao kondoo hawakuwasikiliza.

<span id="an_10:9">10:9</span> Mimi ni mlango. Anayeingia kwa kupitia
kwangu ataokolewa; ataingia na kutoka, na kupata malisho.

<span id="an_10:10">10:10</span> Mwizi huja kwa shabaha ya kuiba, kuua
na kuharibu. Mimi nimekuja mpate kuwa na uzima--uzima kamili.

<span id="an_10:11">10:11</span> "Mimi ni mchungaji mwema. Mchungaji
mwema huutoa uhai wake kwa ajili ya kondoo wake.

<span id="an_10:12">10:12</span> Mtu wa kuajiriwa ambaye si mchungaji,
na wala kondoo si mali yake, anapoona mbwa mwitu anakuja, huwaacha
kondoo na kukimbia. Kisha mbwa mwitu huwakamata na kuwatawanya.

<span id="an_10:13">10:13</span> Yeye hajali kitu juu ya kondoo kwa
sababu yeye ni mtu wa mshahara tu.

<span id="an_10:14">10:14</span> Mimi ni mchungaji mwema. Nawajua walio
wangu, nao walio wangu wananijua mimi,

<span id="an_10:15">10:15</span> kama vile Baba anijuavyo, nami
nimjuavyo Baba. Mimi nayatoa maisha yangu kwa ajili yao.

<span id="an_10:16">10:16</span> Tena ninao kondoo wengine ambao hawamo
zizini humu. Inanibidi kuwaleta hao pia, nao wataisikia sauti yangu, na
kutakuwako kundi moja na mchungaji mmoja.

<span id="an_10:17">10:17</span> "Baba ananipenda kwani nautoa uhai
wangu ili nipate kuupokea tena.

<span id="an_10:18">10:18</span> Hakuna mtu anayeninyang'anya uhai
wangu; mimi na nautoa kwa hiari yangu mwenyewe. Ninao uwezo wa kuutoa na
uwezo wa kuuchukua tena. Hivi ndivyo Baba alivyoniamuru nifanye."

<span id="an_10:19">10:19</span> Kukawa tena na mafarakano kati ya
Wayahudi kwa sababu ya maneno haya.

<span id="an_10:20">10:20</span> Wengi wao wakasema, "Ana pepo; tena ni
mwendawazimu! Ya nini kumsikiliza?"

<span id="an_10:21">10:21</span> Wengine wakasema, "Haya si maneno ya
mwenye pepo. Je, pepo anaweza kuyafumbua macho ya vipofu?"

<span id="an_10:22">10:22</span> Huko Yerusalemu kulikuwa na sikukuu ya
Kutabaruku. Wakati huo ulikuwa wa baridi.

<span id="an_10:23">10:23</span> Naye Yesu akawa anatembea Hekaluni
katika ukumbi wa Solomoni.

<span id="an_10:24">10:24</span> Basi, Wayahudi wakamzunguka,
wakamwuliza, "Utatuacha katika mashaka mpaka lini? Kama wewe ndiye
Kristo, basi, tuambie wazi."

<span id="an_10:25">10:25</span> Yesu akawajibu, "Nimewaambieni, lakini
hamsadiki. Kazi ninazozifanya mimi kwa jina la Baba yangu
zinanishuhudia.

<span id="an_10:26">10:26</span> Lakini ninyi hamsadiki kwa sababu ninyi
si kondoo wangu.

<span id="an_10:27">10:27</span> Kondoo wangu huisikia sauti yangu; mimi
nawajua, nao hunifuata.

<span id="an_10:28">10:28</span> Mimi nawapa uzima wa milele; nao
hawatapotea milele, wala hakuna mtu atakayeweza kuwatoa mkononi mwangu.

<span id="an_10:29">10:29</span> Baba yangu ambaye ndiye aliyenipa hao
ni mkuu kuliko wote, wale hakuna awezaye kuwatoa mikononi mwake Baba.

<span id="an_10:30">10:30</span> Mimi na Baba, tu mmoja."

<span id="an_10:31">10:31</span> Basi, Wayahudi wakachukua mawe ili
wamtupie.

<span id="an_10:32">10:32</span> Yesu akawaambia, "Nimewaonyesheni kazi
nyingi kutoka kwa Baba. Ni ipi kati ya hizo inayowafanya mnipige mawe?"

<span id="an_10:33">10:33</span> Wayahudi wakamjibu, "Hatukupigi mawe
kwa ajili ya tendo jema, ila kwa sababu ya kukufuru! Maana wajifanya
kuwa Mungu hali wewe ni binadamu tu."

<span id="an_10:34">10:34</span> Yesu akawajibu, "Je, haikuandikwa
katika Sheria yenu: Mimi nimesema, ninyi ni miungu?

<span id="an_10:35">10:35</span> Mungu aliwaita miungu wale waliopewa
neno lake; nasi twajua kwamba Maandiko Matakatifu yasema ukweli daima.

<span id="an_10:36">10:36</span> Je, yeye ambaye Baba alimweka wakfu na
kumtuma ulimwenguni, mnamwambia: Unakufuru, eti kwa sababu nilisema:
Mimi ni Mwana wa Mungu?

<span id="an_10:37">10:37</span> Kama sifanyi kazi za Baba yangu
msiniamini.

<span id="an_10:38">10:38</span> Lakini ikiwa ninazifanya, hata kama
hamniamini, walau ziaminini hizo kazi mpate kujua na kutambua kwamba
Baba yuko ndani yangu, nami niko ndani yake."

<span id="an_10:39">10:39</span> Wakajaribu tena kumkamata lakini
akachopoka mikononi mwao.

<span id="an_10:40">10:40</span> Yesu akaenda tena ng'ambo ya mto
Yordani, mahali Yohane alipokuwa akibatiza, akakaa huko.

<span id="an_10:41">10:41</span> Watu wengi walimwendea wakasema,
"Yohane hakufanya ishara yoyote. Lakini yale yote Yohane aliyosema juu
ya mtu huyu ni kweli kabisa."

<span id="an_10:42">10:42</span> Watu wengi mahali hapo wakamwamini.

<span id="an_11:1">11:1</span> Mtu mmoja aitwaye Lazaro, mwenyeji wa
Bethania, alikuwa mgonjwa. (Kijiji cha Bethania kilikuwa mahali
walipokaa Maria na Martha, dada yake.

<span id="an_11:2">11:2</span> Maria ndiye yule aliyempaka Bwana marashi
na kumpangusa kwa nywele zake. Lazaro, kaka yake, ndiye aliyekuwa
mgonjwa.)

<span id="an_11:3">11:3</span> Basi, hao dada wakatuma ujumbe huu kwa
Yesu: "Bwana, rafiki yako ni mgonjwa!"

<span id="an_11:4">11:4</span> Yesu aliposikia hivyo akasema, "Ugonjwa
huo hautaleta kifo, ila ni kwa ajili ya kumtukuza Mungu; ameugua ili kwa
njia hiyo Mwana wa Mungu atukuzwe."

<span id="an_11:5">11:5</span> Yesu aliwapenda Martha, dada yake na
Lazaro.

<span id="an_11:6">11:6</span> Alipopata habari kwamba Lazaro ni
mgonjwa, Yesu aliendelea kukaa mahali hapo alipokuwa kwa siku mbili
zaidi.

<span id="an_11:7">11:7</span> Kisha akawaambia wanafunzi wake,
"Twendeni tena Yudea!"

<span id="an_11:8">11:8</span> Wanafunzi wakamwambia, "Mwalimu! Muda
mfupi tu umepita tangu Wayahudi walipotaka kukuua kwa mawe, nawe unataka
kwenda huko tena?"

<span id="an_11:9">11:9</span> Yesu akajibu, "Je, saa za mchana si kumi
na mbili? Basi, mtu akitembea mchana hawezi kujikwaa kwa kuwa anauona
mwanga wa ulimwengu huu.

<span id="an_11:10">11:10</span> Lakini mtu akitembea usiku atajikwaa
kwa maana mwanga haumo ndani yake."

<span id="an_11:11">11:11</span> Yesu alipomaliza kusema maneno hayo,
akawaambia, "Rafiki yetu Lazaro amelala, lakini mimi nitakwenda
kumwamsha."

<span id="an_11:12">11:12</span> Wanafunzi wake wakamwambia, "Bwana,
ikiwa amelala, basi atapona."

<span id="an_11:13">11:13</span> Wao walidhani kwamba alikuwa amesema
juu ya kulala usingizi, kumbe alikuwa amesema juu ya kifo cha Lazaro.

<span id="an_11:14">11:14</span> Basi, Yesu akawaambia waziwazi, "Lazaro
amekufa;

<span id="an_11:15">11:15</span> Lakini nafurahi kwa ajili yenu kwamba
sikuwako huko, ili mpate kuamini. Haya, twendeni kwake."

<span id="an_11:16">11:16</span> Thoma (aitwaye Pacha) akawaambia
wanafunzi wenzake, "Twendeni nasi tukafe pamoja naye!"

<span id="an_11:17">11:17</span> Yesu alipofika huko alikuta Lazaro
amekwisha kaa kaburini kwa siku nne.

<span id="an_11:18">11:18</span> Kijiji cha Bethania kilikuwa karibu na
Yerusalemu umbali upatao kilomita tatu.

<span id="an_11:19">11:19</span> Wayahudi wengi walikuwa wamefika kwa
Martha na Maria kuwafariji kwa kifo cha kaka yao.

<span id="an_11:20">11:20</span> Basi, Martha aliposikia kwamba Yesu
alikuwa anakuja, akaenda kumlaki; lakini Maria alibaki nyumbani.

<span id="an_11:21">11:21</span> Martha akamwambia Yesu, "Bwana, kama
ungalikuwa hapa, kaka yangu hangalikufa!

<span id="an_11:22">11:22</span> Lakini najua kwamba hata sasa chochote
utakachomwomba Mungu, atakupa."

<span id="an_11:23">11:23</span> Yesu akamwambia, "Kaka yako atafufuka."

<span id="an_11:24">11:24</span> Martha akamjibu, "Najua kwamba
atafufuka wakati wa ufufuo, siku ya mwisho."

<span id="an_11:25">11:25</span> Yesu akamwambia, "Mimi ndimi ufufuo na
uzima. Anayeniamini mimi hata kama anakufa, ataishi:

<span id="an_11:26">11:26</span> na kila anayeishi na kuniamini,
hatakufa kamwe. Je, waamini hayo?"

<span id="an_11:27">11:27</span> Martha akamwambia, "Ndiyo Bwana!
Naamini kwamba wewe ndiwe Kristo, Mwana wa Mungu, yule ajaye
ulimwenguni."

<span id="an_11:28">11:28</span> Baada ya kusema hayo, Martha alikwenda
kumwita Maria, dada yake, akamwabia faraghani, "Mwalimu yuko hapa,
anakuita."

<span id="an_11:29">11:29</span> Naye aliposikia hivyo, akainuka mara,
akamwendea Yesu.

<span id="an_11:30">11:30</span> Yesu alikuwa hajaingia kijijini, ila
alikuwa bado mahali palepale Martha alipomlaki.

<span id="an_11:31">11:31</span> Basi, Wayahudi waliokuwa nyumbani
pamoja na Maria wakimfariji walipomwona ameinuka na kutoka nje ghafla,
walimfuata. Walidhani alikuwa anakwenda kaburini kuomboleza.

<span id="an_11:32">11:32</span> Basi, Maria alipofika mahali pale Yesu
alipokuwa na kumwona, alipiga magoti, akamwabia, "Bwana, kama ungalikuwa
hapa, kaka yangu hangalikufa!"

<span id="an_11:33">11:33</span> Yesu alipomwona analia, na wale
Wayahudi waliokuja pamoja naye wanalia pia, alijawa na huzuni na
kufadhaika moyoni.

<span id="an_11:34">11:34</span> Kisha akawauliza, "Mlimweka wapi?"
Wakamwambia, "Bwana, njoo uone."

<span id="an_11:35">11:35</span> Yesu akalia machozi.

<span id="an_11:36">11:36</span> Basi, Wayahudi wakasema, "Tazameni
jinsi alivyompenda!"

<span id="an_11:37">11:37</span> Lakini baadhi yao wakasema, "Je, huyu
aliyemfumbua macho yule kipofu, hakuweza kumfanya Lazaro asife?"

<span id="an_11:38">11:38</span> Basi, Yesu akiwa amehuzunika tena
moyoni, akafika kaburini. Kaburi lenyewe lilikuwa pango, na lilikuwa
limefunikwa kwa jiwe.

<span id="an_11:39">11:39</span> Yesu akasema, "Ondoeni hilo jiwe!"
Martha, dada yake huyo aliyekufa, akamwambia, "Bwana, amekwishaanza
kunuka; amekaa kaburini siku nne!"

<span id="an_11:40">11:40</span> Yesu akamwambia, "Je, sikukwambia
kwamba ukiamini utaona utukufu wa Mungu?"

<span id="an_11:41">11:41</span> Basi, wakaliondoa lile jiwe. Yesu
akatazama juu mbinguni, akasema, "Nakushukuru Baba kwa kuwa wewe
wanisikiliza.

<span id="an_11:42">11:42</span> Najua kwamba unanisikiliza daima.
Lakini nimesema hayo kwa ajili ya watu hawa waliopo hapa ili wapate
kuamini kwamba wewe ndiwe uliyenituma."

<span id="an_11:43">11:43</span> Alipokwisha sema hayo, akaita kwa sauti
kubwa: "Lazaro! Toka nje!"

<span id="an_11:44">11:44</span> Huyo aliyekuwa amekufa akatoka nje,
huku amefungwa sanda miguu na mikono, na uso wake umefunikwa. Yesu
akawaambia, "Mfungueni, mkamwache aende zake."

<span id="an_11:45">11:45</span> Basi, Wayahudi wengi waliokuwa wamefika
kwa Maria walipoona kitendo hicho alichokifanya Yesu wakamwamini.

<span id="an_11:46">11:46</span> Lakini baadhi yao walikwenda kwa
Mafarisayo wakatoa taarifa ya jambo hilo alilofanya Yesu.

<span id="an_11:47">11:47</span> kwa hiyo makuhani wakuu na Mafarisayo
wakafanya kikao cha Baraza kuu, wakasema, "Tufanye nini? Mtu huyu
anafanya ishara nyingi mno.

<span id="an_11:48">11:48</span> Tukimwacha tu watu wote watamwamini,
nao Waroma watakuja kuliharibu Hekalu letu na taifa letu!"

<span id="an_11:49">11:49</span> Hapo, mmoja wao aitwaye Kayafa, ambaye
alikuwa Kuhani Mkuu mwaka huo, akawaambia, "Ninyi hamjui kitu!

<span id="an_11:50">11:50</span> Je, hamwoni kwamba ni afadhali kwenu
mtu mmoja afe kwa ajili ya watu, kuliko taifa zima liangamizwe?"

<span id="an_11:51">11:51</span> Yeye hakusema hivyo kwa hiari yake
mwenyewe, bali kwa vile alikuwa Kuhani Mkuu mwaka huo, alibashiri kwamba
Yesu atakufa kwa ajili ya taifa lao;

<span id="an_11:52">11:52</span> na wala si kwa ajili yao tu, bali pia
apate kuwaleta pamoja watoto wa Mungu waliotawanyika.

<span id="an_11:53">11:53</span> Basi, tangu siku hiyo viongozi wa
Wayahudi walifanya mipango ya kumwua Yesu.

<span id="an_11:54">11:54</span> Kwa hiyo, Yesu hakutembea tena
hadharani kati ya Wayahudi, bali alitoka hapo, akaenda mahali karibu na
jangwa, katika mji uitwao Efraimu. Akakaa huko pamoja na wanafunzi wake.

<span id="an_11:55">11:55</span> Sikukuu ya Wayahudi ya Pasaka ilikuwa
karibu, na watu wengi walikwenda Yerusalemu ili wajitakase kabla ya
sikukuu hiyo.

<span id="an_11:56">11:56</span> Basi, wakawa wanamtafuta Yesu; nao
walipokusanyika pamoja Hekaluni wakaulizana, "Mwaonaje? Yaonekana kwamba
haji kabisa kwenye sikukuu, au sivyo?"

<span id="an_11:57">11:57</span> Makuhani wakuu na Mafarisayo walikuwa
wametoa amri kwamba mtu akijua mahali aliko Yesu awaarifu kusudi wamtie
nguvuni.

<span id="an_12:1">12:1</span> Siku sita kabla ya sikukuu ya Pasaka,
Yesu alifika Bethania alikoishi Lazaro ambaye Yesu alikuwa amemfufua
kutoka wafu.

<span id="an_12:2">12:2</span> Huko walimwandalia chakula cha jioni,
naye Martha akawa anawatumikia. Lazaro alikuwa mmoja wa wale waliokuwa
mezani pamoja na Yesu.

<span id="an_12:3">12:3</span> Basi, Maria alichukua chupa ya marashi ya
nardo safi ya thamani kubwa, akampaka Yesu miguu na kuipangusa kwa
nywele zake. Nyumba yote ikajaa harufu ya marashi.

<span id="an_12:4">12:4</span> Basi, Yuda Iskarioti, mmoja wa wale kumi
na wawili ambaye ndiye atakayemsaliti Yesu, akasema,

<span id="an_12:5">12:5</span> "Kwa nini marashi hayo hayakuuzwa kwa
fedha dinari mia tatu, wakapewa maskini?"

<span id="an_12:6">12:6</span> Alisema hivyo, si kwa kuwa alijali
chochote juu ya maskini, bali kwa sababu alikuwa mweka hazina, na kwa
kuwa alikuwa mwizi, mara kwa mara aliiba kutoka katika hiyo hazina.

<span id="an_12:7">12:7</span> Lakini Yesu akasema, "Msimsumbue huyu
mama! Mwacheni ayaweke kwa ajili ya siku ya mazishi yangu.

<span id="an_12:8">12:8</span> Maskini mtakuwa nao siku zote, lakini
hamtakuwa nami siku zote."

<span id="an_12:9">12:9</span> Wayahudi wengi walisikia kwamba Yesu
alikuwa Bethania. Basi, wakafika huko si tu kwa ajili ya kumwona Yesu,
ila pia wapate kumwona Lazaro ambaye Yesu alimfufua kutoka wafu.

<span id="an_12:10">12:10</span> Makuhani wakuu waliamua pia kumwua
Lazaro,

<span id="an_12:11">12:11</span> Maana kwa sababu ya Lazaro Wayahudi
wengi waliwaasi viongozi wao, wakamwamini Yesu.

<span id="an_12:12">12:12</span> Kesho yake, kundi kubwa la watu
waliokuja kwenye sikukuu walisikia kuwa Yesu alikuwa njiani kuja
Yerusalemu.

<span id="an_12:13">12:13</span> Basi, wakachukua matawi ya mitende,
wakatoka kwenda kumlaki; wakapaaza sauti wakisema: "Hosana! Abarikiwe
huyo ajaye kwa jina la Bwana. Abarikiwe mfalme wa Israeli."

<span id="an_12:14">12:14</span> Yesu akampata mwana punda mmoja
akapanda juu yake kama yasemavyo Maandiko:

<span id="an_12:15">12:15</span> "Usiogope mji wa Sioni! Tazama, Mfalme
wako anakuja, Amepanda mwana punda."

<span id="an_12:16">12:16</span> Wakati huo wanafunzi wake hawakuelewa
mambo hayo, lakini Yesu alipokwisha tukuzwa, ndipo walipokumbuka kwamba
hayo yalikuwa yameandikwa juu yake, na kwamba watu walikuwa wamemtendea
hivyo.

<span id="an_12:17">12:17</span> Kundi la watu wale waliokuwa pamoja
naye wakati alipomwita Lazaro kutoka kaburini, akamfufua kutoka wafu,
walisema yaliyotukia.

<span id="an_12:18">12:18</span> Kwa hiyo umati huo wa watu ulimlaki,
maana wote walisikia kwamba Yesu alikuwa amefanya ishara hiyo.

<span id="an_12:19">12:19</span> Basi, Mafarisayo wakaambiana, "Mnaona?
Hatuwezi kufanya chochote! Tazameni, ulimwengu wote unamfuata."

<span id="an_12:20">12:20</span> Kulikuwa na Wagiriki kadhaa miongoni
mwa watu waliokuwa wamefika Yerusalemu kuabudu wakati wa sikukuu hiyo.

<span id="an_12:21">12:21</span> Hao walimwendea Filipo, mwenyeji wa
Bethsaida katika Galilaya, wakasema, "Mheshimiwa, tunataka kumwona
Yesu."

<span id="an_12:22">12:22</span> Filipo akaenda akamwambia Andrea, nao
wawili wakaenda kumwambia Yesu.

<span id="an_12:23">12:23</span> Yesu akawaambia, "Saa ya kutukuzwa kwa
Mwana wa Mtu imefika!

<span id="an_12:24">12:24</span> Kweli nawaambieni, punje ya ngano
hubaki punje tu isipokuwa ikianguka katika udongo na kufa. Kama ikifa,
basi huzaa matunda mengi.

<span id="an_12:25">12:25</span> Anayependa maisha yake, atayapoteza;
anayeyachukia maisha yake katika ulimwengu huu, atayaweka kwa ajili ya
uzima wa milele.

<span id="an_12:26">12:26</span> Anayetaka kunitumikia ni lazima
anifuate, hivyo kwamba popote pale nilipo mimi ndipo na mtumishi wangu
atakapokuwa. Mtu yeyote anayenitumikia Baba yangu atampa heshima.

<span id="an_12:27">12:27</span> "Sasa roho yangu imefadhaika, na niseme
nini? Je, niseme: Baba, usiruhusu saa hii inifikie? Lakini ndiyo maana
nimekuja--ili nipite katika saa hii.

<span id="an_12:28">12:28</span> Baba, ulitukuze jina lako." Hapo sauti
ikasema kutoka mbinguni, "Nimelitukuza, na nitalitukuza tena."

<span id="an_12:29">12:29</span> Umati wa watu waliokuwa wamesimama hapo
walisikia sauti hiyo, na baadhi yao walisema, "Malaika ameongea naye!"

<span id="an_12:30">12:30</span> Lakini Yesu akawaambia, "Sauti hiyo
haikutokea kwa ajili yangu mimi, ila kwa ajili yenu.

<span id="an_12:31">12:31</span> Sasa ndio wakati wa ulimwengu huu
kuhukumiwa; sasa mtawala wa ulimwengu huu atapinduliwa.

<span id="an_12:32">12:32</span> Nami nitakapoinuliwa juu ya nchi
nitamvuta kila mmoja kwangu."

<span id="an_12:33">12:33</span> (Kwa kusema hivyo alionyesha atakufa
kifo gani).

<span id="an_12:34">12:34</span> Basi, umati huo ukamjibu, "Sisi
tunaambiwa na Sheria yetu kwamba Kristo atadumu milele. Wawezaje basi,
kusema ati Mwana wa Mtu anapaswa kuinuliwa? Huyo Mwana wa Mtu ni nani?"

<span id="an_12:35">12:35</span> Yesu akawaambia, "Mwanga bado uko nanyi
kwa muda mfupi. Tembeeni mngali mnao huo mwanga ili giza lisiwapate;
maana atembeaye gizani hajui aendako.

<span id="an_12:36">12:36</span> Basi, wakati mnao huo mwanga uaminini
ili mpate kuwa watu wa mwanga." Baada ya kusema maneno hayo, Yesu
alikwenda zake na kujificha mbali nao.

<span id="an_12:37">12:37</span> Ingawa Yesu alifanya miujiza hii yote
mbele yao, wao hawakumwamini.

<span id="an_12:38">12:38</span> Hivyo maneno aliyosema nabii Isaya
yakatimia: "Bwana, nani aliyeuamini ujumbe wetu? Na uwezo wa Bwana
umedhihirishwa kwa nani?"

<span id="an_12:39">12:39</span> Hivyo hawakuweza kuamini, kwani Isaya
tena alisema:

<span id="an_12:40">12:40</span> "Mungu ameyapofusha macho yao,
amezipumbaza akili zao; wasione kwa macho yao, wasielewe kwa akili zao;
wala wasinigeukie, asema Bwana, ili nipate kuwaponya."

<span id="an_12:41">12:41</span> Isaya alisema maneno haya kwa sababu
aliuona utukufu wa Yesu, akasema habari zake.

<span id="an_12:42">12:42</span> Hata hivyo, wengi wa viongozi wa
Wayahudi walimwamini Yesu. Lakini kwa sababu ya Mafarisayo, hawakumkiri
hadharani kwa kuogopa kwamba watatengwa na sunagogi.

<span id="an_12:43">12:43</span> Walipendelea kusifiwa na watu kuliko
kusifiwa na Mungu

<span id="an_12:44">12:44</span> Kisha Yesu akasema kwa sauti kubwa,
"Mtu aliyeniamini, haniamini mimi tu, ila anamwamini pia yule
aliyenituma.

<span id="an_12:45">12:45</span> Anayeniona mimi anamwona pia yule
aliyenituma.

<span id="an_12:46">12:46</span> Mimi ni mwanga, nami nimekuja
ulimwenguni ili wote wanaoniamini wasibaki gizani.

<span id="an_12:47">12:47</span> Anayeyasikia maneno yangu lakini
hayashiki mimi sitamhukumu; maana sikuja kuhukumu ulimwengu bali
kuuokoa.

<span id="an_12:48">12:48</span> Asiyeyashika maneno yangu anaye wa
kumhukumu: neno lile nililosema ni hakimu wake siku ya mwisho.

<span id="an_12:49">12:49</span> Mimi sikunena kwa mamlaka yangu
mwenyewe, ila Baba aliyenituma ndiye aliyeniamuru niseme nini na niongee
nini.

<span id="an_12:50">12:50</span> Nami najua kuwa amri yake huleta uzima
wa milele. Basi, mimi nasema tu yale Baba aliyoniagiza niyaseme."

<span id="an_13:1">13:1</span> Ilikuwa kabla ya sikukuu ya Pasaka. Yesu
alijua kwamba saa yake ya kuondoka ulimwenguni na kwenda kwa Baba
ilikuwa imefika. Alikuwa amewapenda daima watu wake walioko duniani;
naam, aliwapenda mpaka mwisho!

<span id="an_13:2">13:2</span> Basi, Yesu na wanafunzi wake walikuwa
mezani kwa chakula cha jioni. Ibilisi alikwisha mtia Yuda, mwana wa
Simoni Iskarioti, nia ya kumsaliti Yesu.

<span id="an_13:3">13:3</span> Yesu alijua kwamba Baba alikuwa
amemkabidhi kila kitu, na kwamba alikuwa ametoka kwa Mungu na anarudi
kwa Mungu.

<span id="an_13:4">13:4</span> Basi, Yesu aliondoka mezani, akaweka
kando vazi lake, akachukua kitambaa na kujifunga kiunoni.

<span id="an_13:5">13:5</span> Kisha akatia maji katika bakuli, akaanza
kuwaosha wanafunzi wake miguu na kuipangusa kwa kile kitambaa
alichojifungia.

<span id="an_13:6">13:6</span> Basi, akamfikia Simoni Petro; naye Petro
akasema, "Bwana, wewe utaniosha miguu mimi?"

<span id="an_13:7">13:7</span> Yesu akamjibu, "Huelewi sasa ninachofanya
lakini utaelewa baadaye."

<span id="an_13:8">13:8</span> Petro akamwambia, "Wewe hutaniosha miguu
kamwe!" Yesu akamjibu, "Nisipokuosha hutakuwa na uhusiano nami tena."

<span id="an_13:9">13:9</span> Simoni Petro akamwambia, "Bwana, nioshe,
si miguu tu, bali na mikono yangu na kichwa pia."

<span id="an_13:10">13:10</span> Yesu akamwambia, "Aliyekwisha oga hana
lazima ya kunawa isipokuwa miguu, maana amekwisha takata mwili wote.
Ninyi mmetakata, lakini si nyote."

<span id="an_13:11">13:11</span> (Yesu alimjua yule ambaye atamsaliti,
ndiyo maana alisema: "Ninyi mmetakata, lakini si nyote.")

<span id="an_13:12">13:12</span> Alipokwisha waosha miguu na kuvaa tena
vazi lake, aliketi mezani, akawaambia, "Je, mmeelewa hayo
niliyowatendeeni?

<span id="an_13:13">13:13</span> Ninyi mwaniita Mwalimu na Bwana, nanyi
mwasema vyema, kwa kuwa ndimi.

<span id="an_13:14">13:14</span> Basi, ikiwa mimi niliye Bwana na
Mwalimu, nimewaosha ninyi miguu, nanyi pia mnapaswa kuoshana miguu.

<span id="an_13:15">13:15</span> Nimewapeni mfano, ili nanyi pia mfanye
kama nilivyowafanyieni.

<span id="an_13:16">13:16</span> Kweli nawaambieni, mtumishi si mkuu
zaidi kuliko bwana wake, wala mtume si mkuu zaidi kuliko yule
aliyemtuma.

<span id="an_13:17">13:17</span> Basi, ikiwa mwayajua hayo, mtakuwa na
heri mkiyatekeleza.

<span id="an_13:18">13:18</span> "Haya nisemayo hayawahusu ninyi nyote.
Mimi nawajua wale niliowachagua. Lakini lazima yatimie Maandiko
Matakatifu yasemayo: Yule aliyeshiriki chakula changu amegeuka
kunishambulia.

<span id="an_13:19">13:19</span> Mimi nimewaambieni mambo haya sasa
kabla hayajatokea, ili yatakapotokea mpate kuamini kuwa mimi ndimi.

<span id="an_13:20">13:20</span> Kweli nawaambieni anayempokea yule
ninayemtuma anaponipokea mimi; na anayenipokea mimi, anampokea yule
aliyenituma."

<span id="an_13:21">13:21</span> Alipokwisha sema hayo, Yesu alifadhaika
sana rohoni, akasema wazi, "Kweli nawaambieni, mmoja wenu atanisaliti!"

<span id="an_13:22">13:22</span> Wanafunzi wakatazama wasiweze kabisa
kujua anasema nani.

<span id="an_13:23">13:23</span> Mmoja wa wanafunzi, ambaye Yesu alikuwa
anampenda sana, alikuwa ameketi karibu na Yesu.

<span id="an_13:24">13:24</span> Basi, Simoni Petro akamwashiria na
kusema: "Mwulize anasema juu ya nani."

<span id="an_13:25">13:25</span> Mwanafunzi huyo akasogea karibu zaidi
na Yesu, akamwuliza, "Bwana, ni nani?"

<span id="an_13:26">13:26</span> Yesu akajibu, "Yule nitakayempa kipande
cha mkate nilichochovya katika sahani, ndiye." Basi, akatwaa kipande cha
mkate, akakichovya katika sahani, akampa Yuda, mwana wa Simoni
Iskarioti.

<span id="an_13:27">13:27</span> Yuda alipokwisha pokea kipande hicho,
Shetani akamwingia. Basi Yesu akamwambia, "Unachotaka kufanya, kifanye
haraka!"

<span id="an_13:28">13:28</span> Lakini hakuna hata mmoja wa wale
waliokaa pale mezani aliyefahamu kwa nini alikuwa amemwambia hivyo.

<span id="an_13:29">13:29</span> Kwa kuwa Yuda alikuwa na wajibu wa
kuutunza mfuko wa fedha, baadhi yao walidhani kwamba Yesu alikuwa
amemwambia anunue vilivyohitajiwa kwa sikukuu, au kwamba alikuwa
amemwambia akatoe chochote kwa maskini.

<span id="an_13:30">13:30</span> Basi, Yuda alipokwisha twaa kile
kipande cha mkate, akatoka nje mara. Na ilikuwa usiku.

<span id="an_13:31">13:31</span> Baada ya Yuda kuondoka, Yesu akasema,
"Sasa Mwana wa Mtu ametukuzwa, naye Mungu ametukuzwa ndani yake.

<span id="an_13:32">13:32</span> Na kama utukufu wa Mungu umefunuliwa
ndani ya Mwana, basi, naye Mungu ataudhihirisha utukufu wa Mwana ndani
yake mwenyewe, na atafanya hivyo mara.

<span id="an_13:33">13:33</span> "Watoto wangu, bado niko nanyi kwa muda
mfupi tu. Mtanitafuta, lakini sasa nawaambieni yale niliyowaambia
viongozi wa Wayahudi: Niendako ninyi hamwezi kwenda!

<span id="an_13:34">13:34</span> Nawapeni amri mpya: pendaneni;
pendaneni kama nilivyowapenda ninyi.

<span id="an_13:35">13:35</span> Mkipendana, watu wote watajua kwamba
ninyi ni wanafunzi wangu."

<span id="an_13:36">13:36</span> Simoni Petro akamwuliza, "Bwana,
unakwenda wapi?" Yesu akajibu, "Niendako huwezi kunifuata sasa, lakini
utanifuata baadaye."

<span id="an_13:37">13:37</span> Petro akamwambia "Bwana, kwa nini
siwezi kukufuata sasa? Niko tayari kufa kwa ajili yako!"

<span id="an_13:38">13:38</span> Yesu akajibu, "Je, uko tayari kweli
kufa kwa ajili yangu? Kweli nakwambia, kabla jogoo hajawika utanikana
mara tatu!"

<span id="an_14:1">14:1</span> Yesu aliwaambia, "Msifadhaike mioyoni
mwenu. Mwaminini Mungu, niaminini na mimi pia.

<span id="an_14:2">14:2</span> Nyumbani mwa Baba yangu mna makao mengi;
la sivyo ningalikwisha waambieni. Sasa nakwenda kuwatayarishieni nafasi.

<span id="an_14:3">14:3</span> Na nikienda na kuwatayarishieni nafasi,
nitarudi na kuwachukueni kwangu, ili nanyi muwe pale nilipo mimi.

<span id="an_14:4">14:4</span> Mnajua njia ya kwenda huko ninakokwenda."

<span id="an_14:5">14:5</span> Thoma akamwuliza, "Bwana, hatujui
unakokwenda, tutawezaje basi, kuijua hiyo njia?"

<span id="an_14:6">14:6</span> Yesu akamjibu, "Mimi ni njia, na ukweli
na uzima. Hakuna awezaye kwenda kwa Baba ila kwa kupitia kwangu.

<span id="an_14:7">14:7</span> Ikiwa mnanijua mimi mnamjua na Baba yangu
pia. Na tangu sasa, mnamjua, tena mmekwisha mwona."

<span id="an_14:8">14:8</span> Filipo akamwambia, "Bwana, tuonyeshe
Baba, nasi tutatosheka."

<span id="an_14:9">14:9</span> Yesu akamwambia, "Filipo, nimekaa nanyi
muda wote huu, nawe hujanijua? Aliyekwisha niona mimi amemwona Baba.
Unawezaje basi, kusema: Tuonyeshe Baba?

<span id="an_14:10">14:10</span> Je, huamini kwamba mimi niko ndani ya
Baba, naye Baba yuko ndani yangu? Maneno ninayowaambieni nyote siyasemi
kwa mamlaka yangu; Baba aliye ndani yangu anafanya kazi yake.

<span id="an_14:11">14:11</span> Mnapaswa kuniamini ninaposema kwamba
mimi niko ndani ya Baba naye Baba yuko ndani yangu. Ama sivyo, aminini
kwa sababu ya mambo ninayofanya.

<span id="an_14:12">14:12</span> Kweli nawaambieni, anayeniamini
atafanya mambo ninayofanya mimi; naam, atafanya hata makuu zaidi, maana
nakwenda kwa Baba.

<span id="an_14:13">14:13</span> Na chochote mtakachoomba kwa jina langu
nitafanya, ili Baba atukuzwe ndani ya Mwana.

<span id="an_14:14">14:14</span> Mkiniomba chochote kwa jina langu,
nitawafanyieni.

<span id="an_14:15">14:15</span> "Mkinipenda mtazishika amri zangu.

<span id="an_14:16">14:16</span> Nami nitamwomba Baba naye atawapeni
Msaidizi mwingine, atakayekaa nanyi milele.

<span id="an_14:17">14:17</span> Yeye ni Roho wa kweli. Ulimwengu
hauwezi kumpokea kwa sababu hauwezi kumwona wala kumjua. Lakini ninyi
mnamjua kwa sababu anabaki nanyi na yu ndani yenu.

<span id="an_14:18">14:18</span> "Sitawaacha ninyi yatima; nitakuja tena
kwenu.

<span id="an_14:19">14:19</span> Bado kidogo nao ulimwengu hautaniona
tena, lakini ninyi mtaniona; na kwa kuwa mimi ni hai, nanyi pia mtakuwa
hai.

<span id="an_14:20">14:20</span> Siku ile itakapofika mtajua kwamba mimi
niko ndani ya Baba, nanyi mko ndani yangu, nami ndani yenu.

<span id="an_14:21">14:21</span> Azipokeaye amri zangu na kuzishika,
yeye ndiye anipendaye. Naye anipendaye mimi atapendwa na Baba yangu,
nami nitampenda na kujidhihirisha kwake."

<span id="an_14:22">14:22</span> Yuda (si yule Iskarioti) akamwambia,
"Bwana, itawezekanaje wewe kujidhihirisha kwetu na si kwa ulimwengu?"

<span id="an_14:23">14:23</span> Yesu akamjibu, "Mtu akinipenda atashika
neno langu, na Baba yangu atampenda, nasi tutakuja kwake na kukaa naye.

<span id="an_14:24">14:24</span> Asiyenipenda hashiki maneno yangu. Na
neno mlilosikia si langu, bali ni lake Baba aliyenituma.

<span id="an_14:25">14:25</span> "Nimewaambieni mambo haya nikiwa bado
pamoja nanyi

<span id="an_14:26">14:26</span> lakini Msaidizi, Roho Mtakatifu, ambaye
Baba atamtuma kwa jina langu, atawafundisheni kila kitu na
kuwakumbusheni yote niliyowaambieni.

<span id="an_14:27">14:27</span> "Nawaachieni amani; nawapeni amani
yangu. Siwapi ninyi kama vile ulimwengu ufanyavyo. Msiwe na wasiwasi,
wala msifadhaike.

<span id="an_14:28">14:28</span> Mlikwisha sikia nikiwaambieni:
Ninakwenda zangu, kisha nitarudi tena kwenu. Kama mngalinipenda
mngalifurahi kwa sababu ninakwenda kwa Baba, maana yeye ni mkuu kuliko
mimi.

<span id="an_14:29">14:29</span> Nimewaambieni haya sasa kabla
hayajatokea, ili yatakapotokea mpate kuamini.

<span id="an_14:30">14:30</span> Sitasema nanyi tena mambo mengi, maana
mtawala wa ulimwengu huu anakuja. Kwangu mimi hawezi kitu;

<span id="an_14:31">14:31</span> lakini ulimwengu unapaswa kujua kwamba
nampenda Baba, na ndiyo maana nafanya kila kitu kama Baba alivyoniamuru.
Simameni, tutoke hapa!"

<span id="an_15:1">15:1</span> "Mimi ni mzabibu wa kweli, na Baba yangu
ndiye mkulima.

<span id="an_15:2">15:2</span> Yeye huliondoa ndani yangu kila tawi
lisilozaa matunda, na kila tawi lizaalo hulisafisha lipate kuzaa zaidi.

<span id="an_15:3">15:3</span> Ninyi mmekwisha kuwa safi kwa sababu ya
ule ujumbe niliowaambieni.

<span id="an_15:4">15:4</span> Kaeni ndani yangu, nami nikae ndani yenu.
Tawi haliwezi peke yake kuzaa matunda lisipokaa katika mzabibu hali
kadhalika nanyi hamwezi kuzaa matunda msipokaa ndani yangu.

<span id="an_15:5">15:5</span> "Mimi ni mzabibu, nanyi ni matawi yake.
Akaaye ndani yangu, nami ndani yake, huyo atazaa matunda mengi, maana
bila mimi hamwezi kufanya chochote.

<span id="an_15:6">15:6</span> Mtu yeyote asipokaa ndani yangu hutupwa
nje kama tawi litupwalo nje hata likakauka. Watu huliokota tawi la namna
hiyo na kulitupa motoni liungue.

<span id="an_15:7">15:7</span> Mkikaa ndani yangu na maneno yangu
yakikaa ndani yenu, basi, ombeni chochote mtakacho nanyi mtapewa.

<span id="an_15:8">15:8</span> Baba yangu hutukuzwa kama mkizaa matunda
mengi na kuwa wanafunzi wangu.

<span id="an_15:9">15:9</span> Mimi nimewapenda ninyi kama vile Baba
alivyonipenda mimi. Kaeni katika pendo langu.

<span id="an_15:10">15:10</span> Mkizishika amri zangu mtakaa katika
pendo langu, kama vile nami nilivyozishika amri za Baba yangu na kukaa
katika pendo lake.

<span id="an_15:11">15:11</span> Nimewaambieni mambo haya ili furaha
yangu ikae ndani yenu, na furaha yenu ikamilike.

<span id="an_15:12">15:12</span> Hii ndiyo amri yangu: pendaneni;
pendaneni kama nilivyowapenda ninyi.

<span id="an_15:13">15:13</span> Hakuna upendo mkuu zaidi kuliko upendo
wa mtu atoaye uhai wake kwa ajili ya rafiki zake.

<span id="an_15:14">15:14</span> Ninyi ni rafiki zangu mkifanya
ninayowaamuru.

<span id="an_15:15">15:15</span> Ninyi siwaiti tena watumishi, maana
mtumishi hajui anachofanya bwana wake. Lakini mimi nimewaita ninyi
rafiki, kwa sababu nimewajulisha yote ambayo nimeyasikia kutoka kwa Baba
yangu.

<span id="an_15:16">15:16</span> Ninyi hamkunichagua mimi; mimi
niliwachagueni na kuwatuma mwende mkazae matunda, matunda yadumuyo, naye
Baba apate kuwapa ninyi chochote mumwombacho kwa jina langu.

<span id="an_15:17">15:17</span> Basi, amri yangu kwenu ndiyo hii:
pendaneni.

<span id="an_15:18">15:18</span> "Kama ulimwengu ukiwachukia ninyi,
kumbukeni kwamba umenichukia mimi kabla haujawachukia ninyi.

<span id="an_15:19">15:19</span> Kama mngalikuwa watu wa ulimwengu,
ulimwengu ungaliwapenda ninyi kama watu wake. Lakini kwa vile ninyi si
wa ulimwengu, ila mimi nimewachagueni kutoka ulimwenguni, kwa sababu
hiyo ulimwengu unawachukieni.

<span id="an_15:20">15:20</span> Kumbukeni niliyowaambieni: mtumishi si
mkuu zaidi kuliko bwana wake. Ikiwa wamenitesa mimi, watawatesa na ninyi
pia; kama wameshika neno langu, watalishika na lenu pia.

<span id="an_15:21">15:21</span> Lakini hayo yote watawatendeeni ninyi
kwa sababu ya jina langu, kwani hawamjui yeye aliyenituma.

<span id="an_15:22">15:22</span> Kama nisingalikuja na kusema nao
wasingalikuwa na hatia; lakini sasa hawawezi kujitetea kwamba hawana
dhambi.

<span id="an_15:23">15:23</span> Anayenichukia mimi, anamchukia na Baba
yangu pia.

<span id="an_15:24">15:24</span> Kama nisingalifanya kwao mambo ambayo
hakuna mtu mwingine amekwisha yafanya wasingalikuwa na hatia; lakini
sasa wameona niliyoyafanya wakinichukia mimi, wakamchukia na Baba yangu
pia.

<span id="an_15:25">15:25</span> Na hivi ni lazima yatimie yale
yaliyoandikwa katika Sheria yao: Wamenichukia bure!

<span id="an_15:26">15:26</span> "Atakapokuja huyo Msaidizi
nitakayemtuma kwenu kutoka kwa Baba, huyo Roho wa kweli atokaye kwa
Baba, yeye atanishuhudia mimi.

<span id="an_15:27">15:27</span> Nanyi pia mtanishuhudia kwa kuwa
mmekuwa nami tangu mwanzo.

<span id="an_16:1">16:1</span> "Nimewaambieni hayo kusudi msiiache imani
yenu.

<span id="an_16:2">16:2</span> Watu watawatenga ninyi na masunagogi yao.
Tena, wakati unakuja ambapo kila atakayewaua ninyi atadhani anamhudumia
Mungu.

<span id="an_16:3">16:3</span> Watawatendeeni mambo hayo kwa sababu
hawamjui Baba, wala hawanijui mimi.

<span id="an_16:4">16:4</span> Basi, nimewaambieni mambo haya ili saa
yake itakapofika mkumbuke kwamba niliwaambieni. "Sikuwaambieni mambo
haya tangu mwanzo kwa sababu nilikuwa pamoja nanyi.

<span id="an_16:5">16:5</span> Lakini sasa namwendea yule aliyenituma;
na hakuna hata mmoja wenu anayeniuliza: Unakwenda wapi?

<span id="an_16:6">16:6</span> Kwa kuwa nimewaambieni mambo hayo mmejaa
huzuni mioyoni mwenu.

<span id="an_16:7">16:7</span> Lakini, nawaambieni ukweli: afadhali
kwenu mimi niende zangu, maana nisipokwenda Msaidizi hatakuja kwenu.
Lakini nikienda, basi, nitamtuma kwenu.

<span id="an_16:8">16:8</span> Naye atakapokuja atawathibitishia
walimwengu kwamba wamekosea kuhusu dhambi, uadilifu na hukumu ya Mungu.

<span id="an_16:9">16:9</span> Wamekosea kuhusu dhambi kwa sababu
hawaniamini;

<span id="an_16:10">16:10</span> kuhusu uadilifu, kwa sababu naenda
zangu kwa Baba, nanyi hamtaniona tena;

<span id="an_16:11">16:11</span> kuhusu hukumu kwa sababu mkuu wa
ulimwengu huu amekwisha hukumiwa.

<span id="an_16:12">16:12</span> "Ninayo bado mengi ya kuwaambieni, ila
kwa sasa hamwezi kuyastahimili.

<span id="an_16:13">16:13</span> Lakini atakapokuja huyo Roho wa kweli
atawaongoza kwenye ukweli wote; maana hatasema kwa mamlaka yake
mwenyewe, bali atawaambieni yote atakayosikia, na atasema mambo
yatakayokuwa yanakuja.

<span id="an_16:14">16:14</span> Yeye atanitukuza mimi kwa kuwa
atawaambieni yale atakayopata kutoka kwangu.

<span id="an_16:15">16:15</span> Vyote alivyo navyo Baba ni vyangu;
ndiyo maana nimesema kwamba huyo Roho Mtakatifu atawaambieni yale
atakayopata kutoka kwangu.

<span id="an_16:16">16:16</span> "Bado kitambo kidogo nanyi hamtaniona;
na baada ya kitambo kidogo tena mtaniona!"

<span id="an_16:17">16:17</span> Hapo baadhi ya wanafunzi wake
wakaulizana, "Ana maana gani anapotwambia: Bado kitambo kidogo nanyi
hamtaniona; na baada ya kitambo kidogo tena mtaniona? Tena anasema: Kwa
kuwa ninakwenda kwa Baba!"

<span id="an_16:18">16:18</span> Basi, wakawa wanaulizana, "Ana maana
gani anaposema: Bado kitambo kidogo? Hatuelewi anaongelea nini."

<span id="an_16:19">16:19</span> Yesu alijua kwamba walitaka kumwuliza,
basi akawaambia, "Je, mnaulizana juu ya yale niliyosema: Bado kitambo
kidogo nanyi hamtaniona; na baada ya kitambo kidogo tena mtaniona?

<span id="an_16:20">16:20</span> Nawaambieni kweli, ninyi mtalia na
kuomboleza, lakini ulimwengu utafurahi: mtaona huzuni lakini huzuni yenu
itageuka kuwa furaha.

<span id="an_16:21">16:21</span> Wakati mama anapojifungua huona huzuni
kwa sababu saa ya maumivu imefika; lakini akisha jifungua hayakumbuki
tena maumivu hayo kwa sababu ya furaha kwamba mtu amezaliwa duniani.

<span id="an_16:22">16:22</span> Ninyi pia mna huzuni sasa; lakini
nitawajieni tena, nanyi mtajaa furaha mioyoni mwenu, na furaha hiyo
hakuna mtu atakayeiondoa kwenu.

<span id="an_16:23">16:23</span> Siku hiyo hamtaniomba chochote. Kweli
nawaambieni, chochote mtakachomwomba Baba kwa jina langu, atawapeni.

<span id="an_16:24">16:24</span> Mpaka sasa hamjaomba chochote kwa jina
langu. Ombeni nanyi mtapata ili furaha yenu ikamilike.

<span id="an_16:25">16:25</span> "Nimewaambieni mambo hayo kwa mafumbo.
Lakini wakati utakuja ambapo sitasema tena nanyi kwa mafumbo, bali
nitawaambieni waziwazi juu ya Baba.

<span id="an_16:26">16:26</span> Siku hiyo mtaomba kwa jina langu, na
siwaambii kwamba nitamwomba Baba kwa niaba yenu;

<span id="an_16:27">16:27</span> maana yeye mwenyewe anawapenda ninyi,
kwa sababu ninyi mmenipenda mimi na mmeamini kwamba nimetoka kwa Mungu.

<span id="an_16:28">16:28</span> Mimi nilitoka kwa Baba, nikaja
ulimwenguni; na sasa nauacha ulimwengu na kurudi kwa Baba."

<span id="an_16:29">16:29</span> Basi, wanafunzi wake wakamwambia,
"Ahaa! Sasa unasema waziwazi kabisa bila kutumia mafumbo.

<span id="an_16:30">16:30</span> Sasa tunajua kwamba wewe unajua kila
kitu, na huna haja ya kuulizwa maswali na mtu yeyote; kwa hiyo tunaamini
kwamba umetoka kwa Mungu."

<span id="an_16:31">16:31</span> Yesu akawajibu, "Je, mnaamini sasa?

<span id="an_16:32">16:32</span> Wakati unakuja, tena umekwisha fika,
ambapo ninyi nyote mtatawanyika kila mtu kwake, nami nitaachwa peke
yangu. Kumbe, lakini mimi siko peke yangu, maana Baba yu pamoja nami.

<span id="an_16:33">16:33</span> Nimewaambieni mambo haya ili mpate kuwa
na amani katika kuungana nami. Ulimwenguni mtapata masumbuko; lakini
jipeni moyo! Mimi nimeushinda ulimwengu!"

<span id="an_17:1">17:1</span> Yesu alipokwisha sema hayo, alitazama juu
mbinguni, akasema, "Baba, saa imefika! Mtukuze Mwanao ili naye Mwana
apate kukutukuza.

<span id="an_17:2">17:2</span> Maana ulimpa Mwanao mamlaka juu ya watu
wote ili awape uzima wa milele wote hao uliompa.

<span id="an_17:3">17:3</span> Na uzima wa milele ndio huu: kukujua wewe
uliye peke yako Mungu wa kweli, na kumjua Yesu Kristo uliyemtuma.

<span id="an_17:4">17:4</span> Mimi nimekutukuza hapa duniani;
nimeikamilisha ile kazi uliyonipa nifanye.

<span id="an_17:5">17:5</span> Sasa, Baba, nitukuze mbele yako kwa ule
utukufu niliokuwa nao kabla ya kuumbwa ulimwengu.

<span id="an_17:6">17:6</span> "Nimekufanya ujulikane kwa watu wale
ulionipa kutoka duniani. Walikuwa watu wako, nawe ukanipa wawe wangu;
nao wamelishika neno lako.

<span id="an_17:7">17:7</span> Sasa wanajua kwamba kila ulichonipa
kimetoka kwako.

<span id="an_17:8">17:8</span> Mimi nimewapa ule ujumbe ulionipa nao
wameupokea; wanajua kwamba kweli nimetoka kwako, na wanaamini kwamba
wewe ulinituma.

<span id="an_17:9">17:9</span> "Nawaombea hao; siuombei ulimwengu, ila
nawaombea hao ulionipa, maana ni wako.

<span id="an_17:10">17:10</span> Yote niliyo nayo ni yako, na yako ni
yangu; na utukufu wangu umeonekana ndani yao.

<span id="an_17:11">17:11</span> Na sasa naja kwako; simo tena
ulimwenguni, lakini wao wamo ulimwenguni. Baba Mtakatifu! Kwa nguvu ya
jina lako ulilonipa, tafadhali uwaweke salama ili wawe kitu kimoja kama
sisi tulivyo mmoja.

<span id="an_17:12">17:12</span> Nilipokuwa nao, mimi niliwaweka salama
kwa nguvu ya jina lako ulilonipa. Mimi nimewalinda, wala hakuna hata
mmoja wao aliyepotea, isipokuwa yule aliyelazimika kupotea ili Maandiko
Matakatifu yapate kutimia.

<span id="an_17:13">17:13</span> Basi, sasa naja kwako, na nimesema
mambo haya ulimwenguni, ili waweze kushiriki kikamilifu furaha yangu.

<span id="an_17:14">17:14</span> Mimi nimewapa neno lako, nao ulimwengu
ukawachukia, kwa sababu wao si wa ulimwengu kama vile nami nisivyo wa
ulimwengu.

<span id="an_17:15">17:15</span> Siombi uwatoe ulimwenguni, bali naomba
uwakinge na yule Mwovu.

<span id="an_17:16">17:16</span> Wao si wa ulimwengu, kama vile nami
nisivyo wa ulimwengu.

<span id="an_17:17">17:17</span> Waweke wakfu kwa ukweli; neno lako ni
ukweli.

<span id="an_17:18">17:18</span> Kama vile ulivyonituma ulimwenguni,
nami pia nimewatuma wao ulimwenguni;

<span id="an_17:19">17:19</span> na kwa ajili yao mimi mwenyewe najiweka
wakfu ili nao pia wafanywe wakfu katika ukweli.

<span id="an_17:20">17:20</span> "Siwaombei hao tu, bali nawaombea pia
wote watakaoamini kutokana na ujumbe wao.

<span id="an_17:21">17:21</span> Naomba ili wote wawe kitu kimoja. Baba!
Naomba wawe ndani yetu kama vile wewe ulivyo ndani yangu nami ndani
yako. Naomba wawe kitu kimoja kusudi ulimwengu upate kuamini kwamba wewe
ulinituma.

<span id="an_17:22">17:22</span> Mimi nimewapa utukufu uleule ulionipa
mimi, ili wawe kitu kimoja kama nasi tulivyo mmoja;

<span id="an_17:23">17:23</span> mimi niwe ndani yao, nawe uwe ndani
yangu; naomba wakamilishwe na kuwa kitu kimoja, ili ulimwengu upate
kujua kwamba wewe ulinituma, na kwamba unawapenda wao kama unavyonipenda
mimi.

<span id="an_17:24">17:24</span> "Baba! Nataka wao ulionipa wawe pamoja
nami pale nilipo, ili wauone utukufu wangu ulionipa; kwa kuwa ulinipenda
kabla ya kuumbwa ulimwengu.

<span id="an_17:25">17:25</span> Baba Mwema! Ulimwengu haukujui, lakini
mimi nakujua. Hawa nao wanajua kwamba wewe ulinituma.

<span id="an_17:26">17:26</span> Nimekufanya ujulikane kwao na
nitaendelea kufanya hivyo, ili upendo ulio nao kwangu uwe ndani yao,
nami niwe ndani yao."

<span id="an_18:1">18:1</span> Yesu alipokwisha sema hayo, alikwenda
ng'ambo ya kijito Kedroni, pamoja na wanafunzi wake. Mahali hapo
palikuwa na bustani, naye Yesu akaingia humo pamoja na wanafunzi wake.

<span id="an_18:2">18:2</span> Yuda, aliyemsaliti Yesu, alipajua mahali
hapo kwani mara nyingi Yesu alikutana na wanafunzi wake huko.

<span id="an_18:3">18:3</span> Basi, Yuda alichukua kikosi cha askari na
walinzi kutoka kwa makuhani wakuu na Mafarisayo, akaja nao bustanini
wakiwa na taa, mienge na silaha.

<span id="an_18:4">18:4</span> Yesu, hali akijua yote yatakayompata,
akatokea, akawauliza, "Mnamtafuta nani?"

<span id="an_18:5">18:5</span> Nao wakamjibu, "Yesu wa Nazareti!" Yesu
akawaambia, "Mimi ndiye." Msaliti Yuda alikuwa amesimama hapo pamoja
nao.

<span id="an_18:6">18:6</span> Basi, Yesu alipowaambia: "Mimi ndiye",
wakarudi nyuma, wakaanguka chini.

<span id="an_18:7">18:7</span> Yesu akawauliza tena, "Mnamtafuta nani?"
Wakamjibu, "Yesu wa Nazareti!"

<span id="an_18:8">18:8</span> Yesu akawaambia, "Nimekwisha waambieni
kwamba mimi ndiye. Basi, kama mnanitafuta mimi, waacheni hawa waende
zao."

<span id="an_18:9">18:9</span> (Alisema hayo ili yapate kutimia yale
aliyosema: "Wale ulionipa sikumpoteza hata mmoja.")

<span id="an_18:10">18:10</span> Simoni Petro alikuwa na upanga; basi,
akauchomoa, akamkata sikio la kulia mtumishi wa Kuhani Mkuu. Mtumishi
huyo aliitwa Malko.

<span id="an_18:11">18:11</span> Basi, Yesu akamwambia Petro, "Rudisha
upanga wako alani. Je, nisinywe kikombe alichonipa Baba?"

<span id="an_18:12">18:12</span> Kile kikosi cha askari, mkuu wake na
walinzi wa Wayahudi walimkamata Yesu, wakamfunga

<span id="an_18:13">18:13</span> na kumpeleka kwanza kwa Anasi; Anasi
alikuwa baba mkwe wa Kayafa ambaye alikuwa Kuhani Mkuu mwaka huo.

<span id="an_18:14">18:14</span> Huyo Kayafa ndiye aliyekuwa amewashauri
Wayahudi kwamba ni afadhali mtu mmoja afe kwa ajili ya taifa.

<span id="an_18:15">18:15</span> Simoni Petro pamoja na mwanafunzi
mwingine walimfuata Yesu. Huyo mwanafunzi mwingine alikuwa anajulikana
kwa Kuhani Mkuu, hivyo aliingia pamoja na Yesu ndani ya ukumbi wa Kuhani
Mkuu.

<span id="an_18:16">18:16</span> Lakini Petro alikuwa amesimama nje,
karibu na mlango. Basi, huyo mwanafunzi mwingine aliyekuwa anajulikana
kwa Kuhani Mkuu alitoka nje akasema na mjakazi, mngoja mlango,
akamwingiza Petro ndani.

<span id="an_18:17">18:17</span> Huyo msichana mngoja mlango akamwuliza
Petro, "Je, nawe pia ni mmoja wa wanafunzi wa mtu huyu?" Petro
akamwambia, "Si mimi!"

<span id="an_18:18">18:18</span> Watumishi na walinzi walikuwa wamewasha
moto kwa sababu kulikuwa na baridi, wakawa wanaota moto. Naye Petro
alikuwa amesimama pamoja nao akiota moto.

<span id="an_18:19">18:19</span> Basi, Kuhani akamwuliza Yesu juu ya
wanafunzi wake na mafundisho yake.

<span id="an_18:20">18:20</span> Yesu akamjibu, "Nimesema na kila mtu
daima hadharani. Kila mara nimefundisha katika masunagogi na Hekaluni,
mahali wakutanikiapo Wayahudi wote; na wala sijasema chochote kwa siri.

<span id="an_18:21">18:21</span> Kwa nini waniuliza mimi? Waulize wale
waliosikia nini niliwaambia. Wao wanajua nilivyosema."

<span id="an_18:22">18:22</span> Alipokwisha sema hayo mlinzi mmoja
aliyekuwa amesimama hapo akampiga kofi akisema, "Je, ndivyo unavyomjibu
Kuhani Mkuu?"

<span id="an_18:23">18:23</span> Yesu akamjibu, "Kama nimesema vibaya,
onyesha huo ubaya; lakini ikiwa nimesema vema, mbona wanipiga?"

<span id="an_18:24">18:24</span> Basi, Anasi akampeleka Yesu akiwa
amefungwa, kwa Kuhani Mkuu Kayafa.

<span id="an_18:25">18:25</span> Petro alikuwa hapo akiota moto. Basi,
wakamwuliza, "Je, nawe pia si mmoja wa wanafunzi wake?" Yeye akakana na
kusema, "Si mimi!"

<span id="an_18:26">18:26</span> Mmoja wa watumishi wa Kuhani Mkuu,
jamaa wa yule aliyekatwa sikio na Petro, akamwuliza, "Je, mimi sikukuona
wewe bustanini pamoja naye?"

<span id="an_18:27">18:27</span> Petro akakana tena; mara jogoo akawika.

<span id="an_18:28">18:28</span> Basi, walimchukua Yesu kutoka kwa
Kayafa, wakampeleka ikulu. Ilikuwa alfajiri, nao ili waweze kula Pasaka,
hawakuingia ndani ya ikulu wasije wakatiwa najisi.

<span id="an_18:29">18:29</span> Kwa hiyo, Pilato aliwaendea nje,
akasema, "Mna mashtaka gani juu ya mtu huyu?"

<span id="an_18:30">18:30</span> Wakamjibu, "Kama huyu hangalikuwa mwovu
hatungalimleta kwako."

<span id="an_18:31">18:31</span> Pilato akawaambia, "Haya, mchukueni
ninyi wenyewe, mkamhukumu kufuatana na Sheria yenu." Wayahudi wakamjibu,
"Sisi hatuna mamlaka ya kumwua mtu yeyote."

<span id="an_18:32">18:32</span> (Ilifanyika hivyo yapate kutimia maneno
aliyosema Yesu kuonyesha atakufa kifo gani.)

<span id="an_18:33">18:33</span> Pilato akaingia tena ndani ya ikulu,
akamwita Yesu na kumwuliza: "Ati wewe ndiye Mfalme wa Wayahudi?"

<span id="an_18:34">18:34</span> Yesu akamjibu, "Je, hayo ni maneno yako
au wengine wamekwambia habari zangu?"

<span id="an_18:35">18:35</span> Pilato akamjibu, "Je, ni Myahudi mimi?
Taifa lako na makuhani wamekuleta kwangu. Umefanya nini?"

<span id="an_18:36">18:36</span> Yesu akamjibu, "Ufalme wangu si wa
ulimwengu huu. Kama ufalme wangu ungekuwa wa ulimwengu huu watumishi
wangu wangenipigania nisitiwe mikononi mwa Wayahudi. Lakini sasa ufalme
wangu si wa hapa."

<span id="an_18:37">18:37</span> Hapo Pilato akamwambia, "Basi, wewe ni
Mfalme?" Yesu akajibu, "Wewe umesema kwamba mimi ni Mfalme. Mimi
nimezaliwa kwa ajili hiyo; na kwa ajili hiyo nimekuja ulimwenguni
kuwaambia watu juu ya ukweli. Kila mtu wa ukweli hunisikiliza."

<span id="an_18:38">18:38</span> Pilato akamwambia, "Ukweli ni kitu
gani?" Pilato alipokwisha sema hayo, aliwaendea tena Wayahudi nje,
akawaambia, "Mimi sioni hatia yoyote kwake.

<span id="an_18:39">18:39</span> Lakini, mnayo desturi kwamba mimi
niwafungulie mfungwa mmoja wakati wa Pasaka. Basi, mwataka
niwafungulieni Mfalme wa Wayahudi?"

<span id="an_18:40">18:40</span> Hapo wakapiga kelele: "La! Si huyu ila
Baraba!" Naye Baraba alikuwa mnyang'anyi.

<span id="an_19:1">19:1</span> Basi, Pilato akaamuru Yesu achukuliwe,
apigwe viboko.

<span id="an_19:2">19:2</span> Nao askari wakasokota taji ya miiba,
wakamtia kichwani, wakamvika na joho la rangi ya zambarau.

<span id="an_19:3">19:3</span> Wakawa wanakuja mbele yake na kusema:
"Shikamoo, Mfalme wa Wayahudi!" Wakampiga makofi.

<span id="an_19:4">19:4</span> Pilato akatoka tena nje, akawaambia,
"Tazameni, namleta nje kwenu, mpate kujua kwamba mimi sikuona hatia
yoyote kwake."

<span id="an_19:5">19:5</span> Basi, Yesu akatoka nje amevaa taji ya
miiba na joho la rangi ya zambarau. Pilato akawaambia, "Tazameni! Mtu
mwenyewe ni huyo."

<span id="an_19:6">19:6</span> Makuhani wakuu na walinzi walipomwona
wakapaaza sauti: "Msulubishe! Msulubishe!" Pilato akawaambia, "Mchukueni
basi, ninyi wenyewe mkamsulubishe, kwa maana mimi sikuona hatia yoyote
kwake."

<span id="an_19:7">19:7</span> Wayahudi wakamjibu, "Sisi tunayo Sheria,
na kufuatana na Sheria hiyo, ni lazima afe, kwa sababu alijifanya kuwa
Mwana wa Mungu."

<span id="an_19:8">19:8</span> Pilato aliposikia maneno hayo akazidi
kuogopa.

<span id="an_19:9">19:9</span> Basi, akaingia tena ndani ya ikulu,
akamwuliza Yesu, "Umetoka wapi wewe?" Lakini Yesu hakumjibu neno.

<span id="an_19:10">19:10</span> Hivyo Pilato akamwambia, "Husemi nami?
Je, hujui kwamba ninayo mamlaka ya kukufungua na mamlaka ya
kukusulubisha?"

<span id="an_19:11">19:11</span> Yesu akamjibu, "Hungekuwa na mamlaka
yoyote juu yangu kama hungepewa na Mungu. Kwa sababu hiyo, yule
aliyenikabidhi kwako ana dhambi kubwa zaidi."

<span id="an_19:12">19:12</span> Tangu hapo, Pilato akawa anatafuta njia
ya kumwachilia, lakini Wayahudi wakapiga kelele: "Ukimwachilia huyu mtu,
wewe si rafiki yake Kaisari; kila mtu anayejifanya kuwa Mfalme humpinga
Kaisari!"

<span id="an_19:13">19:13</span> Basi, Pilato aliposikia maneno hayo
akamleta Yesu nje, akaketi juu ya kiti cha hukumu, mahali paitwapo:
"Sakafu ya Mawe" (kwa Kiebrania, Gabatha).

<span id="an_19:14">19:14</span> Ilikuwa yapata saa sita mchana, siku ya
maandalio ya Pasaka. Pilato akawaambia Wayahudi, "Tazameni, Mfalme
wenu!"

<span id="an_19:15">19:15</span> Wao wakapaaza sauti: "Mwondoe! Mwondoe!
Msulubishe!" Makuhani wakuu wakajibu, "Sisi hatuna Mfalme isipokuwa
Kaisari!"

<span id="an_19:16">19:16</span> Basi, hapo Pilato akamtia Yesu mikononi
mwao ili asulubiwe. Basi, wakamchukua Yesu.

<span id="an_19:17">19:17</span> Naye akatoka akiwa amejichukulia
msalaba wake kwenda mahali paitwapo "Fuvu la Kichwa", (kwa Kiebrania
Golgotha).

<span id="an_19:18">19:18</span> Hapo ndipo walipomsulubisha, na pamoja
naye waliwasulubisha watu wengine wawili; mmoja upande wake wa kulia na
mwingine upande wake wa kushoto, naye Yesu katikati.

<span id="an_19:19">19:19</span> Pilato aliandika ilani akaiweka juu ya
msalaba. Nayo ilikuwa imeandikwa hivi: "Yesu wa Nazareti, Mfalme wa
Wayahudi."

<span id="an_19:20">19:20</span> Wayahudi wengi waliisoma ilani hiyo,
maana mahali hapo aliposulubiwa Yesu palikuwa karibu na mji. Tena ilani
hiyo ilikuwa imeandikwa kwa Kiebrania, Kilatini, na Kigiriki.

<span id="an_19:21">19:21</span> Basi, makuhani wakuu wakamwambia
Pilato, "Usiandike: Mfalme wa Wayahudi, ila Yeye alisema, Mimi ni Mfalme
wa Wayahudi."

<span id="an_19:22">19:22</span> Pilato akajibu, "Niliyoandika,
nimeandika!"

<span id="an_19:23">19:23</span> Askari walipokwisha msulubisha Yesu,
walizichukua nguo zake, wakazigawa mafungu manne, fungu moja kwa kila
askari. Walichukua pia na kanzu yake; kanzu hiyo ilikuwa imefumwa kwa
kipande kimoja tu, bila mshono.

<span id="an_19:24">19:24</span> Basi, hao askari wakashauriana:
"Tusiipasue, ila tuipigie kura itakuwa ya nani." Jambo hilo lilifanyika
ili yatimie Maandiko Matakatifu yasemayo: "Waligawana mavazi yangu, na
nguo yangu wakaipigia kura." Basi, ndivyo walivyofanya hao askari.

<span id="an_19:25">19:25</span> Karibu na msalaba wake Yesu walikuwa
wamesimama mama yake, na dada ya mama yake, Maria mke wa Kleopa, na
Maria Magdalene.

<span id="an_19:26">19:26</span> Yesu alipomwona mama yake, na karibu
naye amesimama yule mwanafunzi aliyempenda, akamwambia mama yake: "Mama!
Tazama, huyo ndiye mwanao."

<span id="an_19:27">19:27</span> Halafu akamwambia yule mwanafunzi:
"Tazama, huyo ndiye mama yako." Na tangu saa ile huyo mwanafunzi
alimchukua akae nyumbani kwake.

<span id="an_19:28">19:28</span> Yesu alijua kwamba yote yalikuwa
yametimia; na, ili Maandiko Matakatifu yapate kutimia, akasema, "Naona
kiu."

<span id="an_19:29">19:29</span> Hapo palikuwa na bakuli limejaa siki.
Basi, wakachovya sifongo katika hiyo siki, wakaitia juu ya ufito wa
husopo, wakamwekea mdomoni.

<span id="an_19:30">19:30</span> Yesu alipokwisha pokea hiyo siki,
akasema, "Yametimia!" Kisha akainama kichwa, akatoa roho.

<span id="an_19:31">19:31</span> Ilikuwa Ijumaa, siku ya Maandalio. Kwa
hiyo, kusudi miili isikae msalabani siku ya Sabato, maana siku hiyo ya
Sabato ilikuwa siku kubwa, Wayahudi walimwomba Pilato miguu ya hao
waliosulubiwa ivunjwe na miili yao iondolewe.

<span id="an_19:32">19:32</span> Basi, askari walikwenda, wakaivunja
miguu ya yule mtu wa kwanza na yule wa pili ambao walikuwa wamesulubiwa
pamoja na Yesu.

<span id="an_19:33">19:33</span> Lakini walipomfikia Yesu waliona kwamba
alikwisha kufa, na hivyo hawakumvunja miguu.

<span id="an_19:34">19:34</span> Lakini askari mmoja alimtoboa ubavuni
kwa mkuki, na mara ikatoka damu na maji.

<span id="an_19:35">19:35</span> (Naye aliyeona tukio hilo ametoa habari
zake ili nanyi mpate kuamini. Na hayo aliyosema ni ukweli, tena yeye
anajua kwamba anasema ukweli.)

<span id="an_19:36">19:36</span> Jambo hilo lilitendwa ili Maandiko
Matakatifu yatimie: "Hapana hata mfupa wake mmoja utakaovunjwa."

<span id="an_19:37">19:37</span> Tena Maandiko mengine yanasema:
"Watamtazama yule waliyemtoboa."

<span id="an_19:38">19:38</span> Baada ya hayo, Yosefu, mwenyeji wa
Armathaya, alimwomba Pilato ruhusa ya kuuchukua mwili wa Yesu. (Yosefu
alikuwa mfuasi wa Yesu, lakini kwa siri, maana aliwaogopa viongozi wa
Wayahudi). Basi, Pilato akamruhusu. Hivyo Yosefu alikwenda, akauondoa
mwili wa Yesu.

<span id="an_19:39">19:39</span> Naye Nikodemo ambaye hapo awali alikuwa
amemwendea Yesu usiku, akaja akiwa amechukua mchanganyiko wa manemane na
ubani kiasi cha kilo thelathini.

<span id="an_19:40">19:40</span> Basi, waliutwaa mwili wa Yesu,
wakaufunga sanda pamoja na manukato kufuatana na desturi ya Wayahudi
katika kuzika.

<span id="an_19:41">19:41</span> Mahali hapo aliposulubiwa Yesu palikuwa
na bustani, na katika bustani hiyo kulikuwa na kaburi jipya ambalo
hakutiwa bado mtu yeyote ndani yake.

<span id="an_19:42">19:42</span> Basi, kwa sababu ya shughuli za
Wayahudi za maandalio ya Sabato, na kwa vile kaburi hilo lilikuwa
karibu, wakamweka Yesu humo.

<span id="an_20:1">20:1</span> Alfajiri na mapema Jumapili, kukiwa bado
na giza, Maria Magdalene alikwenda kaburini, akaliona lile jiwe
limeondolewa mlangoni pa kaburi.

<span id="an_20:2">20:2</span> Basi, akaenda mbio hadi kwa Petro na yule
mwanafunzi mwingine ambaye Yesu alimpenda, akawaambia, "Wamemwondoa
Bwana kaburini, na wala hatujui walikomweka."

<span id="an_20:3">20:3</span> Petro pamoja na yule mwanafunzi mwingine
wakaenda kaburini.

<span id="an_20:4">20:4</span> Wote wawili walikimbia lakini yule
mwanafunzi mwingine alikimbia mbio zaidi kuliko Petro, akatangulia
kufika kaburini.

<span id="an_20:5">20:5</span> Alipoinama na kuchungulia ndani, aliona
sanda, lakini hakuingia ndani.

<span id="an_20:6">20:6</span> Simoni Petro naye akaja akimfuata,
akaingia kaburini; humo akaona sanda,

<span id="an_20:7">20:7</span> na kile kitambaa alichofungwa Yesu
kichwani. Hicho kitambaa hakikuwekwa pamoja na hiyo sanda, bali kilikuwa
kimekunjwa na kuwekwa mahali peke yake.

<span id="an_20:8">20:8</span> Kisha yule mwanafunzi mwingine
aliyemtangulia kufika kaburini, akaingia pia ndani, akaona, akaaamini.

<span id="an_20:9">20:9</span> (Walikuwa bado hawajaelewa Maandiko
Matakatifu yaliyosema kwamba ilikuwa lazima afufuke kutoka wafu).

<span id="an_20:10">20:10</span> Basi, hao wanafunzi wakarudi nyumbani.

<span id="an_20:11">20:11</span> Maria alikuwa amesimama nje ya kaburi,
akilia. Huku akiwa bado analia, aliinama na kuchungulia kaburini,

<span id="an_20:12">20:12</span> akawaona malaika wawili waliovaa mavazi
meupe, wameketi pale mwili wa Yesu ulipokuwa umelazwa, mmoja kichwani na
wa pili miguuni.

<span id="an_20:13">20:13</span> Hao malaika wakamwuliza, "Mama, kwa
nini unalia?" Naye akawaambia, "Wamemwondoa Bwana wangu, na wala sijui
walikomweka!"

<span id="an_20:14">20:14</span> Baada ya kusema hayo, aligeuka nyuma,
akamwona Yesu amesimama hapo, lakini asitambue ya kuwa ni Yesu.

<span id="an_20:15">20:15</span> Yesu akamwuliza, "Mama, kwa nini
unalia? Unamtafuta nani?" Maria, akidhani kwamba huyo ni mtunza bustani,
akamwambia, "Mheshimiwa, kama ni wewe umemwondoa, niambie ulikomweka,
nami nitamchukua."

<span id="an_20:16">20:16</span> Yesu akamwambia, "Maria!" Naye Maria
akageuka, akamwambia kwa Kiebrania, "Raboni" (yaani "Mwalimu").

<span id="an_20:17">20:17</span> Yesu akamwambia, "Usinishike;
sijakwenda bado juu kwa Baba. Lakini nenda kwa ndugu zangu uwaambie:
nakwenda juu kwa Baba yangu na Baba yenu, Mungu wangu na Mungu wenu."

<span id="an_20:18">20:18</span> Hivyo Maria Magdalene akaenda akawapa
habari wale wanafunzi kuwa amemwona Bwana, na kwamba alikuwa amemwambia
hivyo.

<span id="an_20:19">20:19</span> Ilikuwa jioni ya siku hiyo ya Jumapili.
Wanafunzi walikuwa wamekutana pamoja ndani ya nyumba, na milango ilikuwa
imefungwa kwa sababu waliwaogopa viongozi wa Wayahudi. Basi, Yesu akaja,
akasimama kati yao, akawaambia, "Amani kwenu!"

<span id="an_20:20">20:20</span> Alipokwisha sema hayo, akawaonyesha
mikono yake na ubavu wake. Basi, hao wanafunzi wakafurahi mno kumwona
Bwana.

<span id="an_20:21">20:21</span> Yesu akawaambia tena, "Amani kwenu!
Kama vile Baba alivyonituma mimi, nami nawatuma ninyi."

<span id="an_20:22">20:22</span> Alipokwisha sema hayo, akawapulizia na
kuwaambia, "Pokeeni Roho Mtakatifu.

<span id="an_20:23">20:23</span> Mkiwasamehe watu dhambi zao,
wamesamehewa; msipowaondolea, hawasamehewi."

<span id="an_20:24">20:24</span> Thoma mmoja wa wale kumi na wawili
(aitwaye Pacha), hakuwa pamoja nao wakati Yesu alipokuja.

<span id="an_20:25">20:25</span> Basi, wale wanafunzi wengine
wakamwambia, "Tumemwona Bwana." Thoma akawaambia, "Nisipoona mikononi
mwake alama za misumari, na kutia kidole changu katika kovu hizo, na
kutia mkono wangu ubavuni mwake, sitasadiki."

<span id="an_20:26">20:26</span> Basi, baada ya siku nane hao wanafunzi
walikuwa tena pamoja mle ndani, na Thoma alikuwa pamoja nao. Milango
ilikuwa imefungwa, lakini Yesu akaja, akasimama kati yao, akasema,
"Amani kwenu!"

<span id="an_20:27">20:27</span> Kisha akamwambia Thoma, "Lete kidole
chako hapa uitazame mikono yangu; lete mkono wako ukautie ubavuni
mwangu. Usiwe na mashaka, ila amini!"

<span id="an_20:28">20:28</span> Thoma akamjibu, "Bwana wangu na Mungu
wangu!"

<span id="an_20:29">20:29</span> Yesu akamwambia, "Je, unaamini kwa kuwa
umeniona? Heri yao wale ambao hawajaona, lakini wameamini."

<span id="an_20:30">20:30</span> Yesu alifanya mbele ya wanafunzi wake
ishara nyingine nyingi ambazo hazikuandikwa katika kitabu hiki.

<span id="an_20:31">20:31</span> Lakini hizi zimeandikwa ili mpate
kuamini kwamba Yesu ni Kristo, Mwana wa Mungu; na kwa kuamini mpate kuwa
na uzima kwa nguvu ya jina lake.

<span id="an_21:1">21:1</span> Baada ya hayo Yesu aliwatokea tena
wanafunzi wake kando ya ziwa Tiberia. Aliwatokea hivi:

<span id="an_21:2">21:2</span> Simoni Petro, Thoma (aitwaye Pacha), na
Nathanieli mwenyeji wa Kana Galilaya, wana wawili wa Zebedayo na
wanafunzi wake wengine wawili, walikuwa wote pamoja.

<span id="an_21:3">21:3</span> Simoni Petro aliwaambia, "Nakwenda kuvua
samaki." Nao wakamwambia, "Nasi tutafuatana nawe." Basi, wakaenda,
wakapanda mashua, lakini usiku huo hawakupata chochote.

<span id="an_21:4">21:4</span> Kulipoanza kupambazuka, Yesu alisimama
kando ya ziwa, lakini wanafunzi hawakujua kwamba alikuwa yeye.

<span id="an_21:5">21:5</span> Basi, Yesu akawauliza, "Vijana, hamjapata
samaki wowote sio?" Wao wakamjibu, "La! Hatujapata kitu."

<span id="an_21:6">21:6</span> Yesu akawaambia, "Tupeni wavu upande wa
kulia wa mashua nanyi mtapata samaki." Basi, wakatupa wavu lakini sasa
hawakuweza kuuvuta tena kwa wingi wa samaki.

<span id="an_21:7">21:7</span> Hapo yule mwanafunzi aliyependwa na Yesu
akamwambia Petro, "Ni Bwana!" Simoni Petro aliposikia ya kuwa ni Bwana,
akajifunga vazi lake (maana hakuwa amelivaa), akarukia majini.

<span id="an_21:8">21:8</span> Lakini wale wanafunzi wengine walikuja
pwani kwa mashua huku wanauvuta wavu uliojaa samaki; hawakuwa mbali na
nchi kavu, ila walikuwa yapata mita mia moja kutoka ukingoni.

<span id="an_21:9">21:9</span> Walipofika nchi kavu waliona moto wa
makaa umewashwa na juu yake pamewekwa samaki na mkate.

<span id="an_21:10">21:10</span> Yesu akawaambia, "Leteni hapa baadhi ya
samaki mliovua."

<span id="an_21:11">21:11</span> Basi, Simoni Petro akapanda mashuani,
akavuta hadi nchi kavu ule wavu uliokuwa umejaa samaki wakubwa mia moja
na hamsini na watatu. Na ingawa walikuwa wengi hivyo wavu haukukatika.

<span id="an_21:12">21:12</span> Yesu akawaambia, "Njoni mkafungue
kinywa." Hakuna hata mmoja wao aliyethubutu kumwuliza: "Wewe ni nani?"
Maana walijua alikuwa Bwana.

<span id="an_21:13">21:13</span> Yesu akaja, akatwaa mkate akawapa;
akafanya vivyo hivyo na wale samaki.

<span id="an_21:14">21:14</span> Hii ilikuwa mara ya tatu Yesu kuwatokea
wanafunzi wake baada ya kufufuka kutoka wafu.

<span id="an_21:15">21:15</span> Walipokwisha kula, Yesu alimwuliza
Simoni Petro, "Simoni, mwana wa Yohane! Je, wanipenda mimi zaidi kuliko
hawa?" Naye akajibu, "Naam, Bwana; wajua kwamba mimi nakupenda." Yesu
akamwambia, "Tunza wana kondoo wangu."

<span id="an_21:16">21:16</span> Kisha akamwambia mara ya pili, "Simoni
mwana wa Yohane! Je, wanipenda?" Petro akamjibu, "Naam, Bwana; wajua
kwamba nakupenda." Yesu akamwambia, "Tunza kondoo wangu."

<span id="an_21:17">21:17</span> Akamwuliza mara ya tatu, "Simoni mwana
wa Yohane! Je, wanipenda?" Hapo Petro akahuzunika kwa sababu alimwuliza
mara ya tatu: "Wanipenda?" akamwambia, "Bwana, wewe wajua yote; wewe
wajua kwamba mimi nakupenda." Yesu akamwambia, "Tunza kondoo wangu!

<span id="an_21:18">21:18</span> Kweli nakwambia, ulipokuwa kijana
ulizoea kujifunga mshipi na kwenda kokote ulikotaka. Lakini utakapokuwa
mzee utanyosha mikono yako, na mtu mwingine atakufunga na kukupeleka
usikopenda kwenda."

<span id="an_21:19">21:19</span> (Kwa kusema hivyo, alionyesha jinsi
Petro atakavyokufa na kumtukuza Mungu.) Kisha akamwambia, "Nifuate."

<span id="an_21:20">21:20</span> Hapo Petro akageuka, akamwona yule
mwanafunzi ambaye Yesu alimpenda, anafuata (Huyu mwanafunzi ndiye yule
ambaye wakati wa chakula cha jioni, alikaa karibu sana na Yesu na
kumwuliza: "Bwana ni nani atakayekusaliti?")

<span id="an_21:21">21:21</span> Basi, Petro alipomwona huyo akamwuliza
Yesu, "Bwana, na huyu je?"

<span id="an_21:22">21:22</span> Yesu akamjibu, "Kama nataka abaki mpaka
nitakapokuja, yakuhusu nini? Wewe nifuate mimi."

<span id="an_21:23">21:23</span> Basi, habari hiyo ikaenea miongoni mwa
wale ndugu kwamba mwanafunzi huyo hafi. Lakini Yesu hakumwambia kwamba
mwanafunzi huyo hafi, ila, "Kama nataka abaki mpaka nitakapokuja,
yakuhusu nini?"

<span id="an_21:24">21:24</span> Huyo ndiye yule aliyeshuhudia mambo
haya na kuyaandika. Nasi twajua kwamba aliyoyasema ni kweli.

<span id="an_21:25">21:25</span> Kuna mambo mengine mengi aliyofanya
Yesu, ambayo kama yangeandikwa yote, moja baada ya lingine, nadhani hata
ulimwengu wenyewe usingetosha kuviweka vitabu ambavyo vingeandikwa.

------------------------------------------------------------------------

[Next: Acts](act.md)
