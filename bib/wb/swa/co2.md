[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](co1)  [Next](gal) 

------------------------------------------------------------------------

### Swahili Bible: 2 Corinthians

<span id="an_1:1">1:1</span> Mimi Paulo, mtume wa Kristo Yesu kwa
mapenzi ya Mungu, na ndugu Timotheo, tunawaandikia ninyi mlio kanisa la
Mungu huko Korintho, na watu wote wa Mungu kila mahali katika Akaya.

<span id="an_1:2">1:2</span> Tunawatakieni neema na amani kutoka kwa
Mungu Baba yetu na Bwana Yesu Kristo.

<span id="an_1:3">1:3</span> Atukuzwe Mungu na Baba wa Bwana wetu Yesu
Kristo, Baba mwenye huruma na Mungu mwenye kuleta faraja yote.

<span id="an_1:4">1:4</span> Yeye hutufariji sisi katika taabu zetu
zote, ili nasi tupate kuwafariji wengine katika kila taabu kwa faraja
hiyohiyo tunayopokea kutoka kwa Mungu.

<span id="an_1:5">1:5</span> Naam, kadiri mateso ya Kristo yanavyozidi
ndani yetu, ni kadiri hiyohiyo tunazidi kufarijiwa naye.

<span id="an_1:6">1:6</span> Ikiwa tunapata taabu, basi ni kwa ajili ya
faraja na wokovu wenu. Tukifarijika, ni kwa ajili ya kuwafariji ninyi na
kuwaunga mkono mpate nguvu ya kustahimili mateso yaleyale tunayoteseka
sisi.

<span id="an_1:7">1:7</span> Tena, matumaini tuliyo nayo kwa ajili yenu
ni imara; tunajua kwamba mkishiriki mateso yetu, mtashiriki pia faraja
yetu.

<span id="an_1:8">1:8</span> Ndugu, tunataka kuwajulisheni taabu
zilizotupata kule Asia; taabu hizo zilitulemea kupita kiasi, hata
tukakata matumaini yote ya kuendelea kuishi.

<span id="an_1:9">1:9</span> Naam, tulikuwa kama watu waliohukumiwa
kuuawa, ili tufundishwe kumtegemea Mungu mwenye kuwafufua wafu, badala
ya kutegemea nguvu zetu sisi wenyewe.

<span id="an_1:10">1:10</span> Yeye alituokoa katika hatari kubwa ya
kifo, na anaendelea kutuokoa; sisi tumemwekea tumaini letu kwamba
atatuokoa tena,

<span id="an_1:11">1:11</span> ninyi mkiwa mnatuunga mkono kwa
kutuombea. Hivyo neema tutakazokuwa tumepata kutokana na maombi ya watu
wengi hivyo, ziwe sababu ya watu wengi zaidi kumshukuru Mungu kwa ajili
yetu.

<span id="an_1:12">1:12</span> Sisi tunajivunia kitu kimoja: dhamiri
yetu inatuhakikishia kwamba tumeishi ulimwenguni hapa, na hasa kati
yenu, kwa unyenyekevu na unyofu tuliojaliwa na Mungu; hatukuongozwa na
hekima ya kibinadamu bali neema ya Mungu.

<span id="an_1:13">1:13</span> Tunawaandikia ninyi mambo mnayoweza
kuyasoma na kuyaelewa. Ninatumaini kwamba mtaelewa vizuri kabisa,

<span id="an_1:14">1:14</span> maana mpaka sasa mmenielewa kiasi fulani
tu. Tunajua kwamba katika ile Siku ya Bwana Yesu mtaweza kutuonea sisi
fahari kama nasi tunavyowaonea ninyi fahari.

<span id="an_1:15">1:15</span> Nikiwa na matumaini hayo, nilikusudia
kuja kwenu hapo awali ili mpate baraka maradufu.

<span id="an_1:16">1:16</span> Nilikusudia kupita kwenu nikiwa safarini
kwenda Makedonia, na wakati wa kurudi pia, ili nipate msaada wenu kwa
safari yangu kwenda Yudea.

<span id="an_1:17">1:17</span> Je, mnadhani nilipopanga hivyo nimekuwa
kama mtu asiye na msimamo? Je, mnadhani kwamba ninafanya uamuzi wangu
kwa fikira za kibinadamu na kwamba nasema "Ndiyo" na "Siyo" papo hapo?

<span id="an_1:18">1:18</span> Mungu ni ukweli mtupu; basi, kile
tulichowaambia ninyi si jambo la "Ndiyo" na "Siyo".

<span id="an_1:19">1:19</span> Maana Kristo Yesu, Mwana wa Mungu, ambaye
mimi, Silwano na Timotheo, tulimhubiri kwenu, hakuwa mtu wa "Ndiyo" na
"Siyo"; bali yeye daima ni "Ndiyo" ya Mungu.

<span id="an_1:20">1:20</span> Maana ndani yake ahadi zote za Mungu
zimekuwa "Ndiyo". Kwa sababu hiyo, "Amina" yetu husemwa kwa njia ya
Kristo kwa ajili ya kumtukuza Mungu.

<span id="an_1:21">1:21</span> Mungu mwenyewe ndiye mwenye kutuimarisha
sisi na ninyi pia katika Kristo, na ndiye anayetuweka wakfu;

<span id="an_1:22">1:22</span> ndiye aliyetutia mhuri wa kuwa mali yake
yeye na kutujalia Roho mioyoni mwetu kama dhamana ya mambo yote ambayo
ametuwekea.

<span id="an_1:23">1:23</span> Mungu ndiye shahidi wangu--yeye anajua
moyo wangu! Mimi sikuja tena Korintho, kwa sababu tu ya kuwahurumieni.

<span id="an_1:24">1:24</span> Hatutaki kutumia mabavu juu ya imani
yenu; ninyi mko imara katika imani yenu. Wajibu wetu ni kufanya kazi
pamoja kwa ajili ya furaha yenu.

<span id="an_2:1">2:1</span> Basi nimeamua nisiwatembelee tena kuwatia
huzuni.

<span id="an_2:2">2:2</span> Maana nikiwahuzunisha ninyi, basi, ni nani
atakayenifariji? Ni walewale niliowahuzunisha!

<span id="an_2:3">2:3</span> Ndiyo maana niliwaandikia--sikutaka kuja
kwenu na kuhuzunishwa na ninyi ambao ndio mngepaswa kuwa furaha yangu.
Nina hakika kwamba, mimi nikifurahi, ninyi nyote pia mnafurahi.

<span id="an_2:4">2:4</span> Nilipowaandikia hapo awali katika hali ya
huzuni na sikitiko moyoni na kwa machozi mengi, haikuwa kwa ajili ya
kuwahuzunisha ninyi, bali kwa ajili ya kuwaonyesheni kwamba nawapenda
mno.

<span id="an_2:5">2:5</span> Ikiwa kuna mtu aliyemhuzunisha mwingine,
hakunihuzunisha mimi--ila amewahuzunisha ninyi nyote, na sipendi kuwa
mkali zaidi.

<span id="an_2:6">2:6</span> Adhabu aliyokwisha pata kutoka kwa wengi
wenu inamtosha.

<span id="an_2:7">2:7</span> Iliyobakia ni afadhali kwenu kumsamehe mtu
huyo na kumpa moyo ili asije akahuzunika mno na kukata tamaa kabisa.

<span id="an_2:8">2:8</span> Kwa hiyo nawasihi: mwonyesheni kwamba
mnampenda.

<span id="an_2:9">2:9</span> Madhumuni yangu kuandika ile barua yalikuwa
kutaka kujua kama mko tayari kutii katika kila jambo.

<span id="an_2:10">2:10</span> Mkimsamehe mtu, nami pia ninamsamehe.
Maana ninaposamehe--kama kweli ninacho cha kusamehe--nasamehe mbele ya
Kristo kwa ajili yenu,

<span id="an_2:11">2:11</span> ili tusimpe nafasi Shetani atudanganye;
maana twaijua mipango yake ilivyo.

<span id="an_2:12">2:12</span> Nilipofika Troa kuhubiri Habari Njema ya
Kristo, nilikuta mlango u wazi kwa ajili ya kazi ya Bwana.

<span id="an_2:13">2:13</span> Lakini nilifadhaika sana kwa kutomkuta
ndugu yetu Tito. Ndiyo maana niliwaaga wote pale nikaenda Makedonia.

<span id="an_2:14">2:14</span> Lakini, shukrani kwa Mungu anayetuongoza
daima katika msafara wa ushindi wa Kristo. Yeye hutufanya tuueneze
ukweli wa Kristo kama harufu nzuri, kila mahali.

<span id="an_2:15">2:15</span> Maana sisi ni kama harufu nzuri ya ubani
ambayo Kristo anamtolea Mungu, harufu nzuri inayofikia wote wanaookolewa
na wanaopotea.

<span id="an_2:16">2:16</span> Kwa wale wanaopotea, harufu hiyo ni kifo;
lakini kwa wale wanaookolewa, harufu hiyo ni uhai. Nani basi, awezaye
kushiriki katika kazi ya namna hiyo?

<span id="an_2:17">2:17</span> Sisi si kama wengine ambao hufanya
biashara na ujumbe wa Mungu; sisi tunahubiri kwa unyofu mbele ya Mungu,
kama watu tuliotumwa na Mungu, tukiwa tumeungana na Kristo.

<span id="an_3:1">3:1</span> Je, tunaanza tena kujipendekeza? Je,
tunahitaji barua ya utambulisho kwenu, au kutoka kwenu, kama watu
wengine?

<span id="an_3:2">3:2</span> Ninyi wenyewe ni barua yetu; barua
iliyoandikwa mioyoni mwetu kila mtu aione na kuisoma.

<span id="an_3:3">3:3</span> Ni dhahiri kwamba ninyi ni barua ya Kristo
aliyoipeleka kwa mikono yetu. Barua yenyewe imeandikwa si kwa wino, bali
kwa Roho wa Mungu hai; imeandikwa si juu ya kipande cha jiwe, bali juu
ya mioyo ya watu.

<span id="an_3:4">3:4</span> Tunaweza kusema hayo kwa sababu ya tumaini
letu tulilo nalo kwa Mungu kwa njia ya Kristo.

<span id="an_3:5">3:5</span> Si kwamba sisi tunaweza kufanya chochote
kwa nguvu zetu wenyewe, ila uwezo wetu wote hutoka kwa Mungu:

<span id="an_3:6">3:6</span> maana yeye ndiye aliyetuwezesha kulihudumia
Agano Jipya ambalo si agano la sheria iliyoandikwa, bali Agano la Roho.
Maana sheria iliyoandikwa huleta kifo, lakini Roho huleta uzima.

<span id="an_3:7">3:7</span> Sheria iliwekwa kwa kuandikwa juu ya
vipande vya mawe. Ingawaje mwisho wake umekuwa kifo, utukufu wake
ulikuwa mkuu mno hata wana wa Israeli wasiweze kuutazama uso wa Mose kwa
sababu ya mng'ao wake. Tena mng'ao huo ulikuwa wa muda tu. Basi, ikiwa
huduma ya kile ambacho kimesababisha kifo imefanyika kwa utukufu mwingi
kiasi hicho,

<span id="an_3:8">3:8</span> basi, huduma ya Roho ina utukufu mkuu
zaidi.

<span id="an_3:9">3:9</span> Ikiwa basi, kulikuwa na utukufu katika
huduma ile iliyoleta hukumu, ni wazi kwamba huduma ile iletayo
kukubaliwa kuwa waadilifu itakuwa na utukufu mkuu zaidi.

<span id="an_3:10">3:10</span> Sasa utukufu mkuu zaidi umechukua nafasi
ya ule utukufu uliokuja hapo awali, ambao fahari yake imekwisha toweka.

<span id="an_3:11">3:11</span> Maana ikiwa kile kilichokuwa cha muda tu
kilikuwa na utukufu wake, bila shaka kile chenye kudumu milele kitakuwa
na utukufu mkuu zaidi.

<span id="an_3:12">3:12</span> Kwa vile hili ndilo tumaini letu, sisi
twasema kwa uhodari mkuu.

<span id="an_3:13">3:13</span> Sisi hatufanyi kama Mose ambaye
alilazimika kuufunika uso wake kwa kitambaa ili watu wa Israeli wasiuone
ule mwisho wa mng'ao uliokuwa unafifia.

<span id="an_3:14">3:14</span> Lakini akili zao zilipumbazwa. Mpaka leo
hii lisomwapo Agano la Kale, kifuniko hicho bado kipo. Kifuniko hicho
kitaondolewa tu mtu anapoungana na Kristo.

<span id="an_3:15">3:15</span> Naam, mpaka hivi leo kila isomwapo Sheria
ya Mose akili zao huwa zimefunikwa.

<span id="an_3:16">3:16</span> Lakini, wakati mtu amgeukiapo Bwana,
kifuniko hicho huondolewa.

<span id="an_3:17">3:17</span> Hapa "Bwana" ni Roho; na pale alipo Roho
wa Bwana ndipo ulipo uhuru.

<span id="an_3:18">3:18</span> Basi, sisi sote ambao nyuso zetu
hazikufunikwa, twaonyesha kama katika kioo, utukufu wa Bwana;
tunabadilishwa tufanane zaidi na huo mfano wake kwa utukufu mwingi
zaidi. Hiyo ni kazi yake Roho wa Bwana.

<span id="an_4:1">4:1</span> Basi, Mungu, kwa huruma yake, ametukabidhi
kazi hii na hivyo hatufi moyo.

<span id="an_4:2">4:2</span> Tumeyaacha kabisa mambo yote ya aibu na ya
kisirisiri. Hatuishi tena kwa udanganyifu, wala kwa kulipotosha neno la
Mungu; bali tunaudhihirisha ukweli kwa kuufanya ukweli, na hivyo
kujiweka chini ya uamuzi wa dhamiri za watu mbele ya Mungu.

<span id="an_4:3">4:3</span> Maana, kama Habari Njema tunayohubiri
imefichika, imefichika tu kwa wale wanaopotea.

<span id="an_4:4">4:4</span> Hao hawaamini kwa sababu yule mungu wa
ulimwengu huu amezitia giza akili zao wasipate kuuona wazi mwanga wa
Habari Njema ya utukufu wa Kristo, ambaye ni mfano kamili wa Mungu.

<span id="an_4:5">4:5</span> Maana hatujitangazi sisi wenyewe, ila
tunamhubiri Yesu Kristo aliye Bwana, sisi wenyewe tukiwa watumishi wenu
kwa ajili ya Yesu.

<span id="an_4:6">4:6</span> Mungu ambaye alisema, "Mwanga na uangaze
kutoka gizani," ndiye mwenye kuiangaza mioyo yetu, na kutupatia mwanga
wa ujuzi wa utukufu wa Mungu uangazao katika uso wa Kristo.

<span id="an_4:7">4:7</span> Basi, sisi tulio na hazina hii tuko tu kama
vyombo vya udongo, ili ionekane wazi kwamba nguvu hiyo kuu yatoka kwa
Mungu wala si kwetu sisi wenyewe.

<span id="an_4:8">4:8</span> Daima twapata taabu, lakini hatugandamizwi;
twapata mashaka, lakini hatukati tamaa;

<span id="an_4:9">4:9</span> twateseka, lakini hatuachwi bila msaada; na
ingawa tumeangushwa chini, hatukuangamizwa.

<span id="an_4:10">4:10</span> Kila wakati tumekuwa tukichukua mwilini
mwetu kifo cha Kristo, ili uhai wake Yesu pia udhihirike katika miili
yetu.

<span id="an_4:11">4:11</span> Naam, katika maisha yetu yote
tunakabiliwa na kifo daima kwa ajili ya Yesu, ili uzima wake Yesu
udhihirike katika miili yetu inayokufa.

<span id="an_4:12">4:12</span> Hii ina maana kwamba ndani yetu kifo
kinafanya kazi, lakini ndani yenu uhai unafanya kazi.

<span id="an_4:13">4:13</span> Maandiko Matakatifu yasema: "Niliamini,
ndiyo maana nilinena." Nasi pia, tukiwa na moyo huohuo wa imani,
tunaamini, na kwa sababu hiyo twanena.

<span id="an_4:14">4:14</span> Tunajua kwamba yule aliyemfufua Bwana
Yesu atatufufua sisi pia pamoja na Yesu na kutuweka mbele yake pamoja
nanyi.

<span id="an_4:15">4:15</span> Yote haya ni kwa faida yenu; ili kama
vile neema ya Mungu inavyoenea kwa watu wengi zaidi na zaidi vivyo hivyo
watu wengi zaidi watoe shukrani nyingi kwa utukufu wa Mungu.

<span id="an_4:16">4:16</span> Kwa sababu hiyo hatufi moyo; na hata kama
maumbile yetu ya nje yataoza, lakini kwa ndani tunafanywa wapya siku kwa
siku.

<span id="an_4:17">4:17</span> Taabu tunayopata ni kidogo, tena ya muda
tu: lakini itatupatia utukufu upitao matazamio yote, utukufu ambao hauna
mwisho.

<span id="an_4:18">4:18</span> Hivyo tunatazamia kwa makini si vitu
vinavyoonekana, bali visivyoonekana. Maana vinavyoonekana ni vya muda
tu; lakini vile visivyoonekana ni vya milele.

<span id="an_5:1">5:1</span> Maana tunajua kwamba hema hii ambayo ndani
yake tunaishi sasa hapa duniani, yaani mwili wetu, itakapong'olewa,
Mungu atatupa makao mengine mbinguni, nyumba ya milele isiyotengenezwa
kwa mikono.

<span id="an_5:2">5:2</span> Na sasa, katika hali hii, tunaugua,
tukitazamia kwa hamu kubwa kuvikwa makao yetu yaliyo mbinguni.

<span id="an_5:3">5:3</span> Naam, tunapaswa kuvikwa namna hiyo ili
tusije tukasimama mbele ya Mungu bila vazi.

<span id="an_5:4">5:4</span> Tukiwa bado katika hema hii ya duniani,
tunalia kwa kukandamizwa; si kwamba tunataka kuuvua mwili huu wa kufa,
ila tuna hamu ya kuvalishwa ule usiokufa, ili kile chenye kufa kimezwe
kabisa na uhai.

<span id="an_5:5">5:5</span> Mungu mwenyewe alitutayarishia mabadiliko
hayo, naye ametupa Roho wake awe dhamana ya yote aliyotuwekea.

<span id="an_5:6">5:6</span> Tuko imara daima. Tunajua kwamba kuishi
katika mwili huu tu ni kukaa mbali na Bwana.

<span id="an_5:7">5:7</span> Maana tunaishi kwa imani, na si kwa kuona.

<span id="an_5:8">5:8</span> Lakini tuko imara na tungependelea hata
kuyahama makao haya, tukahamie kwa Bwana.

<span id="an_5:9">5:9</span> Lakini jambo la maana zaidi, tunataka
kumpendeza, iwe tunaishi hapa duniani au huko.

<span id="an_5:10">5:10</span> Maana sote ni lazima tusimame mbele ya
kiti cha hukumu cha Kristo, ili kila mmoja apokee anayostahili kwa
matendo aliyoyafanya wakati alipokuwa anaishi duniani, mema au mabaya.

<span id="an_5:11">5:11</span> Basi, sisi tunajua umuhimu wa kumcha
Bwana, na hivyo tunajitahidi kuwavuta watu. Mungu anatujua waziwazi,
nami natumaini kwamba nanyi pia mnatujua kinaganaga.

<span id="an_5:12">5:12</span> Si kwamba tunajaribu tena kujipendekeza
kwenu, ila tunataka kuwapa ninyi sababu zetu za kuona fahari juu yenu,
ili mpate kuwajibu wale wanaojivunia hali yao ya nje zaidi kuliko jinsi
walivyo moyoni.

<span id="an_5:13">5:13</span> Ikiwa tumeonekana kuwa wendawazimu, hiyo
ni kwa ajili ya Mungu; na ikiwa tunazo akili zetu timamu, hiyo ni kwa
faida yenu.

<span id="an_5:14">5:14</span> Maana mapendo ya Kristo yanatumiliki sisi
ambao tunatambua ya kwamba mtu mmoja tu amekufa kwa ajili ya wote, na
hiyo ina maana kwamba wote wanashiriki kifo chake.

<span id="an_5:15">5:15</span> Alikufa kwa ajili ya watu wote, ili
wanaoishi wasiishi kwa ajili yao wenyewe, bali kwa ajili yake yeye
aliyekufa, akafufuliwa kwa ajili yao.

<span id="an_5:16">5:16</span> Basi, tangu sasa, sisi hatumpimi mtu
yeyote kibinadamu. Hata kama kwa wakati mmoja tulimpima Kristo
kibinadamu, sasa si hivyo tena.

<span id="an_5:17">5:17</span> Mtu yeyote akiungana na Kristo huwa
kiumbe kipya, mambo ya kale yamepita, hali mpya imefika.

<span id="an_5:18">5:18</span> Yote ni kazi ya Mungu mwenye
kutupatanisha sisi naye kwa njia ya Kristo, akatupa nasi jukumu la
kuwapatanisha watu naye.

<span id="an_5:19">5:19</span> Ndiyo kusema: Mungu, amekuwa
akiupatanisha ulimwengu naye kwa njia ya Kristo, bila kutia maanani
dhambi zao binadamu. Yeye ametupa ujumbe kuhusu kuwapatanisha watu naye.

<span id="an_5:20">5:20</span> Basi, sisi tunamwakilisha Kristo, naye
Mungu mwenyewe anatutumia sisi kuwasihi ninyi. Tunawaombeni kwa niaba ya
Kristo, mpatanishwe na Mungu.

<span id="an_5:21">5:21</span> Kristo hakuwa na dhambi, lakini Mungu
alimfanya ahusike na dhambi kwa ajili yetu, ili sisi kwa kuungana naye,
tupate kuushiriki uadilifu wake Mungu.

<span id="an_6:1">6:1</span> Basi, tukiwa wafanyakazi pamoja na Mungu,
tunawasihi msikubali ile neema mliyopokea kutoka kwa Mungu ipotee bure.

<span id="an_6:2">6:2</span> Mungu asema hivi: "Wakati wa kufaa
nimekusikiliza, wakati wa wokovu nikakusaidia." Basi, sasa ndio wakati
wa kufaa, sasa ndiyo siku ya wokovu!

<span id="an_6:3">6:3</span> Kusudi tusiwe na lawama yoyote katika
utumishi wetu, hatupendi kumwekea mtu yeyote kizuio chochote.

<span id="an_6:4">6:4</span> Badala yake, tunajionyesha kuwa kweli
watumishi wa Mungu kwa kila kitu: kwa uvumilivu mwingi wakati wa mateso,
shida na taabu.

<span id="an_6:5">6:5</span> Tumepigwa, tumetiwa gerezani na kuzomewa
hadharani; tumefanya kazi tukachoka; tumekesha na kukaa bila kula.

<span id="an_6:6">6:6</span> Tunajionyesha kuwa watumishi wa Mungu kwa
usafi wa moyo, elimu, uvumilivu na wema; kwa Roho Mtakatifu, kwa upendo
usio na unafiki,

<span id="an_6:7">6:7</span> kwa ujumbe wa kweli na kwa nguvu ya Mungu.
Uadilifu ndiyo silaha yetu upande wa kulia na upande wa kushoto.

<span id="an_6:8">6:8</span> Tuko tayari kupata heshima na kudharauliwa,
kulaumiwa na kusifiwa. Twadhaniwa kuwa waongo, kumbe twasema kweli;

<span id="an_6:9">6:9</span> kama wasiojulikana, kumbe twajulikana kwa
wote, kama waliokufa, lakini mwonavyo, sisi ni wazima kabisa.

<span id="an_6:10">6:10</span> Ingawa tumeadhibiwa, hatukuuawa; ingawa
tunayo huzuni, twafurahi daima; ingawa tu maskini hohehahe, lakini
twatajirisha watu wengi; twaonekana kuwa watu tusio na chochote, kumbe
tuna kila kitu.

<span id="an_6:11">6:11</span> Ndugu Wakorintho, tumezungumza nanyi kwa
unyofu; mioyo yetu iko wazi kabisa.

<span id="an_6:12">6:12</span> Kama mnaona kuna kizuizi chochote kile,
kizuizi hicho kiko kwenu ninyi wenyewe, na si kwa upande wetu.

<span id="an_6:13">6:13</span> Sasa nasema nanyi kama watoto wangu,
wekeni mioyo yenu wazi kama nasi tulivyofanya.

<span id="an_6:14">6:14</span> Msiambatane na watu wasioamini. Je, wema
na uovu vyapatana kweli? Mwanga na giza vyawezaje kukaa pamoja?

<span id="an_6:15">6:15</span> Kristo anawezaje kupatana na Shetani?
Muumini ana uhusiano gani na asiyeamini?

<span id="an_6:16">6:16</span> Hekalu la Mungu lina uhusiano gani na
sanamu za uongo? Maana sisi ni hekalu la Mungu aliye hai. Kama Mungu
mwenyewe alivyosema: "Nitafanya makao yangu kwao, na kuishi kati yao;
Nitakuwa Mungu wao, nao watakuwa watu wangu."

<span id="an_6:17">6:17</span> Kwa hiyo Bwana asema pia: "Ondokeni kati
yao, mkajitenge nao, msiguse kitu najisi, nami nitawapokea.

<span id="an_6:18">6:18</span> Mimi nitakuwa Baba yenu, nanyi mtakuwa
watoto wangu, waume kwa wake, asema Bwana Mwenye Uwezo."

<span id="an_7:1">7:1</span> Basi, wapenzi wangu, tukiwa tumepewa ahadi
hizi zote, na tujitakase na chochote kiwezacho kuchafua miili na roho
zetu, tuwe watakatifu kabisa, na tuishi kwa kumcha Mungu.

<span id="an_7:2">7:2</span> Tunaomba mtupe nafasi mioyoni mwenu!
Hatujamkosea mtu yeyote, hatujamdhuru wala kumdanganya mtu yeyote.

<span id="an_7:3">7:3</span> Sisemi mambo haya kwa ajili ya kumhukumu
mtu; maana, kama nilivyokwisha sema, ninyi mko mioyoni mwetu, tufe
pamoja, tuishi pamoja.

<span id="an_7:4">7:4</span> Nina imani kubwa sana ninaposema nanyi;
naona fahari kubwa juu yenu! Katika taabu zetu nimepata kitulizo kikubwa
na kufurahi mno.

<span id="an_7:5">7:5</span> Hata baada ya kufika Makedonia hatukuweza
kupumzika. Kila upande tulikabiliwa na taabu: nje ugomvi; ndani hofu.

<span id="an_7:6">7:6</span> Lakini Mungu, mwenye kuwapa shime wanyonge
alitupa moyo sisi pia kwa kuja kwake Tito.

<span id="an_7:7">7:7</span> Si tu kwa kule kuja kwake Tito, bali pia
kwa sababu ya moyo mliompa ninyi. Yeye ametuarifu jinsi mnavyotamani
kuniona, jinsi mlivyo na huzuni, na mnavyotaka kunitetea. Jambo hili
linanifurahisha sana.

<span id="an_7:8">7:8</span> Maana, hata kama kwa barua ile yangu
nimewahuzunisha, sioni sababu ya kujuta. Naam, naona kwamba barua hiyo
iliwatia huzuni lakini kwa muda.

<span id="an_7:9">7:9</span> Sasa nafurahi, si kwa sababu mmehuzunika,
ila kwa kuwa huzuni yenu imewafanya mbadili nia zenu na kutubu.
Mmehuzunishwa kadiri ya mpango wa Mungu, na kwa sababu hiyo
hatukuwadhuru ninyi kwa vyovyote.

<span id="an_7:10">7:10</span> Kuwa na huzuni jinsi atakavyo Mungu,
husababisha badiliko la moyo, badiliko lenye kuleta wokovu; hivyo hakuna
sababu ya kujuta. Lakini huzuni ya kidunia huleta kifo.

<span id="an_7:11">7:11</span> Sasa mnaweza kuona matokeo ya kuona
huzuni jinsi Mungu atakavyo: ninyi mmepata kuwa sasa watu wenye
jitihada, wenye hoja, mnashtuka na kuogopa, mna bidii na mko tayari
kuona kwamba haki yatekelezwa. Ninyi mmethibitisha kwa kila njia kwamba
hamna hatia kuhusu jambo hili.

<span id="an_7:12">7:12</span> Hivyo, ingawa niliandika ile barua,
haikuwa kwa ajili ya yule aliyekosa, au kwa ajili ya yule aliyekosewa.
Niliandika kusudi ionekane wazi mbele ya Mungu jinsi mlivyo na bidii kwa
ajili yetu.

<span id="an_7:13">7:13</span> Ndiyo maana sisi tulifarijika sana. Siyo
kwamba tulifarijika tu, ila pia Tito alitufurahisha kwa furaha aliyokuwa
nayo kutokana na jinsi mlivyomchangamsha moyo.

<span id="an_7:14">7:14</span> Mimi nimewasifu sana mbele yake, na
katika jambo hilo sikudanganyika. Tumewaambieni ukweli daima, na kule
kuwasifia ninyi mbele ya Tito kumekuwa jambo la ukweli mtupu.

<span id="an_7:15">7:15</span> Hivyo upendo wake wa moyo kwenu
unaongezeka zaidi akikumbuka jinsi ninyi nyote mlivyo tayari kutii, na
jinsi mlivyomkaribisha kwa hofu nyingi na kutetemeka.

<span id="an_7:16">7:16</span> Nafurahi sana kwamba naweza kuwategemea
ninyi kabisa katika kila jambo.

<span id="an_8:1">8:1</span> Ndugu, tunapenda kuwapa habari juu ya neema
ambazo Mungu ameyajalia makanisa ya Makedonia.

<span id="an_8:2">8:2</span> Waumini wa huko walijaribiwa sana kwa
taabu; lakini furaha yao ilikuwa kubwa hivi hata wakawa wakarimu kupita
kiasi, ingawaje walikuwa maskini sana.

<span id="an_8:3">8:3</span> Naweza kushuhudia kwamba walikuwa wakarimu
kadiri ya nguvu zao na hata zaidi. Kwa hiari yao wenyewe,

<span id="an_8:4">8:4</span> walitusihi sana wapewe nafasi ya kushiriki
katika huduma hii ya kuwasaidia watu wa Mungu.

<span id="an_8:5">8:5</span> Hilo lilikuwa jambo ambalo hatukulitazamia
kabisa! Kwanza walijitolea wao wenyewe kwa Bwana, kisha wakajitolea
wenyewe kwetu pia, kufuatana na mapenzi ya Mungu.

<span id="an_8:6">8:6</span> Kwa sababu hiyo, tulimsihi Tito aliyeianza
kazi hiyo awasaidieni pia muitekeleze huduma hii ya upendo miongoni
mwenu.

<span id="an_8:7">8:7</span> Ninyi mna kila kitu: imani, uwezo wa
kusema, elimu; bidii yote ya kutenda mema, na upendo wenu kwetu. Hivyo,
tunatazamia muwe wakarimu katika huduma hii ya upendo.

<span id="an_8:8">8:8</span> Siwapi ninyi amri, lakini nataka tu
kuonyesha jinsi wengine walivyo na bidii ya kusaidia ili nipate kujua
jinsi upendo wenu ulivyo wa kweli.

<span id="an_8:9">8:9</span> Maana, ninyi mnajua neema ya Bwana wetu
Yesu Kristo: yeye, ingawa alikuwa na kila kitu, alijifanya maskini kwa
ajili yenu, ili kutokana na umaskini wake, awatajirishe.

<span id="an_8:10">8:10</span> Kuhusu jambo hili, basi, nawapeni shauri
hili: inafaa kwenu kutekeleza sasa yale mliyoanza mwaka jana. Ninyi
mlikuwa wa kwanza kuchukua hatua na kuamua kufanya hivyo.

<span id="an_8:11">8:11</span> Basi, kamilisheni shughuli hiyo; na kama
vile mlivyokuwa na hamu kubwa ya kusaidia, basi, fanyeni bidii vivyo
hivyo, kadiri ya uwezo wenu, kuikamilisha.

<span id="an_8:12">8:12</span> Maana ikiwa mtu ana moyo wa kusaidia,
Mungu hupokea kila anachoweza kutoa: hadai zaidi.

<span id="an_8:13">8:13</span> Ninyi hampaswi kuongezewa taabu kusudi
wengine wapunguziwe mzigo wao; sivyo, ila ni lazima tujali usawa na
haki.

<span id="an_8:14">8:14</span> Kila mlicho nacho sasa cha ziada
kiwasaidie wale wanaohitaji, ili nao wakati watakapokuwa na ziada,
wawasaidie ninyi katika mahitaji yenu, na hivyo kuwe na usawa.

<span id="an_8:15">8:15</span> Kama Maandiko yasemavyo: "Aliyekusanya
kwa wingi hakuwa na ziada, na yule aliyekusanya kidogo hakupungukiwa."

<span id="an_8:16">8:16</span> Namshukuru Mungu aliyeweka ndani ya moyo
wa Tito hamu hiyo niliyo nayo mimi ya kuwasaidia.

<span id="an_8:17">8:17</span> Si tu kwamba alikubali ombi letu, ila pia
alikuwa na hamu kubwa ya kusaidia, hata akaamua kwa hiari yake mwenyewe
kuja kwenu.

<span id="an_8:18">8:18</span> Pamoja naye, tunamtuma ndugu mmoja ambaye
sifa zake katika kueneza Habari Njema zimeenea katika makanisa yote.

<span id="an_8:19">8:19</span> Zaidi ya hayo, yeye amechaguliwa na
makanisa awe mwenzetu safarini wakati tunapopeleka huduma hii yetu ya
upendo, huduma tunayoifanya kwa ajili ya utukufu wa Bwana na uthibitisho
wa nia yetu njema.

<span id="an_8:20">8:20</span> Tunataka kuepa lawama zinazoweza kutokea
kuhusu usimamizi wetu juu ya zawadi hii karimu.

<span id="an_8:21">8:21</span> Nia yetu ni kufanya vema, si tu mbele ya
Bwana, lakini pia mbele ya watu.

<span id="an_8:22">8:22</span> Basi, pamoja na ndugu hao, tumemtuma
ndugu yetu mwingine ambaye mara nyingi tumempa majaribio mbalimbali,
tukamwona kuwa ni mwenye hamu kubwa ya kusaidia; hata sasa amekuwa na
moyo zaidi kwa sababu ana imani sana nanyi.

<span id="an_8:23">8:23</span> Tito ni mwenzangu; tunafanya kazi pamoja
kwa ajili yenu; lakini kuhusu hawa ndugu zetu wengine, wanaokuja pamoja
nao, hao ni wajumbe wa makanisa, na utukufu kwa Kristo.

<span id="an_8:24">8:24</span> Basi, waonyesheni uthabiti wa upendo
wenu, makanisa yapate kuona kweli kwamba fahari ninayoona juu yenu ni ya
halali.

<span id="an_9:1">9:1</span> Si lazima kuandika zaidi kuhusu huduma hiyo
yenu kwa ajili ya watu wa Mungu.

<span id="an_9:2">9:2</span> Ninajua jinsi mlivyo na moyo wa kusaidia,
na nilijivuna juu yenu kuhusu jambo hilo mbele ya watu wa Makedonia.
Niliwaambia: "Ndugu zetu wa Akaya wako tayari tangu mwaka jana." Hivyo,
moto wenu umekwisha wahimiza watu wengi zaidi.

<span id="an_9:3">9:3</span> Basi, nimewatuma ndugu zetu hao, ili fahari
yetu juu yenu ionekane kwamba si maneno matupu, na kwamba mko tayari
kabisa na msaada wenu kama nilivyosema.

<span id="an_9:4">9:4</span> Isije ikawa kwamba watu wa Makedonia
watakapokuja pamoja nami tukawakuta hamko tayari, hapo sisi
tutaaibika--bila kutaja aibu mtakayopata ninyi wenyewe--kwa sababu
tutakuwa tumewatumainia kupita kiasi.

<span id="an_9:5">9:5</span> Kwa hiyo, nimeona ni lazima kuwaomba hawa
ndugu watutangulie kuja kwenu, wapate kuweka tayari zawadi yenu kubwa
mliyoahidi; nayo ionyeshe kweli kwamba ni zawadi iliyotolewa kwa hiari
na si kwa kulazimishwa.

<span id="an_9:6">9:6</span> Kumbukeni: "Apandaye kidogo huvuna kidogo;
apandaye kwa wingi huvuna kwa wingi."

<span id="an_9:7">9:7</span> Kila mmoja, basi, na atoe kadiri
alivyoamua, kwa moyo na wala si kwa huzuni au kwa kulazimishwa, maana
Mungu humpenda yule mwenye kutoa kwa furaha.

<span id="an_9:8">9:8</span> Mungu anaweza kuwapeni ninyi zaidi ya yale
mnayoyahitaji, mpate daima kuwa na kila kitu mnachohitaji, na hivyo
mzidi kusaidia katika kila kazi njema.

<span id="an_9:9">9:9</span> Kama yasemavyo Maandiko Matakatifu: "Yeye
hutoa kwa ukarimu, huwapa maskini, wema wahudumu milele."

<span id="an_9:10">9:10</span> Na Mungu ampaye mkulima mbegu na mkate
kwa chakula, atawapa ninyi pia mbegu mnazohitaji, na atazifanya ziote,
ziwe na kuwapa mavuno mengi ya ukarimu wenu.

<span id="an_9:11">9:11</span> Yeye atawatajirisha ninyi daima kwa kila
kitu, ili watu wapate kumshukuru Mungu kwa ajili ya zawadi zenu
wanazozipokea kwa mikono yetu.

<span id="an_9:12">9:12</span> Maana huduma hii takatifu mnayoifanya si
tu kwamba itasaidia mahitaji ya watu wa Mungu, bali pia itasababisha
watu wengi wamshukuru Mungu.

<span id="an_9:13">9:13</span> Kutokana na uthibitisho unaoonyeshwa kwa
huduma hii yetu, watu watamtukuza Mungu kwa sababu ya uaminifu wenu kwa
Habari Njema ya Kristo mnayoiungama, na pia kwa sababu ya ukarimu
mnaowapa wao na watu wote.

<span id="an_9:14">9:14</span> Kwa hiyo watawaombea ninyi kwa moyo kwa
sababu ya neema ya pekee aliyowajalieni Mungu.

<span id="an_9:15">9:15</span> Tumshukuru Mungu kwa ajili ya zawadi yake
isiyo na kifani!

<span id="an_10:1">10:1</span> Mimi Paulo mwenyewe ambaye naonekana kuwa
mpole nikiwa pamoja nanyi, lakini mkali wakati nikiwa mbali nanyi,
nawasihini kwa huruma na wema wake Kristo.

<span id="an_10:2">10:2</span> Nawaombeni msinisababishe kuwa mkali
wakati nitakapokuja, maana nina hakika naweza kuwa mkali kwa wote wale
wanaotudhania kwamba tunaishi kidunia.

<span id="an_10:3">10:3</span> Kweli tunaishi duniani, lakini hatupigani
vita kidunia.

<span id="an_10:4">10:4</span> Maana, silaha tunazotumia katika vita
vyetu si silaha za kidunia, ila ni nguvu za Mungu zenye kuharibu ngome
zote. Tunaharibu hoja zote za uongo,

<span id="an_10:5">10:5</span> na kubomoa kila kizuizi cha majivuno
kilichowekwa kuipinga elimu ya Mungu; tunaziteka fikira zote na
kuzifanya zimtii Kristo.

<span id="an_10:6">10:6</span> Mkisha kuwa wakamilifu katika kutii, sisi
tuko tayari kuadhibu kila namna ya kutotii.

<span id="an_10:7">10:7</span> Ninyi hutazama mambo kwa nje tu. Je, yupo
mtu yeyote anayedhani kwamba yeye ni wa Kristo? Sawa! Basi, afikirie
vilevile kwamba sisi pia ni wa Kristo kama yeye alivyo wa Kristo.

<span id="an_10:8">10:8</span> Hata kama nimezidi katika kujivuna kwangu
juu ya ule uwezo aliotupa--uwezo wa kuwajenga na sio wa kubomoa--hata
hivyo sijutii hata kidogo.

<span id="an_10:9">10:9</span> Sipendi mfikiri kwamba nataka kuwatisha
ninyi kwa barua zangu.

<span id="an_10:10">10:10</span> Mtu anaweza kusema: "Barua za Paulo ni
kali na zenye maneno mazito, lakini yeye mwenyewe anapokuwa pamoja nasi
ni mtu dhaifu, na hata anapoongea maneno yake ni kama si kitu."

<span id="an_10:11">10:11</span> Mtu asemaye hivyo heri akumbuke kwamba
hakuna tofauti ya yale tunayoandika katika barua wakati tuko mbali, na
yale tutakayofanya wakati tutakapokuwa nanyi.

<span id="an_10:12">10:12</span> Kwa vyovyote hatungethubutu kujiweka au
kujilinganisha na wale watu wanaojisifia wenyewe. Watu wenye kujifanya
wao kuwa kipimo cha kujipimia, na watu wanaojilinganisha wenyewe kwa
wenyewe, ni wapumbavu.

<span id="an_10:13">10:13</span> Lakini sisi hatutajivuna kupita kiasi;
kujivuna huko kutabaki katika kile kipimo cha kazi aliyotukabidhi Mungu,
kazi ambayo tunaifanya pia kwenu.

<span id="an_10:14">10:14</span> Na kwa vile ninyi mu katika mipaka
hiyo, hatukuipita tulipokuja kwenu, tukiwaleteeni Habari Njema juu ya
Kristo.

<span id="an_10:15">10:15</span> Basi, hatujivunii kazi waliyofanya
wengine zaidi ya kipimo tulichopewa; ila tunatumaini kwamba imani yenu
itazidi miongoni mwenu kufuatana na kipimo alichotuwekea Mungu.

<span id="an_10:16">10:16</span> Hapo tutaweza kuihubiri Habari Njema
katika nchi nyingine, mbali nanyi; na haitakuwa shauri la kujivunia kazi
waliyofanya watu wengine mahali pengine.

<span id="an_10:17">10:17</span> Lakini kama yasemavyo Maandiko: "Mwenye
kuona fahari na aone fahari juu ya alichofanya Bwana."

<span id="an_10:18">10:18</span> Anayekubaliwa si yule anayejisifu
mwenyewe, bali yule anayesifiwa na Bwana.

<span id="an_11:1">11:1</span> Laiti mngenivumilia kidogo, hata kama
mimi ni mjinga kiasi fulani! Naam, nivumilieni kidogo.

<span id="an_11:2">11:2</span> Ninawaoneeni wivu lakini ni wivu wa
Mungu; maana ninyi ni kama bikira safi niliyemposa kwa mwanamume mmoja
tu ambaye ndiye Kristo.

<span id="an_11:3">11:3</span> Lakini naogopa kwamba, kama vile yule
nyoka kwa hila zake za uongo alimdanganya Hawa, fikira zenu zaweza
kupotoshwa, mkauacha uaminifu wenu wa kweli kwa Kristo.

<span id="an_11:4">11:4</span> Maana mtu yeyote ajaye na kumhubiri Yesu
aliye tofauti na yule tuliyemhubiri, ninyi mwampokea kwa mikono miwili;
au mnakubali roho au habari njema tofauti kabisa na ile mliyopokea
kutoka kwetu!

<span id="an_11:5">11:5</span> Sidhani kwamba mimi ni mdogo kuliko hao
"mitume wakuu."

<span id="an_11:6">11:6</span> Labda sina ufasaha wa lugha, lakini elimu
ninayo; jambo hili tumelionyesha wazi kwenu, kila mahali na kila wakati.

<span id="an_11:7">11:7</span> Mimi niliihubiri kwenu Habari Njema ya
Mungu bila kudai mshahara; nilijinyenyekeza ili nipate kuwakweza ninyi.
Je, nilifanya vibaya?

<span id="an_11:8">11:8</span> Nilipofanya kazi kati yenu, mahitaji
yangu yaligharimiwa na makanisa mengine. Kwa namna moja au nyingine
niliwapokonya wao mali yao nipate kuwatumikia ninyi.

<span id="an_11:9">11:9</span> Nilipokuwa nanyi sikumsumbua mtu yeyote
nilipohitaji fedha; ndugu waliotoka Makedonia waliniletea kila kitu
nilichohitaji. Nilikuwa mwangalifu sana nisiwe mzigo kwa namna yoyote
ile, na nitaendelea kufanya hivyo.

<span id="an_11:10">11:10</span> Naahidi kwa ule ukweli wa Kristo ulio
ndani yangu, kwamba hakuna kitakachoweza kunizuia kujivunia jambo hilo
popote katika Akaya.

<span id="an_11:11">11:11</span> Kwa nini nasema hivyo? Kwa sababu eti
siwapendi ninyi? Mungu anajua kwamba nawapenda!

<span id="an_11:12">11:12</span> Nitaendelea kufanya kama ninavyofanya
sasa, ili nisiwape nafasi wale wanaotafuta nafasi, nafasi ya kujivuna
kwamba eti wanafanya kazi kama sisi.

<span id="an_11:13">11:13</span> Maana, hao ni mitume wa uongo,
wafanyakazi wadanganyifu wanojisingizia kuwa mitume wa Kristo.

<span id="an_11:14">11:14</span> Wala si ajabu, maana hata Shetani
mwenyewe hujisingizia kuwa malaika wa mwanga!

<span id="an_11:15">11:15</span> Kwa hiyo si jambo la kushangaza ikiwa
na hao watumishi wake wanajisingizia kuwa watumishi wa haki. Mwisho wao
watapata kile wanachostahili kufuatana na matendo yao.

<span id="an_11:16">11:16</span> Tena nasema: Mtu asinifikirie kuwa
mpumbavu. Lakini kama mkifikiri hivyo, basi, nichukueni kama mpumbavu
ili nami nipate kuwa na cha kujivunia angaa kidogo.

<span id="an_11:17">11:17</span> Ninachosema sasa si kile alichoniagiza
Bwana; kuhusu jambo hili la kujivuna, nasema tu kama mtu mpumbavu.

<span id="an_11:18">11:18</span> Maadam wengi hujivuna kwa sababu za
kidunia, nami pia nitajivuna.

<span id="an_11:19">11:19</span> Ninyi ni wenye busara, ndiyo maana hata
mnawavumilia wapumbavu!

<span id="an_11:20">11:20</span> Mnamvumilia hata mtu anayewafanya ninyi
watumwa, mtu mwenye kuwanyonya, mwenye kuwakandamiza, mwenye kuwadharau
na kuwapiga usoni!

<span id="an_11:21">11:21</span> Kwa aibu nakubali kwamba sisi tulikuwa
dhaifu. Iwe iwavyo, lakini kama kuna mtu yeyote anayethubutu kujivunia
kitu--nasema kama mtu mpumbavu--mimi nathubutu pia.

<span id="an_11:22">11:22</span> Je, wao ni Waebrania? Hata mimi. Je,
wao ni Waisraeli? Hata mimi. Wao ni wazawa wa Abrahamu? Hata mimi.

<span id="an_11:23">11:23</span> Wao ni watumishi wa Kristo? Hata
mimi--nanena hayo kiwazimu--ni mtumishi wa Kristo zaidi kuliko wao. Mimi
nimefanya kazi ngumu zaidi, nimekaa gerezani mara nyingi zaidi,
nimepigwa mara nyingi zaidi na nimekaribia kifo mara nyingi.

<span id="an_11:24">11:24</span> Mara tano nilichapwa vile viboko
thelathini na tisa vya Wayahudi.

<span id="an_11:25">11:25</span> Nilipigwa viboko mara tatu, nilipigwa
mawe mara moja; mara tatu nilivunjikiwa meli baharini, na humo nikakesha
usiku kucha na kushinda mchana kutwa.

<span id="an_11:26">11:26</span> Kila mara safarini nimekabiliwa na
hatari za mafuriko ya mito, na hatari za wanyama; hatari kutoka kwa
wananchi wenzangu na kutoka kwa watu wa mataifa mengine; hatari za
mjini, hatari za porini, hatari za baharini, hatari kutoka kwa ndugu wa
uongo

<span id="an_11:27">11:27</span> Nimefanya kazi na kutaabika, nimekesha
bila usingizi mara nyingi; nimekuwa na njaa na kiu; mara nyingi
nimefunga na kukaa katika baridi bila nguo.

<span id="an_11:28">11:28</span> Na, licha ya mengine mengi, kila siku
nakabiliwa na shughuli za makanisa yote.

<span id="an_11:29">11:29</span> Kama mtu yeyote ni dhaifu, nami pia ni
dhaifu; mtu yeyote akikwazwa, nami pia huwa na wasiwasi.

<span id="an_11:30">11:30</span> Ikinilazimu kujivuna, basi, nitajivunia
udhaifu wangu.

<span id="an_11:31">11:31</span> Mungu na Baba wa Bwana Yesu--jina lake
litukuzwe milele--yeye anajua kwamba sisemi uongo.

<span id="an_11:32">11:32</span> Nilipokuwa Damasko, mkuu wa mkoa,
aliyekuwa chini ya mfalme Areta, alikuwa akiulinda mji wa Damasko ili
apate kunikamata.

<span id="an_11:33">11:33</span> Lakini, ndani ya kapu kubwa,
niliteremshwa nje kupitia katika nafasi ukutani, nikachopoka mikononi
mwake.

<span id="an_12:1">12:1</span> Nitajivuna basi, ingawa haifai! Lakini
sasa nitasema juu ya maono na ufunuo alivyonijalia Bwana.

<span id="an_12:2">12:2</span> Namjua mtu mmoja Mkristo, ambaye miaka
kumi na minne iliyopita alinyakuliwa mpaka katika mbingu ya tatu. (Sijui
kama alikuwa huko kwa mwili au kwa roho; Mungu ajua.)

<span id="an_12:3">12:3</span> Narudia: najua kwamba mtu huyo
alinyakuliwa mpaka peponi. (Lakini sijui kama alikuwa huko kwa mwili au
kwa roho; Mungu ajua.)

<span id="an_12:4">12:4</span> Huko akasikia mambo ya siri ambayo
binadamu hastahili kuyatamka.

<span id="an_12:5">12:5</span> Basi, nitajivunia juu ya mtu wa namna
hiyo, na si juu yangu mimi binafsi, isipokuwa tu juu ya udhaifu wangu.

<span id="an_12:6">12:6</span> Kama ningetaka kujivuna singekuwa
mpumbavu hata kidogo, maana ningekuwa nasema ukweli mtupu. Lakini
sitajivuna; sipendi mtu anifikirie zaidi ya vile anavyoona na kusikia
kutoka kwangu.

<span id="an_12:7">12:7</span> Lakini, kusudi mambo haya makuu
niliyofunuliwa yasinifanye nilewe majivuno, nilipewa maumivu mwilini
kama mwiba, mjumbe wa Shetani mwenye kunipiga nisijivune kupita kiasi.

<span id="an_12:8">12:8</span> Nilimsihi Bwana mara tatu kuhusu jambo
hili ili linitoke.

<span id="an_12:9">12:9</span> Lakini akaniambia: "Neema yangu inatosha
kwa ajili yako; maana uwezo wangu hukamilishwa zaidi katika udhaifu."
Basi, ni radhi kabisa kujivunia udhaifu wangu ili uwezo wake Kristo ukae
juu yangu.

<span id="an_12:10">12:10</span> Kwa hiyo nakubali kwa radhi udhaifu,
madharau, taabu, udhalimu na mateso, kwa ajili ya Kristo; maana
ninapokuwa dhaifu, ndipo ninapokuwa na nguvu.

<span id="an_12:11">12:11</span> Nimekuwa kama mpumbavu, lakini, ninyi
mmenilazimisha kuwa hivyo. Ninyi ndio mngalipaswa kunisifu. Maana,
ingawa mimi si kitu, kwa vyovyote, mimi si mdogo zaidi kuliko hao
"mitume wakuu."

<span id="an_12:12">12:12</span> Miujiza na maajabu yaonyeshayo wazi
kwamba mimi ni mtume yalifanyika miongoni mwenu kwa uvumilivu wote.

<span id="an_12:13">12:13</span> Je, mlipungukiwa nini zaidi kuliko
makanisa mengine, isipokuwa tu kwamba mimi kwa upande wangu
sikuwasumbueni kupata msaada wenu? Samahani kwa kuwakoseeni haki hiyo!

<span id="an_12:14">12:14</span> Sasa niko tayari kabisa kuja kwenu mara
ya tatu, na sitawasumbua. Maana ninachotafuta si mali zenu, bali ni
ninyi wenyewe. Ni kawaida ya wazazi kuwawekea watoto wao akiba, na si
watoto kuwawekea wazazi wao.

<span id="an_12:15">12:15</span> Mimi ni radhi kabisa kutumia nilicho
nacho, na hata kujitolea mimi mwenyewe kabisa, kwa faida ya roho zenu.
Je, mtanipenda kidogo ati kwa kuwa mimi nawapenda ninyi mno?

<span id="an_12:16">12:16</span> Basi, mtakubali kwamba sikuwa mzigo
kwenu. Lakini labda mtu mwingine atasema: "Kwa vile Paulo ni mwerevu,
amewafanyieni ulaghai."

<span id="an_12:17">12:17</span> Je, mimi niliwanyonyeni kwa njia ya
mjumbe yeyote niliyemtuma kwenu?

<span id="an_12:18">12:18</span> Mimi nilimwita Tito, nikamtuma kwenu na
ndugu yetu mwingine. Je, Tito aliwanyonyeni? Je, hamjui kwamba sisi
tumekuwa tukiongozwa na roho yuleyule, na mwenendo wetu ni mmoja?

<span id="an_12:19">12:19</span> Labda mnafikiri kwamba mpaka sasa
tumekuwa tukijitetea wenyewe mbele yenu! Lakini, tunasema mambo haya
mbele ya Mungu, tukiwa tumeungana na Kristo. Mambo hayo, yote, wapenzi
wangu, ni kwa ajili ya kuwajenga ninyi.

<span id="an_12:20">12:20</span> Naogopa, huenda nitakapokuja kwenu
nitawakuta katika hali nisiyopenda, nami itanilazimu kuwa katika hali
msiyoipenda. Naogopa huenda kukawa na ugomvi, wivu, uhasama, ubishi,
masengenyano, kunong'ona, majivuno na fujo kati yenu.

<span id="an_12:21">12:21</span> Naogopa huenda hapo nitakapokuja safari
ijayo Mungu wangu atanifanya niaibike mbele yenu, nami nitaomboleza kwa
ajili ya wengi wa wale waliotenda dhambi lakini hawakujutia huo uchafu,
tamaa zao mbaya na uzinzi waliokuwa wamefanya.

<span id="an_13:1">13:1</span> Hii ni mara yangu ya tatu kuja kwenu.
"Kila tatizo litatatuliwa kwa ushahidi wa watu wawili au watatu," yasema
Maandiko.

<span id="an_13:2">13:2</span> Nilikwisha sema, na kama ilivyokuwa
safari ya pili, sasa nasema tena nikiwa mbali: wale wote waliotenda uovu
bila kutubu, na pia wale wengine, nitakapokuja, watakiona cha mtema
kuni.

<span id="an_13:3">13:3</span> Mtajionea wenyewe kwamba Kristo anasema
ndani yangu. Kwenu Kristo si dhaifu; bali nguvu yake yafanya kazi
miongoni mwenu.

<span id="an_13:4">13:4</span> Maana hata kama alisulubiwa kwa sababu ya
udhaifu, lakini sasa anaishi kwa uwezo wa Mungu. Sisi pia tu dhaifu kwa
kuungana naye lakini tutaishi naye kwa uwezo wa Mungu kwa ajili yenu.

<span id="an_13:5">13:5</span> Jichunguzeni ninyi wenyewe mpate kujua
kama kweli mnayo imani. Jichunguzeni ninyi wenyewe. Je, hamjui kwamba
Kristo Yesu yumo ndani yenu? Kama sivyo, basi ninyi mmeshindwa.

<span id="an_13:6">13:6</span> Lakini natumaini kwamba ninyi mnajua kuwa
sisi hatukushindwa.

<span id="an_13:7">13:7</span> Tunamwomba Mungu msifanye uovu wowote,
lakini si kusudi tuonekane kama watu waliokwisha faulu, bali mpate
kutenda mema, hata kama sisi tunaonekana kuwa tumeshindwa.

<span id="an_13:8">13:8</span> Maana hatuwezi kuupinga ukweli; uwezo
tulio nao ni wa kuuendeleza ukweli.

<span id="an_13:9">13:9</span> Tunafurahi kwamba sisi tu dhaifu, lakini
ninyi mna nguvu; kwa hiyo tunaomba mpate kuwa wakamilifu.

<span id="an_13:10">13:10</span> Basi, ninaandika barua hii nikiwa
mbali, ili nitakapofika kwenu nisilazimike kuwa mkali kwenu kwa kutumia
ule uwezo alionipa Bwana; naam, uwezo wa kujenga na si wa kubomoa.

<span id="an_13:11">13:11</span> Kwa sasa, ndugu, kwaherini! Muwe na
ukamilifu, shikeni mashauri yangu, muwe na nia moja; kaeni kwa amani.
Naye Mungu wa mapendo na amani atakuwa pamoja nanyi.

<span id="an_13:12">13:12</span> Salimianeni kwa ishara ya upendo.

<span id="an_13:13">13:13</span> (G13-12) Watu wote wa Mungu huku
wanawasalimuni.

<span id="an_13:14">13:14</span> (G13-13) Neema ya Bwana Yesu Kristo na
upendo wa Mungu na umoja wa Roho Mtakatifu, viwe nanyi nyote.

------------------------------------------------------------------------

[Next: Galatians](gal)
