[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](heb)  [Next](pe1.md) 

------------------------------------------------------------------------

### Swahili Bible: James

<span id="an_1:1">1:1</span> Mimi Yakobo, mtumishi wa Mungu na wa Bwana
Yesu Kristo, nawaandikia ninyi, makabila kumi na mawili, yaliyotawanyika
ulimwenguni! Salaam!

<span id="an_1:2">1:2</span> Ndugu zangu, muwe na furaha mnapopatwa na
majaribu mbalimbali,

<span id="an_1:3">1:3</span> kwani mwajua kwamba imani yenu ikisha
stahimili, itawapatieni uvumilivu.

<span id="an_1:4">1:4</span> Muwe na hakika kwamba uvumilivu wenu
utawategemeza mpaka mwisho, mpate kuwa wakamilifu na watimilifu, bila
kupungukiwa chochote.

<span id="an_1:5">1:5</span> Lakini kama mmoja wenu ametindikiwa hekima,
basi, anapaswa kumwomba Mungu ambaye atampatia; kwani Mungu huwapa wote
kwa wingi na kwa ukarimu.

<span id="an_1:6">1:6</span> Lakini anapaswa kuomba kwa imani bila
mashaka yoyote. Mtu aliye na mashaka ni kama mawimbi ya bahari ambayo
husukumwa na kutupwatupwa na upepo.

<span id="an_1:7">1:7</span> Mtu wa namna hiyo, mwenye nia mbili na
asiye na msimamo katika mwenendo wake wote,

<span id="an_1:8">1:8</span> asidhani ya kwamba atapata chochote kile
kutoka kwa Bwana.

<span id="an_1:9">1:9</span> Ndugu aliye maskini anapaswa kufurahi
wakati Mungu anapomkweza,

<span id="an_1:10">1:10</span> naye tajiri anapaswa kufurahi
anaposhushwa na Mungu. Maana tajiri atatoweka kama ua la porini.

<span id="an_1:11">1:11</span> Jua huchomoza na kwa joto lake kali
hukausha mimea, nayo maua yake huanguka, na uzuri wake wote huharibika.
Vivyo hivyo, tajiri ataangamizwa katika shughuli zake.

<span id="an_1:12">1:12</span> Heri mtu anayebaki mwaminifu katika
majaribu, kwani akisha stahimili atapewa tuzo la uzima ambalo Mungu
aliwaahidia wale wanaompenda.

<span id="an_1:13">1:13</span> Kama mtu akijaribiwa, asiseme:
"Ninajaribiwa na Mungu." Maana Mungu hawezi kujaribiwa na uovu, wala
yeye hamjaribu mtu yeyote.

<span id="an_1:14">1:14</span> Lakini mtu hujaribiwa anapovutwa na
kunaswa na tamaa zake mbaya.

<span id="an_1:15">1:15</span> Tamaa ikiiva huzaa dhambi; nayo dhambi
ikikomaa huzaa kifo.

<span id="an_1:16">1:16</span> Ndugu zangu wapenzi, msidanganyike!

<span id="an_1:17">1:17</span> Kila kipaji chema na kila zawadi kamilifu
hutoka mbinguni; hutoka kwa Baba, Muumba wa mianga, ambaye habadiliki
wala hana alama yoyote ya ugeugeu.

<span id="an_1:18">1:18</span> Kwa kupenda kwake mwenyewe alituzaa kwa
neno lake la ukweli, ili tuwe namna ya matunda ya kwanza miongoni mwa
viumbe vyake.

<span id="an_1:19">1:19</span> Ndugu zangu wapenzi, kumbukeni jambo
hili! Kila mtu na awe mwepesi wa kusikia lakini asiwe mwepesi wa kusema
wala mwepesi wa kukasirika.

<span id="an_1:20">1:20</span> Mwenye hasira hawezi kutimiza matakwa ya
Mungu yaliyo ya haki.

<span id="an_1:21">1:21</span> Kwa hiyo, tupilieni mbali mwenendo mchafu
na tabia zote mbovu; jiwekeni chini ya Mungu na kupokea ule ujumbe
uliopandwa mioyoni mwenu, ambao waweza kuziokoa nafsi zenu.

<span id="an_1:22">1:22</span> Msijidanganye wenyewe kwa kusikiliza tu
neno lake, bali litekelezeni kwa vitendo.

<span id="an_1:23">1:23</span> Yeyote anayesikiliza hilo neno lakini
halitekelezi, huyo ni kama mtu anayejiangalia sura yake mwenyewe katika
kioo.

<span id="an_1:24">1:24</span> Hujiangalia mwenyewe, kisha huenda zake,
na mara husahau jinsi alivyo.

<span id="an_1:25">1:25</span> Lakini mtu anayeangalia kwa makini sheria
kamilifu ambayo huwapa watu uhuru, mtu anayeendelea kuizingatia, na si
kuisikia tu na kuisahau baadaye, bali anaitekeleza, mtu huyo atabarikiwa
katika kila kitu anachofanya.

<span id="an_1:26">1:26</span> Kama mtu akijiona kuwa ni mtu mwenye
dini, lakini hawezi kuutawala ulimi wake, dini yake haifai kitu, na
anajidanganya mwenyewe.

<span id="an_1:27">1:27</span> Dini iliyo safi na isiyo na hitilafu
mbele ya Mungu Baba ni hii: Kuwasaidia yatima na wajane katika shida
zao, na kujilinda mwenyewe usichafuliwe na ulimwengu huu.

<span id="an_2:1">2:1</span> Ndugu zangu, mkiwa mnamwamini Bwana Yesu
Kristo, Bwana wa utukufu, msiwabague watu kamwe.

<span id="an_2:2">2:2</span> Tuseme mtu mmoja ambaye amevaa pete ya
dhahabu na mavazi nadhifu anaingia katika mkutano wenu, na papo hapo
akaingia mtu maskini aliyevaa mavazi machafu.

<span id="an_2:3">2:3</span> Ikiwa mtamstahi zaidi yule aliyevaa mavazi
ya kuvutia na kumwambia: "Keti hapa mahali pazuri," na kumwambia yule
maskini: "Wewe, simama huko," au "Keti hapa sakafuni miguuni pangu,"

<span id="an_2:4">2:4</span> je, huo si ubaguzi kati yenu? Je, na huo
uamuzi wenu haujatokana na fikira mbaya?

<span id="an_2:5">2:5</span> Ndugu zangu wapenzi, sikilizeni! Mungu
amechagua watu ambao ni maskini katika ulimwengu huu ili wapate kuwa
matajiri katika imani na kupokea Utawala aliowaahidia wale wanaompenda.

<span id="an_2:6">2:6</span> Lakini ninyi mnawadharau watu maskini! Je,
matajiri si ndio wanaowakandamizeni na kuwapeleka mahakamani?

<span id="an_2:7">2:7</span> Je, si haohao wanaolitukana hilo jina lenu
zuri mlilopewa?

<span id="an_2:8">2:8</span> Kama mnaitimiza ile sheria ya Utawala kama
ilivyoandikwa katika Maandiko Matakatifu: "Mpende binadamu mwenzako kama
unavyojipenda wewe mwenyewe", mtakuwa mnafanya vema kabisa.

<span id="an_2:9">2:9</span> Lakini mkiwabagua watu, basi, mwatenda
dhambi, nayo Sheria inawahukumu ninyi kuwa mna hatia.

<span id="an_2:10">2:10</span> Anayevunja amri mojawapo ya Sheria,
atakuwa na hatia ya kuivunja Sheria yote.

<span id="an_2:11">2:11</span> Maana yuleyule aliyesema: "Usizini,"
alisema pia "Usiue". Kwa hiyo, hata ikiwa hukuzini lakini umeua, wewe
umeivunja Sheria.

<span id="an_2:12">2:12</span> Basi, semeni na kutenda kama watu
watakaohukumiwa kwa sheria iletayo uhuru.

<span id="an_2:13">2:13</span> Maana, Mungu hatakuwa na huruma
atakapomhukumu mtu asiyekuwa na huruma. Lakini huruma hushinda hukumu.

<span id="an_2:14">2:14</span> Ndugu zangu, kuna faida gani mtu kusema
ana imani, lakini haonyeshi kwa vitendo? Je, hiyo imani yawezaje
kumwokoa?

<span id="an_2:15">2:15</span> Tuseme kaka au dada hana nguo au chakula.

<span id="an_2:16">2:16</span> Yafaa kitu gani ninyi kuwaambia hao:
"Nendeni salama mkaote moto na kushiba," bila kuwapatia mahitaji yao ya
maisha?

<span id="an_2:17">2:17</span> Vivyo hivyo, imani peke yake bila matendo
imekufa.

<span id="an_2:18">2:18</span> Lakini mtu anaweza kusema: "Wewe unayo
imani, mimi ninayo matendo!" Haya! Nionyeshe jinsi mtu anavyoweza kuwa
na imani bila matendo, nami nitakuonyesha imani yangu kwa matendo yangu.

<span id="an_2:19">2:19</span> Je, wewe unaamini kwamba yuko Mungu
mmoja? Sawa! Lakini hata pepo huamini hilo, na hutetemeka kwa hofu.

<span id="an_2:20">2:20</span> Mpumbavu wee! Je, wataka kuonyeshwa
kwamba imani bila matendo imekufa?

<span id="an_2:21">2:21</span> Je, Abrahamu baba yetu alipataje
kukubalika mbele yake Mungu? Kwa matendo yake, wakati alipomtoa mwanae
Isaka sadaka juu ya madhabahu.

<span id="an_2:22">2:22</span> Waona basi, kwamba imani yake iliandamana
na matendo yake; imani yake ilikamilishwa kwa matendo yake.

<span id="an_2:23">2:23</span> Hivyo yakatimia yale Maandiko Matakatifu
yasemayo: "Abrahamu alimwamini Mungu na kwa imani yake akakubaliwa kuwa
mtu mwadilifu; na hivyo Abrahamu akaitwa rafiki wa Mungu."

<span id="an_2:24">2:24</span> Mnaona basi, kwamba mtu hukubaliwa kuwa
mwadilifu kwa matendo yake na si kwa imani peke yake.

<span id="an_2:25">2:25</span> Ilikuwa vivyo hivyo kuhusu yule malaya
Rahabu; yeye alikubaliwa kuwa mwadilifu kwa sababu aliwapokea wale
wapelelezi na kuwasaidia waende zao kwa kupitia njia nyingine.

<span id="an_2:26">2:26</span> Basi, kama vile mwili bila roho umekufa,
vivyo hivyo imani bila matendo imekufa.

<span id="an_3:1">3:1</span> Ndugu zangu, wengi wenu msiwe walimu. Kama
mjuavyo, sisi walimu tutapata hukumu kubwa zaidi kuliko wengine.

<span id="an_3:2">3:2</span> Lakini kama mtu hakosi katika usemi wake,
basi, huyo ni mkamilifu, na anaweza kutawala nafsi yake yote.

<span id="an_3:3">3:3</span> Sisi huwatia farasi lijamu kinywani mwao
ili watutii; na kwa njia hiyo twaweza kuwaongoza kokote tunakotaka.

<span id="an_3:4">3:4</span> Meli nazo pia, ingawa ni kubwa sana, na
husukumwa na upepo mkali, huweza kugeuzwa kwa usukani mdogo sana,
zikaelekea kokote nahodha anakotaka.

<span id="an_3:5">3:5</span> Vivyo hivyo, ulimi, ingawa ni kiungo kidogo
cha mwili, hujisifia makuu sana. Moto mdogo waweza kuteketeza msitu
mkubwa.

<span id="an_3:6">3:6</span> Hali kadhalika ulimi ni kama moto. Umejaa
maovu chungu nzima, unayo nafasi yake katika miili yetu na hueneza ubaya
katika nafsi zetu zote. Huteketeza maisha yetu yote kwa moto utokao
Jehanamu kwenyewe.

<span id="an_3:7">3:7</span> Binadamu anaweza kuwafuga wanyama, na
amefaulu kufuga viumbe vyote--wanyama wa mwituni, ndege, nyoka na viumbe
vya baharini.

<span id="an_3:8">3:8</span> Lakini hakuna mtu aliyeweza kuufuga ulimi.
Ulimi ni kitu kiovu, hakitawaliki, na kimejaa sumu inayoua.

<span id="an_3:9">3:9</span> Kwa ulimi sisi twamshukuru Bwana na Baba
yetu. Kwa ulimi huohuo twawalaani watu, watu ambao wameumbwa kwa mfano
wa Mungu.

<span id="an_3:10">3:10</span> Maneno ya laana na ya kusifia hutoka
katika kinywa kimoja. Ndugu zangu, mambo haya hayapaswi kuwa hivyo.

<span id="an_3:11">3:11</span> Je, chemchemi moja yaweza kutoa maji
matamu na maji machungu pamoja?

<span id="an_3:12">3:12</span> Ndugu zangu, je, mti wa mtini waweza
kuzaa zeituni? Au, mzabibu waweza kuzaa tini? Chemchemi ya maji ya
chumvi haiwezi kutoa maji matamu.

<span id="an_3:13">3:13</span> Je, ni nani mwenye hekima na akili
miongoni mwenu? Basi, aonyeshe jambo hilo kwa mwenendo wake mzuri na kwa
matendo yake mema yanayofanyika kwa unyenyekevu na hekima.

<span id="an_3:14">3:14</span> Lakini ikiwa mioyo yenu imejaa wivu,
chuki na ubinafsi, basi, msijisifu na kusema uongo dhidi ya ukweli.

<span id="an_3:15">3:15</span> Hekima ya namna hiyo haitoki juu
mbinguni; hekima hiyo ni ya ulimwengu, na ya kidunia, tena ni ya
kishetani.

<span id="an_3:16">3:16</span> Maana popote palipo na wivu na ubinafsi
hapo pana fujo na kila aina ya uovu.

<span id="an_3:17">3:17</span> Lakini hekima itokayo juu mbinguni,
kwanza ni safi; inapenda amani, upole na huwajali watu; imejaa huruma na
huzaa matunda ya matendo mema; haina ubaguzi wala unafiki.

<span id="an_3:18">3:18</span> Uadilifu ni mazao ya mbegu ambazo wapenda
amani hupanda katika amani.

<span id="an_4:1">4:1</span> Mapigano na magombano yote kati yenu
yanatoka wapi? Hutoka katika tamaa zenu mbaya ambazo hupigana daima
ndani yenu.

<span id="an_4:2">4:2</span> Mnatamani vitu na kwa vile hamvipati mko
tayari kuua; mwatamani sana kupata vitu, lakini hamvipati, hivyo
mnagombana na kupigana. Hampati kile mnachotaka kwa sababu hamkiombi kwa
Mungu.

<span id="an_4:3">4:3</span> Tena, mnapoomba hampati kwa sababu mnaomba
kwa nia mbaya; mnaomba ili mpate kutosheleza tamaa zenu.

<span id="an_4:4">4:4</span> Ninyi ni watu msio na uaminifu kama
wazinzi. Je, hamjui kwamba kuwa rafiki wa ulimwengu ni kuwa adui wa
Mungu? Yeyote anayetaka kuwa rafiki wa ulimwengu anajifanya adui wa
Mungu.

<span id="an_4:5">4:5</span> Msifikiri kwamba Maandiko Matakatifu
yamesema maneno ya bure, yanaposema: "Roho ambaye Mungu amemweka ndani
yetu ana wivu mkubwa."

<span id="an_4:6">4:6</span> Lakini, neema tunayopewa na Mungu ina nguvu
zaidi; kama yasemavyo Maandiko: "Mungu huwapinga wenye majivuno lakini
huwapa neema wanyenyekevu."

<span id="an_4:7">4:7</span> Basi, jiwekeni chini ya Mungu; mpingeni
Ibilisi naye atawakimbieni.

<span id="an_4:8">4:8</span> Mkaribieni Mungu, naye atakuja karibu
nanyi. Osheni mikono yenu enyi wakosefu! Safisheni mioyo yenu enyi
wanafiki!

<span id="an_4:9">4:9</span> Oneni huzuni, lieni na kuomboleza; kicheko
chenu na kiwe kilio; na furaha yenu iwe huzuni kubwa.

<span id="an_4:10">4:10</span> Nyenyekeeni mbele ya Bwana, naye
atawainueni.

<span id="an_4:11">4:11</span> Ndugu, msilaumiane ninyi kwa ninyi.
Anayemlaumu ndugu yake na kumhukumu, huyo huilaumu na kuihukumu Sheria.
Kama ukiihukumu Sheria, basi, wewe huitii Sheria, bali waihukumu.

<span id="an_4:12">4:12</span> Mungu peke yake ndiye mwenye kuweka
Sheria na kuhukumu. Ni yeye peke yake anayeweza kuokoa na kuangamiza.
Basi, wewe ni nani hata umhukumu binadamu mwenzako?

<span id="an_4:13">4:13</span> Basi, sasa sikilizeni ninyi mnaosema:
"Leo au kesho tutakwenda katika mji fulani na kukaa huko mwaka mzima
tukifanya biashara na kupata faida."

<span id="an_4:14">4:14</span> Ninyi hamjui hata maisha yenu
yatakavyokuwa kesho! Ninyi ni kama ukungu unaotokea kwa muda mfupi tu na
kutoweka tena.

<span id="an_4:15">4:15</span> Mngalipaswa kusema: "Bwana akitujalia
tutaishi na tutafanya hiki au kile."

<span id="an_4:16">4:16</span> Lakini sasa mwajivuna na kujigamba;
majivuno ya namna hiyo ni mabaya.

<span id="an_4:17">4:17</span> Basi, mtu ambaye hafanyi lile jambo jema
analojua kwamba anapaswa kulifanya, anatenda dhambi.

<span id="an_5:1">5:1</span> Na sasa sikilizeni enyi matajiri! Lieni na
kuomboleza kwa sababu ya taabu zitakazowajieni.

<span id="an_5:2">5:2</span> Mali zenu zimeoza, na nguo zenu zimeliwa na
nondo.

<span id="an_5:3">5:3</span> Dhahabu yenu na fedha vimeota kutu, na kutu
hiyo itakuwa ushahidi dhidi yenu, nayo itakula miili yenu kama vile
moto. Ninyi mmejilundikia mali katika siku hizi za mwisho!

<span id="an_5:4">5:4</span> Hamkuwalipa mishahara watumishi waliofanya
kazi katika mashamba yenu. Sikilizeni malalamiko yao! Kilio cha hao
wanaovuna mashamba yenu kimefika masikioni mwa Bwana, Mwenye Nguvu.

<span id="an_5:5">5:5</span> Mmeishi duniani maisha ya kujifurahisha na
ya anasa. Mmejinenepesha tayari kwa siku ya kuchinjwa.

<span id="an_5:6">5:6</span> Mmemhukumu na kumwua mtu asiye na hatia,
naye hakuwapigeni.

<span id="an_5:7">5:7</span> Basi, ndugu zangu, muwe na subira mpaka
Bwana atakapokuja. Tazameni mkulima anavyongoja kwa subira mimea yake
itoe mavuno mazuri. Yeye hungojea kwa subira mvua za masika na za vuli.

<span id="an_5:8">5:8</span> Nanyi pia mnapaswa kuwa na subira;
imarisheni mioyo yenu, maana siku ya kuja kwake Bwana inakaribia.

<span id="an_5:9">5:9</span> Ndugu zangu, msinung'unikiane ninyi kwa
ninyi msije mkahukumiwa na Mungu. Hakimu yu karibu, tayari kuingia.

<span id="an_5:10">5:10</span> Ndugu, mkitaka kuona mfano wa subira na
uvumilivu katika mateso, fikirini juu ya manabii ambao walinena kwa jina
la Bwana.

<span id="an_5:11">5:11</span> Tunawaita hao wenye heri kwa sababu
walivumilia. Mmesikia habari za uvumilivu wa Yobu, na mnajua jinsi Bwana
alivyomtendea mwishoni. Maana Bwana amejaa huruma na rehema.

<span id="an_5:12">5:12</span> Zaidi ya hayo yote, ndugu zangu, msiape
kwa mbingu, wala kwa dunia, wala kwa kitu kingine chochote. Semeni
"Ndiyo" kama maana yenu ni ndiyo, na "La" kama maana yenu ni la, na hapo
hamtahukumiwa na Mungu.

<span id="an_5:13">5:13</span> Je, pana mtu yeyote miongoni mwenu aliye
na shida? Anapaswa kusali. Je, yuko mwenye furaha? Anapaswa kuimba
nyimbo za sifa.

<span id="an_5:14">5:14</span> Je, yuko mgonjwa kati yenu? Anapaswa
kuwaita wazee wa kanisa, nao watamwombea na kumpaka mafuta kwa jina la
Bwana.

<span id="an_5:15">5:15</span> Wakiomba kwa imani mgonjwa ataponyeshwa;
Bwana atampatia nafuu, na dhambi alizotenda zitaondolewa.

<span id="an_5:16">5:16</span> Basi, ungamanianeni dhambi zenu, na
ombeaneni, ili mpate kuponywa. Sala ya mtu mwema ina nguvu ya kutenda
mengi.

<span id="an_5:17">5:17</span> Eliya alikuwa binadamu kama sisi. Aliomba
kwa moyo mvua isinyeshe, nayo haikunyesha nchini kwa muda wa miaka
mitatu na miezi sita.

<span id="an_5:18">5:18</span> Kisha akaomba tena, mvua ikanyesha kutoka
angani na nchi ikatoa mazao yake.

<span id="an_5:19">5:19</span> Ndugu zangu, mmoja wenu akipotoka kuhusu
ukweli, na mwingine akamrudisha,

<span id="an_5:20">5:20</span> fahamuni kwamba, huyo anayemrudisha
mwenye dhambi kutoka njia yake ya upotovu, ataiokoa roho yake kutoka
kifo, na dhambi nyingi zitaondolewa.

------------------------------------------------------------------------

[Next: 1 Peter](pe1.md)
