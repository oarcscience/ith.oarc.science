[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](jo2)  [Next](jde.md) 

------------------------------------------------------------------------

### Swahili Bible: 3 John

<span id="an_1:1">1:1</span> Mimi mzee nakuandikia wewe Gayo, rafiki
yangu, ninayekupenda kweli.

<span id="an_1:2">1:2</span> Mpenzi wangu, nakutakia mafanikio mema ya
kila aina; nakutakia afya njema ya mwili kama ulivyo nayo rohoni.

<span id="an_1:3">1:3</span> Nimefurahi sana ndugu kadhaa walipofika
hapa, wakaiambia juu ya uaminifu wako kuhusu ukweli; naam, wewe unaishi
daima katika ukweli.

<span id="an_1:4">1:4</span> Hakuna kitu kinachonifurahisha zaidi kuliko
kusikia kwamba watoto wangu wanaishi katika ukweli.

<span id="an_1:5">1:5</span> Mpenzi wangu, wewe ni mwaminifu kila mara
unapowahudumia ndugu, hata kama ni wageni.

<span id="an_1:6">1:6</span> Ndugu hao wamelieleza kanisa hapa habari za
upendo wako. Tafadhali uwasaidie waendelee na safari yao kwa namna
itakayompendeza Mungu,

<span id="an_1:7">1:7</span> Maana wanaanza safari yao katika utumishi
wa Kristo bila kupokea msaada wowote kutoka kwa watu wasioamini.

<span id="an_1:8">1:8</span> Basi, sisi tunapaswa kuwasaidia watu hawa,
ili nasi tupate kushiriki katika kazi yao kwa ajili ya ukweli.

<span id="an_1:9">1:9</span> Niliandika barua fupi kwa hilo kanisa;
lakini Diotrefe, ambaye hupenda kuwa kiongozi wao, hataki kabisa
kunisikiliza.

<span id="an_1:10">1:10</span> Basi, nitakapokuja nitayafichua mambo
yote anayofanya, maneno mabaya anayotutolea na uongo anaosema juu yetu.
Isitoshe, yeye hukataa kuwakaribisha hao ndugu walio safarini, na hata
huwazuia watu wengine wanaotaka kuwakaribisha, na hujaribu kuwafukuzia
nje ya kanisa.

<span id="an_1:11">1:11</span> Mpenzi wangu, usifuate mfano mbaya, bali
mfano mwema. Kila atendaye mema ni wa Mungu; lakini anayetenda mabaya
hajapata kumwona Mungu.

<span id="an_1:12">1:12</span> Kila mtu anamsifu Demetrio; naam, ukweli
wenyewe unamsifu. Nasi pia tunatoa ushahidi wetu juu yake, nawe wajua
kwamba tunachosema ni kweli.

<span id="an_1:13">1:13</span> Ninayo bado mengi ya kukwambia, lakini
sipendi kuyaandika kwa kalamu na wino.

<span id="an_1:14">1:14</span> Natumaini kukuona karibuni na hapo
tutazungumza ana kwa ana. (G1-15) Nakutakia amani. Rafiki zako
wanakusalimu. Wasalimu rafiki zetu wote kila mmoja binafsi.

------------------------------------------------------------------------

[Next: Jude](jde.md)
