[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](phi)  [Next](th1.md) 

------------------------------------------------------------------------

### Swahili Bible: Colossians

<span id="an_1:1">1:1</span> Mimi Paulo, mtume wa Kristo Yesu kwa
mapenzi ya Mungu, na ndugu Timotheo,

<span id="an_1:2">1:2</span> tunawaandikia ninyi watu wa Mungu huko
Kolosai, ndugu zetu waaminifu katika kuungana na Kristo. Tunawatakieni
neema na amani kutoka kwa Mungu Baba yetu.

<span id="an_1:3">1:3</span> Daima tunamshukuru Mungu, Baba wa Bwana
wetu Yesu Kristo, wakati tunapowaombea.

<span id="an_1:4">1:4</span> Maana tumesikia juu ya imani yenu katika
Kristo Yesu na juu ya upendo wenu kwa watu wote wa Mungu.

<span id="an_1:5">1:5</span> Wakati ujumbe ule wa kweli, yaani Habari
Njema, ilipowafikieni kwa mara ya kwanza, mlipata kusikia juu ya lile
tumaini linalopatikana kwake. Kwa sababu hiyo imani na upendo wenu
vinategemea jambo lile mnalotumainia ambalo mmewekewa salama mbinguni.

<span id="an_1:6">1:6</span> Habari Njema inazidi kuzaa matunda na
kuenea ulimwenguni kote kama vile ilivyofanya kwenu ninyi tangu siku ile
mliposikia juu ya neema ya Mungu na kuitambua ilivyo kweli.

<span id="an_1:7">1:7</span> Mlijifunza juu ya neema ya Mungu kutoka kwa
Epafra, mtumishi mwenzetu, ambaye ni mfanyakazi mwaminifu wa Kristo kwa
niaba yetu.

<span id="an_1:8">1:8</span> Yeye alitupa habari za upendo wenu
mliojaliwa na Roho.

<span id="an_1:9">1:9</span> Kwa sababu hiyo tumekuwa tukiwaombeeni
daima tangu tulipopata habari zenu. Tunamwomba Mungu awajazeni ujuzi
kamili wa mapenzi yake, awajazeni hekima yote na elimu iletwayo na Roho
wake.

<span id="an_1:10">1:10</span> Hapo mtaweza kuishi kama anavyotaka Bwana
na kutenda daima yanayompendeza. Maisha yenu yatakuwa yenye matunda ya
kila namna ya matendo mema na mtazidi kukua katika kumjua Mungu.

<span id="an_1:11">1:11</span> Mungu awajalieni nguvu kwa uwezo wake
mtukufu ili mweze kustahimili kila kitu kwa uvumilivu.

<span id="an_1:12">1:12</span> Na kwa furaha, mshukuruni Baba
aliyewawezesha ninyi kuwa na sehemu yenu katika mambo yale Mungu
aliyowawekea watu wake katika utawala wa mwanga.

<span id="an_1:13">1:13</span> Yeye alituokoa katika nguvu ya giza,
akatuleta salama katika ufalme wa Mwanae mpenzi,

<span id="an_1:14">1:14</span> ambaye kwa njia yake tunakombolewa, yaani
dhambi zetu zinaondolewa.

<span id="an_1:15">1:15</span> Kristo ni mfano wa Mungu asiyeonekana; ni
mzaliwa wa kwanza wa viumbe vyote.

<span id="an_1:16">1:16</span> Maana kwa njia yake vitu vyote viliumbwa
duniani na mbinguni, vitu vinavyoonekana na visivyoonekana: wenye enzi,
watawala, wakuu na wenye mamlaka. Vyote viliumbwa kwa njia yake na kwa
ajili yake.

<span id="an_1:17">1:17</span> Kristo alikuwako kabla ya vitu vyote; kwa
kuungana naye, vyote vyadumu mahali pake.

<span id="an_1:18">1:18</span> Yeye ni kichwa cha mwili wake, yaani
kanisa; yeye ni chanzo cha uhai wa huo mwili. Yeye ndiye mwanzo, mzaliwa
wa kwanza aliyefufuliwa kutoka wafu, ili awe na nafasi ya kwanza katika
vitu vyote.

<span id="an_1:19">1:19</span> Maana Mungu alipenda utimilifu wote uwe
ndani yake.

<span id="an_1:20">1:20</span> Kwa njia yake Mungu alivipatanisha naye
vitu vyote naam, viumbe vyote mbinguni na duniania; alileta amani kwa
damu ya Kristo msalabani.

<span id="an_1:21">1:21</span> Hapo kwanza ninyi pia mlikuwa mbali na
Mungu na mlikuwa adui zake kwa sababu ya fikira zenu na matendo yenu
maovu.

<span id="an_1:22">1:22</span> Lakini sasa, kwa kifo cha Mwanae
aliyeishi hapa duniani, Mungu amewapatanisha naye, kusudi awalete mbele
yake mkiwa watakatifu, safi na bila lawama.

<span id="an_1:23">1:23</span> Mnapaswa, lakini kuendelea kuwa imara na
thabiti katika imani hiyo, na msikubali kusukumwa mbali na tumaini lile
mlilopata wakati mlipoisikia Habari Njema. Mimi Paulo nimekuwa mtumishi
wa hiyo Habari Njema ambayo imekwisha hubiriwa kila kiumbe duniani.

<span id="an_1:24">1:24</span> Na sasa nafurahi kuteseka kwa ajili yenu,
maana kwa mateso yangu hapa duniani, nasaidia kukamilisha kile
kilichopungua bado katika mateso ya Kristo kwa ajili ya mwili wake,
yaani kanisa.

<span id="an_1:25">1:25</span> Nami nimefanywa kuwa mtumishi wa kanisa
kufuatana na mpango wake Mungu ambao alinikabidhi kwa faida yenu. Mpango
wenyewe ni kuutangaza kwa ukamilifu ujumbe wake,

<span id="an_1:26">1:26</span> ambao ni siri aliyowaficha binadamu wote
tangu milele, lakini sasa amewajulisha watu wake.

<span id="an_1:27">1:27</span> Mpango wa Mungu ni kuwajulisha watu wake
siri hii kuu na tukufu ambayo ni kwa ajili ya watu wote. Na, siri
yenyewe ndiyo hii: Kristo yuko ndani yenu, na jambo hilo lamaanisha
kwamba ninyi mtaushiriki utukufu wa Mungu.

<span id="an_1:28">1:28</span> Kwa sababu hiyo tunamhubiri Kristo kwa
watu wote; tunawaonya na kuwafundisha wote kwa hekima yote, ili tuweze
kumleta kila mmoja mbele ya Mungu akiwa amekomaa katika kuungana na
Kristo.

<span id="an_1:29">1:29</span> Kwa madhumuni hayo mimi nafanya kazi na
kujitahidi nikiitumia nguvu kuu ya Kristo ifanyayo kazi ndani yangu.

<span id="an_2:1">2:1</span> Napenda mjue jinsi ninavyofanya kazi kwa
bidii kwa ajili yenu, kwa ajili ya watu wa Laodikea na kwa ajili ya wote
ambao hawajapata kuniona kwa macho.

<span id="an_2:2">2:2</span> Nafanya hivi kusudi mioyo yao ifarijiwe na
kuvutwa pamoja katika upendo, ili wajazwe uthabiti mwingi uletwao na
elimu ya kweli. Hapo wataijua siri ya Mungu ambayo ni Kristo mwenyewe.

<span id="an_2:3">2:3</span> Ndani yake zimefichika hazina zote za
hekima na elimu.

<span id="an_2:4">2:4</span> Basi, nawaambieni, msikubali kudanganywa na
mtu yeyote kwa maneno ya uongo hata kama ni ya kuvutia sana.

<span id="an_2:5">2:5</span> Maana, ingawa mimi niko mbali nanyi kwa
mwili, lakini niko pamoja nanyi kwa roho, na ninafurahi kuona uthabiti
kamili mnaosimama nao pamoja katika imani yenu kwa Kristo.

<span id="an_2:6">2:6</span> Maadamu ninyi mmemkubali Kristo Yesu kuwa
Bwana, basi, ishini katika muungano naye.

<span id="an_2:7">2:7</span> Mnapaswa kuwa na mizizi ndani yake,
kujijenga juu yake na kuwa imara katika imani yenu kama mlivyofundishwa.
Muwe na shukrani tele.

<span id="an_2:8">2:8</span> Angalieni basi, mtu asiwapotoshe kwa
udanganyifu mtupu wa hekima ya kibinadamu, ambayo chanzo chake ni
mafundisho ya mapokeo ya watu na ya pepo watawala, na wala si Kristo
mwenyewe!

<span id="an_2:9">2:9</span> Maana, ndani yake Kristo katika ubinadamu
wake, umo ukamilifu wote wa Mungu,

<span id="an_2:10">2:10</span> nanyi mmepewa uzima kamili katika
kuungana naye. Yeye yuko juu ya pepo watawala wote na wakuu wote.

<span id="an_2:11">2:11</span> Katika kuungana na Kristo ninyi
mlitahiriwa, lakini si kwa tohara ifanywayo na watu, bali inayofanywa na
Kristo mwenyewe, na ambayo inahusikana na kukombolewa kutoka katika utu
wa dhambi.

<span id="an_2:12">2:12</span> Maana, mlipobatizwa mlizikwa pamoja na
Kristo, na katika ubatizo, mlifufuliwa pia pamoja naye kwa imani yenu
katika nguvu ya Mungu ambaye alimfufua Kristo kutoka wafu.

<span id="an_2:13">2:13</span> Wakati mmoja nanyi mlikuwa mmekufa kwa
sababu ya makosa yenu na kwa sababu ninyi mlikuwa watu wa mataifa
mengine. Lakini Mungu amewapa ninyi uzima pamoja na Kristo. Mungu
ametusamehe dhambi zetu zote;

<span id="an_2:14">2:14</span> alifutilia mbali ile hati ya deni
iliyokuwa inatukabili na masharti yake, na kuifuta kabisa kwa kuipigilia
msalabani.

<span id="an_2:15">2:15</span> Juu ya msalaba Kristo aliwapokonya nguvu
zao hao pepo watawala na wakuu; aliwafanya kuwa kitu cha fedheha
hadharani kwa kuwaburuta kama mateka katika msafara wa ushindi wake.

<span id="an_2:16">2:16</span> Kwa hiyo, basi, msikubali kupewa masharti
na mtu yeyote kuhusu vyakula au vinywaji, siku za sherehe, sikukuu ya
Mwezi mpya au Sabato.

<span id="an_2:17">2:17</span> Mambo ya aina hiyo ni kivuli tu cha yale
yatakayokuja; ukweli wenyewe ndiye Kristo.

<span id="an_2:18">2:18</span> Msikubali kuhukumiwa na mtu yeyote
anayejitakia kuwa wa maana kwa sababu ya maono ya pekee na ambaye
anasisitiza juu ya unyenyekevu wa uongo na ibada kwa malaika. Mtu wa
namna hiyo amepumbazika kwa fikira danganifu za kidunia

<span id="an_2:19">2:19</span> na amejitenga na Kristo aliye kichwa cha
huo mwili. Chini ya uongozi wa Kristo, mwili wote unalishwa na
kuunganishwa pamoja kwa viungo na mishipa yake, nao hukua kama atakavyo
Mungu.

<span id="an_2:20">2:20</span> Ninyi mmekufa pamoja na Kristo na
kukombolewa kutoka nguvu za pepo watawala wa ulimwengu. Kwa nini, basi,
kuishi tena kama vile mngekuwa wa ulimwengu huu? Ya nini kuwekewa
masharti:

<span id="an_2:21">2:21</span> "Msishike hiki," "Msionje kile," "Msiguse
kile!"

<span id="an_2:22">2:22</span> Mambo hayo yote yanahusika na vitu vyenye
kuharibika mara tu vinapotumiwa; hayo ni maagizo na mafundisho ya
kibinadamu tu.

<span id="an_2:23">2:23</span> Kweli, masharti hayo yaonekana kuwa ya
hekima katika namna ya ibada ya kujitakia wenyewe, unyenyekevu wa uongo
na kuutendea mwili kwa ukali; lakini kwa kweli, haifai chochote kuzuia
tamaa za mwili.

<span id="an_3:1">3:1</span> Basi, ikiwa mmefufuka pamoja na Kristo,
panieni mambo ya juu, kule Kristo aliko, ameketi upande wa kulia wa
Mungu.

<span id="an_3:2">3:2</span> Muwe na hamu ya mambo ya huko juu, na siyo
mambo ya hapa duniani.

<span id="an_3:3">3:3</span> Maana ninyi mmekufa na uzima wenu umefichwa
pamoja na Kristo katika Mungu.

<span id="an_3:4">3:4</span> Uzima wenu halisi ni Kristo, na wakati
atakapotokea ndipo nanyi pia mtakapotokea pamoja naye katika utukufu.

<span id="an_3:5">3:5</span> Basi, komesheni kabisa kila kitu kilicho
ndani yenu ambacho chahusika na mambo ya kidunia: uasherati, uchafu,
shauku, tamaa mbaya na uchu (ambao ni sawa na kuabudu sanamu).

<span id="an_3:6">3:6</span> Kwa sababu ya mambo hayo hasira ya Mungu
huwajia wote wanaomwasi.

<span id="an_3:7">3:7</span> Wakati mmoja ninyi pia mliishi kufuatana na
mambo hayo, mlipotawaliwa nayo.

<span id="an_3:8">3:8</span> Lakini sasa mnapaswa kuachana na mambo haya
yote: hasira, tamaa, uovu; kufuru au maneno yasiyofaa yasitoke kamwe
vinywani mwenu.

<span id="an_3:9">3:9</span> Msiambiane uongo, kwani ninyi mmekwisha vua
ule utu wa kale pamoja na matendo yake yote,

<span id="an_3:10">3:10</span> mkavaa utu mpya. Huu unaendelea
kurekebishwa na Mungu, Muumba wake, kadiri ya mfano wake, ili mpate
kumjua Mungu kwa ukamilifu.

<span id="an_3:11">3:11</span> Katika hali hii, hakuna tena tofauti kati
ya Mgiriki na Myahudi, aliyetahiriwa na asiyetahiriwa, msomi na asiye
msomi, mtumwa na mtu aliye huru. Kristo ni kila kitu, na yumo katika
yote.

<span id="an_3:12">3:12</span> Ninyi ni watu wake Mungu; yeye aliwapenda
na kuwateua. Kwa hiyo basi, vaeni moyo wa huruma, wema, unyenyekevu,
upole na uvumilivu.

<span id="an_3:13">3:13</span> Vumilianeni na kusameheana iwapo mmoja
wenu analo jambo lolote dhidi ya mwenzake. Mnapaswa kusameheana kama
Bwana alivyowasamehe ninyi.

<span id="an_3:14">3:14</span> Zaidi ya hayo yote, zingatieni upendo
kwani upendo huunganisha kila kitu katika umoja ulio kamili.

<span id="an_3:15">3:15</span> Nayo amani ya Kristo itawale mioyoni
mwenu; maana kwa ajili hiyo ninyi mmeitwa katika mwili huo mmoja. Tena
muwe na shukrani!

<span id="an_3:16">3:16</span> Ujumbe wa Kristo ukae ndani yenu pamoja
na utajiri wake wote. Fundishaneni na kushauriana kwa hekima yote.
Imbeni zaburi, nyimbo na tenzi za kiroho; mwimbieni Mungu mioyoni mwenu
kwa shukrani.

<span id="an_3:17">3:17</span> Na, kila mfanyacho kwa neno au tendo,
fanyeni vyote kwa jina la Bwana Yesu na kumshukuru Mungu Baba kwa njia
yake.

<span id="an_3:18">3:18</span> Enyi akina mama, watiini waume zenu,
kwani ndivyo apendavyo Bwana.

<span id="an_3:19">3:19</span> Nanyi waume, wapendeni wake zenu, na
msiwe wakali kwao.

<span id="an_3:20">3:20</span> Enyi watoto, watiini wazazi wenu daima
maana hiyo humpendeza Bwana.

<span id="an_3:21">3:21</span> Nanyi wazazi, msiwachukize watoto wenu,
la sivyo watakata tamaa.

<span id="an_3:22">3:22</span> Enyi watumwa, watiini wakuu wenu wa
kidunia katika mambo yote, na si tu wakati wanapowatazama kwa kuwa
mnataka kujipendekeza kwao; ila fanyeni hivyo kwa moyo wote, kwa sababu
ya kumcha Bwana.

<span id="an_3:23">3:23</span> Kila mfanyalo, fanyeni kwa moyo wote, kwa
sababu ya Bwana na si kwa ajili ya mtu.

<span id="an_3:24">3:24</span> Kumbukeni kwamba atawapeni tuzo lile
alilowawekea watu wake. Mtumikieni Kristo Bwana!

<span id="an_3:25">3:25</span> Atendaye mabaya atalipwa kufuatana na
ubaya wake; Mungu hana ubaguzi.

<span id="an_4:1">4:1</span> Nanyi wakuu, watendeeni watumwa wenu kwa
uadilifu na haki, mkikumbuka kwamba nanyi pia mnaye Bwana mbinguni.

<span id="an_4:2">4:2</span> Dumuni katika sala, na mnaposali muwe
waangalifu, mkimshukuru Mungu.

<span id="an_4:3">4:3</span> Vilevile, mtuombee sisi pia ili Mungu atupe
fursa ya kuuhubiri ujumbe wake kuhusu siri ya Kristo. Kwa ajili hiyo
mimi niko sasa kifungoni.

<span id="an_4:4">4:4</span> Basi, ombeni ili niweze kusema kama
inavyonipasa na kwa namna itakayodhihirisha siri hiyo.

<span id="an_4:5">4:5</span> Muwe na hekima katika uhusiano wenu na watu
wasioamini, mkitumia vizuri kila nafasi mliyo nayo.

<span id="an_4:6">4:6</span> Mazungumzo yenu yanapaswa kuwa daima mema
na ya kuvutia, na mnapaswa kujua jinsi ya kumjibu vizuri kila mmoja.

<span id="an_4:7">4:7</span> Ndugu yetu mpenzi Tukiko, mfanyakazi
mwaminifu na mtumishi mwenzetu katika kazi ya Bwana, atawapeni habari
zangu zote.

<span id="an_4:8">4:8</span> Ndiyo maana namtuma, ili aichangamshe mioyo
yenu kwa kuwaambieni habari zetu.

<span id="an_4:9">4:9</span> Anakuja pamoja na Onesimo, ndugu yetu
mpenzi na mwaminifu, ambaye ni mwananchi mwenzenu. Watawapeni habari za
mambo yote yanayofanyika hapa.

<span id="an_4:10">4:10</span> Aristarko, ambaye yuko kifungoni pamoja
nami, anawasalimuni; hali kadhalika Marko, binamu yake Barnaba,
(mmekwisha pata maagizo juu yake; akifika kwenu mkaribisheni).

<span id="an_4:11">4:11</span> Naye Yoshua aitwaye Yusto, anawasalimuni.
Miongoni mwa Wayahudi waliokwisha pokea imani, hawa tu peke yao, ndio
wanaofanya kazi pamoja nami kwa ajili ya Utawala wa Mungu; nao wamekuwa
msaada mkubwa kwangu.

<span id="an_4:12">4:12</span> Epafra, mwananchi mwenzenu na mtumishi wa
Kristo Yesu anawasalimuni. Daima anawaombeeni ninyi kwa bidii ili mpate
kusimama imara, mkomae na kuwa thabiti kabisa katika mambo yote
anayotaka Mungu.

<span id="an_4:13">4:13</span> Naweza kushuhudia kwamba anafanya kazi
kwa bidii kwa ajili yenu na kwa ajili ya watu wa Laodikea na Hierapoli.

<span id="an_4:14">4:14</span> Luka, daktari wetu mpenzi, na Dema,
wanawasalimuni.

<span id="an_4:15">4:15</span> Salamu zetu kwa ndugu zetu wa Laodikea;
msalimuni dada Nimfa pamoja na jumuiya yote ya waumini inayokutana
nyumbani kwake.

<span id="an_4:16">4:16</span> Mkisha soma barua hii, hakikisheni kwamba
inasomwa na Wakristo wa Laodikea; na ninyi fanyeni mpango mpate kuisoma
barua waliyoipata kwao.

<span id="an_4:17">4:17</span> Mwambieni Arkipo aitekeleze vizuri ile
huduma aliyokabidhiwa na Bwana.

<span id="an_4:18">4:18</span> Naandika haya kwa mkono wangu mwenyewe:
Salamu kutoka kwangu, mimi Paulo. Kumbukeni kwamba niko kifungoni. Neema
ya Mungu iwe nanyi.

------------------------------------------------------------------------

[Next: 1 Thessalonians](th1.md)
