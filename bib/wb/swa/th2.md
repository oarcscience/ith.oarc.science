[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](th1)  [Next](ti1.md) 

------------------------------------------------------------------------

### Swahili Bible: 2 Thessalonians

<span id="an_1:1">1:1</span> Mimi Paulo, Silwano na Timotheo
tunawaandikia ninyi jumuiya ya kanisa la Thesalonike, ambao ni watu wake
Mungu Baba yetu na wa Bwana Yesu Kristo.

<span id="an_1:2">1:2</span> Tunawatakieni neema na amani kutoka kwa
Mungu Baba yetu na kwa Bwana Yesu Kristo.

<span id="an_1:3">1:3</span> Ndugu, tunapaswa kushukuru Mungu daima kwa
ajili yenu. Inafaa kwetu kufanya hivyo kwani imani yenu inakua sana na
kupendana kwenu kunaongezeka sana.

<span id="an_1:4">1:4</span> Ndio maana sisi tunajivunia ninyi katika
makanisa ya Mungu. Tunaona fahari juu ya jinsi mnavyoendelea kuamini na
kustahimili katika udhalimu wote na mateso mnayopata.

<span id="an_1:5">1:5</span> Hayo yote yanathibitisha kwamba hukumu ya
Mungu ni ya haki, na matokeo yake ninyi mtastahili Utawala wake ambao
kwa ajili yake mnateseka.

<span id="an_1:6">1:6</span> Mungu atafanya jambo la haki: atawalipa
mateso wale wanaowatesa ninyi,

<span id="an_1:7">1:7</span> na kuwapeni nafuu ninyi mnaoteseka, na sisi
pia. Atafanya jambo hilo wakati Bwana atakapotokea kutoka mbinguni
pamoja na malaika wake na wakuu

<span id="an_1:8">1:8</span> na miali ya moto, kuwaadhibu wale
wanaomkataa Mungu na wale wasiotii Habari Njema ya Bwana wetu Yesu.

<span id="an_1:9">1:9</span> Adhabu yao itakuwa kuangamizwa milele na
kutengwa mbali na utukufu wake mkuu,

<span id="an_1:10">1:10</span> wakati atakapokuja Siku ile kupokea
utukufu kutoka kwa watu wake na heshima kutoka kwa wote wanaoamini.
Ninyi pia mtakuwa miongoni mwao, kwani mmeuamini ule ujumbe
tuliowaletea.

<span id="an_1:11">1:11</span> Ndiyo maana tunawaombeeni daima.
Tunamwomba Mungu wetu awawezeshe muyastahili maisha aliyowaitia myaishi.
Tunamwomba, kwa uwezo wake, atimize nia yenu ya kutenda mema na
kukamilisha kazi yenu ya imani.

<span id="an_1:12">1:12</span> Kwa namna hiyo, jina la Bwana wetu Yesu
litapata utukufu kutoka kwenu, nanyi mtapata utukufu kutoka kwake kwa
neema ya Mungu wetu na ya Bwana Yesu Kristo.

<span id="an_2:1">2:1</span> Sasa yahusu kuja kwake Bwana wetu Yesu
Kristo na kukusanywa kwetu pamoja tukae naye. Ndugu, tunawaombeni sana

<span id="an_2:2">2:2</span> msifadhaike upesi moyoni, na wala msitiwe
wasiwasi kwa sababu ya madai kwamba Siku ya Bwana imekwisha fika. Labda
inadhaniwa kwamba jambo hili limetokana na uaguzi fulani, mahubiri au
barua inayosemekana kuwa imetoka kwetu.

<span id="an_2:3">2:3</span> Msikubali kudanganywa na mtu yeyote kwa
namna yoyote ile. Maana Siku hiyo haitakuja mpaka kwanza ule Uasi Mkuu
utokee na yule Mwovu aonekane ambaye mwisho wake ni kuangamizwa kabisa.

<span id="an_2:4">2:4</span> Yeye atapinga kila kitu wanachokiona watu
kuwa ni mungu, au wanachokiabudu. Naam, hata ataingia na kuketi ndani ya
Hekalu la Mungu akijidai kuwa Mungu.

<span id="an_2:5">2:5</span> Je, hamkumbuki kwamba niliwaambieni haya
yote wakati nilipokuwa pamoja nanyi?

<span id="an_2:6">2:6</span> Lakini kuna kitu kinachomzuia sasa, nanyi
mwakijua kitu hicho. Basi, huyo Mwovu ataonekana wakati wake ufaao.

<span id="an_2:7">2:7</span> Hata hivyo, Mwovu huyo aliyefichika
anafanya kazi sasa, lakini hataonekana mpaka yule anayemzuia aondolewe.

<span id="an_2:8">2:8</span> Hapo ndipo Mwovu atakapotokea; lakini Bwana
Yesu anapokuja atamuua kwa pumzi ya kinywa chake na kumwangamiza kwa
mng'ao wa kuja kwake.

<span id="an_2:9">2:9</span> Huyo Mwovu atakuja na nguvu za Shetani na
kufanya kila namna ya miujiza na maajabu ya uongo,

<span id="an_2:10">2:10</span> na kutumia udanganyifu wa kila namna kwa
wale walio katika mkumbo wa kupotea. Hao watapotea kwa sababu
hawakuupokea na kuupenda ule ukweli ili waokolewe.

<span id="an_2:11">2:11</span> Ndiyo maana Mungu amewaweka chini ya
nguvu ya upotovu, wauamini uongo.

<span id="an_2:12">2:12</span> Matokeo yake ni kwamba wote wasioamini
ukweli, ila wafurahia dhambi, watahukumiwa.

<span id="an_2:13">2:13</span> Tunapaswa kumshukuru Mungu daima kwa
ajili yenu ninyi ndugu, ninyi mnaopendwa na Bwana, kwa maana Mungu
amewateua tangu mwanzo mpate kuokolewa kwa nguvu ya Roho mfanywe watu
wake watakatifu kwa imani yenu katika ukweli.

<span id="an_2:14">2:14</span> Mungu aliwaitieni jambo hili kwa njia ya
Habari Njema tuliyowahubirieni; aliwaiteni mpate kupokea sehemu yenu
katika utukufu wa Bwana wetu Yesu Kristo.

<span id="an_2:15">2:15</span> Basi, ndugu, simameni imara na zingatieni
yale mafundisho tuliyowafundisheni kwa mahubiri yetu na barua zetu.

<span id="an_2:16">2:16</span> Tunamwomba Bwana wetu Yesu Kristo
mwenyewe na Mungu Baba yetu ambaye alitupenda, na kwa neema yake
akatujalia faraja ya milele na tumaini jema,

<span id="an_2:17">2:17</span> aifariji mioyo yenu na kuwaimarisheni ili
mweze daima kutenda na kusema yaliyo mema.

<span id="an_3:1">3:1</span> Hatimaye, ndugu, tuombeeni ili ujumbe wa
Bwana uzidi kuenea upesi na kupokelewa kwa heshima kama vile ulivyo kati
yenu.

<span id="an_3:2">3:2</span> Ombeni pia ili Mungu atuokoe na watu
wapotovu na waovu, maana si wote wanaoamini ujumbe huu.

<span id="an_3:3">3:3</span> Lakini Bwana ni mwaminifu. Yeye
atawaimarisheni na kuwalinda salama na yule Mwovu.

<span id="an_3:4">3:4</span> Naye Bwana anatupatia tumaini kubwa juu
yenu, na hatuna shaka kwamba mnafanya na mtaendelea kufanya yale
tuliyowaambieni.

<span id="an_3:5">3:5</span> Bwana aiongoze mioyo yenu katika upendo wa
Mungu na katika uvumilivu tunaopewa na Kristo.

<span id="an_3:6">3:6</span> Ndugu, tunawaamuru kwa jina la Bwana wetu
Yesu Kristo, mjiepushe na ndugu wote walio wavivu na ambao hawafuati
maagizo tuliyowapa.

<span id="an_3:7">3:7</span> Ninyi wenyewe mnajua kwamba mnapaswa
kufuata mfano wetu. Sisi tulipokuwa nanyi hatukuwa wavivu;

<span id="an_3:8">3:8</span> hatukula chakula kwa mtu yeyote bila ya
kumlipa. Tulifanya kazi kwa bidii na taabu mchana na usiku ili tusiwe
mzigo kwa mtu yeyote kati yenu.

<span id="an_3:9">3:9</span> Tulifanya hivyo si kwa kuwa hatuna haki ya
kutaka msaada wenu, ila kwa sababu tunataka kuwapeni mfano.

<span id="an_3:10">3:10</span> Tulipokuwa pamoja nanyi tulikuwa
tukiwaambieni, "Mtu asiyefanya kazi, asile."

<span id="an_3:11">3:11</span> Tunasema mambo hayo kwa sababu tumesikia
kwamba wako baadhi yenu ambao ni wavivu na ambao hawafanyi chochote,
isipokuwa tu kujiingiza katika mambo ya watu wengine.

<span id="an_3:12">3:12</span> Kwa jina la Bwana wetu Yesu Kristo
tunawaamuru na kuwaonya watu hao wawe na nidhamu na kufanya kazi ili
wajipatie maslahi yao wenyewe.

<span id="an_3:13">3:13</span> Lakini ninyi ndugu, msichoke kutenda
mema.

<span id="an_3:14">3:14</span> Huenda kwamba huko kuna mtu ambaye
hatautii huu ujumbe tunaowapelekeeni katika barua hii. Ikiwa hivyo,
basi, mfichueni mtu huyo na msiwe na uhusiano wowote naye kusudi aone
aibu.

<span id="an_3:15">3:15</span> Lakini msimtendee mtu huyo kama adui,
bali mwonyeni kama ndugu.

<span id="an_3:16">3:16</span> Bwana mwenyewe ndiye chanzo cha amani,
awajalieni amani siku zote kwa kila namna. Bwana awe nanyi nyote.

<span id="an_3:17">3:17</span> Kwa mkono wangu mwenyewe naandika hivi:
Salamu kutoka kwa Paulo! Hivi ndivyo ninavyotia sahihi kila barua;
ndivyo ninavyoandika.

<span id="an_3:18">3:18</span> Tunawatakieni nyote neema ya Bwana wetu
Yesu Kristo.

------------------------------------------------------------------------

[Next: 1 Timothy](ti1.md)
