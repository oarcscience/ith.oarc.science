[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](th2)  [Next](ti2.md) 

------------------------------------------------------------------------

### Swahili Bible: 1 Timothy

<span id="an_1:1">1:1</span> Mimi Paulo, mtume wa Yesu Kristo kwa amri
ya Mungu Mwokozi wetu na Yesu Kristo tumaini letu,

<span id="an_1:2">1:2</span> nakuandikia Timotheo mwanangu halisi katika
imani. Nakutakia neema, huruma na amani kutoka kwa Mungu Baba yetu na
Kristo Yesu Bwana wetu.

<span id="an_1:3">1:3</span> Napenda ukae huko Efeso, kama nilivyokuomba
nilipokuwa ninakwenda Makedonia. Wako watu fulani huko wanaofundisha
mafundisho ya uongo. Wakomeshe watu hao.

<span id="an_1:4">1:4</span> Waambie waachane na zile hadithi tupu na
orodha ndefu za mababu, ambazo huleta tu ubishi, wala haviwajengi watu
katika mpango ujulikanao kwa imani.

<span id="an_1:5">1:5</span> Shabaha ya amri hii ni kuhimiza mapendo
yatokayo katika moyo safi, dhamiri njema, na imani ya kweli.

<span id="an_1:6">1:6</span> Watu wengine wamepotoka na kugeukia
majadiliano yasiyo na maana.

<span id="an_1:7">1:7</span> Wanapenda kuwa walimu wa Sheria, lakini
hawaelewi maneno yao wenyewe au mambo wanayosisitiza.

<span id="an_1:8">1:8</span> Twajua kwamba Sheria ni njema, kama
ikitumiwa ipasavyo.

<span id="an_1:9">1:9</span> Lakini tunapaswa kukumbuka kwamba sheria
haziwekwi kwa ajili ya watu wema, bali kwa ajili ya wahalifu na
wasiotii, wasiomcha Mungu na wenye dhambi, watu wasio na dini na wa
kidunia. Watu wanaowaua baba na mama zao, au wauaji wowote wale;

<span id="an_1:10">1:10</span> sheria imewekwa kwa ajili ya waasherati,
wafiraji, wanaowaiba watu, waongo, na wanaoapa uongo au wanaofanya
chochote ambacho ni kinyume cha mafundisho ya kweli.

<span id="an_1:11">1:11</span> Mafundisho hayo hupatikana katika Habari
Njema ambayo mimi nimekabidhiwa niihubiri, Habari Njema ya Mungu mtukufu
na mwenye heri.

<span id="an_1:12">1:12</span> Namshukuru Bwana wetu Yesu Kristo
aliyenipa nguvu kwa ajili ya kazi yangu. Namshukuru kwa kuniona mimi
kuwa ni mwaminifu, akaniteua nimtumikie,

<span id="an_1:13">1:13</span> ingawa pale awali mimi nilimtukana na
kumtesa na kumdhulumu. Lakini Mungu alinionea huruma, kwa sababu sikuwa
na imani bado, na hivyo sikujua nilichokuwa ninafanya.

<span id="an_1:14">1:14</span> Lakini Bwana wetu alinijalia neema yake
kwa wingi, akanipa imani na upendo katika kuungana na Kristo Yesu.

<span id="an_1:15">1:15</span> Usemi huu ni wa kuaminika, na tena unafaa
kukubaliwa kabisa: Kristo Yesu alikuja ulimwenguni kuwaokoa wenye
dhambi. Nami ni mkosefu zaidi kuliko hao wote,

<span id="an_1:16">1:16</span> lakini Mungu alinionea huruma, ili Kristo
aonyeshe uvumilivu wake wote kwangu mimi, kama mfano kwa wale wote ambao
baadaye watamwamini na kupokea uzima wa milele.

<span id="an_1:17">1:17</span> Kwake yeye aliye Mfalme wa milele na
asiyekufa, yeye aliye Mungu pekee--kwake viwe heshima na utukufu milele
na milele! Amina.

<span id="an_1:18">1:18</span> Mwanangu Timotheo, nakukabidhi amri hii
kufuatana na maneno ya unabii yaliyosemwa zamani juu yako. Yatumie
maneno hayo yawe silaha yako katika kupigana vita vizuri,

<span id="an_1:19">1:19</span> na ushike imani yako na dhamiri njema.
Watu wengine hawakusikiliza dhamiri zao na hivyo wakaiharibu imani yao.

<span id="an_1:20">1:20</span> Miongoni mwao ni Humenayo na Aleksanda
ambao nimewakabidhi kwa Shetani, ili wafundishwe wasimtukane Mungu.

<span id="an_2:1">2:1</span> Kwanza kabisa, basi naomba dua, sala,
maombi na sala za shukrani zitolewe kwa Mungu kwa ajili ya watu wote,

<span id="an_2:2">2:2</span> kwa ajili ya wafalme na wote wenye mamlaka,
ili tupate kuishi maisha ya utulivu na amani pamoja na uchaji wa Mungu
na mwenendo mwema.

<span id="an_2:3">2:3</span> Jambo hili ni jema na lampendeza Mungu
Mwokozi wetu,

<span id="an_2:4">2:4</span> ambaye anataka watu wote waokolewe na
wapate kuujua ukweli.

<span id="an_2:5">2:5</span> Maana yuko Mungu mmoja, na pia yuko mmoja
anayewapatanisha watu na Mungu, binadamu Kristo Yesu,

<span id="an_2:6">2:6</span> ambaye alijitoa mwenyewe kuwakomboa watu
wote. Huo ulikuwa uthibitisho, wakati ufaao ulipowadia.

<span id="an_2:7">2:7</span> Kwa sababu hiyo mimi nilitumwa niwe mtume
na mwalimu wa watu wa mataifa, niutangaze ujumbe wa imani na ukweli.
Nasema ukweli; sisemi uongo!

<span id="an_2:8">2:8</span> Basi, popote mnapokutana kufanya ibada
nataka wanaume wasali, watu waliojitolea kweli na ambao wanaweza kuinua
mikono yao wakisali bila hasira wala ubishi.

<span id="an_2:9">2:9</span> Hali kadhalika, nawataka wanawake wawe
wanyofu na wenye busara kuhusu mavazi yao; wavae sawasawa na si kwa
urembo wa mitindo ya kusuka nywele, kujipamba kwa dhahabu, lulu au
mavazi ya gharama kubwa,

<span id="an_2:10">2:10</span> bali kwa matendo mema kama iwapasavyo
wanawake wamchao Mungu.

<span id="an_2:11">2:11</span> Wanawake wanapaswa kukaa kimya na kuwa
wanyenyekevu wakati wa kujifunza.

<span id="an_2:12">2:12</span> Mimi simruhusu mwanamke amfundishe au
amtawale mwanamume; anapaswa kukaa kimya.

<span id="an_2:13">2:13</span> Maana Adamu aliumbwa kwanza, halafu Hawa.

<span id="an_2:14">2:14</span> Na wala si Adamu aliyedanganywa; bali
mwanamke ndiye aliyedanganywa, akaivunja sheria ya Mungu.

<span id="an_2:15">2:15</span> Hata hivyo, mwanamke ataokolewa kwa
kupata watoto, kama akidumu katika imani, upendo, utakatifu na unyofu.

<span id="an_3:1">3:1</span> Msemo huu ni wa kweli: mtu akitaka kuwa
kiongozi katika kanisa, huyo anatamani kazi nzuri.

<span id="an_3:2">3:2</span> Basi, kiongozi wa kanisa anapaswa awe mtu
asiye na lawama; anapaswa awe na mke mmoja tu, awe mwenye kiasi, nidhamu
na utaratibu; ni lazima awe mkarimu na anayeweza kufundisha;

<span id="an_3:3">3:3</span> asiwe mlevi au mtu wa matata, bali awe
mpole, apendaye amani; asiwe mtu wa kupenda fedha;

<span id="an_3:4">3:4</span> anapaswa awe mtu awezaye kuongoza vema
nyumba yake, na kuwafanya watoto wake wawe watii kwa heshima yote.

<span id="an_3:5">3:5</span> Maana kama mtu hawezi kuongoza vema nyumba
yake, atawezaje kulitunza kanisa la Mungu?

<span id="an_3:6">3:6</span> Mtu ambaye hajakomaa bado katika imani
asifanywe kuwa kiongozi katika kanisa, asije akajaa majivuno na
kuhukumiwa kama vile Ibilisi alivyohukumiwa.

<span id="an_3:7">3:7</span> Anapaswa awe mwenye sifa njema kati ya watu
walio nje ya kanisa, ili asije akalaumiwa na kuanguka katika mtego wa
Ibilisi.

<span id="an_3:8">3:8</span> Wasaidizi katika kanisa wanapaswa pia kuwa
watu wenye tabia njema na wanyofu; wasiwe wanywaji mno wa divai au wenye
tamaa ya fedha;

<span id="an_3:9">3:9</span> wanapaswa kuzingatia kwa dhamiri njema
ukweli wa ndani wa imani.

<span id="an_3:10">3:10</span> Ni lazima kwanza wathibitishwe, na
wakionekana kuwa wanafaa, basi, watoe huduma yao.

<span id="an_3:11">3:11</span> Wake zao wanapaswa pia kuwa na tabia
njema, wasiowasengenya watu, wenye kiasi na waaminifu katika mambo yote.

<span id="an_3:12">3:12</span> Msaidizi katika kanisa lazima awe na mke
moja tu, na awezaye kuongoza vema watoto wake na nyumba yake.

<span id="an_3:13">3:13</span> Maana wasaidizi wanaofanya kazi yao
vizuri hujipatia msimamo mzuri, na wanaweza kusema bila hofu juu ya
imani yao katika Kristo Yesu.

<span id="an_3:14">3:14</span> Ninakuandikia barua hii nikiwa na
matumaini ya kuja kwako hivi karibuni.

<span id="an_3:15">3:15</span> Lakini kama nikicheleweshwa, basi, barua
hii itakufahamisha mwenendo tunaopaswa kuwa nao katika nyumba ya Mungu,
ambayo ni kanisa la Mungu aliye hai, na ambalo ni nguzo na msingi wa
ukweli.

<span id="an_3:16">3:16</span> Hakuna mashaka yoyote juu ya ukuu wa siri
ya dini yetu: Alionekana katika umbo la kibinadamu alithibitishwa na
Roho kuwa ni mwadilifu, akaonekana na malaika. Alihubiriwa kati ya
mataifa, aliaminiwa popote ulimwenguni, akachukuliwa juu mbinguni katika
utukufu.

<span id="an_4:1">4:1</span> Roho asema waziwazi kwamba siku za baadaye
watu wengine wataitupilia mbali imani; watazitii roho danganyifu na
kufuata mafundisho ya pepo.

<span id="an_4:2">4:2</span> Mafundisho ya namna hiyo yanaenezwa na watu
waongo wadanganyifu, ambao dhamiri zao ziko kama zimechomwa kwa chuma
cha moto.

<span id="an_4:3">4:3</span> Watu hao hufundisha kwamba ni makosa kuona
na pia kula vyakula fulani. Lakini Mungu aliviumba vyakula hivyo, ili
wale walio waumini na ambao wanapata kuujua ukweli, wavitumie kwa
shukrani.

<span id="an_4:4">4:4</span> Kila kitu alichoumba Mungu ni chema, wala
hakuna kinachohitaji kukataliwa, bali vyote vipokelewe kwa sala ya
shukrani,

<span id="an_4:5">4:5</span> kwa sababu neno la Mungu na sala hukifanya
kitu hicho kikubalike kwa Mungu.

<span id="an_4:6">4:6</span> Kama ukiwapa ndugu wote maagizo haya,
utakuwa mtumishi mwema wa Kristo Yesu, ukijiendeleza kiroho kwa maneno
ya imani na mafundisho ya kweli, ambayo wewe umeyafuata.

<span id="an_4:7">4:7</span> Lakini achana na hadithi zile zisizo za
kidini na ambazo hazina maana. Jizoeshe kuishi maisha ya uchaji wa
Mungu.

<span id="an_4:8">4:8</span> Mazoezi ya mwili yana faida yake, lakini
mazoezi ya kiroho yana faida za kila namna, maana yanatuahidia uzima
katika maisha ya sasa, na pia hayo yanayokuja.

<span id="an_4:9">4:9</span> Usemi huo ni wa kusadikika kabisa na
unastahili kukubaliwa.

<span id="an_4:10">4:10</span> Sisi tunajitahidi na kufanya kazi kwa
bidii kwani tumemwekea tumaini letu Mungu aliye hai ambaye ni Mwokozi wa
watu wote, na hasa wale wanaoamini.

<span id="an_4:11">4:11</span> Wape maagizo hayo na mafundisho hayo.

<span id="an_4:12">4:12</span> Usikubali mtu yeyote akudharau kwa sababu
wewe ni kijana, lakini jitahidi uwe mfano kwa wanaoamini: katika usemi
wako, mwenendo wako, upendo, imani na maisha safi.

<span id="an_4:13">4:13</span> Tumia wakati wako na juhudi yako katika
kusoma hadharani Maandiko Matakatifu, kuhubiri na kufundisha, mpaka
nitakapokuja.

<span id="an_4:14">4:14</span> Usiache kukitumia kile kipaji cha Kristo
ndani yako ulichopewa kwa maneno ya manabii na kwa kuwekewa mikono na
wazee.

<span id="an_4:15">4:15</span> Fikiri kwa makini juu ya hayo yote na
kuyatekeleza kusudi maendeleo yako yaonekane na wote.

<span id="an_4:16">4:16</span> Angalia sana mambo yako mwenyewe, na
mafundisho yako. Endelea kufanya hayo maana ukifanya hivyo utajiokoa
mwenyewe na wale wanaokusikiliza.

<span id="an_5:1">5:1</span> Usimkemee mtu mzee, bali msihi kama vile
angekuwa baba yako. Watendee vijana kama ndugu zako,

<span id="an_5:2">5:2</span> wanawake wazee kama mama yako, na wasichana
kama dada zako, kwa usafi wote.

<span id="an_5:3">5:3</span> Waheshimu wanawake wajane walio wajane
kweli.

<span id="an_5:4">5:4</span> Lakini mjane aliye na watoto au wajukuu,
hao wanapaswa kujifunza kutimiza wajibu wao wa kidini kwa jamaa zao
wenyewe na hivyo kuwalipa wazazi wao na wazee wao, kwani hilo ni jambo
la kupendeza mbele ya Mungu.

<span id="an_5:5">5:5</span> Mwanamke mjane kweli, asiye na mtu wa
kumsaidia, amemwekea Mungu tumaini lake na huendelea kusali na kumwomba
msaada usiku na mchana.

<span id="an_5:6">5:6</span> Lakini mwanamke ambaye huishi maisha ya
anasa, huyo amekufa, ingawa yu hai.

<span id="an_5:7">5:7</span> Wape maagizo haya, wasije wakawa na lawama.

<span id="an_5:8">5:8</span> Lakini kama mtu hawatunzi watu wa jamaa
yake, hasa wale wa nyumbani kwake, basi, mtu huyo ameikana imani, na ni
mbaya zaidi kuliko mtu asiyeamini.

<span id="an_5:9">5:9</span> Usimtie katika orodha ya wajane, mjane
yeyote ambaye hajatimiza miaka sitini. Tena awe amepata kuolewa mara
moja tu,

<span id="an_5:10">5:10</span> na awe mwenye sifa nzuri: aliyewalea
watoto wake vizuri, aliyewakaribisha wageni nyumbani kwake, aliyewaosha
miguu watu wa Mungu, aliyewasaidia watu wenye taabu, na aliyejitolea
kufanya mambo mema.

<span id="an_5:11">5:11</span> Usiwaandikishe wajane vijana, kwani kama
tamaa zao za maumbile zikizidi kuwa na nguvu zaidi kuliko kujitolea kwao
kwa Kristo watataka kuolewa tena,

<span id="an_5:12">5:12</span> na wataonekana kukosa uaminifu kuhusu
ahadi yao ya pale awali.

<span id="an_5:13">5:13</span> Wajane kama hao huanza kupoteza wakati
wao wakizurura nyumba hata nyumba; tena ubaya zaidi ni kwamba huanza
kuwasengenya watu, na kujitia katika mambo ya watu wengine, huku
wakisema mambo ambayo hawangepaswa kusema.

<span id="an_5:14">5:14</span> Kwa hiyo ningependelea wajane vijana
waolewe, wapate watoto na kutunza nyumba zao ili adui zetu wasipewe
nafasi ya kusema mambo maovu juu yetu.

<span id="an_5:15">5:15</span> Kwa maana wajane wengine wamekwisha
potoka na kumfuata Shetani.

<span id="an_5:16">5:16</span> Lakini kama mama Mkristo anao wajane
katika jamaa yake, yeye anapaswa kuwatunza na si kuliachilia kanisa
mzigo huo, ili kanisa liweze kuwatunza wajane wale waliobaki peke yao
kabisa.

<span id="an_5:17">5:17</span> Wazee wanaowaongoza watu vizuri
wanastahili kupata riziki maradufu, hasa wale wanaofanya bidii katika
kuhubiri na kufundisha.

<span id="an_5:18">5:18</span> Maana Maandiko Matakatifu yasema:
"Usimfunge ng'ombe kinywa anapopura nafaka." na tena "Mfanyakazi
astahili malipo yake."

<span id="an_5:19">5:19</span> Usikubali kupokea mashtaka dhidi ya mzee
yasipowakilishwa na mashahidi wawili au watatu.

<span id="an_5:20">5:20</span> Wale wanaotenda dhambi waonye hadharani,
ili wengine wapate kuogopa.

<span id="an_5:21">5:21</span> Nakuamuru mbele ya Mungu, mbele ya Kristo
Yesu, na mbele ya malaika watakatifu uyazingatie maagizo haya bila
kuacha hata moja, wala kumpendelea mtu yeyote katika kila unachotenda.

<span id="an_5:22">5:22</span> Usiharakishe kumwekea mtu yeyote mikono
kwa ajili ya kumtumikia Bwana. Usishiriki dhambi za wengine; jiweke
katika hali safi.

<span id="an_5:23">5:23</span> Usinywe maji tu, bali unywe divai kidogo
kwa ajili ya tumbo lako, kwani unaugua mara kwa mara.

<span id="an_5:24">5:24</span> Dhambi za watu wengine huonekana
waziwazi, nazo zawatangulia kwenye hukumu; lakini dhambi za wengine
huonekana tu baadaye.

<span id="an_5:25">5:25</span> Vivyo hivyo, matendo mema huonekana
waziwazi, na hata yale ambayo si dhahiri hayawezi kufichika.

<span id="an_6:1">6:1</span> Watumwa wote wanapaswa kuwaheshimu wakuu
wao ili kusiwe na sababu ya watu kulitukana jina la Mungu na mafundisho
yetu.

<span id="an_6:2">6:2</span> Watumwa ambao wakuu wao ni Wakristo
wasiwadharau kwani ni ndugu zao. Badala yake, wanapaswa kuwatumikia hata
vizuri zaidi, maana hao wanaopata faida kutokana na kazi yao ni waumini
ambao wanawapenda. Unapaswa kufundisha na kuhubiri mambo haya.

<span id="an_6:3">6:3</span> Mtu yeyote anayefundisha kinyume cha mambo
haya, na ambaye hakubaliani na maneno ya kweli ya Bwana wetu Yesu Kristo
na mafundisho ya dini,

<span id="an_6:4">6:4</span> huyo amejaa majivuno na wala hajui
chochote. Ni mtu wa kupenda ubishi na magombano juu ya maneno matupu, na
hiyo husababisha wivu, ugomvi, matusi, shuku mbaya,

<span id="an_6:5">6:5</span> na ubishi usio na kikomo kutoka kwa watu
ambao akili zao zimeharibika, na ambao hawana tena ukweli. Wanadhani
dini ni njia ya kujipatia utajiri.

<span id="an_6:6">6:6</span> Kweli dini humfanya mtu awe tajiri sana,
ikiwa anatosheka na vitu alivyo navyo.

<span id="an_6:7">6:7</span> Maana hatukuleta kitu chochote hapa
duniani, wala hatutachukua chochote.

<span id="an_6:8">6:8</span> Kwa hiyo basi, kama tunacho chakula na
mavazi, tunapaswa kuridhika navyo.

<span id="an_6:9">6:9</span> Lakini wale wanaotaka kutajirika huanguka
katika majaribu, na kunaswa katika mtego wa tamaa nyingi mbaya za
kipumbavu, ambazo huwavuta mpaka kwenye uharibifu na maangamizi.

<span id="an_6:10">6:10</span> Kwa maana kupenda sana fedha ni chanzo
cha uovu wote. Watu wengine wametamani sana kupata fedha hata
wakatangatanga mbali na imani, na wameivunja mioyo yao kwa huzuni
nyingi.

<span id="an_6:11">6:11</span> Lakini wewe, mtu wa Mungu, jiepushe na
mambo hayo. Zingatia uadilifu, uchaji wa Mungu, imani, mapendo, subira
na unyenyekevu.

<span id="an_6:12">6:12</span> Piga mbio kadiri uwezavyo katika shindano
la mbio za imani, ukajipatie tuzo la uzima wa milele, uliloitiwa wakati
ulipokiri imani yako mbele ya mashahidi wengi.

<span id="an_6:13">6:13</span> Mbele ya Mungu anayevipa vitu vyote uhai,
na mbele ya Yesu Kristo aliyetoa ushahidi na kukiri ukweli mbele ya
Pontio Pilato,

<span id="an_6:14">6:14</span> nakuamuru ushike maagizo yako na kuyatii
kwa uaminifu mpaka Siku ile atakapotokea Bwana wetu Yesu Kristo.

<span id="an_6:15">6:15</span> Kutokea kwake kutafanyika wakati ufaao
uliopangwa na Mungu mwenye heri na aliye Mtawala pekee, Mfalme wa
wafalme, na Bwana wa mabwana.

<span id="an_6:16">6:16</span> Yeye peke yake anaishi milele, katika
mwanga usioweza kukaribiwa na mtu. Hakuna mtu aliyepata kumwona au
awezaye kumwona. Kwake iwe heshima na uwezo wa milele! Amina.

<span id="an_6:17">6:17</span> Waamuru watu walio matajiri katika mambo
ya maisha ya sasa, wasijivune, wasiweke tumaini lao katika mali
isiyoweza kutegemewa; bali wamtegemee Mungu, ambaye kwa ukarimu
hutupatia vitu vyote tuvifurahie.

<span id="an_6:18">6:18</span> Waamuru watende mema, wawe matajiri
katika matendo mema, na wawe wakarimu na walio tayari kuwashirikisha
wengine mali zao.

<span id="an_6:19">6:19</span> Kwa namna hiyo watajiwekea hazina ambayo
itakuwa kwao msingi imara kwa wakati ujao. Hapo wataweza kujipatia uzima
ambao ni uzima wa kweli.

<span id="an_6:20">6:20</span> Timotheo, tunza salama yote yale
uliyokabidhiwa. Jiepushe na majadiliano ya kidunia na ubishi wa
kipumbavu juu ya kile wanachokiita watu wengine: "Elimu".

<span id="an_6:21">6:21</span> Maana wengine wamejidai kuwa na hiyo
elimu, na matokeo yake wamepoteza imani. Nawatakieni nyote neema!

------------------------------------------------------------------------

[Next: 2 Timothy](ti2.md)
