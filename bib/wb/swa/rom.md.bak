[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](act)  [Next](co1.md) 

------------------------------------------------------------------------

### Swahili Bible: Romans

<span id="an_1:1">1:1</span> Kutoka kwangu mimi Paulo, mtumishi wa
Kristo Yesu, na mtume niliyeteuliwa na kuitwa kwa ajili ya kuhubiri
Habari Njema ya Mungu.

<span id="an_1:2">1:2</span> Hapo kale, Mungu aliwaahidia watu hii
Habari Njema kwa njia ya manabii wake katika Maandiko Matakatifu.

<span id="an_1:3">1:3</span> Hii Habari Njema inamhusu Mwana wa Mungu,
Bwana wetu Yesu Kristo, ambaye mintarafu ubinadamu wake, alikuwa mzawa
wa Daudi;

<span id="an_1:4">1:4</span> mintarafu utakatifu wake wa kimungu,
alithibitishwa kwa uwezo mkuu kwamba ni Mwana wa Mungu kwa kufufuliwa
kutoka wafu.

<span id="an_1:5">1:5</span> Kwa njia yake, mimi nimepewa neema ya kuwa
mtume, ili kwa ajili yake niwaongoze watu wa mataifa yote wapate kuamini
na kutii.

<span id="an_1:6">1:6</span> Ninyi ni miongoni mwa watu hao; mmeitwa
muwe watu wake Yesu Kristo.

<span id="an_1:7">1:7</span> Basi, ninawaandikia ninyi nyote mlioko Roma
ambao Mungu anawapenda, akawateua muwe watu wake. Nawatakieni neema na
amani kutoka kwa Mungu Baba yetu na Bwana Yesu Kristo.

<span id="an_1:8">1:8</span> Awali ya yote, namshukuru Mungu wangu kwa
njia ya Yesu Kristo kwa ajili yenu nyote, kwa sababu imani yenu
inasikika duniani kote.

<span id="an_1:9">1:9</span> Mungu, ambaye ninamtumikia kwa moyo wangu
wote katika kuhubiri Habari Njema ya Mwanae, ni shahidi wangu kwamba
ninawakumbukeni

<span id="an_1:10">1:10</span> daima katika sala zangu. Namwomba Mungu
akipenda, anipatie nafasi nzuri ya kuja kwenu sasa.

<span id="an_1:11">1:11</span> Kwa maana ninatamani sana kuwaoneni ili
nipate kuwagawieni zawadi ya kiroho na kuwaimarisha.

<span id="an_1:12">1:12</span> Ndiyo kusema, tutaimarishana: imani yenu
itaniimarisha mimi, na yangu itawaimarisha ninyi.

<span id="an_1:13">1:13</span> Ndugu zangu, nataka mjue kwamba mara
nyingi nilikusudia kuwatembeleeni, lakini mpaka sasa nimezuiwa.
Ningependa kupata mafanikio mema kati yenu kama nilivyopata kati ya watu
wa mataifa mengine.

<span id="an_1:14">1:14</span> Ninalo jukumu kwa watu wote,
waliostaarabika na wasiostaarabika, wenye elimu na wasio na elimu.

<span id="an_1:15">1:15</span> Ndiyo maana ninatamani pia kuihubiri
Habari Njema kwenu ninyi mlioko huko Roma.

<span id="an_1:16">1:16</span> Sioni aibu kutangaza Habari Njema;
yenyewe ni nguvu ya Mungu inayowaokoa wote wanaoamini: Wayahudi kwanza,
na wasio Wayahudi pia.

<span id="an_1:17">1:17</span> Kwa maana Habari Njema inaonyesha wazi
jinsi Mungu anavyowakubali watu kuwa waadilifu; jambo hili hufanyika kwa
imani, tangu mwanzo mpaka mwisho. Kama ilivyoandikwa: "Mwadilifu kwa
imani ataishi."

<span id="an_1:18">1:18</span> Ghadhabu ya Mungu imedhihirishwa kutoka
mbinguni dhidi ya uasi na uovu wote wa binadamu ambao kwa njia zao mbaya
wanaupinga ukweli usijulikane.

<span id="an_1:19">1:19</span> Kwa maana, yote yanayoweza kujulikana juu
ya Mungu ni wazi kwao; maana Mungu mwenyewe ameyadhirisha.

<span id="an_1:20">1:20</span> Tangu Mungu alipoumba ulimwengu, uwezo
wake wa milele na uungu wake, ingawa havionekani kwa macho, vinafahamika
wazi. Watu wanaweza kuyajua mambo hayo kutokana na vitu hivyo alivyoumba
Mungu. Kwa hiyo hawana njia yoyote ya kujitetea!

<span id="an_1:21">1:21</span> Ingawa wanajua kuna Mungu, lakini hawampi
heshima anayostahili, wala hawamshukuru. Badala yake, fikira zao
zimekuwa batili na akili zao tupu zimejaa giza.

<span id="an_1:22">1:22</span> Wanajidai kuwa wenye hekima, kumbe ni
wapumbavu.

<span id="an_1:23">1:23</span> Wanaacha kumwabudu Mungu aishiye milele,
na badala yake, wanaabudu sanamu zilizo mfano wa binadamu ambaye hufa,
mfano wa wanyama, ndege, au wanyama watambaao.

<span id="an_1:24">1:24</span> Kwa sababu hiyo, Mungu amewaacha wafuate
tamaa mbaya za mioyo yao na kufanyiana mambo ya aibu kwa miili yao.

<span id="an_1:25">1:25</span> Wanaubadili ukweli juu ya Mungu kwa
uongo; wanaheshimu na kuabudu kiumbe badala ya Muumba mwenyewe, ambaye
ndiye astahiliye sifa milele! Amina.

<span id="an_1:26">1:26</span> Kwa hiyo, Mungu amewaacha wafuate tamaa
mbaya. Hata wanawake wanabadili matumizi yanayopatana na maumbile.

<span id="an_1:27">1:27</span> Nao wanaume hali kadhalika, wanaacha
kufuata matumizi ya maumbile ya mume na mke wakawakiana tamaa wao kwa
wao. Wanaume wanafanyiana mambo ya aibu, na hivyo wanajiletea wenyewe
adhabu wanayostahili kwa vitendo vyao viovu.

<span id="an_1:28">1:28</span> Kwa vile watu walikataa kumtambua Mungu,
Mungu amewaacha katika fikira zao potovu, wakafanya yale ambayo
hawangestahili kufanya.

<span id="an_1:29">1:29</span> Wamejaa kila aina ya uovu, dhuluma, ulafi
na ufisadi. Wamejaa wivu, uuaji, ugomvi, udanganyifu na nia mbaya;
husengenya,

<span id="an_1:30">1:30</span> na kusingiziana; ni watu wa kuchukiza kwa
Mungu, wafidhuli, wenye kiburi na majivuno; hodari sana katika kutenda
mabaya, na hawawatii wazazi wao;

<span id="an_1:31">1:31</span> hawana dhamiri, hawatimizi ahadi zao,
hawana wema wala huruma kwa wengine.

<span id="an_1:32">1:32</span> Wanajua kwamba Sheria ya Mungu yasema
kwamba watu wanaoishi mithili hiyo, wanastahili kifo. Zaidi ya hayo,
siyo tu kwamba wanafanya mambo hayo wao wenyewe, bali hata huwapongeza
wale wanaofanya mambo hayohayo.

<span id="an_2:1">2:1</span> Basi, rafiki, kama unawahukumu wengine,
huwezi kamwe kujitetea haidhuru wewe ni nani. Kwa maana, kwa kuwahukumu
wengine, unajilaani wewe mwenyewe kwa vile nawe unayafanya mambo
yaleyale unayohukumu.

<span id="an_2:2">2:2</span> Tunajua kwamba hukumu ya Mungu kwa wale
wanaofanya mambo kama hayo ni hukumu ya haki.

<span id="an_2:3">2:3</span> Lakini wewe, rafiki, unayewahukumu wale
wanaofanya mambo kama hayo bali wewe pia unayafanya, je unadhani utaiepa
hukumu ya Mungu?

<span id="an_2:4">2:4</span> Au labda unaudharau wema wake mkuu,
uvumilivu wake na saburi yake, bila kutambua kwamba wema wake huo una
shabaha ya kukuongoza upate kutubu?

<span id="an_2:5">2:5</span> Lakini unao ugumu na ukaidi wa moyo, na
hivyo unajilundikia adhabu kwa Siku ile ambayo ghadhabu ya Mungu na
hukumu zake za haki vitadhihirishwa.

<span id="an_2:6">2:6</span> Siku hiyo Mungu atamlipa kila mmoja
kufuatana na matendo yake.

<span id="an_2:7">2:7</span> Wale wanaozingatia kutenda mema, kutafuta
utukufu na heshima ya Mungu na kutokufa, watapata uzima wa milele.

<span id="an_2:8">2:8</span> Lakini wale wengine wenye ubinafsi, wenye
kukataa mambo ya haki na kufuata uovu, wataangukiwa na ghadhabu na
hasira ya Mungu.

<span id="an_2:9">2:9</span> Mateso na maumivu yatampata binadamu yeyote
atendaye uovu. Yatawapata Wayahudi kwanza, na watu wa mataifa mengine
pia.

<span id="an_2:10">2:10</span> Lakini Mungu atawapa utukufu, heshima na
amani wale wanaotenda mema; Wayahudi kwanza, na watu wa mataifa mengine
pia.

<span id="an_2:11">2:11</span> Maana Mungu hambagui mtu yeyote.

<span id="an_2:12">2:12</span> Wale wanaotenda dhambi bila kuijua Sheria
ya Mose wataangamia ingawaje hawajui Sheria. Na wale wanaotenda dhambi
wakiwa wanaijua Sheria watahukumiwa kisheria.

<span id="an_2:13">2:13</span> Mtu hafanywi kuwa mwadilifu mbele yake
Mungu kwa kuisikia Sheria, bali kwa kuitii Sheria.

<span id="an_2:14">2:14</span> Mathalan: watu wa mataifa mengine hawana
Sheria ya Mose; lakini kila wanapotimiza matakwa ya Sheria wakiongozwa
na dhamiri zao, wao wenyewe wanakuwa kipimo cha Sheria ingawa hawaijui
Sheria.

<span id="an_2:15">2:15</span> Mwenendo wao unaonyesha kwamba matakwa ya
Sheria yameandikwa mioyoni mwao. Dhamiri zao zinashuhudia pia jambo
hilo, maana fikira zao mara nyingine huwashtaki, na mara nyingine
huwatetea.

<span id="an_2:16">2:16</span> Hivyo, kufuatana na hii Habari Njema
ninayohubiri, ndivyo itakavyokuwa wakati Mungu atakapohukumu mambo ya
siri ya binadamu kwa njia ya Yesu Kristo.

<span id="an_2:17">2:17</span> Na wewe, je? Wewe mwenyewe unajiita
Myahudi; unaitumainia Sheria na kujivunia kuwa wa Mungu;

<span id="an_2:18">2:18</span> kwa njia ya Sheria unajua matakwa ya
Mungu na unaweza kuchagua jambo jema;

<span id="an_2:19">2:19</span> wewe unajiona kuwa kiongozi wa vipofu na
mwanga kwa wale walio gizani;

<span id="an_2:20">2:20</span> unajiona kuwa mkufunzi wa wajinga na
mwalimu wa wale wasiokomaa bado. Unayo katika Sheria picha kamili ya
elimu na ukweli.

<span id="an_2:21">2:21</span> Basi, wewe unawafundisha wengine; kwa
nini hujifundishi wewe mwenyewe? Unawahubiria wengine wasiibe, lakini
kumbe wewe mwenyewe unaiba.

<span id="an_2:22">2:22</span> Unasema: "Msizini," na huku wewe unazini;
unachukia sanamu za miungu hali wewe unajitajirisha kwa kuiba katika
nyumba za miungu.

<span id="an_2:23">2:23</span> Kwa kujigamba ati unayo Sheria ya Mungu,
je huoni kwamba kwa kuivunja Sheria unamdharau Mungu?

<span id="an_2:24">2:24</span> Kama vile Maandiko Matakatifu yasemavyo:
"Watu wa mataifa mengine wamelikufuru jina la Mungu kwa sababu yenu
ninyi Wayahudi!"

<span id="an_2:25">2:25</span> Kutahiriwa kwako kutakuwa na maana kama
ukiitii Sheria. Lakini kama unaivunja Sheria, basi, ni afadhali
ungalibaki bila kutahiriwa.

<span id="an_2:26">2:26</span> Kama mtu wa mataifa mengine ambaye
hakutahiriwa akitimiza matakwa ya Sheria, hakika atafikiriwa kana kwamba
ametahiriwa.

<span id="an_2:27">2:27</span> Watu wa mataifa mengine watakuhukumu wewe
Myahudi kama ukiivunja Sheria, ingawaje unayo maandishi ya Sheria na
umetahiriwa, hali wao wanaitii Sheria ingawa hawakutahiriwa.

<span id="an_2:28">2:28</span> Ndiyo kusema, si kila anayeonekana kwa
nje kuwa Myahudi ni Myahudi wa kweli, wala mtu hawi Myahudi wa kweli ati
kwa kuwa ametahiriwa kimwili.

<span id="an_2:29">2:29</span> Myahudi wa kweli ni yule aliye Myahudi
kwa ndani, yaani yule ambaye ametahiriwa moyoni. Hili ni jambo la Roho,
na si jambo la maandishi ya Sheria. Mtu wa namna hiyo anapata sifa, si
kutoka kwa watu, bali kutoka kwa Mungu.

<span id="an_3:1">3:1</span> Basi, Myahudi ana nini zaidi kuliko watu
wengine? Au kutahiriwa kuna faida gani?

<span id="an_3:2">3:2</span> Naam, iko faida kwa kila upande. Kwanza,
Mungu aliwakabidhi Wayahudi ujumbe wake.

<span id="an_3:3">3:3</span> Lakini itakuwaje iwapo baadhi yao hawakuwa
waaminifu? Je, jambo hilo litaondoa uaminifu wa Mungu?

<span id="an_3:4">3:4</span> Hata kidogo! Mungu hubaki mwaminifu daima,
ingawaje kila binadamu ni mwongo. Kama Maandiko Matakatifu yasemavyo:
"Kila usemapo, maneno yako ni ya haki; na katika hukumu, wewe hushinda."

<span id="an_3:5">3:5</span> Lakini, ikiwa uovu wetu unathibitisha
kwamba Mungu anatenda kwa haki, tutasema nini? Je, tutasema kwamba
anakosa haki akituadhibu? (Hapa naongea kibinadamu).

<span id="an_3:6">3:6</span> Hata kidogo! Ingekuwa hivyo, Mungu
angewezaje kuuhukumu ulimwengu?

<span id="an_3:7">3:7</span> Labda utasema: "Ikiwa ukosefu wa uaminifu
kwa upande wangu unamdhihirisha Mungu kuwa mwaminifu zaidi na hivyo
kumpatia utukufu, basi singepaswa kuhukumiwa kuwa mwenye dhambi!"

<span id="an_3:8">3:8</span> Ni sawa na kusema: tufanye maovu ili tupate
mema! Ndivyo wengine walivyotukashifu kwa kutushtaki kwamba tumefundisha
hivyo. Watahukumiwa wanavyostahili!

<span id="an_3:9">3:9</span> Tuseme nini, basi? Je, sisi Wayahudi ni
bora zaidi kuliko wengine? Hata kidogo! Kwa maana nimekwisha bainisha
hapo mwanzoni kwamba Wayahudi na watu wa mataifa mengine wote wako chini
ya utawala wa dhambi.

<span id="an_3:10">3:10</span> Kama Maandiko Matakatifu yasemavyo:
"Hakuna hata mmoja aliye mwadilifu!

<span id="an_3:11">3:11</span> Hakuna mtu anayeelewa, wala anayemtafuta
Mungu.

<span id="an_3:12">3:12</span> Wote wamepotoka wote wamekosa; hakuna
atendaye mema, hakuna hata mmoja.

<span id="an_3:13">3:13</span> Makoo yao ni kama kaburi wazi, ndimi zao
zimejaa udanganyifu, midomoni mwao mwatoka maneno yenye sumu kama ya
nyoka.

<span id="an_3:14">3:14</span> Vinywa vyao vimejaa laana chungu.

<span id="an_3:15">3:15</span> Miguu yao iko mbioni kumwaga damu,

<span id="an_3:16">3:16</span> popote waendapo husababisha maafa na
mateso;

<span id="an_3:17">3:17</span> njia ya amani hawaijui.

<span id="an_3:18">3:18</span> Hawajali kabisa kumcha Mungu."

<span id="an_3:19">3:19</span> Tunajua kwamba Sheria huwahusu walio
chini ya Sheria hiyo, hata hawawezi kuwa na kisingizio chochote, na
ulimwengu wote uko chini ya hukumu ya Mungu.

<span id="an_3:20">3:20</span> Maana hakuna binadamu yeyote
anayekubaliwa kuwa mwadilifu mbele yake Mungu kwa kuishika Sheria; kazi
ya Sheria ni kumwonyesha tu mtu kwamba ametenda dhambi.

<span id="an_3:21">3:21</span> Lakini sasa, njia ya Mungu ya kuwakubali
watu kuwa waadilifu imekwisha dhihirishwa, tena bila kutegemea Sheria.
Sheria na manabii hushuhudia jambo hili.

<span id="an_3:22">3:22</span> Mungu huwakubali watu kuwa waadilifu kwa
njia ya imani yao kwa Yesu Kristo; Mungu hufanya hivyo kwa wote
wanaoamini; hakuna ubaguzi wowote.

<span id="an_3:23">3:23</span> Watu wote wametenda dhambi na
wametindikiwa utukufu wa Mungu.

<span id="an_3:24">3:24</span> Lakini kwa zawadi ya neema ya Mungu, watu
wote hukubaliwa kuwa waadilifu kwa njia ya Yesu Kristo anayewakomboa.

<span id="an_3:25">3:25</span> Mungu alimtoa Yesu kusudi, kwa damu yake,
awe njia ya kuwaondolea watu dhambi zao kwa imani yao kwake. Alifanya
hivyo ili apate kuonyesha kwamba yeye ni mwadilifu. Hapo zamani Mungu
alikuwa mvumilivu bila kuzijali dhambi za watu;

<span id="an_3:26">3:26</span> lakini sasa, wakati huu, anazikabili
dhambi za watu apate kuonyesha uadilifu wake. Kwa namna hiyo Mungu
mwenyewe huonyesha kwamba yeye ni mwadilifu na kwamba humkubali kuwa
mwadilifu mtu yeyote anayemwamini Yesu.

<span id="an_3:27">3:27</span> Basi, tunaweza kujivunia nini? Hakuna!
Kwa nini? Je, kwa sababu ya kutimiza Sheria? La! Bali kwa sababu
tunaamini.

<span id="an_3:28">3:28</span> Maana mtu hukubaliwa kuwa mwadilifu kwa
imani, wala si kwa kutimiza matakwa ya Sheria.

<span id="an_3:29">3:29</span> Au je, Mungu nu Mungu wa Wayahudi tu, ama
pia wa watu wa mataifa mengine? Naam, wa mataifa mengine pia.

<span id="an_3:30">3:30</span> Mungu ni mmoja, naye atawakubali Wayahudi
kuwa waadilifu kwa imani yao, na watu wa mataifa mengine pia kwa imani
yao.

<span id="an_3:31">3:31</span> Je, tunaitumia imani kuibatilisha Sheria?
Hata kidogo; bali tunaipa Sheria thamani yake kamili.

<span id="an_4:1">4:1</span> Tuseme nini basi, juu ya Abrahamu baba
yetu?

<span id="an_4:2">4:2</span> Kama Abrahamu alikubaliwa kuwa mwadilifu
kutokana na matendo yake, basi, anacho kitu cha kujivunia mbele ya
Mungu.

<span id="an_4:3">4:3</span> Kwa maana, Maandiko Matakatifu yasema:
"Abrahamu alimwamini Mungu, naye Mungu akamkubali kuwa mwadilifu."

<span id="an_4:4">4:4</span> Mfanyakazi hulipwa mshahara; mshahara wake
si zawadi bali ni haki yake.

<span id="an_4:5">4:5</span> Lakini mtu asiyetegemea matendo yake
mwenyewe, bali anamwamini Mungu ambaye huwasamehe waovu, basi, Mungu
huijali imani ya mtu huyo, na hivi humkubali kuwa mwadilifu.

<span id="an_4:6">4:6</span> Naye Daudi asema hivi juu ya furaha ya mtu
ambaye Mungu amemkubali kuwa mwadilifu bila kuyajali matendo yake:

<span id="an_4:7">4:7</span> "Heri wale waliosamehewa makosa yao ambao
makosa yao yamefutwa.

<span id="an_4:8">4:8</span> Heri mtu yule ambaye Bwana hataziweka
dhambi zake katika kumbukumbu."

<span id="an_4:9">4:9</span> Je, hiyo ni kwa wale waliotahiriwa tu, ama
pia kwa wale wasiotahiriwa? Ni kwa wale wasiotahiriwa pia. Kwa maana
tumekwisha sema: "Abrahamu aliamini, naye Mungu akamkubali kuwa
mwadilifu."

<span id="an_4:10">4:10</span> Je, Abrahamu alikubaliwa kabla ya
kutahiriwa ama baada ya kutahiriwa? Kabla ya kutahiriwa, na si baada ya
kutahiriwa.

<span id="an_4:11">4:11</span> Abrahamu alitahiriwa baadaye, na
kutahiriwa huko kulikuwa alama iliyothibitisha kwamba Mungu alimkubali
kuwa mwadilifu kwa sababu ya imani yake aliyokuwa nayo kabla ya
kutahiriwa. Kwa hiyo, Abrahamu amekuwa baba wa wale wote ambao, ingawa
hawakutahiriwa, wamemwamini Mungu, wakafanywa waadilifu.

<span id="an_4:12">4:12</span> Vilevile yeye ni baba wa wale
waliotahiriwa; lakini si kwa kuwa wametahiriwa, bali kwa sababu
wanafuata njia ileile ya imani baba yetu Abrahamu aliyofuata kabla ya
kutahiriwa.

<span id="an_4:13">4:13</span> Mungu alimwahidi Abrahamu na wazawa wake
kwamba ulimwengu ungekuwa mali yao. Ahadi hiyo haikufanywa kwa sababu
Abrahamu aliitii Sheria, bali kwa kuwa aliamini, akakubaliwa kuwa
mwadilifu.

<span id="an_4:14">4:14</span> Maana kama watakaopewa hayo aliyoahidi
Mungu ni wale tu wanaoitii Sheria, basi, imani haina maana yoyote, nayo
ahadi ya Mungu si kitu.

<span id="an_4:15">4:15</span> Sheria husababisha ghadhabu; lakini kama
hakuna Sheria, haiwezekani kuivunja.

<span id="an_4:16">4:16</span> Kwa sababu hiyo, jambo hili lategemea
imani, hivyo kwamba ahadi hiyo yatokana na neema ya Mungu, na kwamba ni
hakika kuwa ahadi hiyo ni kwa ajili ya wote: si kwa wale tu wanaoishika
Sheria, bali pia kwa wale waishio kwa imani kama Abrahamu. Yeye ni baba
yetu sisi sote.

<span id="an_4:17">4:17</span> Kama Maandiko Matakatifu yasemavyo:
"Nimekuweka uwe baba wa mataifa mengi." Ahadi hiyo ni kweli mbele ya
Mungu ambaye Abrahamu alimwamini--Mungu ambaye huwapa wafu uzima, na kwa
amri yake, vitu ambavyo havikuwapo huwa.

<span id="an_4:18">4:18</span> Abrahamu aliamini na kutumaini ingawa
hali yenyewe ilikuwa bila matumaini, na hivyo amekuwa baba wa mataifa
mengi kama Maandiko Matakatifu yasemavyo: "Wazao wako watakuwa wengi
kama nyota!"

<span id="an_4:19">4:19</span> Alikuwa mzee wa karibu miaka mia moja,
lakini imani yake haikufifia ingawa alijua kwamba mwili wake ulikuwa
kama umekufa, na pia mkewe, Sara, alikuwa tasa.

<span id="an_4:20">4:20</span> Abrahamu hakuionea mashaka ile ahadi ya
Mungu; alipata nguvu kutokana na imani, akamtukuza Mungu.

<span id="an_4:21">4:21</span> Alijua kwamba Mungu anaweza kuyatekeleza
yale aliyoahidi.

<span id="an_4:22">4:22</span> Ndiyo maana Mungu alimkubali kuwa
mwadilifu.

<span id="an_4:23">4:23</span> Inaposemwa, "Alimkubali," haisemwi kwa
ajili yake mwenyewe tu.

<span id="an_4:24">4:24</span> Jambo hili linatuhusu sisi pia ambao
tunamwamini Mungu aliyemfufua Yesu, Bwana wetu, kutoka wafu.

<span id="an_4:25">4:25</span> Yeye alitolewa auawe kwa ajili ya dhambi
zetu, akafufuka ili tupate kukubaliwa kuwa waadilifu na Mungu.

<span id="an_5:1">5:1</span> Sasa, kwa vile tumekubaliwa kuwa wadilifu
kwa imani, basi, tunayo amani na Mungu kwa ajili ya Bwana wetu Yesu
Kristo.

<span id="an_5:2">5:2</span> Kwa imani yetu, yeye ametuleta katika hali
hii ya neema ya Mungu ambamo sasa tunaishi. Basi, tunajivunia tumaini
tulilo nalo la kushiriki utukufu wa Mungu.

<span id="an_5:3">5:3</span> Naam, si hayo tu, bali tunafurahi pia
katika taabu tukijua kwamba taabu huleta saburi,

<span id="an_5:4">5:4</span> nayo saburi huleta uthabiti, na uthabiti
huleta tumaini.

<span id="an_5:5">5:5</span> Tumaini hilo haliwezi kutuhadaa, maana
Mungu amekwisha miminia mioyoni mwetu upendo wake kwa njia ya Roho
Mtakatifu aliyetujalia.

<span id="an_5:6">5:6</span> Tulipokuwa bado wanyonge, Kristo, wakati
ulipotimia, alikufa kwa ajili yetu sisi waovu.

<span id="an_5:7">5:7</span> Si rahisi mtu kufa kwa ajili ya mtu
mwadilifu; labda mtu anaweza kuthubutu kufa kwa ajili ya mtu mwema.

<span id="an_5:8">5:8</span> Lakini Mungu amethibitisha kwamba
anatupenda, maana wakati tulipokuwa bado wenye dhambi, Kristo alikufa
kwa ajili yetu.

<span id="an_5:9">5:9</span> Kwa kuwa sasa tumekubaliwa kuwa waadilifu
kwa damu ya Kristo, ni dhahiri zaidi kwamba atatuokoa katika ghadhabu ya
Mungu.

<span id="an_5:10">5:10</span> Maana, tulipokuwa bado adui zake, Mungu
alitupatanisha naye kwa kifo cha Mwanae. Na kwa vile sasa tumepatanishwa
naye, ni dhahiri zaidi kwamba tutaokolewa kwa uzima wa Kristo.

<span id="an_5:11">5:11</span> Wala si hayo tu, ila tunafurahi pia
katika Mungu kwa njia ya Bwana wetu Yesu Kristo ambaye ametupatanisha na
Mungu.

<span id="an_5:12">5:12</span> Kwa njia ya mtu mmoja dhambi iliingia
ulimwenguni, nayo ikasababisha kifo. Hivyo kifo kimeenea katika jumuiya
yote ya binadamu, kwa maana wote wametenda dhambi.

<span id="an_5:13">5:13</span> Kabla ya Sheria kuwako, dhambi ilikuwako
ulimwenguni; lakini dhambi haiwekwi katika kumbukumbu bila sheria.

<span id="an_5:14">5:14</span> Lakini tangu wakati wa Adamu mpaka wakati
wa Mose, kifo kiliwatawala hata wale ambao hawakutenda dhambi kama ile
ya Adamu, ya kumwasi Mungu. Adamu alikuwa kielelezo cha yule ambaye
atakuja baadaye.

<span id="an_5:15">5:15</span> Lakini ipo tofauti: neema ya Mungu si
kama dhambi ya Adamu. Maana, ingawa dhambi ya mtu mmoja ilisababisha
kifo kwa wote, kwa fadhili ya mtu mmoja, yaani Yesu Kristo, Mungu
amewazidishia wote neema na zawadi zake.

<span id="an_5:16">5:16</span> Kuna tofauti baina ya zawadi ya Mungu, na
dhambi ya mtu yule mmoja. Maana, baada ya kosa la mtu mmoja, Mungu
alitoa hukumu; lakini baada ya makosa ya watu wengi, Mungu aliwapa
zawadi yake kwa kuwasamehe.

<span id="an_5:17">5:17</span> Kweli, kwa dhambi ya mtu mmoja kifo
kilianza kutawala kwa sababu ya huyo mtu mmoja; lakini, ni dhahiri zaidi
kwamba alichokifanya yule mtu mmoja, yaani Yesu Kristo, ni bora zaidi.
Wote wanaopokea neema na zawadi hiyo ya kukubaliwa kuwa waadilifu,
watatawala katika uzima kwa njia ya huyo mmoja, yaani Yesu Kristo.

<span id="an_5:18">5:18</span> Basi, kama vile kosa la mtu mmoja
lilivyoleta hukumu kwa binadamu wote, kadhalika kitendo kimoja kiadilifu
kinawapa uhuru na uzima.

<span id="an_5:19">5:19</span> Na kama kwa kutotii kwa mtu mmoja watu
wengi walifanywa wenye dhambi, kadhalika kutii kwa mtu mmoja kutawafanya
wengi wakubaliwe kuwa waadilifu.

<span id="an_5:20">5:20</span> Sheria ilitokea, ikasababisha kuongezeka
kwa uhalifu; lakini pale dhambi ilipoongezeka, neema iliongezeka zaidi.

<span id="an_5:21">5:21</span> Kama vile dhambi ilivyotawala kwa kifo,
kadhalika neema inatawala kwa njia ya uadilifu, na kuleta uzima wa
milele kwa njia ya Yesu Kristo Bwana wetu.

<span id="an_6:1">6:1</span> Tuseme nini basi? Je, twendelee kubaki
katika dhambi ili neema ya Mungu iongezeke?

<span id="an_6:2">6:2</span> Hata kidogo! Kuhusu dhambi sisi
tumekufa--tutaendeleaje kuishi tena katika dhambi?

<span id="an_6:3">6:3</span> Maana, mnajua kwamba sisi tuliobatizwa
tukaungana na Kristo Yesu, tulibatizwa na kuungana na kifo chake.

<span id="an_6:4">6:4</span> Tulipobatizwa tuliungana na kifo chake,
tukazikwa pamoja naye, ili kama vile Kristo alivyofufuliwa kutoka wafu
kwa kitendo kitukufu cha Baba, sisi pia tuweze kuishi maisha mapya.

<span id="an_6:5">6:5</span> Maana, kama sisi tumeungana naye katika
kufa kama yeye, vivyo hivyo tutaungana naye kwa kufufuliwa kutoka wafu
kama yeye.

<span id="an_6:6">6:6</span> Tunajua kwamba utu wetu wa kale ulisulubiwa
pamoja na Kristo, ili hali ya dhambi iharibiwe, tusiwe tena watumwa wa
dhambi.

<span id="an_6:7">6:7</span> Kwa maana, mtu aliyekufa, amenasuliwa
kutoka katika nguvu ya dhambi.

<span id="an_6:8">6:8</span> Basi, ikiwa tumekufa pamoja na Kristo,
tunaamini kwamba tutaishi pia pamoja naye.

<span id="an_6:9">6:9</span> Maana, tunajua kwamba Kristo amekwisha
fufuliwa kutoka wafu na hafi tena; kifo hakimtawali tena.

<span id="an_6:10">6:10</span> Hivyo, kwa kuwa alikufa--mara moja
tu--dhambi haina nguvu tena juu yake; na sasa anaishi maisha yake katika
umoja na Mungu.

<span id="an_6:11">6:11</span> Hali kadhalika nanyi lazima mjione kuwa
mmekufa kuhusu dhambi, lakini kama mnaoishi katika umoja na Mungu kwa
njia ya Kristo Yesu.

<span id="an_6:12">6:12</span> Kwa hiyo, dhambi isiitawale tena miili
yenu ambayo hufa, na hivyo kuzitii tamaa zake.

<span id="an_6:13">6:13</span> Wala msitoe hata sehemu moja ya miili
yenu iwe chombo cha kutenda uovu na dhambi. Badala yake, jitoleeni ninyi
wenyewe kwa Mungu kama watu waliofufuliwa kutoka wafu; toeni nafsi zenu
zote kwa Mungu kwa ajili ya uadilifu.

<span id="an_6:14">6:14</span> Maana, dhambi haitawatawala ninyi tena,
kwani hamko chini ya Sheria, bali chini ya neema.

<span id="an_6:15">6:15</span> Basi, tuseme nini? Je, tutende dhambi ati
kwa sababu hatuko chini ya Sheria bali chini ya neema? Hata kidogo!

<span id="an_6:16">6:16</span> Mnajua kwamba mkijitolea ninyi wenyewe
kama watumwa na kumtii fulani, mnakuwa kweli watumwa wake mtu huyo--au
watumwa wa dhambi, na matokeo yake ni kifo, au wa utii, na matokeo yake
ni kukubaliwa kuwa waadilifu.

<span id="an_6:17">6:17</span> Ingawa mlikuwa watumwa wa dhambi zamani,
sasa lakini--namshukuru Mungu--mmetii kwa moyo wote yale maazimio na
mafundisho mliyopokea.

<span id="an_6:18">6:18</span> Mlikombolewa kutoka utumwa wa dhambi,
mkawa watumwa wa uadilifu.

<span id="an_6:19">6:19</span> (Hapa natumia lugha ya kawaida ya watu
kwa sababu ya udhaifu wenu wenyewe.) Kama vile wakati fulani
mlivyojitolea ninyi wenyewe kutumikia uchafu na uhalifu kwa ajili ya
uovu, vivyo hivyo sasa jitoleeni nafsi zenu wenyewe kutumikia uadilifu
kwa ajili ya utakatifu.

<span id="an_6:20">6:20</span> Mlipokuwa watumwa wa dhambi, mlikuwa huru
mbali na uadilifu.

<span id="an_6:21">6:21</span> Sasa, mlipata faida gani siku zile
kutokana na mambo yale ambayo mnayaonea aibu sasa? Maana, matokeo ya
mambo haya ni kifo!

<span id="an_6:22">6:22</span> Lakini sasa, mmekwisha kombolewa kutoka
utumwa wa dhambi na mmekuwa watumishi wa Mungu; faida mliyo nayo sasa ni
utakatifu, na matokeo yake ni uzima wa milele.

<span id="an_6:23">6:23</span> Kwa maana mshahara wa dhambi ni kifo;
lakini zawadi anayotoa Mungu ni uzima wa milele katika kuungana na
Kristo Yesu, Bwana wetu.

<span id="an_7:1">7:1</span> Ndugu zangu, bila shaka mtaelewa yafuatayo,
maana ninawazungumzia watu wanaojua Sheria. Sheria humtawala mtu wakati
akiwa hai.

<span id="an_7:2">7:2</span> Mathalan: mwanamke aliyeolewa anafungwa na
sheria muda wote mumewe anapokuw hai; lakini mumewe akifa, hiyo sheria
haimtawali tena huyo mwanamke.

<span id="an_7:3">7:3</span> Hivyo mwanamke huyo akiishi na mwanamume
mwingine wakati mumewe yungali hai, ataitwa mzinzi; lakini mumewe akifa,
mwanamke huyo yu huru kisheria, na akiolewa na mwanamume mwingine, yeye
si mzinzi.

<span id="an_7:4">7:4</span> Hali kadhalika ninyi ndugu zangu: ninyi pia
mmekufa kuhusu Sheria kwa kuwa ninyi ni sehemu ya mwili wa Kristo; sasa
mmekuwa wake yeye aliyefufuliwa kutoka wafu ili tupate kuzaa matunda
mema kwa ajili ya Mungu.

<span id="an_7:5">7:5</span> Maana, tulipokuwa tukiishi kimaumbile tu,
tamaa mbaya zikichochewa na Sheria, zilifanya kazi katika miili yetu, na
kuchuma pato la kifo.

<span id="an_7:6">7:6</span> Lakini sasa tumekuwa huru kutoka vifungo
vya Sheria, kwa sababu tumekufa kuhusu lile jambo lililotufanya sisi
watumwa. Sasa tunatumikia kufuatana na maisha mapya ya Roho, na si
kufuatana na hali ile ya kale ya Sheria iliyoandikwa.

<span id="an_7:7">7:7</span> Je, tuseme basi, kwamba Sheria ni dhambi?
Hata kidogo! Lakini bila Sheria, mimi nisingalijua dhambi ni kitu gani.
Maana, nisingalijua ni nini hasa kutamani mabaya, kama Sheria
isingalikuwa imesema: "Usitamani."

<span id="an_7:8">7:8</span> Kwa kuitumia hiyo amri, dhambi ilipata
fursa ya kuamsha kila aina ya tamaa mbaya ndani yangu. Maana, bila
Sheria dhambi ni kitu kilichokufa.

<span id="an_7:9">7:9</span> Wakati mmoja mimi nilikuwa hai mbali na
Sheria; lakini amri ilipokuja, dhambi ilifufuka,

<span id="an_7:10">7:10</span> nami nikafa. Hiyo amri ambayo shabaha
yake ilikuwa kuleta uhai, kwangu imeleta kifo.

<span id="an_7:11">7:11</span> Maana, dhambi ilichukua fursa iliyopatiwa
na amri hiyo, ikanidanganya na kuniua.

<span id="an_7:12">7:12</span> Basi, Sheria yenyewe ni takatifu, na amri
yenyewe ni takatifu, ni ya haki na nzuri.

<span id="an_7:13">7:13</span> Je, hii inamaanisha kwamba kile kilicho
kizuri kimesababisha kifo changu? Hata kidogo! Iliyo ni kwamba, dhambi,
ili ionekane dhahiri kuwa ni dhambi, imekitumia kile kilicho kizuri na
kusababisha kifo changu. Hivyo dhambi, kwa njia ya ile amri,
ilijionyesha kikamilifu jinsi ilivyo mbaya mno.

<span id="an_7:14">7:14</span> Tunajua kwamba Sheria ni ya kiroho,
lakini mimi ni wa kidunia, mimi nimeuzwa kuwa mtumwa wa dhambi.

<span id="an_7:15">7:15</span> Sielewi nifanyacho, maana kile
ninachotaka sikifanyi, bali kile ninachochukia ndicho nikifanyacho.

<span id="an_7:16">7:16</span> Ikiwa basi, ninatenda kinyume cha matakwa
yangu, hii inamaanisha kwamba nakubali kuwa ile Sheria ni nzuri.

<span id="an_7:17">7:17</span> Basi, si mimi hasa ninayefanya kitu
hicho, bali ile dhambi iliyo ndani yangu.

<span id="an_7:18">7:18</span> Najua kwamba hamna jema lolote ndani
yangu mimi, kadiri ya ubinadamu wangu. Kwa maana, ingawa nataka kufanya
jambo jema, siwezi kulitekeleza.

<span id="an_7:19">7:19</span> Yaani, badala ya kufanya lile jambo jema
ninalotaka, nafanya lile baya nisilotaka.

<span id="an_7:20">7:20</span> Basi, kama ninafanya kinyume cha matakwa
yangu, hii inamaanisha kwamba si mimi ninayefanya hayo, bali ni ile
dhambi iliyo ndani yangu.

<span id="an_7:21">7:21</span> Basi, nimegundua kanuni hii: ninataka
kufanya jema, lakini najikuta kwamba lile lililo baya ndilo
ninalochagua.

<span id="an_7:22">7:22</span> Ndani kabisa katika moyo wangu naifurahia
sheria ya Mungu.

<span id="an_7:23">7:23</span> Lakini naona kwamba kuna sheria nyingine
inayofanya kazi mwilini mwangu, sheria ambayo inapingana na ile
inayokubaliwa na akili yangu. Hiyo inanifanya niwe mtumwa wa sheria ya
dhambi ifanyayo kazi mwilini mwangu.

<span id="an_7:24">7:24</span> Maskini miye! Nani atakayeniokoa kutoka
katika mwili huu unaonipeleka kifoni?

<span id="an_7:25">7:25</span> Shukrani kwa Mungu afanyaye hayo kwa njia
ya Bwana wetu Yesu Kristo! Hii basi, ndiyo hali yangu: mimi binafsi, kwa
akili yangu, ninaitumikia sheria ya dhambi.

<span id="an_8:1">8:1</span> Kwa hiyo, sasa hakuna hukumu kwa wale ambao
katika maisha yao wameungana na Kristo.

<span id="an_8:2">8:2</span> Maana, sheria ya Roho iletayo uzima kwa
kuungana na Kristo Yesu imenikomboa kutoka katika sheria ya dhambi na
kifo.

<span id="an_8:3">8:3</span> Mungu ametekeleza jambo lile ambalo Sheria
haikuweza kutekeleza kwa sababu ya udhaifu w binadamu. Mungu alimtuma
Mwanae akiwa mwenye mwili sawa na miili yetu sisi wenye dhambi, ili
aikabili dhambi, na kwa mwili huo akaiangamiza dhambi.

<span id="an_8:4">8:4</span> Mungu alifanya hivyo kusudi matakwa ya haki
ya Sheria yatekelezwe kikamilifu ndani yetu sisi ambao tunaishi, si kwa
nguvu za kibinadamu, bali kwa nguvu ya Roho.

<span id="an_8:5">8:5</span> Maana, wale wanaoishi kufuatana na matakwa
ya mwili, hutawaliwa na fikira za mwili. Lakini wale wanaoishi kufuatana
na matakwa ya Roho Mtakatifu, hutawaliwa na fikira za Roho.

<span id="an_8:6">8:6</span> Fikira za mwili huleta kifo; fikira za Roho
huleta uzima na amani.

<span id="an_8:7">8:7</span> Maana, mwenye kutawaliwa na fikira za mwili
ni adui wa Mungu; haitii sheria ya Mungu, wala hawezi kuitii.

<span id="an_8:8">8:8</span> Watu wanaotii matakwa ya mwili hawawezi
kumpendeza Mungu.

<span id="an_8:9">8:9</span> Lakini ninyi hamuishi kufuatana na matakwa
ya mwili, bali kufuatana na matakwa ya Roho, ikiwa Roho wa Mungu anaishi
ndani yenu. Yeyote asiye na Roho wa Kristo, huyo si wake Kristo.

<span id="an_8:10">8:10</span> Lakini kama Kristo yumo ndani yenu,
ingawa miili yenu itakufa kwa sababu ya dhambi, kwenu Roho ndiye uhai
kwa sababu mmekubaliwa kuwa waadilifu.

<span id="an_8:11">8:11</span> Ikiwa Roho wa Mungu aliyemfufua Kristo
kutoka wafu anaishi ndani yenu, basi huyo aliyemfufua Kristo kutoka wafu
ataipa uzima miili yenu yenye hali ya kufa; atafanya hivyo kwa njia ya
Roho wake akaaye ndani yenu.

<span id="an_8:12">8:12</span> Hivyo basi, ndugu zangu, tunalo jukumu,
lakini si la kuishi kufuatana na maumbile ya kibinadamu.

<span id="an_8:13">8:13</span> Kwa maana, kama mkiishi kufuatana na
matakwa ya maumbile ya kibinadamu, hakika mtakufa. Lakini, kama kwa njia
ya Roho mnayaua matendo yenu maovu, basi, mtaishi.

<span id="an_8:14">8:14</span> Wote wanaoongozwa na Roho wa Mungu ni
watoto wa Mungu.

<span id="an_8:15">8:15</span> Kwa maana, Roho mliyempokea si Roho
mwenye kuwafanya ninyi watumwa na kuwatia tena hofu; sivyo, bali
mmempokea Roho mwenye kuwafanya ninyi watoto wa Mungu, na kwa nguvu ya
huyo Roho, sisi tunaweza kumwita Mungu, "Aba," yaani "Baba!"

<span id="an_8:16">8:16</span> Naye Roho mwenyewe anajiunga na roho zetu
na kuthibitisha kwamba sisi ni watoto wa Mungu.

<span id="an_8:17">8:17</span> Basi, kwa vile sisi ni watoto wa Mungu,
tutapokea baraka zote Mungu alizowawekea watu wake, na tutashiriki
urithi huo pamoja na Kristo; maana, tukiyashiriki mateso yake Kristo,
tutaushiriki pia utukufu wake.

<span id="an_8:18">8:18</span> Naona kuwa mateso ya wakati huu wa sasa
si kitu kamwe kama tukiyafananisha na ule utukufu utakaodhihirishwa
kwetu.

<span id="an_8:19">8:19</span> Viumbe vyote vinatazamia kwa hamu Mungu
awadhihirishe watoto wake.

<span id="an_8:20">8:20</span> Kwa maana, viumbe viliwekwa katika hali
ya kutojiweza kabisa, si kwa hiari yao, ila vilifanywa hivyo kwa mapenzi
ya Mungu. Hata hivyo yapo matumaini,

<span id="an_8:21">8:21</span> maana hivyo viumbe navyo vitaokolewa
kutoka katika utumwa wa uharibifu, vishiriki uhuru mtukufu wa watoto wa
Mungu.

<span id="an_8:22">8:22</span> Kwa maana tunajua kwamba mpaka hivi sasa,
viumbe vyote vinalia kwa maumivu kama ya kujifungua mtoto.

<span id="an_8:23">8:23</span> Wala si hivyo viumbe peke yake, bali hata
sisi tulio na huyo Roho, aliye wa kwanza wa zawadi za Mungu; sisi pia
tunalalamika ndani yetu, tukitazamia kufanywa watoto wa Mungu, nazo
nafsi zenu zikombolewe.

<span id="an_8:24">8:24</span> Maana kwa matumaini hayo sisi
tumekombolewa; lakini tumaini halina maana ikiwa tunakiona kile
tunachotumainia. Maana ni nani anayetumaini kile ambacho tayari
anakiona?

<span id="an_8:25">8:25</span> Kama tunakitumaini kile ambacho
hatujakiona bado, basi, tunakingojea kwa uvumilivu.

<span id="an_8:26">8:26</span> Hali kadhalika, naye Roho anatusaidia
katika udhaifu wetu. Maana hatujui inavyotupasa kuomba; lakini Roho
mwenyewe anatuombea kwa Mungu kwa mlio wa huzuni usioelezeka.

<span id="an_8:27">8:27</span> Naye Mungu aonaye mpaka ndani ya mioyo ya
watu, anajua fikira ya huyo Roho; kwani huyo Roho huwaombea watu wa
Mungu kufuatana na mapenzi ya Mungu.

<span id="an_8:28">8:28</span> Tunajua kwamba, katika mambo yote, Mungu
hufanya kazi na kuifanikisha pamoja na wote wampendao, yaani wale
aliowaita kufuatana na kusudi lake.

<span id="an_8:29">8:29</span> Maana hao aliowachagua tangu mwanzo, ndio
aliowateua wapate kufanana na Mwanae, ili Mwana awe wa kwanza miongoni
mwa ndugu wengi.

<span id="an_8:30">8:30</span> Basi, Mungu aliwaita wale aliokuwa
amewateua; na hao aliowaita aliwakubali kuwa waadilifu; na hao
aliowakubali kuwa waadilifu aliwashirikisha pia utukufu wake.

<span id="an_8:31">8:31</span> Kutokana na hayo, tuseme nini zaidi?
Ikiwa Mungu yuko upande wetu, nani awezaye kutupinga?

<span id="an_8:32">8:32</span> Mungu hakumhurumia hata mwanae wa pekee,
bali alimtoa kwa ajili yetu sisi sote. Ikiwa amefanya hivyo, je,
hatatujalia pia mema yote?

<span id="an_8:33">8:33</span> Ni nani atakayewashtaki wateule wa Mungu?
Mungu mwenyewe huwaondolea hatia!

<span id="an_8:34">8:34</span> Ni nani atakayewahukumu? Hakuna! Maana
Kristo ndiye aliyekufa, tena alifufuka kutoka wafu na anakaa upande wa
kulia wa Mungu. Yeye anatuombea!

<span id="an_8:35">8:35</span> Ni nani awezaye kututenga na mapendo ya
Kristo? Je, ni taabu, au dhiki, au mateso, au njaa, au ukosefu wa nguo,
au hatari, au kuuawa?

<span id="an_8:36">8:36</span> Kama Maandiko Matakatifu yasemavyo: "Kwa
ajili yako, twakikabili kifo kutwa kucha: tunatendewa kama kondoo wa
kuchinjwa."

<span id="an_8:37">8:37</span> Lakini, katika mambo haya yote, tumepata
ushindi mkubwa kwa msaada wake yeye aliyetupenda.

<span id="an_8:38">8:38</span> Maana ninajua hakika kwamba hakuna kitu
kiwezacho kututenganisha na upendo wake: wala kifo, wala uhai; wala
malaika, au nguvu nyingine za mbinguni; wala yanayotokea sasa, wala
yatakayotokea baadaye; wala mamlaka;

<span id="an_8:39">8:39</span> Wala ulimwengu wa juu, wala wa chini
kabisa. Hakuna kiumbe chochote kitakachoweza kututenga na upendo wa
Mungu kwetu kwa njia ya Kristo Yesu Bwana wetu.

<span id="an_9:1">9:1</span> Nasema ukweli mtupu; nimeungana na Kristo
nami sisemi uongo. Dhamiri yangu ikiongozwa na Roho Mtakatifu
inanithibitishia jambo hili pia.

<span id="an_9:2">9:2</span> Nataka kusema hivi: nina huzuni kubwa na
maumivu yasiyopimika moyoni mwangu

<span id="an_9:3">9:3</span> kwa ajili ya watu wangu, walio damu moja
nami! Kama ingekuwa kwa faida yao, ningekuwa radhi kulaaniwa na kutengwa
na Kristo.

<span id="an_9:4">9:4</span> Hao ndio watu wa Israeli ambao Mungu
aliwateua wawe watoto wake, akawashirikisha utukufu wake; aliagana nao,
akawapa Sheria yake, imani ya kweli na ahadi zake.

<span id="an_9:5">9:5</span> Wao ni wajukuu wa mababu, naye Kristo,
kadiri ya ubinadamu wake, ametoka katika ukoo wao. Mungu atawalaye juu
ya yote, na atukuzwe milele! Amina.

<span id="an_9:6">9:6</span> Sisemi kwamba ahadi ya Mungu imebatilika;
maana si watu wote wa Israeli ni wateule wa Mungu.

<span id="an_9:7">9:7</span> Wala, si wazawa wote wa Abrahamu ni watoto
wake wa kweli. Ila, kama yasemavyo Maandiko Matakatifu: "Wazao wake
watatokana na Isaka."

<span id="an_9:8">9:8</span> Nido kusema, wale waliozaliwa kimaumbile
ndio watoto wa Mungu, bali wale waliozaliwa kutokana na ahadi ya Mungu
ndio watakaoitwa watoto wake.

<span id="an_9:9">9:9</span> Maana ahadi yenyewe ni hii: "Nitakujia
wakati maalum, naye Sara atapata mtoto."

<span id="an_9:10">9:10</span> Tena si hayo tu ila pia Rebeka naye
alipata mapacha kwa baba mmoja, yaani Isaka, babu yetu.

<span id="an_9:11">9:11</span> Lakini, ili Mungu aonekane kwamba anao
uhuru wa kuchagua, hata kabla wale ndugu hawajazaliwa na kabla
hawajaweza kupambanua jema na baya,

<span id="an_9:12">9:12</span> Rebeka aliambiwa kwamba yule mtoto wa
kwanza atamtumikia yule wa nyuma. Hivyo uchaguzi wa Mungu unategemea
jinsi anavyoita mwenyewe, na si matendo ya binadamu.

<span id="an_9:13">9:13</span> Kama Maandiko Matakatifu yasemavyo:
"Yakobo nilimpenda, lakini Esau nilimchukia."

<span id="an_9:14">9:14</span> Basi, tuseme nini? Je, Mungu amekosa
haki? Hata kidogo!

<span id="an_9:15">9:15</span> Maana alimwambia Mose: "Nitamhurumia mtu
yeyote ninayetaka kumhurumia; nitamwonea huruma mtu yeyote ninayetaka."

<span id="an_9:16">9:16</span> Kwa hiyo, yote hutegemea huruma ya Mungu,
na si bidii au mapenzi ya mtu.

<span id="an_9:17">9:17</span> Maana Maandiko Matakatifu yasema hivi kwa
Farao: "Nilikufanya mfalme ili kwa njia yako, uwezo wangu ujulikane, na
jina langu litangazwe popote duniani."

<span id="an_9:18">9:18</span> Ni wazi, basi, kwamba Mungu humhurumia
yeyote anayetaka kumhurumia, na akipenda kumfanya mtu awe mkaidi,
hufanya hivyo.

<span id="an_9:19">9:19</span> Labda utaniuliza: "Ikiwa mambo yako
hivyo, Mungu anawezaje kumlaumu mtu? Nani awezaye kuyapinga mapenzi
yake?"

<span id="an_9:20">9:20</span> Lakini, ewe binadamu, u nani hata
uthubutu kumhoji Mungu? Je, chungu chaweza kumwuliza mfinyanzi wake:
"Kwa nini umenitengeneza namna hii?"

<span id="an_9:21">9:21</span> Mfinyanzi anaweza kuutumia udongo
apendavyo na kufinyanga vyungu viwili kwa udongo uleule; kimoja kwa
matumizi ya heshima, na kingine kwa matumizi ya kawaida.

<span id="an_9:22">9:22</span> Hivyo ndivyo ilivyo kwa Mungu. Alitaka
kuonyesha ghadhabu yake na kujulisha uwezo wake, Basi, alikuwa na saburi
sana, akiwavumilia wale ambao walikuwa lengo la ghadhabu yake, ambao
walistahili kuangamizwa.

<span id="an_9:23">9:23</span> Alitaka pia kudhihirisha wingi wa utukufu
wake ambao alitumiminia sisi tulio lengo la huruma yake; sisi ambao
alikwisha kututayarisha kuupokea utukufu wake.

<span id="an_9:24">9:24</span> Maana sisi ndio hao aliowaita, si tu
kutoka miongoni mwa Wayahudi bali pia kutoka kwa watu wa mataifa
mengine.

<span id="an_9:25">9:25</span> Maana ndivyo asemavyo katika kitabu cha
Hosea: "Wale waliokuwa Si watu wangu nitawaita: Watu wangu! Naye
Sikupendi ataitwa: Mpenzi wangu!

<span id="an_9:26">9:26</span> Na pale walipoambiwa: Ninyi si wangu hapo
wataitwa: Watoto wa Mungu hai."

<span id="an_9:27">9:27</span> Naye nabii Isaya, kuhusu Israeli anapaaza
sauti: "Hata kama watoto wa Israeli ni wengi kama mchanga wa pwani, ni
wachache tu watakaookolewa;

<span id="an_9:28">9:28</span> maana, Bwana ataitekeleza upesi hukumu
yake kamili juu ya ulimwengu wote."

<span id="an_9:29">9:29</span> Ni kama Isaya alivyosema hapo awali:
"Kama Bwana Mwenye Nguvu asingalituachia baadhi ya watoto wa Israeli,
tungalikwisha kuwa kama Sodoma, tungalikwisha kuwa ma Gomora."

<span id="an_9:30">9:30</span> Basi, tuseme nini? Ni hivi: watu wa
mataifa ambao hawakutafuta kukubaliwa kuwa waadilifu, wamekubaliwa kuwa
waadilifu kwa njia ya imani,

<span id="an_9:31">9:31</span> hali watu wa Israeli waliokuwa wakitafuta
Sheria iletayo kukubaliwa kuwa waadilifu, hawakuipata.

<span id="an_9:32">9:32</span> Kwa nini? Kwa sababu walitegemea matendo
yao badala ya kutegemea imani. Walijikwaa juu ya jiwe la kujikwaa

<span id="an_9:33">9:33</span> kama yesemavyo Maandiko Matakatifu:
"Tazama! Naweka huko Sioni jiwe likwazalo, mwamba utakaowafanya watu
waanguke. Mtu atakayemwamini yeye aliye hilo jiwe, hataaibishwa!"

<span id="an_10:1">10:1</span> Ndugu zangu, ninataka na kutazamia kwa
moyo wangu wote hao wananchi wenzangu wakombolewe. Tena nawaombea kwa
Mungu daima.

<span id="an_10:2">10:2</span> Maana naweza kuthibitisha kwa niaba yao
kwamba wanayo bidii ya kumtafuta Mungu; lakini bidii hiyo haikujengwa
juu ya ujuzi wa kweli.

<span id="an_10:3">10:3</span> Maana hawakufahamu jinsi Mungu
anavyowafanya watu wawe waadilifu, na wamejaribu kuanzisha mtindo wao
wenyewe, na hivyo hawakuikubali njia hiyo ya Mungu ya kuwafanya wawe
waadilifu.

<span id="an_10:4">10:4</span> Maana kwa kuja kwake Kristo, Sheria
imefikia kikomo chake, ili kila mtu anayeamini akubaliwe kuwa mwadilifu.

<span id="an_10:5">10:5</span> Kuhusu kukubaliwa kuwa mwadilifu kwa
kuitii Sheria, Mose aliandika hivi: "Mtu yeyote anayetimiza matakwa ya
Sheria ataishi."

<span id="an_10:6">10:6</span> Lakini, kuhusu kukubaliwa kuwa mwadilifu
kwa njia ya imani, yasemwa hivi: "Usiseme moyoni mwako: Nani atapanda
mpaka mbinguni? (yaani, kumleta Kristo chini);

<span id="an_10:7">10:7</span> wala usiseme: Nani atashuka mpaka Kuzimu
(yaani, kumleta Kristo kutoka kwa wafu)."

<span id="an_10:8">10:8</span> Maandiko Matakatifu yesema hivi, "Ujumbe
huo wa Mungu uko karibu nawe, uko kinywani mwako na moyoni mwako" nao
ndio ile imani tunayoihubiri.

<span id="an_10:9">10:9</span> Kama ukikiri kwa kinywa chako kwamba Yesu
ni Bwana na kuamini moyoni mwako kwamba Mungu alimfufua kutoka wafu,
utaokoka.

<span id="an_10:10">10:10</span> Maana tunaamini kwa moyo na kukubaliwa
kuwa waadilifu; na tunakiri kwa midomo yetu na kuokolewa.

<span id="an_10:11">10:11</span> Maandiko Matakatifu yasema: "Kila
amwaminiye hatakuwa na sababu ya kuaibika."

<span id="an_10:12">10:12</span> Jambo hili ni kwa wote, kwani hakuna
tofauti kati ya Wayahudi na wasio Wayahudi; Bwana wa wote ni mmoja, naye
ni mkarimu sana kwao wote wamwombao.

<span id="an_10:13">10:13</span> Maana Maandiko Matakatifu yasema: "Kila
mtu atakayeomba kwa jina la Bwana, ataokolewa."

<span id="an_10:14">10:14</span> Basi, watamwombaje yeye ambaye
hawamwamini? Tena, watamwaminije kama hawajapata kusikia habari zake? Na
watasikiaje habari zake kama hakuna mhubiri?

<span id="an_10:15">10:15</span> Na watu watahubirije kama hawakutumwa?
Kama yasemavyo Maandiko Matakatifu: "Ni jambo la kupendeza mno kuja kwa
wale wanaohubiri Habari Njema!"

<span id="an_10:16">10:16</span> Lakini wote hawakuipokea hiyo Habari
Njema. Maana Isaya alisema: "Bwana, ni nani aliyeamini ujumbe wetu?"

<span id="an_10:17">10:17</span> Hivyo basi, imani inatokana na
kuusikiliza ujumbe, na huo ujumbe unatokana na neno la Kristo.

<span id="an_10:18">10:18</span> Lakini nauliza: je, hawakuusikia huo
ujumbe? Naam, waliusikia; kama Maandiko Matakatifu yasemavyo: "Sauti yao
imeenea duniani kote; maneno yao yamefika mpaka kingo za ulimwengu."

<span id="an_10:19">10:19</span> Tena nauliza: je, yawezekana kwamba
watu wa Israeli hawakufahamu? Mose mwenyewe ni kwa kwanza kujibu:
"Nitawafanyeni mwaonee wivu watu ambao si taifa; nitawafanyeni muwe na
hasira juu ya taifa la watu wapumbavu."

<span id="an_10:20">10:20</span> Tena Isaya anathubutu hata kusema:
"Wale ambao hawakunitafuta wamenipata; nimejionyesha kwao wasiouliza
habari zangu."

<span id="an_10:21">10:21</span> Lakini kuhusu Israeli anasema: "Mchana
kutwa niliwanyoshea mikono yangu watu waasi na wasiotii."

<span id="an_11:1">11:1</span> Basi, nauliza: je, Mungu amewakataa watu
wake? Hata kidogo! Mini binafsi ni Mwisraeli mzawa wa Abrahamu, wa
kabila la Benyamini.

<span id="an_11:2">11:2</span> Mungu hakuwakataa watu wake aliowateua
tangu mwanzo. Mnakumbuka yasemavyo Maandiko Matakatifu juu ya Eliya
wakati alipomnung'unikia Mungu kuhusu Israeli:

<span id="an_11:3">11:3</span> "Bwana, wamewaua manabii wako na kubomoa
madhabahu yako. Ni mimi tu peke yangu niliyebaki, nao wanataka kuniua?"

<span id="an_11:4">11:4</span> Je, Mungu alimjibu nini? Alimwambia:
"Nimejiwekea elfu saba ambao hawakumwabudu Baali."

<span id="an_11:5">11:5</span> Basi, ndivyo ilivyo pia wakati huu wa
sasa: ipo idadi ya waliobaki ambao Mungu aliwateua kwa sababu ya neema
yake.

<span id="an_11:6">11:6</span> Uteuzi wake unatokana na neema yake, na
si kwa sababu ya matendo yao. Maana, kama uteuzi wake ungetegemea
matendo ya watu, neema yake haingekuwa neema tena.

<span id="an_11:7">11:7</span> Sasa, je? Watu wa Israeli hawakukipata
kile walichokuwa wanakitafuta; lakini wote walioteuliwa walikipata.
Wengine walipumbazwa,

<span id="an_11:8">11:8</span> kama yasemavyo Maandiko Matakatifu:
"Mungu ameifanya mioyo yao kuwa mizito, na mpaka leo hii hawawezi kuona
kwa macho yao wala kusikia kwa masikio yao."

<span id="an_11:9">11:9</span> Naye Daudi anasema: "Karamu zao na ziwe
mtego wa kuwanasa, waanguke na kuadhibiwa.

<span id="an_11:10">11:10</span> Macho yao yatiwe giza wasiweze kuona.
Migongo yao ipindike kwa taabu daima!"

<span id="an_11:11">11:11</span> Basi, nauliza: je, Wayahudi wamejikwaa
hata wakaangamia kabisa? Hata kidogo! Kutokana na kosa lao ukombozi
umewajia watu wa mataifa mengine, ili Wayahudi wapate kuwaonea wivu.

<span id="an_11:12">11:12</span> Kosa la Wayahudi limesababisha baraka
nyingi kwa ulimwengu, na utovu wao kwa kiroho umeleta baraka nyingi kwa
watu wa mataifa mengine. Basi, ni dhahiri zaidi kwamba utimilifu wao
utasababisha baraka nyingi zaidi.

<span id="an_11:13">11:13</span> Basi, sasa nawaambieni ninyi watu wa
mataifa mengine: Maadamu mimi nimekuwa mtume kwa watu wa mataifa
mengine, ninajivunia huduma yangu,

<span id="an_11:14">11:14</span> nipate kuwafanya wananchi wenzangu
wawaonee ninyi wivu, na hivyo nipate kuwaokoa baadhi yao.

<span id="an_11:15">11:15</span> Maana ikiwa kukataliwa kwao
kulisababisha ulimwengu upatanishwe na Mungu, itakuwaje wakati
watakapokubaliwa na Mungu? Wafu watafufuka!

<span id="an_11:16">11:16</span> Ikiwa kipande cha kwanza cha mkate
kimewekwa wakfu, mkate wote umewekwa wakfu; mizizi ya mti ikiwa mizuri,
na matawi yake huwa mazuri pia.

<span id="an_11:17">11:17</span> Naam, baadhi ya matawi ya mzeituni
bustanini yalikatwa, na mahali pake tawi la mzeituni mwitu
likapandikizwa. Ninyi watu wa mataifa mengine ndio hilo tawi la mzeituni
mwitu; na sasa mnashiriki nguvu na utomvu wa mzeituni bustanini.

<span id="an_11:18">11:18</span> Basi, msiwadharau wale waliokatwa kama
matawi! Na, hata kama kuna la kujivunia, kumbukeni kwamba si ninyi
mnaoitegemeza mizizi, bali mizizi ndiyo inayowategemeza ninyi.

<span id="an_11:19">11:19</span> Lakini utasema: "Matawi yalikatwa
kusudi mimi nipandikizwe mahali pake."

<span id="an_11:20">11:20</span> Sawa! Yalikatwa kwa sababu ya kukosa
imani, bali wewe unasimama kwa imani yako. Lakini usijivune; ila uwe na
tahadhari.

<span id="an_11:21">11:21</span> Kwa maana, ikiwa Mungu hakuwahurumia
Wayahudi ambao ni kama matawi ya asili, je, unadhani atakuhurumia wewe?

<span id="an_11:22">11:22</span> Kumbuka, basi, jinsi Mungu alivyo mwema
na mkali. Yeye ni mkali kwa wale walioanguka, na ni mwema kwako wewe
ikiwa utaendelea katika wema wake; la sivyo, nawe pia utakatwa.

<span id="an_11:23">11:23</span> Nao Wayahudi, hali kadhalika; wakiacha
utovu wao wa imani, watapandikizwa tena. Maana Mungu anao uwezo wa
kuwapandikiza tena.

<span id="an_11:24">11:24</span> Ninyi watu wa mataifa mengine, kwa
asili ni kama tawi la mzeituni mwitu, lakini mmeondolewa huko,
mkapandikizwa katika mzeituni bustanini mahali ambapo kwa asili si penu.
Lakini, Wayahudi kwa asili ni kama mzeituni bustanini, na itakuwa jambo
rahisi zaidi kwao kupandikizwa tena katika mti huohuo wao.

<span id="an_11:25">11:25</span> Ndugu zangu, napenda mjue ukweli huu
uliofichika msije mkajiona wenye akili sana. Ukaidi wa Wayahudi ulikuwa
ni wa muda tu, mpaka watu wa mataifa mengine watakapokuwa wamemfikia
Mungu.

<span id="an_11:26">11:26</span> Hapo ndipo taifa lote la Israeli
litakapookolewa, kama yesemavyo Maandiko Matakatifu: "Mkombozi atakuja
kutoka Sioni, atauondoa uovu wa Yakobo.

<span id="an_11:27">11:27</span> Hili ndilo agano nitakalofanya nao
wakati nitakapoziondoa dhambi zao."

<span id="an_11:28">11:28</span> Kwa sababu wanaikataa Habari Njema,
Wayahudi wamekuwa adui wa Mungu, lakini kwa faida yenu nyinyi watu wa
mataifa. Lakini, kwa kuwa waliteuliwa, bado ni rafiki wa Mungu kwa
sababu ya baba zao.

<span id="an_11:29">11:29</span> Maana Mungu akisha wapa watu zawadi
zake na kuwateua, hajuti kwamba amefanya hivyo.

<span id="an_11:30">11:30</span> Hapo awali ninyi mlikuwa mmemwasi
Mungu, lakini sasa mmepata huruma yake kutokana na kuasi kwao.

<span id="an_11:31">11:31</span> Hali kadhalika, kutokana na huruma
mliyojaliwa ninyi, Wayahudi wanamwasi Mungu sasa ili nao pia wapokee
sasa huruma ya Mungu.

<span id="an_11:32">11:32</span> Maana Mungu amewafunga watu wote katika
uasi wao ili wapate kuwahurumia wote.

<span id="an_11:33">11:33</span> Utajiri, hekima na elimu ya Mungu ni
kuu mno! Huruma zake hazichunguziki, na njia zake hazieleweki! Kama
yasemavyo Maandiko Matakatifu:

<span id="an_11:34">11:34</span> "Nani aliyepata kuyajua mawazo ya
Bwana? Nani awezaye kuwa mshauri wake?

<span id="an_11:35">11:35</span> Au, nani aliyempa yeye kitu kwanza hata
aweze kulipwa tena kitu hicho?"

<span id="an_11:36">11:36</span> Kwa maana vitu vyote vyatoka kwake,
vyote vipo kwa uwezo wake na kwa ajili yake. Utukufu na uwe kwake hata
milele! Amina.

<span id="an_12:1">12:1</span> Kwa hiyo, ndugu zangu, maadam Mungu ni
mwenye huruma nyingi, nawasihi kwa moyo wote: jitoleeni nafsi zenu kwa
Mungu kama tambiko iliyo hai, takatifu na yenye kupendeza. Hii ndiyo
njia yenu halisi ya kumwabudu.

<span id="an_12:2">12:2</span> Msiige mitindo ya ulimwengu huu, bali
Mungu afanye mabadiliko ndani yenu kwa kuzigeuza fikira zenu. Hapo ndipo
mtakapoweza kuyajua mapenzi ya Mungu, kutambua jambo lililo jema,
linalompendeza na kamilifu.

<span id="an_12:3">12:3</span> Kutokana na neema aliyonijalia Mungu,
nawaambieni ninyi nyote: msijione kuwa ni kitu zaidi kuliko mnavyopaswa
kuwa. Fikira zenu na ziwe na kiasi kufuatana na kipimo cha imani Mungu
aliyomgawia kila mmoja.

<span id="an_12:4">12:4</span> Mwili una viungo vingi, kila kimoja na
kazi yake.

<span id="an_12:5">12:5</span> Hali kadhalika ingawa sisi ni wengi, tu
mwili mmoja kwa kuungana na Kristo, na kila mmoja ni kiungo cha
mwenzake.

<span id="an_12:6">12:6</span> Basi, tunavyo vipaji mbalimbali kufuatana
na neema tuliyopewa. Mwenye kipaji cha unabii na akitumie kadiri ya
imani yake.

<span id="an_12:7">12:7</span> Mwenye kipaji cha utumishi na atumikie.
mwenye kipaji cha kufundisha na afundishe.

<span id="an_12:8">12:8</span> Mwenye kipaji cha kuwafariji wengine na
afanye hivyo. Mwenye kumgawia mwenzake alicho nacho na afanye hivyo kwa
ukarimu. Msimamizi na asimamie kwa bidii; naye mwenye kutenda jambo la
huruma na afanye hivyo kwa furaha.

<span id="an_12:9">12:9</span> Mapendo yenu na yawe bila unafiki wowote.
Chukieni jambo lolote ovu, zingatieni jema.

<span id="an_12:10">12:10</span> Pendaneni kidugu; kila mmoja amfikirie
mwenzake kwanza kwa heshima.

<span id="an_12:11">12:11</span> Msilegee katika bidii, muwe wachangamfu
rohoni katika kumtumikia Bwana.

<span id="an_12:12">12:12</span> Tumaini lenu liwaweke daima wenye
furaha; muwe na saburi katika shida na kusali daima.

<span id="an_12:13">12:13</span> Wasaidieni watu wa Mungu katika
mahitaji yao; wapokeeni wageni kwa ukarimu.

<span id="an_12:14">12:14</span> Watakieni baraka wote wanaowadhulumu
ninyi; naam, watakieni baraka na wala msiwalaani.

<span id="an_12:15">12:15</span> Furahini pamoja na wanaofurahi, lieni
pamoja na wanaolia.

<span id="an_12:16">12:16</span> Muwe na wema uleule kwa kila mtu.
Msijitakie makuu, bali jishugulisheni na watu wadogo. Msijione kuwa
wenye hekima sana.

<span id="an_12:17">12:17</span> Msilipe ovu kwa ovu. Zingatieni mambo
mema mbele ya wote.

<span id="an_12:18">12:18</span> Kadiri inavyowezekana kwa upande wenu,
muwe na amani na watu wote.

<span id="an_12:19">12:19</span> Wapenzi wangu, msilipize kisasi, bali
mwachieni Mungu jambo hilo; maana Maandiko Matakatifu yasema: "Kulipiza
kisasi ni shauri langu; mimi nitalipiza asema Bwana."

<span id="an_12:20">12:20</span> Tena, Maandiko yasema: "Adui yako akiwa
na njaa, mpe chakula; akiwa na kiu, mpe kinywaji. Maana kwa kufanya
hivyo utamfanya apate aibu kali kama makaa ya moto juu ya kichwa chake."

<span id="an_12:21">12:21</span> Usikubali kushindwa na ubaya, bali
ushinde ubaya kwa wema.

<span id="an_13:1">13:1</span> Kila mtu anapaswa kuwatii wenye mamlaka
katika serikali; maana mamlaka yote hutoka kwa Mungu; nao wenye mamlaka
wamewekwa na Mungu.

<span id="an_13:2">13:2</span> Anayepinga mamlaka ya viongozi anapinga
agizo la Mungu; nao wafanyao hivyo wanajiletea hukumu wenyewe,

<span id="an_13:3">13:3</span> Maana, watawala hawasababishi hofu kwa
watu wema, ila kwa watu wabaya. Basi, wataka usimwogope mtu mwenye
mamlaka? Fanya mema naye atakusifu;

<span id="an_13:4">13:4</span> maana yeye ni mtumishi wa Mungu
anayefanya kazi kwa faida yako. Lakini ukifanya mabaya, basi, huna budi
kumwogopa, maana anao kweli uwezo wa kutoa adhabu. Yeye ni mtumishi wa
Mungu na huitekeleza ghadhabu ya Mungu kwao watendao maovu.

<span id="an_13:5">13:5</span> Kwa hiyo ni lazima kuwatii wenye mamlaka,
si tu kwa sababu ya kuogopa ghadhabu ya Mungu, bali pia kwa sababu
dhamiri inadai hivyo.

<span id="an_13:6">13:6</span> Kwa sababu hiyohiyo ninyi hulipa kodi;
maana viongozi hao humtumikia Mungu ikiwa wanatimiza wajibu wao.

<span id="an_13:7">13:7</span> Mpeni kila mtu haki yake; mtu wa ushuru,
ushuru; wa kodi, kodi; na astahiliye heshima, heshima.

<span id="an_13:8">13:8</span> Msiwe na deni kwa mtu yeyote, isipokuwa
tu deni la kupendana. Ampendaye jirani yake ameitekeleza Sheria.

<span id="an_13:9">13:9</span> Maana, amri hizi: "Usizini; Usiue;
Usitamani;" na nyingine zote, zimo katika amri hii moja: "Mpende jirani
yako kama unavyojipenda mwenyewe."

<span id="an_13:10">13:10</span> Ampendaye jirani yake hamtendei vibaya.
Basi, kwa mapendo Sheria yote hutimizwa.

<span id="an_13:11">13:11</span> Zaidi ya hayo, ninyi mnajua tumo katika
wakati gani: sasa ndio wakati wa kuamka usingizini; naam, wokovu wetu u
karibu zaidi sasa kuliko wakati ule tulipoanza kuamini.

<span id="an_13:12">13:12</span> Usiku unakwisha na mchana unakaribia.
Basi, tutupilie mbali mambo yote ya giza, tukajitwalie silaha za mwanga.

<span id="an_13:13">13:13</span> Mwenendo wetu uwe wa adabu kama
inavyostahili wakati wa mchana; tusiwe na ulafi na ulevi, uchafu na
uasherati, ugomvi na wivu.

<span id="an_13:14">13:14</span> Bwana Yesu Kristo awe vazi lenu;
msishughulikie tena tamaa zenu za maumbile na kuziridhisha.

<span id="an_14:1">14:1</span> Mkaribisheni kwenu mtu aliye dhaifu,
lakini msibishane naye juu ya mawazo yake binafsi.

<span id="an_14:2">14:2</span> Watu huhitilafiana: mmoja imani yake
inamruhusu kula kila kitu; lakini mwingine ambaye imani yake ni dhaifu,
hula tu mboga za majani.

<span id="an_14:3">14:3</span> Mtu ambaye hula kila kitu asimdharau yule
ambaye hawezi kula kila kitu; naye ambaye hula tu mboga za majani
asimhukumu anayekula kila kitu, maana Mungu amemkubali.

<span id="an_14:4">14:4</span> Wewe ni nani hata uthubutu kumhukumu
mtumishi wa mwingine? Akisimama au akianguka ni shauri la Bwana wake;
naam, atasimama imara, maana Bwana anaweza kumsimamisha.

<span id="an_14:5">14:5</span> Mtu anaweza kufikiria siku fulani kuwa ya
maana zaidi kuliko nyingine; mtu mwingine aweza kuzifikiria siku zote
kuwa sawa. Kila mmoja na afuate msimamo wa akili yake.

<span id="an_14:6">14:6</span> Anayeadhimisha siku fulani anaadhimisha
siku hiyo kwa ajili ya kumtukuza Mungu; naye anayekula chakula fulani
anafanya hivyo kwa kumtukuza Bwana maana anamshukuru Mungu. Kadhalika
naye anayeacha kula chakula fulani anafanya hivyo kwa ajili ya kumtukuza
Bwana, naye pia anamshukuru Mungu.

<span id="an_14:7">14:7</span> Maana hakuna mtu yeyote miongoni mwetu
aishiye kwa ajili yake mwenyewe, wala hakuna anayekufa kwa ajili yake
mwenyewe

<span id="an_14:8">14:8</span> maana tukiishi twaishi kwa ajili ya
Bwana; tukifa, tunakufa kwa ajili ya Bwana. Basi, kama tukiishi au
tukifa, sisi ni mali yake Bwana.

<span id="an_14:9">14:9</span> Maana Kristo alikufa, akafufuka ili
wapate kuwa Bwana wa wazima na wafu.

<span id="an_14:10">14:10</span> Kwa nini, basi wewe wamhukumu ndugu
yako? Nawe, kwa nini wamdharau ndugu yako? Sisi sote tutasimama mbele ya
kiti cha hukumu cha Mungu.

<span id="an_14:11">14:11</span> Maana Maandiko yanasema: "Kama
niishivyo, asema Bwana kila mtu atanipigia magoti, na kila mmoja atakiri
kwamba mimi ni Mungu."

<span id="an_14:12">14:12</span> Kwa hiyo, kila mmoja wetu atatoa hoja
yake mbele ya Mungu.

<span id="an_14:13">14:13</span> Basi, tuache kuhukumiana, bali tuazimie
kutokuwa kamwe kikwazo kwa ndugu yetu au kumsababisha aanguke katika
dhambi.

<span id="an_14:14">14:14</span> Katika kuungana na Bwana Yesu, nina
hakika kwamba hakuna kitu chochote kilicho najisi kwa asili yake;
lakini, mtu akidhani kwamba kitu fulani ni najisi, basi, kwake huwa
najisi.

<span id="an_14:15">14:15</span> Kama ukimhuzunisha ndugu yako kwa
sababu ya chakula unachokula, basi mwenendo wako hauongozwi na mapendo.
Usikubali hata kidogo chakula chako kiwe sababu ya kupotea kwa mtu
mwingine ambaye Kristo alikufa kwa ajili yake!

<span id="an_14:16">14:16</span> Basi, msikubalie kitu mnachokiona kuwa
kwenu ni kitu chema kidharauliwe.

<span id="an_14:17">14:17</span> Maana Utawala wa Mungu si shauri la
kula na kunywa, bali unahusika na kuwa na uadilifu, amani na furaha
iletwayo na Roho Mtakatifu.

<span id="an_14:18">14:18</span> Anayemtumikia Kristo namna hiyo
humpendeza Mungu, na kukubaliwa na watu.

<span id="an_14:19">14:19</span> Kwa hiyo tuyazingatie daima mambo yenye
kuleta amani, na yanayotusaidia kujengana.

<span id="an_14:20">14:20</span> Basi, usiiharibu kazi ya Mungu kwa
sababu ya ubishi juu ya chakula. Vyakula vyote ni halali, lakini haifai
kula chakula ambacho kitamfanya mtu aanguke katika dhambi.

<span id="an_14:21">14:21</span> Afadhali kuacha kula nyama, kunywa
divai, au kufanya chochote ambacho chaweza kumsababisha ndugu yako
aanguke.

<span id="an_14:22">14:22</span> Basi, shikilia unachoamini kati yako na
Mungu wako. Heri mtu yule ambaye, katika kujiamulia la kufanya, haipingi
dhamiri yake.

<span id="an_14:23">14:23</span> Lakini mtu anayeona shaka juu ya
chakula anachokula, anahukumiwa kama akila, kwa sababu msimamo wa
kitendo chake haumo katika imani. Na, chochote kisicho na msingi wake
katika imani ni dhambi.

<span id="an_15:1">15:1</span> Sisi tulio imara katika imani tunapaswa
kuwasaidia wale walio dhaifu wayakabili matatizo yao. Tusijipendelee
sisi wenyewe tu.

<span id="an_15:2">15:2</span> Kila mmoja wetu anapaswa kumpendeza
jirani yake kwa wema ili huyo apate kujijenga katika imani.

<span id="an_15:3">15:3</span> Maana Kristo hakujipendelea mwenyewe; ila
alikuwa kama yasemavyo Maandiko: "Kashfa zote walizokutolea wewe
zimenipata mimi."

<span id="an_15:4">15:4</span> Maana yote yalioandikwa yameandikwa kwa
ajili ya kutufundisha sisi ili kutokana na saburi na faraja tupewayo na
Maandiko hayo Matakatifu tupate kuwa na matumaini.

<span id="an_15:5">15:5</span> Mungu aliye msingi wa saburi na faraja
yote, awajalieni ninyi kuwa na msimamo mmoja kufuatana na mfano wake
Kristo Yesu,

<span id="an_15:6">15:6</span> ili ninyi nyote, kwa nia moja na sauti
moja, mumtukuze Mungu, Baba wa Bwana wetu Yesu Kristo.

<span id="an_15:7">15:7</span> Basi, karibishaneni kwa ajili ya utukufu
wa Mungu kama naye Kristo alivyowakaribisheni.

<span id="an_15:8">15:8</span> Maana, nawaambieni Kristo aliwatumikia
Wayahudi apate kuonyesha uaminifu wa Mungu, na zile ahadi Mungu
alizowapa babu zetu zipate kutimia;

<span id="an_15:9">15:9</span> ili nao watu wa mataifa mengine wapate
kumtukuza Mungu kwa sababu ya huruma yake. Kama yasemavyo Maandiko
Matakatifu: "Kwa sababu hiyo, nitakusifu miongoni mwa watu wa mataifa.
Nitaziimba sifa za jina lako."

<span id="an_15:10">15:10</span> Tena Maandiko yasema: "Furahini, enyi
watu wa mataifa; furahini pamoja na watu wake."

<span id="an_15:11">15:11</span> Na tena: "Enyi mataifa yote, msifuni
Bwana; enyi watu wote, msifuni."

<span id="an_15:12">15:12</span> Tena Isaya asema: "Atatokea mtu katika
ukoo wa Yese, naye atawatawala watu wa mataifa; nao watamtumainia."

<span id="an_15:13">15:13</span> Basi, Mungu aliye msingi wa matumaini,
awajazeni furaha yote na amani kutokana na imani yenu; tumaini lenu
lipate kuongezeka kwa nguvu ya Roho Mtakatifu.

<span id="an_15:14">15:14</span> Ndugu zangu, mimi binafsi nina hakika
kwamba ninyi pia mmejaa wema, elimu yote, na mnaweza kushauriana ninyi
kwa ninyi.

<span id="an_15:15">15:15</span> Lakini nimewaandikia hapa na pale
katika barua hii bila woga, nipate kuwakumbusheni juu ya mambo fulani.
Nimefanya hivyo kwa sababu ya neema aliyonijalia Mungu

<span id="an_15:16">15:16</span> ya kuwa mtumishi wa Yesu Kristo kwa
watu wa mataifa. Ni jukumu langu la kikuhani kuihubiri Habari Njema ya
Mungu ili watu wa mataifa mengine wapate kuwa dhabihu inayokubaliwa na
Mungu, dhabihu iliyotakaswa na Roho Mtakatifu.

<span id="an_15:17">15:17</span> Kwa hiyo, nikiwa nimeungana na Kristo
Yesu, naweza kujivunia huduma yangu kwa ajili ya Mungu.

<span id="an_15:18">15:18</span> Sithubutu kusema kitu kingine chochote
isipokuwa tu kile ambacho Kristo Yesu amekifanya kwa kunitumia mimi ili
watu wa mataifa wapate kutii. Amefanya hivyo kwa maneno na vitendo,

<span id="an_15:19">15:19</span> kwa nguvu ya miujiza na maajabu, na kwa
nguvu ya Roho wa Mungu. Basi, kwa kusafiri kila mahali, tangu kule
Yerusalemu mpaka Iluriko, nimeihubiri kikamilifu Habari Njema ya Kristo.

<span id="an_15:20">15:20</span> Nia yangu imekuwa daima kuihubiri
Habari Njema popote pale ambapo jina la Kristo halijapata kusikika,
nisije nikajenga juu ya msingi wa mtu mwingine.

<span id="an_15:21">15:21</span> Kama yasemavyo Maandiko Matakatifu:
"Watu wote ambao hawakuambiwa habari zote wataona; nao wale ambao
hawajapata kusikia, wataelewa."

<span id="an_15:22">15:22</span> Kwa sababu hiyo nilizuiwa mara nyingi
kuja kwenu.

<span id="an_15:23">15:23</span> Lakini maadam sasa nimemaliza kazi
yangu pande hizi, na kwa kuwa kwa miaka mingi nimekuwa na nia kubwa ya
kuja kwenu,

<span id="an_15:24">15:24</span> natumaini kufanya hivyo sasa.
Ningependa kuwaoneni nikiwa safarini kwenda Spania na kupata msaada wenu
kwa safari hiyo baada ya kufurahia kuwa kwa muda pamoja nanyi.

<span id="an_15:25">15:25</span> Lakini, kwa sasa nakwenda kuwahudumia
watu wa Mungu kule Yerusalem.

<span id="an_15:26">15:26</span> Maana makanisa ya Makedonia na Akaya
yemeamua kutoka mchango wao kuwasaidia watu wa Mungu walio maskini huko
Yerusalem.

<span id="an_15:27">15:27</span> Wao wenyewe wameamua kufanya hivyo;
lakini, kwa kweli, hilo ni jukumu lao kwa hao. Maana, ikiwa watu wa
mataifa mengine wameshiriki baraka za kiroho za Wayahudi, wanapaswa nao
pia kuwahudumia Wayahudi katika mahitaji yao ya kidunia.

<span id="an_15:28">15:28</span> Nitakapokwisha tekeleza kazi hiyo na
kuwakabidhi mchango huo uliokusanywa kwa ajili yao, nitawatembeleeni
ninyi nikiwa safarini kwenda Spania.

<span id="an_15:29">15:29</span> Najua ya kuwa nikija kwenu nitawaletea
wingi wa baraka za Kristo.

<span id="an_15:30">15:30</span> Basi, ndugu zangu, nawasihi kwa kwa
ajili ya Bwana wetu Yesu Kristo, na kwa ajili ya upendo uletwao na Roho,
mniunge mkono kwa kuniombea kwa Mungu.

<span id="an_15:31">15:31</span> Ombeni nipate kutoka salama miongoni
mwa wale wasioamini walioko Uyahudi, nayo huduma yangu huko Yerusalem
ipate kukubaliwa na watu wa Mungu walioko huko.

<span id="an_15:32">15:32</span> Hivyo, Mungu akipenda, nitaweza kuja
kwenu na moyo wa furaha, nikapumzike pamoja nanyi.

<span id="an_15:33">15:33</span> Mungu aliye chanzo cha amani na awe
nanyi nyote! Amina!

<span id="an_16:1">16:1</span> Napenda kumjulisha kwenu dada yetu Foibe
ambaye ni mtumishi katika kanisa la Kenkrea.

<span id="an_16:2">16:2</span> Mpokeeni kwa ajili ya Bwana kama
iwapasavyo watu wa Mungu. Mpeni msaada wowote atakaohitaji kutoka kwenu,
maana yeye amekuwa mwema sana kwa watu wengi na kwangu pia.

<span id="an_16:3">16:3</span> Salamu zangu ziwafikie Priska na Akula,
wafanyakazi wenzangu katika utumishi wa Kristo Yesu.

<span id="an_16:4">16:4</span> Wao walihatarisha maisha yao kwa ajili
yangu. Wanastahili shukrani; si tu kutoka kwangu, bali pia kutoka kwa
makanisa yote ya watu wa mataifa mengine.

<span id="an_16:5">16:5</span> Salamu zangu pia kwa kanisa linalokutana
nyumbani kwao. Salamu zangu zimfikie rafiki yangu Epaineto ambaye ni kwa
kwanza katika mkoa wa Asia kumwamini Kristo.

<span id="an_16:6">16:6</span> Nisalimieni Maria ambaye amefanya kazi
kwa bidii kwa ajili yenu.

<span id="an_16:7">16:7</span> Salamu zangu kwa Androniko na Yunia,
wananchi wenzangu waliofungwa gerezani pamoja nami; wao wanajulikana
sana kati ya mitume; tena walikuwa Wakristo kabla yangu mimi.

<span id="an_16:8">16:8</span> Salamu zangu kwa Ampliato, rafiki yangu
katika kuungana na Bwana.

<span id="an_16:9">16:9</span> Salamu zangu zimfikie Urbano, mfanyakazi
mwenzangu katika utumishi wa Kristo; salamu zangu pia kwa rafiki yangu
Staku.

<span id="an_16:10">16:10</span> Nisalimieni Apele ambaye uaminifu wake
kwa Kristo umethibitishwa. Salamu zangu kwa wote walio nyumbani mwa
Aristobulo.

<span id="an_16:11">16:11</span> Salamu zangu kwa Herodiana, mwananchi
mwenzangu; na kwa jamaa yote ya Narkisi iliyojiunga na Bwana.

<span id="an_16:12">16:12</span> Nisalimieni Trufena na Trufosa
wanaofanya kazi katika utumishi wa Bwana, na rafiki yangu Persi ambaye
amefanya mengi kwa ajili ya Bwana.

<span id="an_16:13">16:13</span> Nisalimieni Rufo, mtu hodari sana
katika kazi ya Bwana, na mama yake ambaye ni mama yangu pia.

<span id="an_16:14">16:14</span> Nisalimieni Asunkrito, Flegoni, Herme
Patroba, Herma na ndugu wote walio pamoja nao.

<span id="an_16:15">16:15</span> Nisalimieni Filologo na Yulia, Nerea na
dada yake, na Olumpa, pamoja na watu wote wa Mungu walio pamoja nao.

<span id="an_16:16">16:16</span> Salimianeni ninyi kwa ninyi kwa ishara
ya upendo. Salamu kwenu kutoka kwa makanisa yote ya Kristo.

<span id="an_16:17">16:17</span> Ndugu zangu, nawasihi muwafichue wote
wanaosababisha mafarakano na kuwafanya watu wengine waanguke, kinyume
cha mafundisho mliyofundishwa. Jiepusheni na watu hao,

<span id="an_16:18">16:18</span> maana watu wa namna hiyo hawamtumikii
Kristo Bwana wetu, bali wanayatumikia matumbo yao wenyewe. Kwa maneno
yao matamu na hotuba za kubembeleza hupotosha mioyo ya watu wanyofu.

<span id="an_16:19">16:19</span> Kila mtu amesikia juu ya utii wenu na
hivyo mmekuwa sababu ya furaha yangu. Nawatakeni muwe na hekima katika
mambo mema, na bila hatia kuhusu mambo mabaya.

<span id="an_16:20">16:20</span> Naye Mungu aliye chanzo cha amani
hatakawia kumponda Shetani chini ya miguu yenu. Neema ya Bwana wetu Yesu
Kristo iwe nanyi.

<span id="an_16:21">16:21</span> Timotheo, mfanyakazi mwenzangu,
anawasalimu. Hali kadhalika Lukio, Yasoni, na Sosipatro, wananchi
wenzangu, wanawasalimu.

<span id="an_16:22">16:22</span> Nami Tertio, ninayeandika barua hii
nawasalimuni katika Bwana.

<span id="an_16:23">16:23</span> Gayo, mwenyeji wangu, pamoja na kanisa
lote linalokutana kwake, anawasalimu. Erasto, mweka hazina wa mji huu,
pamoja na Kwarto, wanawasalimu.

<span id="an_16:24">16:24</span> Neema ya Bwana wetu Yesu Kristo iwe
nanyi nyote. Amina.

<span id="an_16:25">16:25</span> Basi, sasa na tumsifu Mungu! Yeye
anaweza kuwaimarisheni katika ile Habari Njema niliyohubiri juu ya
ujumbe wa Yesu Kristo, na katika ile siri iliyofunuliwa na ambayo
ilikuwa imefichika kwa karne nyinyi zilizopita.

<span id="an_16:26">16:26</span> Lakini, sasa ukweli huo umefunuliwa kwa
njia ya maandiko ya manabii; na kwa amri ya Mungu wa milele
umedhihirisha kwa mataifa yote ili wote waweze kuamini na kutii.

<span id="an_16:27">16:27</span> Kwake Mungu aliye peke yake mwenye
hekima, uwe utukufu kwa njia ya Yesu Kristo, milele na milele! Amina.

------------------------------------------------------------------------

[Next: 1 Corinthians](co1.md)
