[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](jo3)  [Next](rev) 

------------------------------------------------------------------------

### Swahili Bible: Jude

<span id="an_1:1">1:1</span> Mimi Yuda, mtumishi wa Yesu Kristo, ndugu
yake Yakobo, nawaandikia ninyi mlioitwa na Mungu na ambao mnaishi katika
upendo wa Mungu Baba, na katika ulinzi wa Yesu Kristo.

<span id="an_1:2">1:2</span> Nawatakieni huruma, amani na upendo kwa
wingi.

<span id="an_1:3">1:3</span> Ndugu wapenzi, wakati nimo katika jitihada
ya kuwaandikieni juu ya ule wokovu tunaoshiriki sote, nimeona lazima ya
kuwaandikieni na kuwahimizeni mwendelee kupigana kwa ajili ya imani
ambayo Mungu amewajalia watu wake mara moja tu kwa wakati wote.

<span id="an_1:4">1:4</span> Maana watu wasiomcha Mungu wamepata
kujiingiza kwa siri miongoni mwetu, watu ambao, kwa faida ya maisha yao
mabaya, wanaupotosha ujumbe wa neema ya Mungu wetu na kumkana Yesu
Kristo aliye peke yake kiongozi na Bwana wetu. Maandiko Matakatifu
yalikwisha bashiri tangu awali hukumu inayowangojea watu hao.

<span id="an_1:5">1:5</span> Nataka kuwakumbusheni mambo fulani ambayo
mmekwisha yajua: kumbukeni jinsi Bwana alivyowaokoa watu wa Israeli na
kuwatoa katika nchi ya Misri, lakini baadaye aliwaangamiza wale ambao
hawakuamini.

<span id="an_1:6">1:6</span> Na, malaika ambao hawakuridhika na cheo
chao, wakayaacha makao yao ya asili, Mungu amewafunga gizani kwa
minyororo ya milele wahukumiwe Siku ile kuu.

<span id="an_1:7">1:7</span> Kumbukeni pia Sodoma na Gomora, na miji ya
kandokando yake; wenyeji wake walifanya kama wale malaika; walifanya
uzinzi na mambo yaliyo kinyume cha maumbile, wakapewa hukumu ya moto wa
milele, iwe onyo kwa watu wote.

<span id="an_1:8">1:8</span> Hivyo ndivyo pia walivyo watu hawa. ndoto
zao huwaongoza katika kuichafua miili yao wenyewe, kuyadharau mamlaka ya
Mungu na kuvitukana viumbe vitukufu vya huko juu.

<span id="an_1:9">1:9</span> Hata Mikaeli, malaika mkuu, hakufanya
hivyo. Katika ule ubishi kati yake na Ibilisi waliobishana juu ya mwili
wa Mose, Mikaeli hakuthubutu kumhukumu Ibilisi kwa matusi; ila alisema:
"Bwana mwenyewe na akukaripie."

<span id="an_1:10">1:10</span> Lakini watu hawa hutukana chochote
wasichokielewa; mambo yaleyale wanayoyajua kwa silika kama vile wanyama
wanayoyajua ndiyo yanayowaangamiza.

<span id="an_1:11">1:11</span> Ole wao! Watu hao wamefuata mwenendo
uleule wa Kaini. Kwa ajili ya fedha, wamejiingiza katika mkosi uleule wa
Baalamu. Wameasi kama Kora alivyoasi na wameangamizwa kama yeye
alivyoangamizwa.

<span id="an_1:12">1:12</span> Kwa makelele yao yasiyo na adabu, watu
hao ni kama madoa machafu katika mikutano yenu ya karamu ya Bwana.
Hujipendelea wao wenyewe tu, na wako kama mawingu yanayopeperushwa huko
na huko na upepo bila ya kuleta mvua. Wao ni kama miti isiyozaa matunda
hata wakati wa majira yake, wamekufa kabisa.

<span id="an_1:13">1:13</span> Watu hao ni kama mawimbi makali ya
bahari, na matendo yao ya aibu yanaonekana dhahiri kama vile mapovu ya
mawimbi. Wao ni kama nyota zinazotangatanga, ambao Mungu amewawekea
mahali pao milele katika giza kuu.

<span id="an_1:14">1:14</span> Henoki, ambaye ni babu wa saba tangu
Adamu, alibashiri hivi juu ya watu hawa: "Sikilizeni! Bwana atakuja
pamoja na maelfu ya malaika wake watakatifu

<span id="an_1:15">1:15</span> kutoa hukumu juu ya binadamu wote,
kuwahukumu wote kwa ajili ya matendo yao yote maovu waliyotenda na kwa
ajili ya maneno yote mabaya ambayo watu waovu walimkashifu nayo."

<span id="an_1:16">1:16</span> Watu hawa wananung'unika daima na
kuwalaumu watu wengine. Hufuata tamaa zao mbaya, hujigamba na kuwasifu
watu wengine mno kusudi wafaulu katika mipango yao.

<span id="an_1:17">1:17</span> Lakini ninyi wapenzi wangu, kumbukeni
yale mliyoambiwa hapo awali ni mitume wa Bwana wetu Yesu Kristo.

<span id="an_1:18">1:18</span> Waliwaambieni: "Siku za mwisho
zitakapofika, watatokea watu watakaowadhihaki ninyi, watu wafuatao tamaa
zao mbaya."

<span id="an_1:19">1:19</span> Hao ndio watu wanaosababisha mafarakano,
watu wanaotawaliwa na tamaa zao za kidunia, watu wasio na Roho wa Mungu.

<span id="an_1:20">1:20</span> Lakini ninyi, wapenzi wangu, endeleeni
kujijenga kikamilifu katika imani yenu takatifu. Salini kwa nguvu ya
Roho Mtakatifu,

<span id="an_1:21">1:21</span> na kubaki katika upendo wa Mungu, mkiwa
mnamngojea Bwana wetu Yesu Kristo awapeni uzima wa milele kwa huruma
yake.

<span id="an_1:22">1:22</span> Muwe na huruma kwa watu walio na mashaka;

<span id="an_1:23">1:23</span> waokoeni kwa kuwanyakua kutoka motoni; na
kwa wengine muwe na huruma pamoja na hofu, lakini chukieni hata mavazi
yao ambayo yamechafuliwa na tamaa zao mbaya.

<span id="an_1:24">1:24</span> Kwake yeye awezaye kuwalinda msije
mkaanguka, na kuwaleta ninyi bila hatia mpaka mbele ya utukufu wake,

<span id="an_1:25">1:25</span> kwake yeye aliye peke yake Mungu,
Mkombozi wetu, uwe utukufu, ukuu, nguvu na mamlaka kwa njia ya Kristo
Bwana wetu, tangu zama zote, sasa na hata milele! Amina.

------------------------------------------------------------------------

[Next: Revelation](rev)
