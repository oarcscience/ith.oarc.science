[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](rom)  [Next](co2) 

------------------------------------------------------------------------

### Swahili Bible: 1 Corinthians

<span id="an_1:1">1:1</span> Mimi Paulo, niliyeitwa kuwa mtume wa Kristo
Yesu kwa mapenzi ya Mungu, na ndugu Sosthene,

<span id="an_1:2">1:2</span> tunawaandikia ninyi mlio kanisa la Mungu
huko Korintho. Ninyi mmefanywa watakatifu katika kuungana na Kristo
Yesu, mkaitwa muwe watu wa Mungu, pamoja na watu wote popote wanaomwomba
Bwana wetu Yesu Kristo aliye Bwana wao na wetu pia.

<span id="an_1:3">1:3</span> Nawatakieni neema na amani kutoka kwa Mungu
Baba yetu na Bwana wetu Yesu Kristo.

<span id="an_1:4">1:4</span> Ninamshukuru Mungu wangu daima kwa ajili
yenu kwa sababu amewatunukia ninyi neema yake kwa njia ya Kristo Yesu.

<span id="an_1:5">1:5</span> Maana, kwa kuungana na Kristo mmetajirishwa
katika kila kitu. Mmejaliwa elimu yote na uwezo wote wa kuhubiri,

<span id="an_1:6">1:6</span> kwani, ujumbe juu ya Kristo umethibitishwa
ndani yenu,

<span id="an_1:7">1:7</span> hata hampungukiwi kipaji chochote cha
kiroho mkiwa mnangojea kufunuliwa kwake Bwana wetu Yesu Kristo.

<span id="an_1:8">1:8</span> Yeye atawaimarisha ninyi mpaka mwisho mpate
kuonekana bila hatia Siku ile ya Bwana wetu Yesu Kristo.

<span id="an_1:9">1:9</span> Mungu ni mwaminifu; yeye aliwaita ninyi
muwe na umoja na Mwanae Yesu Kristo Bwana wetu.

<span id="an_1:10">1:10</span> Ndugu, ninawasihi kwa jina la Bwana wetu
Yesu Kristo: pataneni nyote katika kila jambo msemalo; yasiweko
mafarakano kati yenu; muwe na fikira moja na nia moja.

<span id="an_1:11">1:11</span> Ndugu zangu, habari nilizopata kutoka kwa
watu kadhaa wa jamaa ya Kloe, zaonyesha wazi kwamba kuna kutoelewana
kati yenu.

<span id="an_1:12">1:12</span> Nataka kusema hivi: kila mmoja anasema
chake: mmoja husema, "Mimi ni wa Paulo," mwingine: "Mimi ni wa Apolo,"
mwingine: "Mimi ni wa Kefa," na mwingine: "Mimi ni wa Kristo,".

<span id="an_1:13">1:13</span> Je, Kristo amegawanyika? Je, Paulo ndiye
aliyesulubiwa kwa ajili yenu? Au je, mlibatizwa kwa jina la Paulo?

<span id="an_1:14">1:14</span> Namshukuru Mungu kwamba sikumbatiza mtu
yeyote miongoni mwenu isipokuwa tu Krispo na Gayo.

<span id="an_1:15">1:15</span> Kwa hiyo hakuna awezaye kusema amebatizwa
kwa jina langu.

<span id="an_1:16">1:16</span> (Samahani, nilibatiza pia jamaa ya
Stefana; lakini zaidi ya hawa, sidhani kama nilimbatiza mtu mwingine
yeyote.)

<span id="an_1:17">1:17</span> Kristo hakunituma kubatiza, bali kuhubiri
Habari Njema; tena, niihubiri bila kutegemea maarifa ya hotuba za watu
kusudi nguvu ya kifo cha Kristo msalabani isibatilishwe.

<span id="an_1:18">1:18</span> Maana ujumbe kuhusu kifo cha Kristo
msalabani ni jambo la kipumbavu kwa wale walio katika mkumbo wa kupotea,
lakini kwetu sisi tulio katika njia ya wokovu ujumbe huo ni nguvu ya
Mungu.

<span id="an_1:19">1:19</span> Maana Maandiko Matakatifu yasema:
"Nitaiharibu hekima yao wenye hekima, na elimu ya wataalamu nitaitupilia
mbali."

<span id="an_1:20">1:20</span> Yu wapi basi, mwenye hekima? Yu wapi
basi, mwalimu wa Sheria? Naye bingwa wa mabishano wa nyakati hizi yuko
wapi? Mungu ameifanya hekima ya ulimwengu kuwa upumbavu.

<span id="an_1:21">1:21</span> Maana, kadiri ya hekima ya Mungu, watu
hawawezi kumjua Mungu kwa njia ya hekima yao wenyewe. Badala yake, Mungu
amependa kuwaokoa wale wanaoamini kwa njia ya kile ambacho wenye hekima
wanakiona kuwa ni upumbavu, yaani ujumbe tunaohubiri.

<span id="an_1:22">1:22</span> Wayahudi wanataka ishara, na Wagiriki
wanatafuta hekima;

<span id="an_1:23">1:23</span> lakini sisi tunamhubiri Kristo
aliyesulubiwa. Kwa Wayahudi jambo hili ni kikwazo, na kwa watu wa
mataifa ni upumbavu;

<span id="an_1:24">1:24</span> lakini kwa wale walioitwa, Wayahudi kwa
Wagiriki, Kristo ni nguvu ya Mungu na hekima ya Mungu.

<span id="an_1:25">1:25</span> Maana kinachoonekana kuwa ni upumbavu wa
Mungu, kina busara zaidi kuliko hekima ya binadamu; na kinachoonekana
kuwa ni udhaifu wa Mungu, kina nguvu zaidi kuliko nguvu za binadamu.

<span id="an_1:26">1:26</span> Ndugu, kumbukeni wakati mlipoitwa: wengi
wenu hawakuwa wenye hekima hata kwa fikira za binadamu; wengi hawakuwa
wenye nguvu au watu wa tabaka ya juu.

<span id="an_1:27">1:27</span> Ndiyo kusema, Mungu aliyachagua yale
ambayo ulimwengu huyaona ni upumbavu, ili awaaibishe wenye hekima; na
aliyachagua yale ambayo ulimwengu huyaona ni dhaifu, ili awaaibishe
wenye nguvu.

<span id="an_1:28">1:28</span> Mungu ameyachagua yale ambayo kwa fikira
za dunia ni mambo yaliyo duni na yanayodharauliwa, mambo ambayo hata
hayakuwako, ili kwa hayo ayafutilie mbali yale ambayo kwa fikira za
binadamu ni mambo ya maana.

<span id="an_1:29">1:29</span> Basi, hakuna mtu awezaye kujivunia
chochote mbele ya Mungu.

<span id="an_1:30">1:30</span> Mungu mwenyewe ndiye aliyewaunganisha
ninyi na Kristo Yesu. Mungu amemfanya Kristo awe hekima yetu; kwa njia
yake sisi tunapatanishwa na Mungu, tunakuwa watu wake Mungu na
kukombolewa.

<span id="an_1:31">1:31</span> Basi, kama yasemavyo Maandiko Matakatifu:
"Mwenye kutaka kujivuna, basi, na ajivunie kazi ya Bwana."

<span id="an_2:1">2:1</span> Ndugu, mimi nilipokuja kwenu sikuwahubiria
siri ya ujumbe wa Mungu kwa ufasaha wa lugha, au kwa hekima ya binadamu.

<span id="an_2:2">2:2</span> Nilipokuwa kwenu niliamua kutojua chochote
kile isipokuwa tu kumjua Yesu Kristo; naam, Kristo aliyesulubiwa.

<span id="an_2:3">2:3</span> Nilipokuwa kwenu nilikuwa dhaifu,
natetemeka kwa hofu nyingi.

<span id="an_2:4">2:4</span> Hotuba zangu na mahubiri yangu sikuyatoa
kwa maneno ya kuvutia na ya hekima, bali kwa uthibitisho mwingi na nguvu
ya Roho.

<span id="an_2:5">2:5</span> Nilifanya hivyo kusudi imani yenu ipate
kutegemea nguvu ya Mungu, na si hekima ya binadamu.

<span id="an_2:6">2:6</span> Hata hivyo, sisi tunatumia lugha ya hekima
kwa wale waliokomaa kiroho; lakini hekima hiyo si ya hapa duniani, wala
si ya watawala wa dunia hii ambao wako katika mkumbo wa kupotea.

<span id="an_2:7">2:7</span> Hekima tunayotumia ni hekima ya siri ya
Mungu, hekima iliyofichika, ambayo Mungu aliiazimia tangu mwanzo kwa
ajili ya utukufu wetu.

<span id="an_2:8">2:8</span> Ni hekima ambayo watawala wa dunia hii
hawakuielewa; maana wangalielewa, hawangalimsulubisha Bwana wa utukufu.

<span id="an_2:9">2:9</span> Lakini, ni kama yasemavyo Maandiko
Matakatifu: "Mambo ambayo jicho halijapata kuyaona wala sikio kuyasikia,
mambo ambayo binadamu hajapata kuyafikiria moyoni, hayo ndiyo Mungu
aliyowatayarishia wale wampendao."

<span id="an_2:10">2:10</span> Hayo ndiyo mambo Mungu aliyotufunulia kwa
njia ya Roho wake. Maana Roho huchunguza kila kitu hata mambo ya ndani
kabisa ya Mungu.

<span id="an_2:11">2:11</span> Nani awezaye kujua mambo ya ndani ya mtu
isipokuwa roho yake mtu huyo? Hali kadhalika, hakuna ajuaye mambo ya
Mungu isipokuwa Roho wa Mungu.

<span id="an_2:12">2:12</span> Sasa sisi hatukuipokea roho ya ulimwengu,
bali tumepokea Roho atokaye kwa Mungu ili atuwezeshe kujua yale
tuliyojaliwa na Mungu.

<span id="an_2:13">2:13</span> Basi sisi twafundisha, si kwa maneno
tuliyofundishwa kwa hekima ya binadamu, bali kwa maneno tuliyofundishwa
na Roho, tukifafanua mambo ya kiroho kwa walio na huyo Roho.

<span id="an_2:14">2:14</span> Mtu wa kidunia hapokei mambo ya Roho wa
Mungu. Kwake mtu huyo mambo hayo ni upumbavu mtupu; yanapita akili yake;
maana yanaweza tu kutambuliwa kwa msaada wa Roho.

<span id="an_2:15">2:15</span> Lakini mtu aliye na huyo Roho anaweza
kubainisha ubora wa kila kitu, naye mwenyewe hahukumiwi na mtu mwingine.

<span id="an_2:16">2:16</span> Maandiko yasema: "Nani awezaye kuifahamu
akili ya Bwana? Nani awezaye kumshauri?" Lakini sisi tunayo akili ya
Kristo.

<span id="an_3:1">3:1</span> Ndugu, mimi sikuweza kusema nanyi kama watu
mlio na huyo Roho. Nilipaswa kusema nanyi kama watu wa kidunia, kama
watoto wachanga katika maisha ya Kikristo.

<span id="an_3:2">3:2</span> Ilinibidi kuwalisheni kwa maziwa, na si kwa
chakula kigumu, kwani hamkuwa tayari kukipokea. Hata sasa hamko tayari.

<span id="an_3:3">3:3</span> Maana bado mu watu wa kidunia. Je, si kweli
kwamba bado uko wivu na magombano kati yenu? Mambo hayo yanaonyesha wazi
kwamba ninyi bado ni watu wa kidunia, mnaishi mtindo wa kidunia.

<span id="an_3:4">3:4</span> Mmoja wenu anaposema, "Mimi ni wa Paulo",
na mwingine, "Mimi ni wa Apolo", je, hiyo haionyeshi kwamba mnaishi bado
kama watu wa dunia hii tu?

<span id="an_3:5">3:5</span> Apolo ni nani? na Paulo ni nani? Sisi ni
watumishi tu ambao tuliwaleteeni ninyi imani. Kila mmoja wetu anafanya
kazi aliyopewa na Bwana.

<span id="an_3:6">3:6</span> Mimi nilipanda mbegu, Apolo akamwagilia
maji; lakini aliyeiotesha mbegu ni Mungu.

<span id="an_3:7">3:7</span> Wa maana si yule aliyepanda mbegu, au yule
aliyemwagilia maji; wa maana ni Mungu aliyeiwezesha mbegu kuota.

<span id="an_3:8">3:8</span> Yule aliyepanda na yule aliyemwagilia maji
wote ni sawa, ingawa kila mmoja atapokea tuzo lake kufuatana na jitihada
yake mwenyewe.

<span id="an_3:9">3:9</span> Maana sisi ni ndugu, wafanyakazi pamoja na
Mungu; na ninyi ni shamba lake; ninyi ni jengo lake.

<span id="an_3:10">3:10</span> Kwa msaada wa neema aliyonipa Mungu,
nimefaulu, kama mwashi stadi mwenye busara, kuweka msingi ambao juu yake
mtu mwingine anajenga. Basi, kila mmoja awe mwangalifu jinsi anavyojenga
juu yake.

<span id="an_3:11">3:11</span> Hakuna mtu awezaye kuweka msingi mwingine
badala ya ule uliokwisha wekwa, yaani Yesu Kristo.

<span id="an_3:12">3:12</span> Juu ya msingi huo mtu anaweza kujenga kwa
dhahabu, fedha au mawe ya thamani; anaweza kutumia miti, majani au
nyasi.

<span id="an_3:13">3:13</span> Iwe iwavyo, ubora wa kazi ya kila mmoja
utaonekana wakati Siku ile ya Kristo itakapoifichua. Maana, Siku hiyo
itatokea na moto, na huo moto utaipima na kuonyesha ubora wake.

<span id="an_3:14">3:14</span> Ikiwa alichojenga mtu juu ya huo msingi
kitaustahimili huo moto, atapokea tuzo;

<span id="an_3:15">3:15</span> lakini kama alichojenga kitaunguzwa,
basi, atapoteza tuzo lake; lakini yeye mwenyewe ataokolewa kana kwamba
ameponyoka kutoka motoni.

<span id="an_3:16">3:16</span> Je, hamjui kwamba ninyi ni hekalu la
Mungu, na kwamba Roho wa Mungu anakaa ndani yenu?

<span id="an_3:17">3:17</span> Basi, mtu akiliharibu hekalu la Mungu,
Mungu atamharibu; maana hekalu la Mungu ni takatifu, na hekalu hilo ni
ninyi wenyewe.

<span id="an_3:18">3:18</span> Msijidanganye! Mtu yeyote miongoni mwenu
akijidhania mwenye hekima mtindo wa kidunia, heri awe mjinga kusudi
apate kuwa na hekima ya kweli.

<span id="an_3:19">3:19</span> Maana, hekima ya kidunia ni upumbavu
mbele ya Mungu. Kwani Maandiko Matakatifu yasema: "Mungu huwanasa wenye
hekima katika ujanja wao."

<span id="an_3:20">3:20</span> Na tena: "Bwana ajua kwamba mawazo ya
wenye hekima hayafai."

<span id="an_3:21">3:21</span> Basi, mtu asijivunie watu. Maana kila
kitu ni chenu.

<span id="an_3:22">3:22</span> Paulo, Apolo na Kefa, ulimwengu, maisha
na kifo; mambo ya sasa na ya baadaye, yote ni yenu.

<span id="an_3:23">3:23</span> Lakini ninyi ni wa Kristo naye Kristo ni
wa Mungu.

<span id="an_4:1">4:1</span> Mtu na atuone sisi kuwa ni watumishi wa
Kristo tuliokabidhiwa siri za mungu.

<span id="an_4:2">4:2</span> Kinachotakiwa kwa yeyote yule
aliyekabidhiwa kazi ni kuwa mwaminifu.

<span id="an_4:3">4:3</span> Kwangu mimi si kitu nikihukumiwa na ninyi,
au na mahakama ya kibinadamu; wala sijihukumu.

<span id="an_4:4">4:4</span> Dhamiri yangu hainishtaki kwa jambo lolote,
lakini hiyo haionyeshi kwamba sina lawama. Bwana ndiye anayenihukumu.

<span id="an_4:5">4:5</span> Basi, msihukumu kabla ya wakati wake acheni
mpaka Bwana atakapokuja. Yeye atayafichua mambo ya giza yaliyofichika,
na kuonyesha wazi nia za mioyo ya watu. Ndipo kila mmoja atapata sifa
anayostahili kutoka kwa Mungu.

<span id="an_4:6">4:6</span> Ndugu, hayo yote niliyosema juu ya Apolo na
juu yangu, ni kielelezo kwenu: kutokana na mfano wangu mimi na Apolo
nataka mwelewe maana ya msemo huu: "Zingatieni yaliyoandikwa." Kati yenu
pasiwe na mtu yeyote anayejivunia mtu mmoja na kumdharau mwingine.

<span id="an_4:7">4:7</span> Nani amekupendelea wewe? Una kitu gani wewe
ambacho hukupewa? Na ikiwa umepewa, ya nini kujivunia kana kwamba
hukukipewa?

<span id="an_4:8">4:8</span> Haya, mmekwisha shiba! Mmekwisha kuwa
matajiri! Mmekuwa wafalme bila ya sisi! Naam, laiti mngekuwa kweli
watawala, ili nasi pia tuweze kutawala pamoja nanyi.

<span id="an_4:9">4:9</span> Nafikiri Mungu ametufanya sisi mitume tuwe
watu wa mwisho kabisa, kama watu waliohukumiwa kuuawa, maana tumekuwa
tamasha mbele ya ulimwengu wote, mbele ya malaika na watu.

<span id="an_4:10">4:10</span> Sisi ni wapumbavu kwa ajili ya Kristo,
lakini ninyi ni wenye busara katika kuungana na Kristo! Sisi ni dhaifu,
ninyi ni wenye nguvu. Ninyi mnaheshimika, sisi tunadharauliwa.

<span id="an_4:11">4:11</span> Mpaka dakika hii, sisi tuna njaa na kiu,
hatuna nguo, twapigwa makofi, hatuna malazi.

<span id="an_4:12">4:12</span> Tena twataabika na kufanya kazi kwa
mikono yetu wenyewe. Tukitukanwa, tunawatakia baraka; tukidhulumiwa,
tunavumilia;

<span id="an_4:13">4:13</span> tukisingiziwa, tunajibu kwa adabu. Mpaka
sasa tumetendewa kama uchafu wa dunia; na kwa kila mtu sisi ni takataka!

<span id="an_4:14">4:14</span> Siandiki mambo haya kwa ajili ya
kuwaaibisha ninyi, bali kwa ajili ya kuwafundisheni watoto wangu
wapenzi.

<span id="an_4:15">4:15</span> Maana hata kama mnao maelfu ya walezi
katika maisha yenu ya Kikristo, baba yenu ni mmoja tu, kwani katika
maisha ya Kikristo mimi ndiye niliyewazaeni kwa kuihubiri Habari Njema.

<span id="an_4:16">4:16</span> Kwa hiyo, nawasihi: fuateni mfano wangu.

<span id="an_4:17">4:17</span> Ndiyo maana nimemtuma Timetheo kwenu.
Yeye ni mtoto wangu mpenzi na mwaminifu katika Bwana. Atawakumbusheni
njia ninayofuata katika kuishi maisha ya Kikristo; njia ninayofundisha
kila mahali katika makanisa yote.

<span id="an_4:18">4:18</span> Baadhi yenu wameanza kuwa na majivuno
wakidhani kwamba sitakuja tena kwenu.

<span id="an_4:19">4:19</span> Lakini, Bwana akipenda, nitakuja kwenu
upesi; na hapo ndipo nitakapojionea mwenyewe, sio tu kile wanachoweza
kusema hao wenye majivuno, bali pia kila wanachoweza kufanya.

<span id="an_4:20">4:20</span> Maana Utawala wa Mungu si shauri la
maneno matupu, bali ni nguvu.

<span id="an_4:21">4:21</span> Mnapendelea lipi? Nije kwenu na fimbo,
ama nije na moyo wa upendo na upole?

<span id="an_5:1">5:1</span> Ziko habari za kuaminika kwamba kuna uzinzi
miongoni mwenu; tena ni uzinzi mbaya ambao haujapata kuwako hata kati ya
watu wasiomjua Mungu. Nimeambiwa eti mmoja wenu anaishi na mke wa baba
yake!

<span id="an_5:2">5:2</span> Mnawezaje kujivuna? Ingekuwa afadhali kwenu
kuomboleza, na huyo aliyefanya kitu hicho aondolewe miongoni mwenu.

<span id="an_5:3">5:3</span> Nami, kwa upande wangu, ingawa kwa mwili
niko mbali nanyi, hata hivyo kwa roho niko hapo pamoja nanyi: na hivyo,
kama vile nipo hapo, nimekwisha mhukumu huyo aliyefanya jambo hilo la
aibu.

<span id="an_5:4">5:4</span> Wakati mnapokusanyika pamoja kwa jina la
Bwana Yesu, nami nikiwa pamoja nanyi kwa roho, basi, kwa uwezo wa Bwana
wetu Yesu,

<span id="an_5:5">5:5</span> mkabidhini mtu huyo kwa Shetani ili mwili
wake uharibiwe na roho yake iweze kuokolewa Siku ile ya Bwana.

<span id="an_5:6">5:6</span> Majivuno yenu hayafai! Je, hamjui kwamba
chachu kidogo huchachusha donge lote la unga?

<span id="an_5:7">5:7</span> Jitakaseni, mkatupe mbali chachu ya kale
ili mpate kuwa donge jipya lisilotiwa chachu kama mnavyopaswa kuwa;
maana, Kristo, Pasaka yetu, amekwisha tolewa tambiko.

<span id="an_5:8">5:8</span> Basi, tufanye karamu hiyo si kwa chachu ile
ya kale, chachu ya ubaya na uovu, bali kwa mkate usiotiwa chachu, mkate
wa usafi na kweli.

<span id="an_5:9">5:9</span> Niliwaandikia katika barua yangu
msishirikiane na wazinzi.

<span id="an_5:10">5:10</span> Ukweli ni kwamba sikuwa na maana ya watu
wote duniani walio wazinzi, wachoyo, walaghai na wenye kuabudu sanamu.
Maana, ili kuwaepa hao wote ingewalazimu ninyi kuihama dunia hii kabisa!

<span id="an_5:11">5:11</span> Nilichoandika ni hiki: msishirikiane na
ndugu Mkristo aliye mzinzi, mchoyo, mwenye kuabudu sanamu, mchongezi
mlevi na mlaghai. Mtu wa namna hiyo, hata kula msile naye.

<span id="an_5:12">5:12</span> Je, ni shauri langu kuwahukumu watu walio
nje? Hao Mungu atawahukumu. Je, ninyi hampaswi kuwahukumu wale walio
katika jamii yenu ninyi wenyewe?

<span id="an_5:13">5:13</span> Mfukuzeni mbali nanyi huyo mwovu!

<span id="an_6:1">6:1</span> Anathubutuje mmoja wenu kumshtaki ndugu
muumini mbele ya mahakama ya watu wasiomjua Mungu badala ya kumshtaki
mbele ya watu wa Mungu?

<span id="an_6:2">6:2</span> Je, hamjui kwamba watu wa Mungu watauhukumu
ulimwengu? Ikiwa basi, ulimwengu utahukumiwa nanyi, kwa nini hamstahili
kuhukumu hata katika mambo madogo?

<span id="an_6:3">6:3</span> Je, hamjui kwamba, licha ya kuhukumu mambo
ya kawaida ya kila siku, tutawahukumu hata malaika?

<span id="an_6:4">6:4</span> Mnapokuwa na mizozo juu ya mambo ya
kawaida, je, mnawaita wawe mahakimu watu ambao hata hawalijali kanisa?

<span id="an_6:5">6:5</span> Aibu kwenu! Ndiyo kusema hakuna hata mmoja
miongoni mwenu mwenye hekima kiasi cha kuweza kutatua tatizo kati ya
ndugu waumini?

<span id="an_6:6">6:6</span> Badala yake, kweli imekuwa mtindo ndugu
kumpeleka ndugu yake mahakamani, tena mbele ya mahakimu wasioamini.

<span id="an_6:7">6:7</span> Kwa kweli huko kushtakiana tu wenyewe kwa
wenyewe kwabainisha kwamba mmeshindwa kabisa! Je, haingekuwa jambo bora
zaidi kwenu kudhulumiwa! Haingekuwa bora zaidi kwenu kunyang'anywa mali
yenu?

<span id="an_6:8">6:8</span> Lakini, badala yake, ninyi ndio mnaodhulumu
na kunyang'anya; tena, hayo mnawafanyia ndugu zenu!

<span id="an_6:9">6:9</span> Au je, hamjui kwamba watu wabaya
hawataurithi Utawala wa Mungu? Msijidanganye! Watu wanaoishi maisha ya
uasherati, wanaoabudu sanamu, wazinzi, au walawiti,

<span id="an_6:10">6:10</span> wevi, wachoyo, walevi, wasengenyaji,
wanyang'anyi, hao wote hawatashiriki Utawala wa Mungu.

<span id="an_6:11">6:11</span> Baadhi yenu mlikuwa hivyo; lakini sasa
mmeoshwa, mkafanywa watakatifu, na kupatanishwa na Mungu kwa jina la
Bwana Yesu Kristo na kwa Roho wa Mungu wetu.

<span id="an_6:12">6:12</span> Mtu anaweza kusema: "Kwangu mimi kila
kitu ni halali." Sawa; lakini si kila kitu kinafaa. Nakubali kwamba kila
kitu ni halali kwangu lakini sitaki kutawaliwa na kitu chochote.

<span id="an_6:13">6:13</span> Unaweza kusema: "Chakula ni kwa ajili ya
tumbo, na tumbo ni kwa ajili ya chakula." Sawa; lakini Mungu ataviharibu
vyote viwili. Mwili wa mtu si kwa ajili ya uzinzi bali ni kwa ajili ya
kumtumikia Bwana, naye Bwana ni kwa ajili ya mwili.

<span id="an_6:14">6:14</span> Basi, Mungu aliyemfufua Bwana kutoka wafu
atatufufua nasi pia kwa nguvu yake.

<span id="an_6:15">6:15</span> Je, hamjui kwamba miili yenu ni viungo
vya mwili wa Kristo? Je, mnadhani naweza kuchukua sehemu ya mwili wa
Kristo na kuifanya kuwa sehemu ya mwili wa kahaba? Hata kidogo!

<span id="an_6:16">6:16</span> Maana, kama mjuavyo, anayeungana na
kahaba huwa mwili mmoja naye--kama ilivyoandikwa: "Nao wawili watakuwa
mwili mmoja."

<span id="an_6:17">6:17</span> Lakini aliyejiunga na Bwana huwa roho
moja naye.

<span id="an_6:18">6:18</span> Jiepusheni kabisa na uzinzi. Dhambi
nyingine zote hutendwa nje ya mwili lakini mzinzi hutenda dhambi dhidi
ya mwili wake mwenyewe.

<span id="an_6:19">6:19</span> Je, hamjui kwamba miili yenu ni hekalu la
Roho Mtakatifu aliye ndani yenu, ambaye mlimpokea kutoka kwa Mungu?
Ninyi basi, si mali yenu wenyewe.

<span id="an_6:20">6:20</span> Mlinunuliwa kwa bei kubwa. Kwa hiyo,
itumieni miili yenu kwa ajili ya kumtukuza Mungu.

<span id="an_7:1">7:1</span> Yahusu sasa mambo yale mliyoandika: naam,
ni vizuri kama mtu haoi;

<span id="an_7:2">7:2</span> lakini kwa sababu ya hatari ya uzinzi,
basi, kila mwanamume na awe na mke wake mwenyewe, na kila mwanamke awe
na mume wake mwenyewe.

<span id="an_7:3">7:3</span> Mume atimize wajibu alio nao kwa mkewe,
naye mke atimize wajibu alio nao kwa mumewe.

<span id="an_7:4">7:4</span> Mke hana mamlaka juu ya mwili wake, bali
mumewe anayo; hali kadhalika naye mume, hana mamlaka juu ya mwili wake,
bali mkewe anayo.

<span id="an_7:5">7:5</span> Msinyimane haki zenu, isipokuwa kama
mnaafikiana kufanya hivyo kwa kitambo tu, ili mpate nafasi nzuri ya
kusali. Kisha rudianeni tena mara, ili Shetani asije akawajaribu kwa
sababu ya udhaifu wenu.

<span id="an_7:6">7:6</span> Ninayowaambieni sasa ni mawaidha, si amri.

<span id="an_7:7">7:7</span> Ningependa watu wote wawe kama mimi
nilivyo; lakini kila mmoja anacho kipaji chake kutoka kwa Mungu; mmoja
kipaji hiki na mwingine kile.

<span id="an_7:8">7:8</span> Basi, wale ambao hawajaoana na wale walio
wajane nawaambia kwamba ni vema kuendelea kuwa kama mimi nilivyo.

<span id="an_7:9">7:9</span> Hata hivyo, kama mtu hawezi kujizuia basi,
na aoe; maana ni afadhali zaidi kuoa kuliko kuwaka tamaa.

<span id="an_7:10">7:10</span> Kwa wale waliooa ninayo amri, tena si
yangu, ila ni ya Bwana: mke asiachane na mumewe;

<span id="an_7:11">7:11</span> lakini kama akiachana naye, basi abaki
bila kuolewa; ama la, apatanishwe na mume wake. Mume naye asimpe talaka
mkewe.

<span id="an_7:12">7:12</span> Kwa wale wengine, (mimi binafsi, si
Bwana) nasema hivi: Ikiwa mwanamume Mkristo anaye mke asiyeamini, na
huyo mwanamke akakubali kuendelea kuishi naye, asimpe talaka.

<span id="an_7:13">7:13</span> Na, kama mwanamke Mkristo anaye mume
asiyeamini, na huyo mwanamume akakubali kuendelea kuishi naye, basi,
asimpe talaka mumewe.

<span id="an_7:14">7:14</span> Kwa maana huyo mume asiyeamini hupokelewa
kwa Mungu kwa kuungana na mkewe; na huyo mke asiyeamini hupokelewa kwa
Mungu kwa kuungana na mumewe. Vinginevyo watoto wao wangekuwa si wa
Mungu; kumbe sasa ni watoto wake Mungu.

<span id="an_7:15">7:15</span> Hata hivyo, ikiwa yule asiyeamini anataka
kumwacha mwenzake aliye Mkristo, basi, na amwache tu. Hapo huyo Mkristo,
mume au mke, atakuwa huru. Maana Mungu amewaiteni ninyi muishi kwa
amani.

<span id="an_7:16">7:16</span> Wewe mama Mkristo, unawezaje kuwa na
hakika kwamba hutaweza kumwokoa mume wako? Au wewe mume Mkristo,
unawezaje kuwa na hakika kwamba hutaweza kumwokoa mkeo?

<span id="an_7:17">7:17</span> Kwa vyovyote kila mmoja na aishi
kufuatana na vipaji alivyogawiwa na Bwana, na kama alivyoitwa na Mungu.
Hili ndilo agizo langu kwa makanisa yote.

<span id="an_7:18">7:18</span> Kama mtu aliitwa akiwa ametahiriwa, basi
asijisingizie kwamba hakutahiriwa; na kama alipoitwa hakuwa ametahiriwa,
basi na asitahiriwe.

<span id="an_7:19">7:19</span> Maana kutahiriwa au kutotahiriwa si kitu;
kilicho muhimu ni kuzishika amri za Mungu.

<span id="an_7:20">7:20</span> Basi, kila mmoja na abaki kama alivyokuwa
wakati alipoitwa.

<span id="an_7:21">7:21</span> Je, wewe ulikuwa mtumwa wakati ulipoitwa?
Sawa, usijali; lakini ukipata fursa ya kuwa huru, itumie.

<span id="an_7:22">7:22</span> Maana yeye aliyeitwa na Bwana akiwa
mtumwa huyo huwa mtu huru wa Bwana. Hali kadhalika naye aliyeitwa akiwa
mtu huru, huwa mtumwa wa Kristo.

<span id="an_7:23">7:23</span> Nyote mmenunuliwa kwa bei; kwa hiyo msiwe
tena watumwa wa watu.

<span id="an_7:24">7:24</span> Ndugu zangu, kila mmoja wenu basi, na
abaki na Mungu kama alivyokuwa wakati alipoitwa.

<span id="an_7:25">7:25</span> Sasa, kuhusu mabikira na waseja, sina
amri kutoka kwa Bwana; lakini natoa maoni yangu mimi ambaye kwa huruma
yake Bwana nastahili kuaminiwa.

<span id="an_7:26">7:26</span> Basi, kutokana na shida iliyopo sasa
nadhani ingefaa mtu abaki kama alivyo.

<span id="an_7:27">7:27</span> Je, umeoa? Basi, usitake kuachana na
mkeo. Wewe hukuoa? Basi, usitake kuoa.

<span id="an_7:28">7:28</span> Lakini ikiwa utaoa hutakuwa umetenda
dhambi; na msichana akiolewa hatakuwa ametenda dhambi. Hao watakaooana
watapatwa na matatizo ya dunia hii, lakini mimi ningependa hayo
yasiwapate ninyi.

<span id="an_7:29">7:29</span> Ndugu, nataka kusema hivi: muda uliobaki
ni mfupi. Na tangu sasa wale waliooa na waishi kama vile hawakuoa;

<span id="an_7:30">7:30</span> wenye kulia wawe kama hawalii, na wenye
kufurahi wawe kama hawafurahi; wanaonunua wawe kama hawana kitu;

<span id="an_7:31">7:31</span> nao wenye shughuli na dunia hii wawe kama
vile hawana shughuli sana nayo. Maana ulimwengu huu, kama tuujuavyo,
unapita.

<span id="an_7:32">7:32</span> Ningependa ninyi msiwe na wasiwasi. Mtu
asiye na mke hujishughulisha na kazi ya Bwana jinsi atakavyompendeza
Bwana.

<span id="an_7:33">7:33</span> Mtu aliyeoa hujishughulisha na mambo ya
dunia jinsi atakavyompendeza mkewe,

<span id="an_7:34">7:34</span> naye amegawanyika. Mwanamke asiyeolewa au
bikira hujishughulisha na mambo ya Bwana apate kujitolea mwili na roho
kwa Bwana. Lakini mwanamke aliyeolewa hujishughulisha na mambo ya dunia
hii jinsi atakavyompendeza mumewe.

<span id="an_7:35">7:35</span> Nawaambieni haya kwa faida yenu, na si
kwa kuwawekeeni kizuio. Nataka tu muwe na mpango unaofaa, mpate
kumtumikia Bwana kwa moyo na nia moja.

<span id="an_7:36">7:36</span> Kama mtu anaona kwamba hamtendei vyema
mchumba wake asipomwoa, na kama tamaa zake zinamshinda, na afanye
atakavyo; waoane tu; hatakuwa ametenda dhambi.

<span id="an_7:37">7:37</span> Lakini kama huyo mwanamume akiamua kwa
hiari moyoni mwake kutooa na kama anaweza kuzitawala tamaa zake na
kuamua namna ya kufanya, basi, anafanya vizuri zaidi asipomwoa huyo
mwenzake bikira.

<span id="an_7:38">7:38</span> Kwa maneno mengine: yule anayeamua kumwoa
huyo mchumba wake anafanya vema; naye anayeamua kutomwoa anafanya vema
zaidi.

<span id="an_7:39">7:39</span> Mwanamke huwa amefungwa na mumewe kwa
muda wote mumewe aishipo. Lakini mumewe akifa, mama huyo yuko huru, na
akipenda anaweza kuolewa na mtu yeyote, mradi tu iwe Kikristo.

<span id="an_7:40">7:40</span> Lakini, nionavyo mimi, atakuwa na heri
zaidi kama akibaki hivyo alivyo. Hayo ni maoni yangu, na nafikiri mimi
pia ninaye Roho wa Mungu.

<span id="an_8:1">8:1</span> Yahusu sasa vyakula vilivyotambikiwa
sanamu: Tunajua kwamba sisi sote tuna ujuzi, lakini ujuzi huo huwafanya
watu wawe na majivuno; lakini mapendo hujenga.

<span id="an_8:2">8:2</span> Anayefikiri kwamba anajua kitu, kwa kweli
hajui chochote kama inavyompasa.

<span id="an_8:3">8:3</span> Lakini anayempenda Mungu huyo anajulikana
naye.

<span id="an_8:4">8:4</span> Kwa hiyo, kuhusu vyakula vilivyotambikiwa
sanamu, twajua kwamba sanamu si kitu duniani; twajua kwamba Mungu ni
mmoja tu.

<span id="an_8:5">8:5</span> Hata kama viko vitu viitwavyo miungu
duniani au mbinguni, na hata kama wako miungu na mabwana wengi,

<span id="an_8:6">8:6</span> hata hivyo, kwetu sisi yuko Mungu mmoja tu:
Baba, Muumba wa vyote, ambaye kwa ajili yake sisi tuko. Pia yuko Bwana
mmoja tu, Yesu Kristo, ambaye kwa njia yake vitu vyote viliumbwa, na
sisi twaishi kwa njia yake.

<span id="an_8:7">8:7</span> Lakini, si kila mtu anao ujuzi huu. Maana
wako watu wengine waliokwisha zoea sanamu, watu ambao mpaka hivi sasa
wanapokula vyakula huviona bado kama vyakula vilivyotambikiwa sanamu. Na
kwa vile dhamiri zao ni dhaifu, hutiwa unajisi.

<span id="an_8:8">8:8</span> Lakini chakula hakiwezi kutupeleka karibu
zaidi na Mungu. Tukiacha kukila hatupungukiwi kitu, tukikila
hatuongezewi kitu.

<span id="an_8:9">8:9</span> Lakini, jihadharini: huu uhuru wenu
usiwafanye walio na imani dhaifu waanguke katika dhambi.

<span id="an_8:10">8:10</span> Maana, mtu ambaye dhamiri yake ni dhaifu,
akikuona wewe mwenye ujuzi unakula vyakula hivyo ndani ya hekalu la
sanamu, je, hatatiwa moyo wa kula vyakula vilivyotambikiwa sanamu?

<span id="an_8:11">8:11</span> Hivyo, huyo ndugu yako dhaifu ambaye
Kristo alikufa kwa ajili yake, atapotea kwa sababu ya ujuzi wako.

<span id="an_8:12">8:12</span> Kama mkiwakosesha ndugu zenu jinsi hiyo
na kuzijeruhi dhamiri zao dhaifu, mtakuwa mmemkosea Kristo.

<span id="an_8:13">8:13</span> Kwa hiyo, ikiwa chakula husababisha
kuanguka kwa ndugu yangu, sitakula nyama kamwe, nisije nikamfanya ndugu
yangu aanguke katika dhambi.

<span id="an_9:1">9:1</span> Je, mimi si mtu huru? Je, mimi si mtume?
Je, mimi sikumwona Yesu Bwana wetu? Je, ninyi si matokeo ya kazi yangu
kwa ajili ya Bwana?

<span id="an_9:2">9:2</span> Hata kama kwa watu wengine mimi si mtume,
lakini walau kwenu ninyi mimi ni mtume. Ninyi ni uthibitisho wa mtume
wangu kwa sababu ya kuungana kwenu na Bwana.

<span id="an_9:3">9:3</span> Hoja yangu kwa wale wanaonipinga ndiyo hii:

<span id="an_9:4">9:4</span> Je, hatuna haki ya kula na kunywa?

<span id="an_9:5">9:5</span> Je, hatuna ruhusa kumchukua mke Mkristo
katika ziara zetu, kama vile wafanyavyo mitume wengine, ndugu zake
Bwana, na pia Kefa?

<span id="an_9:6">9:6</span> Au ni mimi tu na Barnaba ambao tunapaswa
kujipatia maslahi yetu kwa kufanya kazi?

<span id="an_9:7">9:7</span> Je, mwanajeshi gani anayelipia utumishi
wake jeshini? Mkulima gani asiyekula matunda ya shamba lake la mizabibu?
Mchungaji gani asiyekunywa maziwa ya mifugo yake?

<span id="an_9:8">9:8</span> Je, nasema mambo haya kibinadamu tu? Je,
Sheria nayo haisemi hivyo?

<span id="an_9:9">9:9</span> Imeandikwa katika Sheria ya Mose:
"Usimfunge kinywa ng'ombe anapoliwata nafaka." Je, ndio kusema Mungu
anajishughulisha na ng'ombe?

<span id="an_9:10">9:10</span> Je, hakuwa anatufikiria sisi aliposema
hivyo? Naam, haya yaliandikwa kwa ajili yetu; kwani yule anayelima na
yule anayevuna, wote wawili wana haki ya kutumaini kupata sehemu ya
mavuno.

<span id="an_9:11">9:11</span> Ikiwa sisi tumepanda mbegu ya kiroho kati
yenu, je, ni jambo kubwa tukichuma kwenu faida ya kidunia?

<span id="an_9:12">9:12</span> Ikiwa wengine wanayo haki ya kutazamia
hayo kutoka kwenu, je, sisi hatuna haki zaidi kuliko hao? Lakini, sisi
hatukuitumia haki hiyo, Badala yake, tumestahimili kila kitu ili
tusiiwekee kizuizi chochote Habari Njema ya Kristo.

<span id="an_9:13">9:13</span> Je, hamjui kwamba wanaotumikia Hekaluni
hupata chakula chao Hekaluni, na kwamba wanaotolea sadaka madhabahuni
hupata sehemu ya hiyo sadaka?

<span id="an_9:14">9:14</span> Bwana aliagiza vivyo hivyo; wahubiri wa
Habari Njema wapate riziki zao kutokana nayo.

<span id="an_9:15">9:15</span> Lakini, mimi sikutumia hata mojawapo ya
haki hizo. Na wala siandiki nijipatie haki hizo; kwangu mimi ni afadhali
kufa kuliko kumfanya yeyote aone kwamba najisifu bure.

<span id="an_9:16">9:16</span> Ikiwa ninaihubiri Habari Njema, hilo si
jambo la kujivunia; hilo ni jukumu nililopewa. Na, ole wangu kama
sitaihubiri Habari Njema!

<span id="an_9:17">9:17</span> Ningekuwa nimeichagua kazi hii kwa hiari,
basi, ningetazamia malipo; lakini maadam naifanya ikiwa ni wajibu, hiyo
ina maana kwamba ni jukumu nililopewa nitekeleze.

<span id="an_9:18">9:18</span> Mshahara wangu ni kitu gani, basi?
Mshahara wangu ni fursa ya kuihubiri Habari Njema bure, bila kudai haki
ninazostahili kwa kuihubiri.

<span id="an_9:19">9:19</span> Kwa hiyo, ingawa mimi si mtumwa wa mtu
yeyote, nimejifanya mtumwa wa kila mtu ili nimpatie Kristo watu wengi
iwezekanavyo.

<span id="an_9:20">9:20</span> Kwa Wayahudi nimeishi kama Myahudi ili
niwapate Wayahudi; yaani, ingawa mimi siko chini ya Sheria, nimejiweka
chini ya Sheria kwao, ili niwapate hao walio chini ya Sheria.

<span id="an_9:21">9:21</span> Na kwa wale walio nje ya Sheria, naishi
kama wao, nje ya Sheria, ili niwapate hao walio nje ya Sheria. Hii
haimaanishi kwamba mimi niko nje ya sheria ya Mungu, maana nabanwa na
sheria ya Kristo.

<span id="an_9:22">9:22</span> Kwao walio dhaifu nimejifanya dhaifu ili
niwapate hao walio dhaifu. Nimejifanya kila kitu kwa wote ili nipate
kuwaokoa baadhi yao kwa kila njia.

<span id="an_9:23">9:23</span> Nafanya haya yote kwa ajili ya Habari
Njema, nipate kushiriki baraka zake.

<span id="an_9:24">9:24</span> Je, hamjui kwamba katika uwanja wa
michezo, ingawa wapiga mbio wote hukimbia, ni mmoja tu anayejinyakulia
zawadi?

<span id="an_9:25">9:25</span> Wanariadha hujipa mazoezi na nidhamu
kali; hufanya hivyo ili wajipatie taji iharibikayo! Lakini sisi twafanya
hivyo tupate taji ya kudumu daima.

<span id="an_9:26">9:26</span> Ndivyo basi, ninavyopiga mbio nikiwa na
nia ya kushinda; ndivyo ninavyopigana, na si kama bondia anayetupa ngumi
zake hewani.

<span id="an_9:27">9:27</span> Naupa mwili wangu mazoezi magumu na
kuutia katika nidhamu kamili, nisije mimi mwenyewe nikakataliwa baada ya
kuwahubiria wengine.

<span id="an_10:1">10:1</span> Ndugu, nataka mjue kwamba babu zetu wote
walikuwa chini ya ulinzi wa lile wingu, na kwamba wote walivuka salama
ile bahari.

<span id="an_10:2">10:2</span> Wote walibatizwa katika umoja na Mose kwa
lile wingu na ile bahari.

<span id="an_10:3">10:3</span> Wote walikula chakula kilekile cha
kiroho,

<span id="an_10:4">10:4</span> wakanywa pia kinywaji kilekile cha
kiroho, maana walikunywa kutoka ule mwamba wa kiroho uliowafuata; mwamba
huo ulikuwa Kristo mwenyewe.

<span id="an_10:5">10:5</span> Hata hivyo, wengi wao hawakumpendeza
Mungu, na maiti zao zilisambazwa jangwani.

<span id="an_10:6">10:6</span> Sasa, mambo hayo yote ni mfano tu kwetu;
yanatuonya sisi tusitamani ubaya kama wao walivyotamani.

<span id="an_10:7">10:7</span> Msiwe waabudu sanamu kama baadhi yao
walivyokuwa; kama yasemavyo Maandiko: "Watu waliketi kula na kunywa,
wakasimama kucheza."

<span id="an_10:8">10:8</span> Wala tusizini kama baadhi yao
walivyozini, wakaangamia siku moja watu ishirini na tatu elfu.

<span id="an_10:9">10:9</span> Tusimjaribu Bwana kama baadhi yao
walivyomjaribu, wakauawa na nyoka.

<span id="an_10:10">10:10</span> Wala msinung'unike kama baadhi yao
walivyonung'unika, wakaangamizwa na Mwangamizi!

<span id="an_10:11">10:11</span> Basi, mambo hayo yaliyowapata wao ni
kielelezo kwa wengine, na yaliandikwa ili kutuonya sisi, ambao mwisho wa
nyakati unatukabili.

<span id="an_10:12">10:12</span> Anayedhani amesimama imara ajihadhari
asianguke.

<span id="an_10:13">10:13</span> Majaribu mliyokwisha pata ni ya kawaida
kwa binadamu. Mungu ni mwaminifu, naye hataruhusu mjaribiwe kupita nguvu
zenu, ila pamoja na majaribu, yeye atawapeni pia nguvu ya kustahimili na
njia ya kutoka humo salama.

<span id="an_10:14">10:14</span> Kwa hiyo, wapenzi wangu, epeni ibada za
sanamu.

<span id="an_10:15">10:15</span> Naongea nanyi, watu wenye busara;
jiamulieni wenyewe hayo nisemayo.

<span id="an_10:16">10:16</span> Tunapomshukuru Mungu kwa kikombe kile
cha baraka, je, huwa hatushiriki damu ya Kristo? Na tunapoumega mkate,
je, huwa hatushiriki mwili wa Kristo?

<span id="an_10:17">10:17</span> Kwa kuwa mkate huo ni mmoja, sisi,
ingawa ni wengi, tu mwili mmoja; maana sote twashiriki mkate huohuo.

<span id="an_10:18">10:18</span> Chukueni, kwa mfano, Wayahudi wenyewe:
kwao, wenye kula vilivyotambikiwa madhabahuni waliungana na hiyo
madhabahu.

<span id="an_10:19">10:19</span> Nataka kusema nini, basi? Kwamba
chakula kilichotambikiwa sanamu ni kitu zaidi ya chakula? Na hizo
sanamu, je, ni kitu kweli zaidi ya sanamu?

<span id="an_10:20">10:20</span> Hata kidogo! Ninachosema ni kwamba
tambiko wanazotoa watu wasiomjua Mungu wanawatolea pepo, sio Mungu.
Sipendi kamwe ninyi muwe na ushirika na pepo.

<span id="an_10:21">10:21</span> Hamwezi kunywa kikombe cha Bwana na
kikombe cha pepo; hamwezi kushiriki katika meza ya Bwana na katika meza
ya pepo.

<span id="an_10:22">10:22</span> Au je, tunataka kumfanya Bwana awe na
wivu? Mnadhani tuna nguvu zaidi kuliko yeye?

<span id="an_10:23">10:23</span> Vitu vyote ni halali, lakini si vyote
vinafaa. Vitu vyote ni halali lakini si vyote vinajenga.

<span id="an_10:24">10:24</span> Mtu asitafute faida yake mwenyewe, ila
faida ya mwenzake.

<span id="an_10:25">10:25</span> Kuleni chochote kile kiuzwacho sokoni
bila ya kuulizauliza kwa sababu ya dhamiri zenu;

<span id="an_10:26">10:26</span> maana Maandiko yasema: "Dunia na vyote
vilivyomo ni mali ya Bwana."

<span id="an_10:27">10:27</span> Kama mtu ambaye si muumini akiwaalikeni
nanyi mkakubali kwenda, basi, kuleni vyote atakavyowaandalieni bila
kuulizauliza kwa sababu ya dhamiri zenu.

<span id="an_10:28">10:28</span> Lakini mtu akiwaambieni: "Chakula hiki
kimetambikiwa sanamu," basi, kwa ajili ya huyo aliyewaambieni hivyo na
kwa ajili ya dhamiri, msile.

<span id="an_10:29">10:29</span> Nasema, "kwa ajili ya dhamiri," si
dhamiri yenu, bali dhamiri yake huyo aliyewaambieni. Mtaniuliza: "Kwa
nini uhuru wangu utegemee dhamiri ya mtu mwingine?

<span id="an_10:30">10:30</span> Ikiwa mimi nashiriki chakula hicho huku
namshukuru Mungu, kwa nini nilaumiwe kwa chakula ambacho kwa ajili yake
nimemshukuru Mungu?"

<span id="an_10:31">10:31</span> Basi, chochote mfanyacho iwe ni kula au
kunywa, fanyeni yote kwa ajili ya utukufu wa Mungu.

<span id="an_10:32">10:32</span> Msiwe kikwazo kwa Wayahudi au kwa
Wagiriki au kwa kanisa la Mungu.

<span id="an_10:33">10:33</span> Muwe kama mimi; najaribu kuwapendeza
wote kwa kila njia, bila kutafuta faida yangu mwenyewe ila faida ya
wote, wapate kuokolewa.

<span id="an_11:1">11:1</span> Niigeni mimi kama ninavyomwiga Kristo.

<span id="an_11:2">11:2</span> Nawapeni hongera kwa sababu mnanikumbuka
na kwa sababu mnayashikilia yale maagizo niliyowapeni.

<span id="an_11:3">11:3</span> Lakini napenda pia mjue kwamba Kristo ni
kichwa cha kila mwanamume, na mwanamume ni kichwa cha mkewe, na Mungu ni
kichwa cha Kristo.

<span id="an_11:4">11:4</span> Basi, kila mwanamume anayesali au
anayetangaza ujumbe wa Mungu huku amefunika kichwa chake, huyo
anamdharau Kristo.

<span id="an_11:5">11:5</span> Na mwanamke akisali au kutangaza ujumbe
wa Mungu bila kufunika kichwa chake, anamdharau mumewe; anayefanya hivyo
ni sawa tu na mwanamke aliyenyoa kichwa chake.

<span id="an_11:6">11:6</span> Mwanamke asiyefunika kichwa chake,
afadhali anyoe nywele zake. Lakini ni aibu kwa mwanamke kukatwa nywele
zake au kunyolewa; basi, afadhali afunike kichwa chake.

<span id="an_11:7">11:7</span> Haifai mwanamume kufunika kichwa chake,
kwa kuwa yeye ni mfano wa Mungu na kioo cha utukufu wake Mungu; lakini
mwanamke ni kioo cha utukufu wa mwanamume.

<span id="an_11:8">11:8</span> Mwanamume hakutoka kwa mwanamke, ila
mwanamke alitoka kwa mwanamume.

<span id="an_11:9">11:9</span> Mwanamume hakuumbwa kwa ajili ya
mwanamke, ila mwanamke aliumbwa kwa ajili ya mwanamume.

<span id="an_11:10">11:10</span> Ndiyo maana mwanamke hufunika kichwa
chake, iwe ishara ya mamlaka yaliyo juu yake, na pia kwa sababu ya
malaika.

<span id="an_11:11">11:11</span> Hata hivyo, mbele ya Bwana mwanamke si
kitu bila mwanamume, naye mwanamume si kitu bila mwanamke.

<span id="an_11:12">11:12</span> Kama vile mwanamke alivyotokana na
mwanamume, vivyo hivyo mwanamume huzaliwa na mwanamke; kila kitu hutoka
kwa Mungu.

<span id="an_11:13">11:13</span> Amueni wenyewe: Je, inafaa mwanamke
kumwomba Mungu bila kuvaa kitu kichwani?

<span id="an_11:14">11:14</span> Hata maumbile yenyewe huonyesha wazi
kwamba kwa mwanamume kuwa na nywele ndefu ni aibu kwake mwenyewe;

<span id="an_11:15">11:15</span> lakini kwa mwanamke kuwa na nywele ni
heshima kwake; nywele zake ndefu amepewa ili zimfunike.

<span id="an_11:16">11:16</span> Kama mtu anataka kuleta ubishi juu ya
jambo hili, basi, na ajue kwamba sisi hatuna desturi nyingine, wala
makanisa ya Mungu hayana desturi nyingine.

<span id="an_11:17">11:17</span> Nikiwa bado nawapeni maagizo haya,
siwezi hata kidogo kuwapa ninyi hongera kuhusu haya yafuatayo: mikutano
yenu ninyi waumini yaleta hasara zaidi kuliko faida.

<span id="an_11:18">11:18</span> Awali ya yote, nasikia kwamba
mnapokutana pamoja hutokea mafarakano kati yenu. Nami naamini kiasi,

<span id="an_11:19">11:19</span> maana ni lazima fikira tofauti ziweko
miongoni mwenu, ili wale walio thabiti wapate kutambulikana.

<span id="an_11:20">11:20</span> Kweli mnakutana, lakini si kwa ajili ya
kula chakula cha Bwana!

<span id="an_11:21">11:21</span> Maana mnapokula kila mmoja hukikalia
chakula chake mwenyewe, hata hutokea kwamba baadhi yenu wana njaa, na
wengine wamelewa!

<span id="an_11:22">11:22</span> Je, hamwezi kula na kunywa nyumbani
kwenu! Au je, mnalidharau kanisa la Mungu na kuwaaibisha hao wasio na
kitu? Niwaambie nini? Niwasifu? La hasha! Si kuhusu jambo hili.

<span id="an_11:23">11:23</span> Maana mimi nilipokea kwa Bwana yale
maagizo niliyowaachieni: kwamba, usiku ule Bwana Yesu aliotolewa,
alitwaa mkate,

<span id="an_11:24">11:24</span> akamshukuru Mungu, akaumega, akasema:
"Huu ndio mwili wangu ulio kwa ajili yenu; fanyeni hivi kwa
kunikumbuka."

<span id="an_11:25">11:25</span> Vivyo hivyo, baada ya kula, akatwaa
kikombe akasema: "Hiki ni kikombe cha agano jipya linalothibitishwa kwa
damu yangu. Fanyeni hivi, kila mnapokunywa, kwa kunikumbuka."

<span id="an_11:26">11:26</span> Maana kila mnapokula mkate huu na
kunywa kikombe hiki, mwatangaza kifo cha Bwana, mpaka atakapokuja.

<span id="an_11:27">11:27</span> Kwa hiyo, kila aulaye mkate huo au
kunywa kikombe cha Bwana bila kustahili, atakuwa na hatia dhidi ya mwili
na damu ya Bwana.

<span id="an_11:28">11:28</span> Basi, kila mtu ajichunguze mwenyewe
kwanza, ndipo ale mkate huo na anywe kikombe hicho;

<span id="an_11:29">11:29</span> maana anayekula na kunywa bila kutambua
maana ya mwili wa Bwana, anakula na kunywa hukumu yake yeye mwenyewe.

<span id="an_11:30">11:30</span> Ndiyo maana wengi kati yenu ni dhaifu
na wagonjwa, na wengine kadhaa wamekufa.

<span id="an_11:31">11:31</span> Kama tungejichunguza wenyewe vizuri
hatungeadhibiwa hivyo.

<span id="an_11:32">11:32</span> Lakini tunapohukumiwa na Bwana,
tunafunzwa tuwe na nidhamu, ili tusije tukahukumiwa pamoja na ulimwengu.

<span id="an_11:33">11:33</span> Kwa hiyo, ndugu zangu, mnapokutana kula
chakula cha Bwana, kila mmoja amngoje mwenzake.

<span id="an_11:34">11:34</span> Na kama kuna yeyote aliye na njaa, na
ale nyumbani kwake, ili kukutana kwenu kusisababishe hukumu. Lakini,
kuhusu yale mambo mengine, nitawapeni maelezo nitakapokuja.

<span id="an_12:1">12:1</span> Ndugu, kuhusu vipaji vya kiroho, napenda
mfahamu vizuri mambo haya:

<span id="an_12:2">12:2</span> Mnajua kwamba, kabla ya kuongoka kwenu,
mlitawaliwa na kupotoshwa na sanamu tupu.

<span id="an_12:3">12:3</span> Basi, jueni kwamba mtu yeyote
anayeongozwa na Roho wa Mungu hawezi kusema: "Yesu alaaniwe!" Hali
kadhalika, mtu yeyote hawezi kusema: "Yesu ni Bwana," asipoongozwa na
Roho Mtakatifu.

<span id="an_12:4">12:4</span> Vipaji vya kiroho ni vya namna nyingi,
lakini Roho avitoaye ni mmoja.

<span id="an_12:5">12:5</span> Kuna namna nyingi za kutumikia, lakini
Bwana anayetumikiwa ni mmoja.

<span id="an_12:6">12:6</span> Kuna namna mbalimbali za kufanya kazi ya
huduma, lakini Mungu ni mmoja, anayewezesha kazi zote katika wote.

<span id="an_12:7">12:7</span> Kila mtu hupewa mwangaza wa Roho kwa
faida ya wote.

<span id="an_12:8">12:8</span> Roho humpa mmoja ujumbe wa hekima, na
mwingine ujumbe wa elimu apendavyo Roho huyohuyo.

<span id="an_12:9">12:9</span> Roho huyohuyo humpa mmoja imani, na humpa
mwingine kipaji cha kuponya;

<span id="an_12:10">12:10</span> humpa mmoja kipaji cha kufanya miujiza,
mwingine kipaji cha kusema ujumbe wa Mungu, mwingine kipaji cha
kubainisha vipaji vitokavyo kwa Roho na visivyo vya Roho; humpa mmoja
kipaji cha kusema lugha ngeni, na mwingine kipaji cha kuzifafanua.

<span id="an_12:11">12:11</span> Hizo zote ni kazi za Roho huyohuyo
mmoja, ambaye humpa kila mtu kipaji tofauti, kama apendavyo mwenyewe.

<span id="an_12:12">12:12</span> Kama vile mwili ulivyo mmoja wenye
viungo vingi, na viungo hivyo vyote--ingawaje ni vingi--hufanya mwili
mmoja, ndivyo ilivyo pia kwa Kristo.

<span id="an_12:13">12:13</span> Maana sisi, tukiwa Wayahudi au watu wa
mataifa mengine, watumwa au watu huru, sote tumebatizwa kwa Roho mmoja
katika mwili huo mmoja; na sote tukanyweshwa Roho huyo mmoja.

<span id="an_12:14">12:14</span> Mwili hauna kiungo kimoja tu, bali una
viungo vingi.

<span id="an_12:15">12:15</span> Kama mguu ungejisemea: "Kwa kuwa mimi
si mkono, basi mimi si mali ya mwili", je, ungekoma kuwa sehemu ya
mwili? La hasha!

<span id="an_12:16">12:16</span> Kama sikio lingejisemea: "Kwa vile mimi
si jicho, basi mimi si mali ya mwili", je, kwa hoja hiyo lingekoma kuwa
sehemu ya mwili? La!

<span id="an_12:17">12:17</span> Kama mwili wote ungekuwa jicho, sikio
lingekuwa wapi? Na kama mwili wote ungekuwa sikio, mtu angewezaje
kunusa?

<span id="an_12:18">12:18</span> Lakini kama ilivyo, Mungu alizipanga
sehemu hizo tofauti katika mwili kama alivyopenda.

<span id="an_12:19">12:19</span> Kama sehemu zote zingekuwa kiungo
kimoja, mwili ungekuwa wapi?

<span id="an_12:20">12:20</span> Ukweli ni kwamba, sehemu za mwili ni
nyingi, lakini mwili ni mmoja.

<span id="an_12:21">12:21</span> Basi, jicho haliwezi kuuambia mkono:
"Sikuhitaji wewe", wala kichwa hakiwezi kuiambia miguu: "Siwahitaji
ninyi."

<span id="an_12:22">12:22</span> Zaidi ya hayo, inaonekana kwamba sehemu
zile za mwili zinazoonekana kuwa ni dhaifu ndizo zilizo muhimu zaidi.

<span id="an_12:23">12:23</span> Tena, viungo vile tunavyovifikiria kuwa
havistahili heshima kubwa, ndivyo tunavyovitunza kwa uangalifu zaidi;
viungo vya mwili ambavyo havionekani kuwa vizuri sana, huhifadhiwa
zaidi,

<span id="an_12:24">12:24</span> ambapo viungo vingine havihitaji
kushughulikiwa. Mungu mwenyewe ameuweka mwili katika mpango, akakipa
heshima zaidi kiungo kile kilichopungukiwa heshima,

<span id="an_12:25">12:25</span> ili kusiweko na utengano katika mwili
bali viungo vyote vishughulikiane.

<span id="an_12:26">12:26</span> Kama kiungo kimoja kinaumia viungo
vyote huumia pamoja nacho. Kiungo kimoja kikisifiwa viungo vingine vyote
hufurahi pamoja nacho.

<span id="an_12:27">12:27</span> Basi, ninyi nyote ni mwili wa Kristo;
kila mmoja wenu ni kiungo cha mwili huo.

<span id="an_12:28">12:28</span> Mungu ameweka katika kanisa: kwanza
mitume, pili manabii, tatu walimu; kisha ameweka wale wenye kipaji cha
kufanya miujiza, kuponya, kusaidia; viongozi na wenye kusema lugha
ngeni.

<span id="an_12:29">12:29</span> Je, wote ni mitume? Wote ni manabii?
Wote ni walimu? Wote ni wenye kipaji cha kufanya miujiza?

<span id="an_12:30">12:30</span> Je, wote ni wenye kipaji cha kuponya?
Wote ni wenye kipaji cha kusema lugha ngeni? Je, wote hufafanua lugha?

<span id="an_12:31">12:31</span> Muwe basi, na tamaa ya kupata vipaji
muhimu zaidi. Nami sasa nitawaonyesheni njia bora zaidi kuliko hizi
zote.

<span id="an_13:1">13:1</span> Hata kama nikinena lugha za watu na hata
za malaika, lakini kama sina upendo mimi nimekuwa tu kama sauti ya debe
tupu au kengele.

<span id="an_13:2">13:2</span> Tena, naweza kuwa na kipaji cha kutangaza
ujumbe wa Mungu, nikafahamu siri zote na kujua kila kitu; naweza kuwa na
imani yote hata nikaweza kuihamisha milima, lakini kama sina upendo mimi
si kitu.

<span id="an_13:3">13:3</span> Nikitoa mali yangu yote na kuwapa
maskini, na tena nikiutoa mwili wangu uchomwe, kama sina upendo hiyo
hainifai chochote.

<span id="an_13:4">13:4</span> Mwenye upendo huvumilia, hufadhili;
mwenye upendo hana wivu, hajidai, wala hajivuni.

<span id="an_13:5">13:5</span> Mwenye upendo hakosi adabu, hatafuti
faida yake binafsi, wala hana wepesi wa hasira; haweki kumbukumbu ya
mabaya,

<span id="an_13:6">13:6</span> hafurahii uovu, bali hufurahia ukweli.

<span id="an_13:7">13:7</span> Mwenye upendo huvumilia yote, huamini
yote, na hustahimili yote.

<span id="an_13:8">13:8</span> Upendo hauna kikomo kamwe. Kama kuna
vipaji vya kutangaza ujumbe wa Mungu, hivyo vitatoweka siku moja; kama
ni vipaji vya kusema lugha ngeni, vitakoma; kama kuna elimu, nayo
itapita.

<span id="an_13:9">13:9</span> Maana ujuzi wetu si kamili, na kipaji
chetu cha kutangaza neno la Mungu si kamili.

<span id="an_13:10">13:10</span> Lakini kile kilicho kikamilifu
kitakapofika, vyote visivyo vikamilifu vitatoweka.

<span id="an_13:11">13:11</span> Nilipokuwa mtoto mchanga nilisema
kitoto, nilifahamu kitoto, nilifikiri kitoto. Lakini sasa, maadam mimi
ni mtu mzima, mambo ya kitoto nimeyaacha.

<span id="an_13:12">13:12</span> Tunachoona sasa ni kama tu sura hafifu
katika kioo, lakini hapo baadaye tutaona uso kwa uso. Sasa ninajua kiasi
fulani tu, lakini hapo baadaye nitajua yote kikamilifu, kama vile Mungu
anavyonijua mimi.

<span id="an_13:13">13:13</span> Sasa yanadumu haya matatu: imani,
tumaini na upendo; lakini lililo kuu kupita yote ni upendo.

<span id="an_14:1">14:1</span> Jitahidini kuwa na upendo. Vilevile
fanyeni bidii ya kupata vipaji vingine vya kiroho, hasa kipaji cha
kutangaza ujumbe wa Mungu.

<span id="an_14:2">14:2</span> Mwenye kunena lugha ngeni hasemi na watu
bali anasema na Mungu. Yeye hunena kwa nguvu ya Roho mambo
yaliyofichika.

<span id="an_14:3">14:3</span> Lakini mwenye kipaji cha kutangaza ujumbe
wa Mungu, husema na watu kwa ajili ya kuwajenga, kuwafariji na kuwatia
moyo.

<span id="an_14:4">14:4</span> Mwenye kunena lugha ngeni anajijenga
mwenyewe. Lakini mwenye kipaji cha kutangaza ujumbe wa Mungu, analijenga
kanisa.

<span id="an_14:5">14:5</span> Basi, ningependa ninyi nyote mseme kwa
lugha ngeni lakini ningependelea hasa muwe na kipaji cha kutangaza
ujumbe wa Mungu, maana mtu mwenye kipaji cha kutangaza ujumbe wa Mungu,
ni wa maana zaidi kuliko yule mwenye kusema lugha ngeni, isipokuwa tu
kama yupo hapo mtu awezaye kuyafafanua hayo mambo asemayo, ili kanisa
lipate kujengwa.

<span id="an_14:6">14:6</span> Hivyo, ndugu zangu, kama nikija kwenu na
kusema nanyi kwa lugha ngeni itawafaa nini? Haitawafaa chochote,
isipokuwa tu kama nitawaelezeni ufunuo wa Mungu au ujuzi fulani au
ujumbe wa Mungu au mafundisho fulani.

<span id="an_14:7">14:7</span> Ndivyo ilivyo kwa vyombo visivyo na uhai
vyenye kutoa sauti kama vile filimbi au kinanda. Je, mtu anawezaje
kuutambua wimbo unaochezwa kama vyombo hivyo havitoi sauti waziwazi
vinapopigwa?

<span id="an_14:8">14:8</span> La mgambo likilia bila kufuata taratibu
zake, nani atajiweka tayari kwa vita?

<span id="an_14:9">14:9</span> Hali kadhalika na ninyi, kama ulimi wenu
hausemi kitu chenye kueleweka, nani ataweza kufahamu mnayosema? Maneno
yenu yatapotea hewani.

<span id="an_14:10">14:10</span> Zipo lugha mbalimbali ulimwenguni, na
hakuna hata mojawapo isiyo na maana.

<span id="an_14:11">14:11</span> Lakini ikiwa mimi sifahamu maana ya
lugha asemayo mtu fulani, mimi ni mgeni kwake mtu huyo naye pia ni mgeni
kwangu.

<span id="an_14:12">14:12</span> Hali kadhalika na ninyi, maadam mna
hamu ya kupata vipaji vya Roho, jitahidini hasa kujipatia vile
vinavyosaidia kulijenga kanisa.

<span id="an_14:13">14:13</span> Kwa hiyo, mwenye kunena lugha ngeni na
aombe apate uwezo wa kuzifafanua.

<span id="an_14:14">14:14</span> Maana, nikisali kwa lugha ngeni roho
yangu ndiyo inayosali, lakini akili yangu hubaki bure.

<span id="an_14:15">14:15</span> Nifanye nini, basi? Nitasali kwa roho
yangu, nitasali pia kwa akili yangu; nitaimba kwa roho yangu, nitaimba
pia kwa akili yangu.

<span id="an_14:16">14:16</span> Ukimsifu Mungu kwa roho yako tu,
atawezaje mtu wa kawaida aliye katika mkutano kuitikia sala yako ya
shukrani kwa kusema: "Amina," kama haelewi unachosema?

<span id="an_14:17">14:17</span> Sala yako ya shukrani yaweza kweli kuwa
bora, lakini huyo mwingine haitamfaidia.

<span id="an_14:18">14:18</span> Namshukuru Mungu kwamba mimi nasema kwa
lugha ngeni zaidi kuliko ninyi nyote.

<span id="an_14:19">14:19</span> Lakini katika mikutano ya waumini
napendelea zaidi kusema maneno matano yenye kueleweka ili niwafundishe
wengine, kuliko kusema maneno elfu ya lugha ngeni.

<span id="an_14:20">14:20</span> Ndugu, msiwe kama watoto katika fikira
zenu. Kuhusu uovu muwe kama watoto wachanga lakini katika kufikiri ni
lazima muwe kama watu waliokomaa.

<span id="an_14:21">14:21</span> Imeandikwa katika Sheria: "Bwana asema
hivi: Kwa njia ya wenye kunena lugha ngeni, na kwa midomo ya wageni,
nitasema na watu hawa, hata hivyo, hawatanisikiliza."

<span id="an_14:22">14:22</span> Hivyo basi, kipaji cha kusema lugha
ngeni ni ishara, si kwa ajili ya watu wenye imani, bali kwa ajili ya
wale wasioamini; lakini kipaji cha kutangaza ujumbe wa Mungu ni kwa
ajili ya wale wanaoamini na si kwa ajili ya wasioamini.

<span id="an_14:23">14:23</span> Basi, kanisa lote linapokutana pamoja,
na wote wakaanza kusema kwa lugha ngeni, kama wakija watu wa kawaida au
wasioamini, je, hawatasema kwamba ninyi mna wazimu?

<span id="an_14:24">14:24</span> Lakini, wote wakiwa wanautangaza ujumbe
wa Mungu, akija mtu wa kawaida au asiyeamini, yote atakayosikia
yatamhakikishia ubaya wake mwenyewe; yote atakayosikia yatamhukumu.

<span id="an_14:25">14:25</span> Siri za moyo wake zitafichuliwa, naye
atapiga magoti na kumwabudu Mungu akisema: "Kweli Mungu yupo pamoja
nanyi."

<span id="an_14:26">14:26</span> Ndugu, tuseme nini, basi? Mnapokutana
pamoja, mmoja aimbe wimbo, mwingine atoe mafundisho, mwingine awe na
ufunuo kutoka kwa Mungu, mwingine atumie kipaji cha kusema kwa lugha
ngeni na mwingine afafanue yanayosemwa. Yote yawe kwa ajili ya kulijenga
kanisa.

<span id="an_14:27">14:27</span> Wakiwepo watu wenye vipaji vya kusema
kwa lugha ngeni, waseme wawili au watatu, si zaidi, tena mmojammoja; na
aweko mtu wa kufafanua yanayosemwa.

<span id="an_14:28">14:28</span> Lakini kama hakuna awezaye kufafanua,
basi, mwenye kusema lugha ngeni anyamaze mkutanoni, aseme na nafsi yake
mwenyewe na Mungu.

<span id="an_14:29">14:29</span> Kuhusu wale wenye kipaji cha kutangaza
ujumbe wa Mungu, waseme wawili au watatu, na wengine wayapime maneno
yao.

<span id="an_14:30">14:30</span> Ikiwa mmoja anaposema mwingine wa
wasikilizaji amepata ufunuo kutoka kwa Mungu, basi, yule anayesema
anyamaze.

<span id="an_14:31">14:31</span> Maana nyote mwaweza kutangaza ujumbe wa
Mungu, mmoja baada ya mwingine, ili nyote mpate kujifunza na kutiwa
moyo.

<span id="an_14:32">14:32</span> Kipaji cha kutangaza ujumbe wa Mungu ni
lazima kitawaliwe na huyo mwenye hicho kipaji.

<span id="an_14:33">14:33</span> Maana Mungu si Mungu wa fujo, ila wa
amani.

<span id="an_14:34">14:34</span> Kama ilivyo desturi katika makanisa
yote ya watu wa Mungu, wanawake wakae kimya katika mikutano ya waumini.
Hawana ruhusa kusema; ila wawe watii kama isemavyo Sheria.

<span id="an_14:35">14:35</span> Ikiwa wanayo maswali ya kuuliza,
wawaulize waume zao nyumbani, maana ni aibu kwa mwanamke kusema katika
mikutano ya waumini.

<span id="an_14:36">14:36</span> Je, mnadhani neno la Mungu limetoka
kwenu ninyi au kwamba limewajieni ninyi peke yenu?

<span id="an_14:37">14:37</span> Kama mtu yeyote anadhani kwamba yeye ni
mjumbe wa Mungu au kwamba anacho kipaji cha Roho, na ajue kwamba haya
ninayowaandikia ninyi ni amri ya Bwana.

<span id="an_14:38">14:38</span> Lakini mtu asiyetambua hayo, basi, mtu
asimjali mtu huyo.

<span id="an_14:39">14:39</span> Hivyo basi, ndugu zangu, mnapaswa kuwa
na hamu ya kutangaza ujumbe wa Mungu; lakini msimkataze mtu kusema kwa
lugha ngeni.

<span id="an_14:40">14:40</span> Lakini yote yafanyike kwa heshima na
kwa utaratibu.

<span id="an_15:1">15:1</span> Sasa ndugu, napenda kuwakumbusha ile
Habari Njema niliyowahubirieni nanyi mkaipokea na kusimama imara ndani
yake.

<span id="an_15:2">15:2</span> Kwa njia yake mnaokolewa, ikiwa
mnayazingatia maneno niliyowahubirieni, na kama kuamini kwenu hakukuwa
bure.

<span id="an_15:3">15:3</span> Mimi niliwakabidhi ninyi mambo muhimu
sana ambayo mimi niliyapokea: kwamba Kristo alikufa kwa ajili ya dhambi
zetu kufuatana na Maandiko Matakatifu;

<span id="an_15:4">15:4</span> kwamba alizikwa, akafufuka siku ya tatu
kama ilivyoandikwa;

<span id="an_15:5">15:5</span> kwamba alimtokea Kefa, na baadaye
aliwatokea wale kumi na wawili.

<span id="an_15:6">15:6</span> Kisha aliwatokea ndugu zaidi ya mia tano
kwa mara moja; wengi wao wanaishi bado, lakini baadhi yao wamekwisha
kufa.

<span id="an_15:7">15:7</span> Baadaye alimtokea Yakobo kisha akawatokea
mitume wote.

<span id="an_15:8">15:8</span> Baada ya wote, akanitokea hata mimi, mimi
niliyekuwa kama mtu aliyezaliwa kabla ya wakati.

<span id="an_15:9">15:9</span> Maana mimi ni mdogo kabisa miongoni mwa
mitume na wala sistahili kuitwa mtume, kwa sababu nililidhulumu kanisa
la Mungu.

<span id="an_15:10">15:10</span> Lakini, kwa neema yake Mungu, nimekuwa
kama nilivyo. Na neema yake kwangu haikuwa bure. Mimi nimefanya kazi
kuliko wote; si mimi hasa, ila ni neema ya Mungu ifanyayo kazi pamoja
nami.

<span id="an_15:11">15:11</span> Lakini hata hivyo, iwe wao ndio
wahubirio au mimi nihubiriye, haidhuru, hiki ndicho tunachuhubiri, na
hiki ndicho mnachoamini.

<span id="an_15:12">15:12</span> Sasa, maadam inahubiriwa kwamba Kristo
amefufuliwa kutoka wafu, baadhi yenu wanawezaje kusema kwamba hakuna
ufufuo wa wafu?

<span id="an_15:13">15:13</span> Kama hakuna ufufuo wa wafu, basi,
Kristo naye hakufufuka;

<span id="an_15:14">15:14</span> na kama Kristo hakufufuka, basi
mahubiri yetu hayana maana na imani yenu haina maana.

<span id="an_15:15">15:15</span> Zaidi ya hayo sisi tungekuwa mashahidi
wa uongo mbele ya Mungu, maana tulisema kwamba Mungu alimfufua Kristo
kutoka wafu na kumbe yeye hakumfufua--kama ni kweli kwamba wafu
hawafufuliwi.

<span id="an_15:16">15:16</span> Maana, ikiwa ni kweli kwamba wafu
hawafufuki, basi naye Kristo hakufufuka.

<span id="an_15:17">15:17</span> Na kama Kristo hakufufuliwa, basi,
imani yenu ni ya bure; mngali bado katika dhambi zenu.

<span id="an_15:18">15:18</span> Zaidi ya hayo, wale wote waliokufa
wakiwa wameungana na Kristo wamepotea kabisa.

<span id="an_15:19">15:19</span> Kama matumaini yetu katika Kristo
yanahusu tu maisha haya ya sasa, basi, sisi ni watu wa kusikitikiwa
zaidi kuliko wengine wote duniani.

<span id="an_15:20">15:20</span> Lakini ukweli ni kwamba Kristo
amefufuliwa kutoka wafu, limbuko lao wale waliolala katika kifo.

<span id="an_15:21">15:21</span> Maana kama vile kifo kilivyoletwa
duniani na mtu mmoja, vivyo hivyo nako kufufuka kutoka wafu
kumesababishwa na mtu mmoja.

<span id="an_15:22">15:22</span> Kama vile watu wote wanavyokufa kwa
kujiunga na Adamu, vivyo hivyo wote watafufuliwa kwa kuungana na Kristo.

<span id="an_15:23">15:23</span> Lakini kila mmoja kwa mpango wake:
Kristo kwanza, halafu wale walio wake Kristo wakati Kristo atakapokuja.

<span id="an_15:24">15:24</span> Baada ya hayo, mwisho utafika wakati
ambapo Kristo atamkabidhi Mungu Baba Utawala, baada ya kufutilia mbali
kila tawala na mamlaka na nguvu.

<span id="an_15:25">15:25</span> Maana Kristo sharti atawale mpaka Mungu
atakapowashinda adui zake na kuwaweka chini ya miguu yake.

<span id="an_15:26">15:26</span> Adui wa mwisho atakayeangamizwa ni
kifo.

<span id="an_15:27">15:27</span> Maana, Maandiko yasema: "Mungu ameweka
vitu vyote chini ya miguu yake." Lakini, Maandiko yanaposema: "Vitu
vyote vimewekwa chini ya miguu yake avitawale" ni dhahiri kwamba Mungu
haingii katika kundi hilo la vitu, maana yeye ndiye anayeviweka vitu
hivyo chini ya Kristo.

<span id="an_15:28">15:28</span> Lakini vitu vyote vitakapowekwa chini
ya Utawala wa Kristo, ndipo naye Mwana atakapojiweka chini ya Mungu,
aliyeweka vyote chini ya Utawala wake; ili Mungu atawale juu ya vyote.

<span id="an_15:29">15:29</span> Kama hakuna ufufuo, je watu wale
wanaobatizwa kwa ajili ya wafu wanatumainia kupata nini? Kama wafu
hawafufuliwi, ya nini kubatizwa kwa ajili yao?

<span id="an_15:30">15:30</span> Na sisi, ya nini kujitia hatarini kila
saa?

<span id="an_15:31">15:31</span> Ndugu, mimi nakikabili kifo kila siku!
Fahari niliyo nayo juu yenu katika kuungana na Kristo Yesu Bwana wetu
inanifanya nitangaze jambo hili.

<span id="an_15:32">15:32</span> Kama kusudi langu lingalikuwa la
kibinadamu tu, kule kupigana kwangu na wanyama wakali hapa Efeso
kungalinifaa kitu gani? Kama wafu hawafufuki, basi, "Tule na tunywe,
maana kesho tutakufa."

<span id="an_15:33">15:33</span> Msidanganyike! Urafiki mbaya huharibu
tabia njema.

<span id="an_15:34">15:34</span> Amkeni! Anzeni kuishi vema, na acheni
kutenda dhambi. Baadhi yenu hawamjui Mungu kabisa. Hii nawaambieni, ni
aibu kubwa kwenu!

<span id="an_15:35">15:35</span> Lakini mtu anaweza kuuliza: "Wafu
watafufuliwaje? Watakuwa na mwili wa namna gani wakati watakapokuja
tena?"

<span id="an_15:36">15:36</span> Hayo ni maswali ya kijinga! Ukipanda
mbegu, isipokufa kwanza haitaota.

<span id="an_15:37">15:37</span> Unachopanda ni mbegu tu, labda ya ngano
au nafaka nyingine, na si mmea mzima ambao hutokea baadaye.

<span id="an_15:38">15:38</span> Mungu huipa hiyo mbegu mwili anaoutaka
mwenyewe; kila mbegu hupata mwili wake wa pekee.

<span id="an_15:39">15:39</span> Miili ya viumbe vyote si sawa. Miili ya
binadamu ni ya namna moja, ya wanyama ni ya namna nyingine, ya ndege ni
ya namna nyingine na miili ya samaki pia ni ya namna nyingine.

<span id="an_15:40">15:40</span> Iko miili ya mbinguni na miili ya
duniani; uzuri wa miili ya mbinguni ni mwingine, na na uzuri wa miili ya
duniani ni mwingine.

<span id="an_15:41">15:41</span> Uko uzuri wa jua, wa mwezi na wa nyota;
hata nyota nazo huhitilafiana kwa uzuri.

<span id="an_15:42">15:42</span> Ndivyo ilivyo kuhusu ufufuo wa wafu.
Kama vile mbegu, mwili huzikwa ardhini ukiwa katika hali ya kuharibika,
lakini hufufuliwa katika hali ya kutoharibika.

<span id="an_15:43">15:43</span> Huzikwa katika hali duni, hufufuliwa
katika hali tukufu; huzikwa katika hali dhaifu, hufufuliwa ukiwa wenye
nguvu.

<span id="an_15:44">15:44</span> Unapozikwa ni mwili wa kawaida,
unapofufuliwa ni mwili wa kiroho. Kuna mwili wa kawaida na kutakuwa na
mwili wa kiroho.

<span id="an_15:45">15:45</span> Maana Maandiko yasema: "Mtu wa kwanza,
Adamu, alikuwa kiumbe mwenye uhai;" lakini adamu wa mwisho ni Roho
awapaye watu uzima.

<span id="an_15:46">15:46</span> Lakini unaotangulia kuwako si ule mwili
wa kiroho, ila ule mwili wa kawaida kisha ule mwili wa kiroho.

<span id="an_15:47">15:47</span> Adamu wa kwanza aliumbwa kwa udongo,
alitoka ardhini; mtu wa pili alitoka mbinguni.

<span id="an_15:48">15:48</span> Wote walio wa dunia wako kama huyo mtu
aliyeumbwa kwa udongo; wale walio wa mbinguni wako kama yule aliyetoka
mbinguni.

<span id="an_15:49">15:49</span> Kama vile tulivyofanana na yule
aliyeumbwa kwa udongo, vivyo hivyo tutafanana na huyohuyo aliyetoka
mbinguni.

<span id="an_15:50">15:50</span> Basi, ndugu, nasema hivi: kile
kilichofanywa kwa mwili na damu hakiwezi kuushiriki Ufalme wa Mungu; na
chenye kuharibika hakiwezi kuwa na hali ya kutoharibika.

<span id="an_15:51">15:51</span> Sikilizeni, nawaambieni siri: sisi
hatutakufa sote, ila sote tutageuzwa

<span id="an_15:52">15:52</span> wakati wa mbiu ya mwisho, kwa nukta
moja, kufumba na kufumbua. Maana mbiu itakapolia, wafu watafufuliwa
katika hali ya kutoweza kufa tena, na sisi tutageuzwa.

<span id="an_15:53">15:53</span> Maana ni lazima kila kiharibikacho
kijivalie hali ya kutoharibika, mwili uwezao kufa ujivalie hali ya
kutokufa.

<span id="an_15:54">15:54</span> Basi, mwili huu wenye kuharibika
utakapojivalia hali ya kutoharibika, na kile chenye kufa kitakapojivalia
hali ya kutokufa, hapo ndipo litakapotimia lile neno lililoandikwa:
"Kifo kimeangamizwa ushindi umekamilika!"

<span id="an_15:55">15:55</span> "Kifo, ushindi wako uko wapi? Uwezo
wako wa kuumiza uko wapi?"

<span id="an_15:56">15:56</span> Ukali wa kifo hutokana na dhambi, nayo
dhambi hupata nguvu yake katika Sheria.

<span id="an_15:57">15:57</span> Lakini tumshukuru Mungu anayetupatia
ushindi kwa njia ya Bwana wetu Yesu Kristo.

<span id="an_15:58">15:58</span> Basi, ndugu zangu wapenzi, simameni
imara na thabiti. Endeleeni daima kuwa na bidii katika kazi ya Bwana,
mkijua kwamba kazi mnayofanya katika utumishi wa Bwana haitapotea bure.

<span id="an_16:1">16:1</span> Sasa, yahusu ule mchango kwa ajili ya
watu wa Mungu: fanyeni kama nilivyoyaagiza makanisa ya Galatia.

<span id="an_16:2">16:2</span> Kila Jumapili kila mmoja wenu atenge
kiasi cha fedha kadiri ya mapato yake, ili kusiwe na haja ya kufanya
mchango wakati nitakapokuja.

<span id="an_16:3">16:3</span> Wakati nitakapokuja kwenu, nitawatuma
wale mtakaowachagua miongoni mwenu wapeleke barua na zawadi zenu
Yerusalemu.

<span id="an_16:4">16:4</span> Kama itafaa nami niende, basi, watakwenda
pamoja nami.

<span id="an_16:5">16:5</span> Nitakuja kwenu, baada ya kupitia
Makedonia--maana nataraji kupitia Makedonia.

<span id="an_16:6">16:6</span> Labda nitakaa kwenu kwa muda fulani, au
huenda nitakaa pamoja nanyi wakati wote wa baridi, ili mpate kunisaidia
niendelee na safari yangu kokote nitakakokwenda.

<span id="an_16:7">16:7</span> Sipendi kupita kwenu harakaharaka na
kuendelea na safari. Natumaini kukaa kwenu kwa kitambo fulani, Bwana
akiniruhusu.

<span id="an_16:8">16:8</span> Lakini nitabaki hapa Efeso mpaka siku ya
Pentekoste.

<span id="an_16:9">16:9</span> Mlango uko wazi kabisa kwa ajili ya kazi
yangu muhimu hapa, ingawa wapinzani nao ni wengi.

<span id="an_16:10">16:10</span> Timotheo akija, angalieni asiwe na hofu
yoyote wakati yupo kati yenu, kwani anafanya kazi ya Bwana kama mimi.

<span id="an_16:11">16:11</span> Kwa hiyo mtu yeyote asimdharau, ila
msaidieni aendelee na safari yake kwa amani ili aweze kurudi kwangu,
maana mimi namngojea pamoja na ndugu zetu.

<span id="an_16:12">16:12</span> Kuhusu ndugu Apolo, nimemsihi sana aje
kwenu pamoja na ndugu wengine, lakini hapendelei kabisa kuja sasa ila
atakuja mara itakapowezekana.

<span id="an_16:13">16:13</span> Kesheni, simameni imara katika imani,
muwe hodari na wenye nguvu.

<span id="an_16:14">16:14</span> Kila mfanyacho kifanyike kwa upendo.

<span id="an_16:15">16:15</span> Ndugu, mnaifahamu jamaa ya Stefana; wao
ni watu wa kwanza kabisa kuipokea imani ya Kikristo katika Akaya, na
wamejitolea kuwatumikia watu wa Mungu. Ninawasihi ninyi ndugu zangu,

<span id="an_16:16">16:16</span> muufuate uongozi wa watu kama hao, na
uongozi wa kila mtu afanyaye kazi na kutumikia pamoja nao.

<span id="an_16:17">16:17</span> Nafurahi sana kwamba Stefana, Fortunato
na Akaiko wamefika; wamelijaza pengo lililokuwako kwa kutokuwako kwenu.

<span id="an_16:18">16:18</span> Wameiburudisha roho yangu na yenu pia.
Kwa hiyo inafaa kuwakumbuka watu wa namna hii.

<span id="an_16:19">16:19</span> Makanisa yote ya Asia yanawasalimuni.
Akula na Priskila pamoja na watu wote wa Mungu walio nyumbani mwao
wanawasalimuni sana katika Bwana.

<span id="an_16:20">16:20</span> Ndugu wote wanawasalimuni. Nanyi
salimianeni kwa ishara ya mapendo ya Mungu.

<span id="an_16:21">16:21</span> Mimi Paulo nawasalimuni, nikiandika kwa
mkono wangu mwenyewe.

<span id="an_16:22">16:22</span> Yeyote asiyempenda Bwana, na alaaniwe.
MARANA THA--BWANA, njoo!

<span id="an_16:23">16:23</span> Neema ya Bwana Yesu iwe nanyi.

<span id="an_16:24">16:24</span> Mapendo yangu yawe kwenu katika
kuungana na Kristo Yesu.

------------------------------------------------------------------------

[Next: 2 Corinthians](co2)
