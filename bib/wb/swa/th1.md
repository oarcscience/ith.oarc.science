[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](col)  [Next](th2.md) 

------------------------------------------------------------------------

### Swahili Bible: 1 Thessalonians

<span id="an_1:1">1:1</span> Mimi Paulo, Silwano na Timotheo
tunawaandikia ninyi jumuiya ya kanisa la Thesalonike, ambao ni watu wake
Mungu Baba, na wa Bwana Yesu Kristo.

<span id="an_1:2">1:2</span> Tunamshukuru Mungu daima kwa ajili yenu
ninyi nyote na kuwakumbukeni daima katika sala zetu.

<span id="an_1:3">1:3</span> Maana, mbele ya Mungu Baba yetu, twakumbuka
jinsi mnavyoonyesha imani yenu kwa matendo, jinsi upendo wenu
unavyowawezesha kufanya kazi kwa bidii, na jinsi tumaini lenu katika
Bwana wetu Yesu Kristo lilivyo thabiti.

<span id="an_1:4">1:4</span> Ndugu, twajua kwamba Mungu anawapenda na
kwamba amewateua muwe watu wake,

<span id="an_1:5">1:5</span> maana wakati tulipowahubirieni ile Habari
Njema haikuwa kwa maneno tu, bali pia kwa nguvu na kwa Roho Mtakatifu,
tukiwa na hakika kwamba ujumbe huo ulikuwa wa kweli. Mnajua jinsi
tulivyoishi pamoja nanyi; tuliishi kwa manufaa yenu.

<span id="an_1:6">1:6</span> Ninyi mlifuata mfano wetu, na kumwiga
Bwana. Ingawa mliteswa sana, mliupokea ujumbe huo kwa furaha itokayo kwa
Roho Mtakatifu.

<span id="an_1:7">1:7</span> Kwa hiyo ninyi mmekuwa mfano mzuri kwa
waumini wote wa Makedonia na Akaya.

<span id="an_1:8">1:8</span> Maana, kutokana na bidii yenu ujumbe wa
Bwana umesikika si tu huko Makedonia na Akaya, bali imani yenu kwa Mungu
imeenea popote. Tena hatuhitaji kusema zaidi.

<span id="an_1:9">1:9</span> Watu hao wanazungumza juu ya ziara yetu
kwenu: jinsi mlivyotukaribisha, jinsi mlivyoziacha sanamu mkamgeukia
Mungu aliye hai na wa kweli,

<span id="an_1:10">1:10</span> na sasa mwamngojea Mwanae ashuke kutoka
mbinguni, Yesu, ambaye Mungu alimfufua kutoka wafu, na ambaye anatuokoa
katika ghadhabu ya Mungu inayokuja.

<span id="an_2:1">2:1</span> Ndugu, ninyi wenyewe mnafahamu kwamba ziara
yetu kwenu haikuwa bure.

<span id="an_2:2">2:2</span> Mnajua jinsi tulivyodhulumiwa na kutukanwa
kule Filipi kabla ya kufika kwenu Thesalonike. Ingawa kulikuwa na
upinzani mwingi, Mungu wetu alitujalia uhodari wa kuwahubirieni Habari
Njema yake.

<span id="an_2:3">2:3</span> Jambo tunalosisitiza kwenu si jambo
linalotegemea uongo au nia mbaya; wala hatupendi kumdanganya mtu yeyote.

<span id="an_2:4">2:4</span> Sisi twanena daima kama atakavyo Mungu
kwani yeye alituona kwamba tunafaa, akatukabidhi hii Habari Njema. Si
nia yetu kuwapendeza watu hata kidogo, bali twataka kumpendeza Mungu
ambaye anajua mioyo yetu mpaka ndani.

<span id="an_2:5">2:5</span> Ninyi mnajua kwamba sisi hatukuja kwenu na
maneno matamu ya kubembeleza wala hatukutumia maneno ya kijanja ya
kuficha ubinafsi fulani; Mungu ni shahidi!

<span id="an_2:6">2:6</span> Hatukutafuta sifa kutoka kwa watu, wala
kutoka kwenu, wala kutoka kwa mtu yeyote,

<span id="an_2:7">2:7</span> ingawa sisi tukiwa mitume wa Kristo,
tungeweza kudai mambo fulani kwenu. Lakini sisi tulikuwa Wapole kati
yenu kama alivyo mama kwa watoto wake.

<span id="an_2:8">2:8</span> Tuliwapenda ninyi sana hata tukawa tayari
kuwashirikisha si tu Habari Njema ya Mungu, bali pia na maisha yetu.
Ndivyo mlivyokuwa wapenzi wetu!

<span id="an_2:9">2:9</span> Ndugu, mnakumbuka jinsi tulivyofanya kazi
na kutaabika. Tulipowaleteeni Habari Njema ya Mungu tulifanya kazi
mchana na usiku kusudi tusiwe mzigo kwa mtu yeyote miongoni mwenu.

<span id="an_2:10">2:10</span> Ninyi mnaweza kushuhudia, na Mungu pia ni
shahidi, jinsi mwenendo wetu kati yenu ninyi mnaoamini ulivyokuwa mzuri,
mwadilifu na usio na lawama.

<span id="an_2:11">2:11</span> Mnajua kwamba sisi tulimtendea kila mmoja
wenu kama vile baba anavyowatendea watoto wake mwenyewe.

<span id="an_2:12">2:12</span> Tuliwapeni moyo, tuliwafarijini na
kuwahimiza ili mpate kuishi maisha yampendezayo Mungu ambaye aliwaiteni
mshiriki Utawala na utukufu wake.

<span id="an_2:13">2:13</span> Tena tunayo sababu nyingine ya kumshukuru
Mungu: tulipowaleteeni ujumbe wa Mungu, ninyi mliusikia mkaupokea, si
kama vile ujumbe wa binadamu, bali kama ujumbe wa Mungu, na kweli ndivyo
ulivyo. Maana Mungu anafanya kazi ndani yenu ninyi mnaoamini.

<span id="an_2:14">2:14</span> Ndugu, ninyi mmepatwa na mambo yaleyale
yaliyoyapata makanisa ya Mungu kule Yudea, mambo yaliyowapata watu walio
wake Kristo Yesu. Ninyi mlidhulumiwa na wananchi wenzenu kama vile wao
walivyodhulumiwa na wenzao Wayahudi,

<span id="an_2:15">2:15</span> ambao walimuua Bwana Yesu na manabii,
wakatutesa na sisi pia. Watu hao wanamchukiza Mungu, tena ni adui za
kila mtu!

<span id="an_2:16">2:16</span> Hata walijaribu kutuzuia kuwahubiria watu
wa mataifa mengine ujumbe utakaowaletea wokovu. Ndivyo walivyokamilisha
orodha ya dhambi zote walizotenda siku zote. Lakini sasa hasira ya Mungu
imewaangukia.

<span id="an_2:17">2:17</span> Ndugu, kuachana kwetu nanyi kulikuwa kwa
muda tu, tena kuachana huko kulikuwa kwa mwili tu na si kwa roho.
Kitambo kifupi baadaye, tulishikwa na hamu kubwa ya kuwaoneni tena!

<span id="an_2:18">2:18</span> Kwa hiyo tuliamua kuwatembeleeni tena.
Nami, Paulo, nilijaribu kuja kwenu zaidi ya mara moja, lakini Shetani
alituzuia.

<span id="an_2:19">2:19</span> Je, tutakaposimama mbele ya Bwana Yesu
wakati atakapokuja, fahari ya ushindi wetu itakuwa nini? Itakuwa ni
ninyi wenyewe; ninyi ndio tumaini letu na furaha yetu.

<span id="an_2:20">2:20</span> Naam, ninyi ni utukufu wetu na furaha
yetu!

<span id="an_3:1">3:1</span> Mwishowe hatukuweza kuvumilia zaidi. Basi,
tuliamua kubaki kule Athene peke yetu,

<span id="an_3:2">3:2</span> na kumtuma kwenu ndugu yetu Timotheo,
ambaye ni mfanyakazi mwenzetu kwa ajili ya Mungu katika kuhubiri Habari
Njema ya Kristo. Tulimtuma ili awaimarisheni na kuwafarijini,

<span id="an_3:3">3:3</span> kusudi imani ya mtu yeyote miongoni mwenu
isije ikafifia kwa sababu ya taabu hizo. Ninyi mnajua kwamba tunapaswa
kupata mateso.

<span id="an_3:4">3:4</span> Maana, tulipokuwa pamoja nanyi,
tuliwaambieni kwamba tutateswa; na kama mjuavyo ndivyo ilivyotukia.

<span id="an_3:5">3:5</span> Ndio maana nilimtuma Timotheo kwenu.
Sikuweza kungoja zaidi, na hivyo nilimtuma nipate habari za imani yenu.
Isije ikawa labda Mshawishi aliwajaribuni na kazi yote tuliyofanya
miongoni mwenu imepotea bure!

<span id="an_3:6">3:6</span> Sasa Timotheo amekwisha rudi, naye ametupa
habari za kufurahisha kuhusu imani na upendo wenu. Ametuarifu kwamba
mnatukumbuka daima, na kwamba mna hamu ya kutuona sisi kama nasi tulivyo
na hamu ya kuwaoneni.

<span id="an_3:7">3:7</span> Basi, habari za imani yenu zimetutia moyo
katika taabu na mateso yetu yote,

<span id="an_3:8">3:8</span> kwani sasa tunaishi kweli ikiwa ninyi
mnasimama imara katika kuungana na Bwana.

<span id="an_3:9">3:9</span> Sasa twaweza kumshukuru Mungu wetu kwa
ajili yenu. Tunamshukuru kwa furaha tuliyo nayo mbele yake kwa sababu
yenu.

<span id="an_3:10">3:10</span> Tunazidi kumwomba Mungu usiku na mchana
kwa moyo wetu wote ili atupatie fursa ya kuwaoneni uso kwa uso ili
tuweze kurekebisha chochote kilichopungua katika imani yenu.

<span id="an_3:11">3:11</span> Tunamwomba Mungu, Baba yetu mwenyewe, na
Bwana wetu Yesu atutayarishie njia ya kuja kwenu.

<span id="an_3:12">3:12</span> Bwana awawezeshe ninyi kupendana na
kuwapenda watu wote zaidi na zaidi, kama vile sisi tunavyowapenda ninyi.

<span id="an_3:13">3:13</span> Hivyo ataiimarisha mioyo yenu, nanyi
mtakuwa wakamilifu na watakatifu mbele ya Mungu na Baba yetu wakati
Bwana wetu Yesu atakapokuja pamoja na wote walio wake.

<span id="an_4:1">4:1</span> Hatimaye, ndugu zangu, mmejifunza kutoka
kwetu namna mnavyopaswa kuishi ili kumpendeza Mungu. Na kweli mmekuwa
mnaishi hivyo. Sasa tunawaombeni na kuwasihi kwa jina la Bwana Yesu
mfanye vema zaidi.

<span id="an_4:2">4:2</span> Maana mnayajua yale maagizo tuliyowapeni
kwa mamlaka ya Bwana Yesu.

<span id="an_4:3">4:3</span> Mungu anataka ninyi muwe watakatifu na
mjiepushe kabisa na maisha ya zinaa.

<span id="an_4:4">4:4</span> Kila mwanamume anapaswa kujua namna ya
kuishi na mkewe kwa utakatifu na heshima,

<span id="an_4:5">4:5</span> na si kwa tamaa mbaya kama watu wa mataifa
mengine wasiomjua Mungu.

<span id="an_4:6">4:6</span> Basi, mtu yeyote asimkosee au kumpunja
mwenzake kuhusu jambo hili. Tulikwisha waambieni hayo na kuwaonya kwamba
Bwana atawaadhibu wanaofanya mambo hayo.

<span id="an_4:7">4:7</span> Mungu hakutuita tuishi maisha ya zinaa,
bali tuishi katika utakatifu.

<span id="an_4:8">4:8</span> Kwa hiyo basi, anayedharau mafundisho hayo
hamdharau mtu, bali amdharau Mungu mwenyewe anayewapeni Roho wake
Mtakatifu.

<span id="an_4:9">4:9</span> Hakuna haja ya kuwaandikieni juu ya
kuwapenda ndugu zenu waumini. Ninyi wenyewe mmefundishwa na Mungu namna
mnavyopaswa kupendana.

<span id="an_4:10">4:10</span> Na mmekuwa mkiwatendea hivyo ndugu zenu
wote kila mahali katika Makedonia. Basi, ndugu tunawaombeni mfanye hata
zaidi.

<span id="an_4:11">4:11</span> Muwe na nia ya kuishi maisha ya utulivu,
kila mmoja ashughulikie mambo yake mwenyewe na afanye kazi kwa mikono
yake mwenyewe kama tulivyowaagiza pale awali.

<span id="an_4:12">4:12</span> Kwa namna hiyo mtajipatia sifa nzuri
kutoka kwa wale wasio Wakristo, na hamtakuwa na lazima ya kuwategemea
wengine kwa mahitaji yenu.

<span id="an_4:13">4:13</span> Ndugu, twataka mjue ukweli kuhusu wale
ambao wamekwisha fariki dunia, ili msipatwe na huzuni kama watu wengine
wasio na matumaini.

<span id="an_4:14">4:14</span> Sisi tunaamini kwamba Yesu alikufa,
akafufuka; na hivyo sisi tunaamini kwamba Mungu atawaleta pamoja na Yesu
wale wote waliofariki wakiwa wanamwamini.

<span id="an_4:15">4:15</span> Hili tunalowaambieni ni fundisho la
Bwana; sisi tulio hai, ambao tutakuwa tumebaki, wakati Bwana
atakapokuja, hakika hatutawatangulia wale waliokwisha fariki dunia.

<span id="an_4:16">4:16</span> Maana patatolewa amri, sauti ya malaika
mkuu, sauti ya tarumbeta ya Mungu, naye Bwana mwenyewe atashuka kutoka
mbinguni. Ndipo wale waliokufa wakiwa wanamwamini Kristo watafufuliwa
kwanza.

<span id="an_4:17">4:17</span> Kisha sisi tulio hai wakati huo
tutakusanywa pamoja nao katika mawingu kumlaki Bwana hewani. Na hivyo
tutakuwa daima pamoja na Bwana.

<span id="an_4:18">4:18</span> Basi, farijianeni kwa maneno haya.

<span id="an_5:1">5:1</span> Ndugu, hakuna haja ya kuwaandikieni juu ya
nyakati na majira yatakapotukia mambo haya.

<span id="an_5:2">5:2</span> Maana ninyi wenyewe mwajua kwamba Siku ya
Bwana itakuja kama mwizi ajavyo usiku.

<span id="an_5:3">5:3</span> Watu watakapokuwa wanasema: "Kila kitu ni
shwari na salama" ndipo uharibifu utakapowaangukia ghafla! Mambo hayo
yatatukia ghafla kama uchungu wa uzazi unavyomjia mama anayejifungua,
wala watu hawataweza kuepukana nayo.

<span id="an_5:4">5:4</span> Lakini ninyi ndugu, hamko gizani, na siku
hiyo haipaswi kuwajieni ghafla kama vile mwizi.

<span id="an_5:5">5:5</span> Ninyi nyote ni watu mnaoishi katika mwanga,
watu wa mchana. Sisi si watu wa usiku, wala wa giza.

<span id="an_5:6">5:6</span> Basi, tusilale usingizi kama wengine;
tunapaswa kukesha na kuwa na kiasi.

<span id="an_5:7">5:7</span> Wanaolala hulala usiku, na walevi hulewa
usiku.

<span id="an_5:8">5:8</span> Lakini sisi ni watu wa mchana na tunapaswa
kuwa na kiasi. Tunapaswa kuvaa imani na upendo kama vazi la kujikinga
kifuani, na tumaini letu la wokovu kama kofia ya chuma.

<span id="an_5:9">5:9</span> Maana Mungu hakututeua ili tuangamizwe na
ghadhabu yake, bali tuupate wokovu kwa njia ya Bwana wetu Yesu Kristo,

<span id="an_5:10">5:10</span> ambaye alikufa kwa ajili yetu, ili tuishi
pamoja naye, iwe tu hai au tumekufa.

<span id="an_5:11">5:11</span> Kwa hiyo farijianeni na kusaidiana ninyi
kwa ninyi kama mnavyofanya sasa.

<span id="an_5:12">5:12</span> Ndugu, tunawaombeni muwastahi wale
wanaofanya kazi kati yenu, wale wanaowaongoza na kuwafundisheni kuhusu
maisha ya Kikristo.

<span id="an_5:13">5:13</span> Wapeni heshima kubwa na kuwapenda kwa
sababu ya kazi wanayofanya. Muwe na amani kati yenu.

<span id="an_5:14">5:14</span> Ndugu, tunawahimizeni muwaonye watu walio
wavivu, muwatie moyo watu wanyonge, muwasaidie watu dhaifu, muwe na
subira kwa wote.

<span id="an_5:15">5:15</span> Angalieni mtu yeyote asimlipe mwingine
maovu kwa maovu, ila nia yenu iwe kutendeana mema daima na kuwatendea
mema watu wote.

<span id="an_5:16">5:16</span> Furahini daima,

<span id="an_5:17">5:17</span> salini kila wakati

<span id="an_5:18">5:18</span> na muwe na shukrani katika kila hali.
Hayo ndiyo anayotaka Mungu kwenu katika kuungana kwenu na Kristo Yesu.

<span id="an_5:19">5:19</span> Msimpinge Roho Mtakatifu;

<span id="an_5:20">5:20</span> msidharau unabii.

<span id="an_5:21">5:21</span> Pimeni kila kitu: zingatieni kilicho
chema,

<span id="an_5:22">5:22</span> na epukeni kila aina ya uovu.

<span id="an_5:23">5:23</span> Mungu anayetupatia amani awafanye ninyi
watakatifu kwa kila namna na kuzilinda nafsi zenu--roho, mioyo na miili
yenu--mbali na hatia yoyote wakati wa kuja kwake Bwana wetu Yesu Kristo.

<span id="an_5:24">5:24</span> Yeye anayewaita ninyi atafanya hivyo
kwani ni mwaminifu.

<span id="an_5:25">5:25</span> Ndugu, tuombeeni na sisi pia.

<span id="an_5:26">5:26</span> Wasalimuni ndugu wote kwa ishara ya
upendo.

<span id="an_5:27">5:27</span> Nawahimizeni kwa jina la Bwana muwasomee
ndugu zetu wote barua hii.

<span id="an_5:28">5:28</span> Tunawatakieni neema ya Bwana wetu Yesu
Kristo.

------------------------------------------------------------------------

[Next: 2 Thessalonians](th2.md)
