[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](jam)  [Next](pe2) 

------------------------------------------------------------------------

### Swahili Bible: 1 Peter

<span id="an_1:1">1:1</span> Mimi Petro, mtume wa Yesu Kristo
nawaandikia ninyi wateule wa Mungu Baba, ambao mmetawanyika na mnaishi
kama wakimbizi huko Ponto, Galatia, Kapadokia, Asia na Bithunia.

<span id="an_1:2">1:2</span> Mungu Baba aliwateua ninyi kufuatana na
kusudi lake, na mmefanywa watakatifu na Roho, mpate kumtii Yesu Kristo
na kusafishwa kwa damu yake. Nawatakieni neema na amani tele.

<span id="an_1:3">1:3</span> Asifiwe Mungu na Baba wa Bwana wetu Yesu
Kristo! Kwa huruma yake kuu alitufanya tuzaliwe upya kwa kumfufua Yesu
kutoka wafu. Ametujalia tumaini lenye uzima,

<span id="an_1:4">1:4</span> na hivyo tunatazamia kupata baraka zile
ambazo Mungu aliwawekea watu wake. Mungu amewawekeeni baraka hizo
mbinguni ambako haziwezi kuoza au kuharibika au kufifia.

<span id="an_1:5">1:5</span> Hizo zitakuwa zenu ninyi ambao kwa imani
mnalindwa salama kwa nguvu ya Mungu kwa ajili ya wokovu ambao uko tayari
kufunuliwa mwishoni mwa nyakati.

<span id="an_1:6">1:6</span> Furahini kuhusu jambo hilo, ijapokuwa sasa,
kwa kitambo kidogo, itawabidi kuhuzunika kwa sababu ya majaribio
mbalimbali mnayoteseka.

<span id="an_1:7">1:7</span> Shabaha yake ni kuthibitisha imani yenu.
Hata dhahabu yenyewe ambayo huharibika, hujaribiwa kwa moto; hali
kadhalika na imani yenu ambayo ni ya thamani zaidi kuliko dhahabu, ni
lazima ijaribiwe ipate kuwa thabiti. Hapo mtapokea sifa na utukufu na
heshima Siku ile Yesu Kristo atakapofunuliwa.

<span id="an_1:8">1:8</span> Ninyi mnampenda ingawaje hamjamwona, na
mnamwamini ingawa hamumwoni sasa. Hivyo, mnafurahi kwa furaha tukufu
isiyoelezeka,

<span id="an_1:9">1:9</span> kwa sababu mnapokea wokovu wa roho zenu
ambao ni lengo la imani yenu.

<span id="an_1:10">1:10</span> Manabii walipeleleza kwa makini na
kufanya uchunguzi juu ya wokovu huo, wakabashiri juu ya neema hiyo
ambayo ninyi mngepewa.

<span id="an_1:11">1:11</span> Walijaribu kujua nyakati na mazingira ya
tukio hilo, yaani wakati alioudokezea Roho wa Kristo aliyekuwa ndani
yao, akibashiri juu ya mateso yatakayompata Kristo na utukufu
utakaofuata.

<span id="an_1:12">1:12</span> Mungu aliwafunulia kwamba wakati
walipokuwa wanasema juu ya hayo mambo ambayo ninyi mmekwisha sikia sasa
kutoka kwa wale wajumbe waliowatangazieni Habari Njema kwa nguvu ya Roho
Mtakatifu aliyetumwa kutoka mbinguni, hiyo kazi yao haikuwa kwa faida
yao wenyewe, bali kwa ajili yenu. Hayo ndiyo mambo ambayo hata malaika
wangependa kuyafahamu.

<span id="an_1:13">1:13</span> Kwa hiyo, basi, muwe tayari kabisa kwa
nia, na kukesha. Wekeni tumaini lenu lote katika baraka ile mtakayopewa
wakati Yesu Kristo atakapoonekana!

<span id="an_1:14">1:14</span> Kama watoto wa Mungu wenye utii,
msikubali kamwe kufuata tena tamaa mbaya mlizokuwa nazo wakati mlipokuwa
wajinga.

<span id="an_1:15">1:15</span> Bali mnapaswa kuwa watakatifu katika
mwenendo wenu wote, kama vile yule aliyewaiteni ni mtakatifu.

<span id="an_1:16">1:16</span> Maandiko yasema: "Muwe watakatifu, kwa
kuwa mimi ni mtakatifu."

<span id="an_1:17">1:17</span> Mnapomtaja Mungu ninyi humwita Baba.
Basi, jueni kwamba yeye humhukumu kila mmoja kadiri ya matendo yake,
bila ubaguzi. Hivyo tumieni wakati wenu uliowabakia hapa ugenini katika
kumcha Mungu.

<span id="an_1:18">1:18</span> Maana mnajua kwamba ninyi mlikombolewa
katika mwenendo wenu usiofaa ambao mliupokea kutoka kwa wazee wenu, si
kwa vitu vyenye kuharibika: kwa fedha na dhahabu;

<span id="an_1:19">1:19</span> bali mlikombolewa kwa damu tukufu ya
Kristo, ambaye alikuwa kama mwana kondoo asiye na dosari wala doa.

<span id="an_1:20">1:20</span> Yeye alikuwa ameteuliwa na Mungu kabla ya
ulimwengu kuumbwa, akafunuliwa siku hizi za mwisho kwa ajili yenu.

<span id="an_1:21">1:21</span> Kwa njia yake, ninyi mnamwamini Mungu
aliyemfufua kutoka wafu na kumpa utukufu; na hivyo imani na matumaini
yenu yako kwa Mungu.

<span id="an_1:22">1:22</span> Maadamu sasa, kwa kuutii ukweli, ninyi
mmezitakasa roho zenu na kuwapenda wenzenu bila unafiki, basi, pendaneni
kwa moyo wote.

<span id="an_1:23">1:23</span> Maana kwa njia ya neno hai la Mungu,
ninyi mmezaliwa upya, si kama watoto wa baba awezaye kufa, bali baba
asiyekufa milele.

<span id="an_1:24">1:24</span> Kama Maandiko yasemavyo: "Kila binadamu
ni kama nyasi, na utukufu wake wote ni kama maua ya porini. Nyasi
hunyauka na maua huanguka.

<span id="an_1:25">1:25</span> Lakini neno la Bwana hudumu milele." Neno
hilo ni hiyo Habari Njema iliyohubiriwa kwenu.

<span id="an_2:1">2:1</span> Basi, acheni uovu wote; uongo, unafiki,
wivu na maneno ya kashfa visiweko tena.

<span id="an_2:2">2:2</span> Kama vile watoto wachanga wanavyotamani
maziwa, nanyi pia mnapaswa kuwa na hamu ya maziwa halisi ya kiroho, ili
kwa nguvu yake mpate kukua na kukombolewa.

<span id="an_2:3">2:3</span> Kama yasemavyo Maandiko Matakatifu:
"Mmegundua kwamba Bwana ni mwema."

<span id="an_2:4">2:4</span> Basi, mwendeeni Bwana! Yeye ndiye jiwe hai
lililokataliwa na watu; lakini mbele ya Mungu ni jiwe teule, na la
thamani kubwa.

<span id="an_2:5">2:5</span> Mwendeeni yeye kama mawe hai mkajengeke na
kuwa nyumba ya kiroho, ambamo mtatumikia kama makuhani watakatifu,
kutolea dhabihu za kiroho zenye kumpendeza Mungu kwa njia ya Yesu
Kristo.

<span id="an_2:6">2:6</span> Maana Maandiko Matakatifu yasema: "Tazama!
Naweka huko sioni jiwe kuu la msingi, jiwe la thamani kubwa
nililoliteua. Mtu atakayemwamini yeye aliye hilo jiwe, hataaibishwa."

<span id="an_2:7">2:7</span> Kwenu ninyi mnaoamini, jiwe hilo ni la
thamani kubwa; lakini kwa wale wasioamini, "Jiwe walilokataa waashi,
sasa limekuwa jiwe kuu la msingi."

<span id="an_2:8">2:8</span> Tena Maandiko yasema: "Jiwe hilo ni jiwe la
kujikwaa, mwamba wa kuwaangusha watu." Watu hujikwaa kwa sababu
hawauamini ule ujumbe; na ndivyo walivyopangiwa tangu mwanzo.

<span id="an_2:9">2:9</span> Lakini ninyi ni ukoo mteule, makuhani wa
Mfalme, taifa takatifu; watu wake Mungu mwenyewe, mlioteuliwa kutangaza
matendo makuu ya Mungu aliyewaiteni kutoka gizani akawaingizeni katika
mwanga wake mkuu.

<span id="an_2:10">2:10</span> Wakati mmoja ninyi hamkuwa watu wa Mungu,
lakini sasa ninyi ni watu wake; wakati mmoja hamkupewa huruma ya Mungu,
lakini sasa mmeipokea.

<span id="an_2:11">2:11</span> Wapenzi wangu, nawasihi ninyi kama wageni
na wakimbizi hapa duniani! Achaneni na tamaa za mwili ambazo hupingana
na roho.

<span id="an_2:12">2:12</span> Mwenendo wenu kati ya watu wasiomjua
Mungu unapaswa kuwa mwema kabisa, ili hata watakapowasingizieni kwamba
mnatenda mabaya, waweze kutambua matendo yenu mema na hivyo wamtukuze
Mungu Siku ya kuja kwake.

<span id="an_2:13">2:13</span> Basi, jiwekeni chini ya mamlaka yote ya
kibinadamu, kwa ajili ya Bwana: utii kwa mfalme aliye mtawala mkuu,

<span id="an_2:14">2:14</span> utii kwa wakuu wa mikoa ambao wameteuliwa
naye kuwaadhibu wahalifu na kuwasifu watendao mema.

<span id="an_2:15">2:15</span> Maana Mungu anataka mweze kuyakomesha
maneno ya kijinga ya watu wasio na akili kwa matendo mema mnayofanya.

<span id="an_2:16">2:16</span> Ishini kama watu huru; lakini msiutumie
uhuru wenu kuuficha ubaya, bali ishini kama watumishi wa Mungu.

<span id="an_2:17">2:17</span> Waheshimuni watu wote, wapendeni ndugu
zenu waumini, mcheni Mungu, mheshimuni mfalme.

<span id="an_2:18">2:18</span> Enyi watumishi wa nyumbani, watiini wakuu
wenu kwa heshima yote, wawe wema na wapole au wenye kuchukiza.

<span id="an_2:19">2:19</span> Maana kama mnavumilia maumivu ya mateso
msiyostahili kwa sababu mwajua kwamba Mungu anataka hivyo, basi Mungu
atawafadhili.

<span id="an_2:20">2:20</span> Maana, mtapata tuzo gani mkivumilia
mapigo mnayostahili kwa sababu ya makosa yenu? Lakini kama mnavumilia
mateso hata ingawa mmetenda mema, Mungu atawapeni baraka kwa ajili hiyo.

<span id="an_2:21">2:21</span> Hayo ndiyo mliyoitiwa; maana Kristo
mwenyewe aliteseka kwa ajili yenu, akawaachieni mfano, ili muufuate
mwenendo wake.

<span id="an_2:22">2:22</span> Yeye hakutenda dhambi, wala neno la
udanganyifu halikusikika mdomoni mwake.

<span id="an_2:23">2:23</span> Alipotukanwa yeye hakujibu kwa tukano;
alipoteseka yeye hakutoa vitisho, bali aliyaweka matumaini yake kwa
Mungu, hakimu mwenye haki.

<span id="an_2:24">2:24</span> Yeye mwenyewe alizibeba dhambi zetu
katika mwili wake juu ya msalaba, tupate kufa kuhusu dhambi, na kuishi
kwa ajili ya uadilifu. Kwa majeraha yake, ninyi mmeponywa.

<span id="an_2:25">2:25</span> Ninyi mlikuwa kama kondoo waliokuwa
wamepotea; lakini sasa mmemrudia Mchungaji na Mlinzi wa roho zenu.

<span id="an_3:1">3:1</span> Nanyi wake, jiwekeni chini ya mamlaka ya
waume zenu, ili kama wako waume wowote wasioamini neno la Mungu, wapate
kuamini kwa kuuona mwenendo wenu. Haitakuwa lazima kwenu kusema neno,

<span id="an_3:2">3:2</span> kwani wataona jinsi mwenendo wenu ulivyo
safi na wa kumcha Mungu.

<span id="an_3:3">3:3</span> Katika kujipamba kwenu msitegemee mambo ya
njenje, kama vile mitindo ya kusuka nywele, kujivalia vitu vya dhahabu
na nguo maridadi.

<span id="an_3:4">3:4</span> Bali, uzuri wenu unapaswa kutokana na hali
ya ndani ya utu wa kweli, uzuri usioharibika wa wema na utulivu wa roho,
ambao ni wa thamani kubwa mbele ya Mungu.

<span id="an_3:5">3:5</span> Ndivyo walivyojipamba hapo kale wanawake
waadilifu waliomtumainia Mungu; walijiweka chini ya mamlaka ya waume
zao.

<span id="an_3:6">3:6</span> Sara kwa mfano alimtii Abrahamu na kumwita
yeye bwana. Ninyi mmekuwa sasa binti zake kama mkitenda mema bila
kuogopa tisho lolote.

<span id="an_3:7">3:7</span> Kadhalika nanyi waume, katika kuishi na
wake zenu mnapaswa kutambua kwamba wao ni dhaifu na hivyo muwatendee kwa
heshima; maana nao pia watapokea pamoja nanyi zawadi ya uzima
anayowapeni Mungu. Hapo ndipo sala zenu hazitakataliwa.

<span id="an_3:8">3:8</span> Mwisho nasema hivi: mnapaswa kuwa na moyo
mmoja, na fikira moja; mnapaswa kupendana kidugu, kuwa wapole na
wanyenyekevu ninyi kwa ninyi.

<span id="an_3:9">3:9</span> Msiwalipe watu ovu kwa ovu, au tusi kwa
tusi; bali watakieni baraka, maana ninyi mliitwa na Mungu mpate kupokea
baraka.

<span id="an_3:10">3:10</span> Kama yasemavyo Maandiko Matakatifu:
"Anayetaka kufurahia maisha, na kuona siku za fanaka, anapaswa kuacha
kusema mabaya na kuacha kusema uongo.

<span id="an_3:11">3:11</span> Na ajiepushe na uovu, atende mema,
atafute amani na kuizingatia.

<span id="an_3:12">3:12</span> Maana Bwana huwatazama kwa wema waadilifu
na kuzisikiliza sala zao. Lakini huwapa kisogo watu watendao maovu."

<span id="an_3:13">3:13</span> Ni nani atakayeweza kuwadhuru ninyi kama
mkizingatia kutenda mema?

<span id="an_3:14">3:14</span> Lakini, hata kama itawapasa kuteseka kwa
sababu ya kutenda mema, basi, mna heri. Msimwogope mtu yeyote, wala
msikubali kutiwa katika wasiwasi.

<span id="an_3:15">3:15</span> Lakini mtukuzeni Kristo kama Bwana
mioyoni mwenu. Muwe tayari kumjibu yeyote atakayewaulizeni juu ya
matumaini yaliyo ndani yenu,

<span id="an_3:16">3:16</span> lakini fanyeni hivyo kwa upole na
heshima. Muwe na dhamiri njema, kusudi mnapotukanwa, wale wanaosema
ubaya juu ya mwenendo wenu mwema kama Wakristo, waone aibu.

<span id="an_3:17">3:17</span> Maana ni afadhali kuteseka kwa sababu ya
kutenda mema, kama Mungu akipenda, kuliko kuteseka kwa sababu ya kutenda
uovu.

<span id="an_3:18">3:18</span> Kwa maana Kristo mwenyewe alikufa kwa
ajili ya dhambi zenu; alikufa mara moja tu na ikatosha, mtu mwema kwa
ajili ya waovu, ili awapeleke ninyi kwa Mungu. Aliuawa kimwili lakini
akafanywa hai kiroho;

<span id="an_3:19">3:19</span> na kwa maisha yake ya kiroho alikwenda
kuwahubiria wale roho waliokuwa kifungoni.

<span id="an_3:20">3:20</span> Hao ndio wale waliokataa kumtii Mungu
alipowangoja kwa saburi wakati Noa alipokuwa anatayarisha ile safina.
Ndani ya chombo hicho ni watu wachache tu, yaani watu wanane,
waliookolewa majini,

<span id="an_3:21">3:21</span> ambayo yalikuwa mfano wa ubatizo
unaowaokoa ninyi sasa. Ubatizo si shauri la kuondoa uchafu mwilini, bali
ni ahadi kwa Mungu inayofanyika katika dhamiri njema. Huwaokoeni kwa
njia ya ufufuo wa Yesu Kristo,

<span id="an_3:22">3:22</span> ambaye alikwenda mbinguni na sasa amekaa
upande wa kulia wa Mungu, anatawala juu ya malaika, wakuu na wenye enzi.

<span id="an_4:1">4:1</span> Maadamu Kristo aliteseka kimwili, nanyi pia
mnapaswa kujiimarisha kwa nia hiyo yake; maana mtu akisha teseka kimwili
hahusiki tena na dhambi.

<span id="an_4:2">4:2</span> Tangu sasa, basi, maisha yaliowabakia
kuishi hapa duniani yanapaswa kuongozwa na matakwa ya Mungu, si na tamaa
za kibinadamu.

<span id="an_4:3">4:3</span> Wakati uliopita mlikuwa na muda mrefu wa
kufanya mambo wanayofanya watu wasiomjua Mungu. Mliishi maisha ya anasa,
ubinafsi, ulevi, ugomvi, kunywa mno na ya ibada haramu za sanamu.

<span id="an_4:4">4:4</span> Sasa, watu hao wasiomjua Mungu wanashangaa
wanapoona kwamba hamwandamani nao tena katika hali ya kuishi vibaya, na
hivyo wanawatukaneni.

<span id="an_4:5">4:5</span> Lakini watapaswa kutoa hoja juu ya jambo
hilo mbele yake Mungu aliye tayari kuwahukumu wazima na wafu!

<span id="an_4:6">4:6</span> Kwa sababu hiyo, hao waliokufa ambao
walikuwa wamehukumiwa katika maisha yao ya kimwili kama anavyohukumiwa
kila mmoja, walihubiriwa Habari Njema kusudi katika maisha yao ya kiroho
waishi kama aishivyo Mungu.

<span id="an_4:7">4:7</span> Mwisho wa vitu vyote umekaribia. Kwa hiyo
mnapaswa kuwa na utaratibu na nidhamu, ili mweze kusali.

<span id="an_4:8">4:8</span> Zaidi ya yote pendaneni kwa moyo wote,
maana upendo hufunika dhambi nyingi.

<span id="an_4:9">4:9</span> Muwe na ukarimu ninyi kwa ninyi bila
kunung'unika.

<span id="an_4:10">4:10</span> Kila mmoja anapaswa kutumia kipaji
alichojaliwa na Mungu kwa faida ya wengine, kama vile uwakili mwema wa
zawadi mbalimbali za Mungu.

<span id="an_4:11">4:11</span> Anayesema kitu, maneno yake na yawe kama
maneno ya Mungu; anayetumika anapaswa kutumikia kwa nguvu anayojaliwa na
Mungu, ili katika mambo yote, Mungu atukuzwe kwa njia ya Yesu Kristo,
ambaye utukufu na nguvu ni vyake milele na milele! Amina.

<span id="an_4:12">4:12</span> Wapenzi wangu, msishangae kuhusu
majaribio makali mnayopata kana kwamba mnapatwa na kitu kisicho cha
kawaida.

<span id="an_4:13">4:13</span> Ila furahini kwamba mnashiriki mateso ya
Kristo ili mweze kuwa na furaha tele wakati utukufu wake
utakapofunuliwa.

<span id="an_4:14">4:14</span> Heri yenu ikiwa mnatukanwa kwa sababu ya
jina la Kristo; jambo hilo lamaanisha kwamba Roho mtukufu, yaani Roho wa
Mungu, anakaa juu yetu.

<span id="an_4:15">4:15</span> Asiwepo mtu yeyote miongoni mwenu ambaye
anapaswa kuteseka kwa sababu ni muuaji, mwizi, mhalifu au mwovu.

<span id="an_4:16">4:16</span> Lakini kama mtu akiteseka kwa sababu ni
Mkristo, basi asione aibu, bali amtukuze Mungu, kwa sababu mtu huyo
anaitwa kwa jina la Kristo.

<span id="an_4:17">4:17</span> Wakati wa hukumu umefika, na hukumu hiyo
inaanza na watu wake Mungu mwenyewe. Ikiwa hukumu hiyo inaanzia kwetu
sisi, basi mwisho wake utakuwa namna gani kwa wale wasioamini Habari
Njema ya Mungu?

<span id="an_4:18">4:18</span> Kama yasemavyo Maandiko Matakatifu: "Ni
vigumu kwa watu waadilifu kuokolewa; itakuwaje basi kwa wasiomcha Mungu
na wenye dhambi?"

<span id="an_4:19">4:19</span> Kwa hiyo, wale wanaoteseka kufuatana na
matakwa ya Mungu, wanapaswa, kwa matendo yao mema, kujiweka chini ya
Muumba wao ambaye ni wa kuaminika kabisa.

<span id="an_5:1">5:1</span> wazee! Mimi niliye mzee ninalo ombi moja
kwenu wazee wenzangu. Mimi mwenyewe nilishuhudia kwa macho yangu mateso
ya Kristo na natumaini kuushiriki ule utukufu utakaofunuliwa. Mimi
nawaombeni

<span id="an_5:2">5:2</span> mlichunge lile kundi la Mungu
mlilokabidhiwa, mlitunze si kwa kulazimika, bali kwa hiari kama atakavyo
Mungu. Fanyeni kazi hiyo si kwa tamaa ya fedha, bali kwa moyo wenu wote.

<span id="an_5:3">5:3</span> Msiwatawale kwa mabavu hao waliowekwa chini
ya ulinzi wenu, bali muwe mfano kwa hilo kundi.

<span id="an_5:4">5:4</span> Na wakati Mchungaji Mkuu atakapotokea,
ninyi mtapokea taji ya utukufu isiyofifia.

<span id="an_5:5">5:5</span> Kadhalika nanyi vijana mnapaswa kujiweka
chini ya mamlaka ya wazee. Ninyi nyote mnapaswa kuwa na unyenyekevu
mpate kutumikiana; maana Maandiko Matakatifu yasema: "Mungu huwapinga
wenye majivuno, lakini huwajalia neema wanyenyekevu."

<span id="an_5:6">5:6</span> Basi, nyenyekeeni chini ya mkono wa enzi wa
Mungu, ili awainue wakati ufaao.

<span id="an_5:7">5:7</span> Mwekeeni matatizo yenu yote, maana yeye
anawatunzeni.

<span id="an_5:8">5:8</span> Muwe macho; kesheni! Maana adui yenu,
Ibilisi, huzungukazunguka kama simba angurumaye akitafuta mawindo.

<span id="an_5:9">5:9</span> Muwe imara katika imani na kumpinga, mkijua
kwamba ndugu zenu pote duniani wanapatwa na mateso hayohayo.

<span id="an_5:10">5:10</span> Lakini mkisha teseka muda mfupi, Mungu
aliye asili ya neema yote na ambaye anawaiteni muushiriki utukufu wake
wa milele katika kuungana na Kristo, yeye mwenyewe atawakamilisheni na
kuwapeni uthabiti, nguvu na msingi imara.

<span id="an_5:11">5:11</span> Kwake uwe uwezo milele! Amina.

<span id="an_5:12">5:12</span> Nimewaandikieni barua hii fupi kwa msaada
wa Silwano, ndugu ambaye namjua na kumwamini. Nataka kuwapeni moyo na
kushuhudia kwamba jambo hili ni neema ya Mungu kweli. Kaeni imara katika
neema hiyo.

<span id="an_5:13">5:13</span> Jumuiya ya wenzenu walioteuliwa na Mungu
hapa Babuloni wanawasalimuni. Vilevile mwanangu Marko anawasalimuni.

<span id="an_5:14">5:14</span> Salimianeni kwa ishara ya upendo wa
Kikristo. Nawatakieni amani ninyi mlio wake Kristo.

------------------------------------------------------------------------

[Next: 2 Peter](pe2)
