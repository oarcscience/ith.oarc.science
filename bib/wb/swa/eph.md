[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](gal)  [Next](phi) 

------------------------------------------------------------------------

### Swahili Bible: Ephesians

<span id="an_1:1">1:1</span> Mimi Paulo, mtume wa Kristo Yesu kwa
mapenzi ya Mungu, nawaandikia ninyi watu wa Mungu huko Efeso, mlio
waaminifu katika kuungana na Kristo Yesu.

<span id="an_1:2">1:2</span> Nawatakieni neema na amani kutoka kwa Mungu
Baba yetu na kwa Bwana Yesu Kristo.

<span id="an_1:3">1:3</span> Atukuzwe Mungu na Baba wa Bwana wetu Yesu
Kristo! Maana, katika kuungana na Kristo ametubariki kwa kutujalia
zawadi zote za kiroho mbinguni.

<span id="an_1:4">1:4</span> Kabla ya kuumbwa ulimwengu, Mungu alituteua
tuwe wake katika kuungana na Kristo ili tuwe watakatifu na bila hitilafu
mbele yake. Kwa sababu ya upendo wake,

<span id="an_1:5">1:5</span> Mungu alikuwa ameazimia tangu zamani
kutuleta kwake kama watoto wake kwa njia ya Yesu Kristo. Ndivyo
alivyopenda na kunuia.

<span id="an_1:6">1:6</span> Basi, tumsifu Mungu kwa sababu ya neema
yake tukufu katika Mwanae mpenzi!

<span id="an_1:7">1:7</span> Maana kwa damu yake Kristo sisi
tunakombolewa, yaani dhambi zetu zinaondolewa. Ndivyo ulivyo ukuu wa
neema yake

<span id="an_1:8">1:8</span> aliotukirimia bila kipimo! Kwa hekima na
ujuzi wake wote

<span id="an_1:9">1:9</span> Mungu alitekeleza kile alichonuia,
akatujulisha mpango wake uliofichika, ambao alikuwa ameazimia
kuutekeleza kwa njia ya Kristo.

<span id="an_1:10">1:10</span> Mpango huo ambao angeutimiza wakati
utimiapo ni kukusanya pamoja viumbe vyote, kila kitu mbinguni na
duniani, chini ya Kristo.

<span id="an_1:11">1:11</span> Kila kitu hufanywa kufuatana na mpango na
uamuzi wa Mungu; naye Mungu ametuteua sisi tuwe watu wake kwa mapenzi
yake katika kuungana na Kristo, kufuatana na azimio alilofanya tangu
mwanzo.

<span id="an_1:12">1:12</span> Basi, sisi tuliotangulia kumtumainia
Kristo tunapaswa kuusifu utukufu wa Mungu!

<span id="an_1:13">1:13</span> Nanyi pia watu wa mataifa mengine,
mliusikia ujumbe wa kweli yaani Habari Njema iliyowaletea wokovu,
mkamwamini Kristo; naye Mungu, ili kuonyesha kuwa ninyi ni wake,
akawapiga mhuri kwa kuwapeni yule Roho Mtakatifu aliyetuahidia.

<span id="an_1:14">1:14</span> Huyu Roho ni dhamana ya kurithi yote yale
Mungu aliyowaahidia watu wake, na jambo hili latuhakikishia kwamba Mungu
atawakomboa kabisa wote walio wake. Tuusifu utukufu wake!

<span id="an_1:15">1:15</span> Kwa sababu hiyo, tangu niliposikia juu ya
imani yenu kwa Bwana Yesu na mapendo yenu kwa watu wa Mungu,

<span id="an_1:16">1:16</span> sijaacha kamwe kumshukuru Mungu kwa ajili
yenu. Ninawakumbuka katika sala zangu

<span id="an_1:17">1:17</span> ili Mungu wa Bwana wetu Yesu Kristo Baba
mtukufu, awajalieni Roho wake atakayewapa hekima na kuwafunulieni Mungu
mpate kumjua.

<span id="an_1:18">1:18</span> Namwomba Mungu aifunue mioyo yenu iweze
kuuona mwanga wake, mpate kutambua lile tumaini alilowaitieni na utukufu
mkuu wa zawadi alizowawekea watu wake,

<span id="an_1:19">1:19</span> mpate kutambua jinsi uwezo wake ulivyo
mkuu mno kwa ajili yetu sisi tunaoamini. Uwezo huo unaofanya kazi ndani
yetu, ni sawa na nguvu ile kuu mno

<span id="an_1:20">1:20</span> aliyomfufua nayo Kristo kutoka wafu,
akamketisha kulia kwake mbinguni.

<span id="an_1:21">1:21</span> Huko, Kristo anatawala juu ya kila
tawala, mamlaka, enzi na ukuu; anatawala juu ya kila cheo kiwezacho
kutajwa katika ulimwengu huu na katika ulimwengu ujao.

<span id="an_1:22">1:22</span> Mungu ameweka vitu vyote chini ya miguu
yake, akamkabidhi kwa kanisa akiwa mkuu wa vitu vyote.

<span id="an_1:23">1:23</span> Kanisa ni mwili wa Kristo, na ukamilifu
wake yeye anayekamilisha vitu vyote kila mahali.

<span id="an_2:1">2:1</span> Ninyi mlikuwa mmekufa kwa sababu ya makosa
na dhambi zenu.

<span id="an_2:2">2:2</span> Wakati ule mliishi kufuatana na mtindo
mbaya wa ulimwengu huu, mkawa mnamtii mtawala wa pepo wenye nguvu wa
anga, pepo ambao huwatawala sasa watu wasiomtii Mungu.

<span id="an_2:3">2:3</span> Na hata sisi sote tulikuwa kama wao;
tuliishi kufuatana na tamaa zetu za kidunia na kufanya tu mambo yale
yaliyoipendeza miili na akili zetu. Kidunia, sisi kama vile pia wao,
tulistahili ghadhabu ya Mungu.

<span id="an_2:4">2:4</span> Lakini Mungu ni mwenye huruma nyingi.
Alitupenda kwa mapendo yasiyopimika,

<span id="an_2:5">2:5</span> hata, ingawa tulikuwa tumekufa kwa sababu
ya dhambi, alitufanya hai pamoja na Kristo. Kwa neema ya Mungu ninyi
mmeokolewa.

<span id="an_2:6">2:6</span> Kwa kuungana na Kristo Yesu, Mungu
alitufufua pamoja naye, tukatawale pamoja naye mbinguni.

<span id="an_2:7">2:7</span> Ndivyo alivyopenda kuonyesha kwa watu wa
nyakati za baadaye, ukuu wa neema yake aliyotujalia kwa ukarimu katika
kuungana kwetu na Kristo Yesu.

<span id="an_2:8">2:8</span> Maana, kwa neema ya Mungu mmekombolewa kwa
njia ya imani. Jambo hili si matokeo ya juhudi zenu, bali ni zawadi ya
Mungu.

<span id="an_2:9">2:9</span> Wala halitokani na matendo yenu wenyewe,
asije mtu akajivunia kitu.

<span id="an_2:10">2:10</span> Sisi ni viumbe vyake Mungu, na kwa
kuungana na Kristo Yesu, alituumba kwa ajili ya kuishi maisha ya matendo
mema aliyotutayarishia tuyatende.

<span id="an_2:11">2:11</span> Ninyi mlio kwa asili watu wa mataifa
mengine--mnaoitwa, "wasiotahiriwa" na Wayahudi ambao hujiita,
"Waliotahiriwa," (kwa sababu ya kile wanachoifanyia miili yao)
--kumbukeni mlivyokuwa zamani.

<span id="an_2:12">2:12</span> Wakati ule ninyi mlikuwa bila Kristo;
mlikuwa nje ya jamii ya Israeli; mlikuwa wageni na hamkuwa na sehemu
yoyote katika lile agano la zile ahadi. Mlikuwa bila matumaini Mungu
hapa duniani.

<span id="an_2:13">2:13</span> Lakini sasa, kwa kuungana na Kristo Yesu,
ninyi ambao hapo awali mlikuwa mbali, mmekaribishwa kwa njia ya damu
yake Kristo.

<span id="an_2:14">2:14</span> Maana Kristo mwenyewe ametuletea amani
kwa kuwafanya Wayahudi na watu wa mataifa mengine kuwa jamii moja. Kwa
mwili wake yeye mwenyewe aliubomoa ule ukuta uliowatenganisha na
kuwafanya maadui.

<span id="an_2:15">2:15</span> Aliiondoa ile Sheria ya Wayahudi pamoja
na amri zake na kanuni zake, ili kutokana na jamii hizo mbili aumbe
jamii moja mpya katika umoja naye na hivyo kuleta amani.

<span id="an_2:16">2:16</span> Kwa mwili wake, Kristo aliuangamiza uadui
wao; kwa msalaba wake aliziunganisha jamii hizo kuwa moja na
kuzipatanisha na Mungu.

<span id="an_2:17">2:17</span> Basi, Kristo alikuja akahubiri Habari
Njema ya amani kwenu ninyi watu wa mataifa mengine mliokuwa mbali na
Mungu, na pia kwa Wayahudi ambao walikuwa karibu na Mungu.

<span id="an_2:18">2:18</span> Hivyo, kwa njia yake, sisi sote, Wayahudi
na watu wa mataifa mengine, tunaweza kumwendea Baba katika Roho mmoja.

<span id="an_2:19">2:19</span> Basi, ninyi si wageni tena, wala si watu
wa nje; ninyi ni raia pamoja na watu wa Mungu, na ni watu wa jamaa ya
Mungu.

<span id="an_2:20">2:20</span> Mmejengwa juu ya msingi uliowekwa na
mitume na manabii, naye Kristo mwenyewe ndiye jiwe kuu la msingi.

<span id="an_2:21">2:21</span> Yeye ndiye mwenye kulitengeneza jengo
lote na kulikuza hata liwe hekalu takatifu kwa ajili ya B wana.

<span id="an_2:22">2:22</span> Katika kuungana naye, ninyi pia mnajengwa
pamoja na wote wengine, muwe makao ya Mungu kwa njia ya Roho wake.

<span id="an_3:1">3:1</span> Kutokana na hayo, mimi Paulo, mfungwa wa
Kristo Yesu kwa ajili yenu, namwomba Mungu.

<span id="an_3:2">3:2</span> Bila shaka mmekwisha sikia kwamba Mungu,
kwa neema yake, alinikabidhi kazi hii niifanye kwa faida yenu.

<span id="an_3:3">3:3</span> Mimi nilijulishwa kwa njia ya ufunuo mpango
wake uliofichika. (Nimeandika kwa ufupi juu ya jambo hili,

<span id="an_3:4">3:4</span> nanyi mkiyasoma maneno yangu mtaweza kujua
jinsi ninavyoielewa siri hiyo ya Kristo.)

<span id="an_3:5">3:5</span> Zamani watu hawakujulishwa siri hiyo;
lakini sasa Mungu amewajulisha mitume na manabii wake watakatifu kwa
njia ya Roho.

<span id="an_3:6">3:6</span> Siri yenyewe ni hii: kwa njia ya Habari
Njema watu wa mataifa mengine wanapata sehemu yao pamoja na Wayahudi
katika zile baraka za Mungu; wao ni viungo vya mwili uleule, na
wanashiriki ahadi ileile aliyofanya Mungu kwa njia ya Kristo Yesu.

<span id="an_3:7">3:7</span> Mimi nimefanywa kuwa mtumishi wa Habari
Njema kwa neema ya pekee aliyonijalia Mungu kwa uwezo wake mkuu.

<span id="an_3:8">3:8</span> Mimi ni mdogo kuliko watu wote wa Mungu;
lakini amenijalia neema yake, ili niwahubirie watu wa mataifa utajiri
wake Kristo usiopimika,

<span id="an_3:9">3:9</span> tena niwaangazie watu wote waone jinsi
mpango wa Mungu uliofichika unavyotekelezwa. Mungu aliye Muumba wa vitu
vyote alificha siri hiyo yake tangu milele,

<span id="an_3:10">3:10</span> kusudi, sasa kwa njia ya kanisa, wakuu na
wenye enzi wa mbinguni wapate kuitambua hekima ya Mungu iliyo ya namna
nyingi.

<span id="an_3:11">3:11</span> Mungu alifanya jambo hilo kufuatana na
azimio lake la milele ambalo amelifanya kwa njia ya Kristo Bwana wetu.

<span id="an_3:12">3:12</span> Basi, katika kuungana na Kristo, na kwa
njia ya imani katika Kristo, sisi tunathubutu kumkaribia Mungu kwa
uhodari.

<span id="an_3:13">3:13</span> Kwa hiyo, nawaombeni msife moyo kwa
sababu ya mateso ninayopata kwa ajili yenu, maana hayo ni kwa ajili ya
utukufu wenu.

<span id="an_3:14">3:14</span> Kwa sababu hiyo, nampigia magoti Baba,

<span id="an_3:15">3:15</span> aliye asili ya jamaa zote duniani na
mbinguni.

<span id="an_3:16">3:16</span> Namwomba Mungu, kadiri ya utajiri wa
utukufu wake, awajalieni kwa uwezo wa Roho wake, nguvu ya kuwa imara
ndani yenu,

<span id="an_3:17">3:17</span> naye Kristo akae mioyoni mwenu kwa imani.
Namwomba mpate kuwa na mzizi na msingi katika mapendo

<span id="an_3:18">3:18</span> kusudi muweze kufahamu pamoja na watu
wote wa Mungu jinsi upendo wa Kristo ueneavyo kwa mapana na marefu, kwa
kimo na kina.

<span id="an_3:19">3:19</span> Naam, mpate kujua upendo wa Kristo upitao
elimu yote, mjazwe kabisa utimilifu wote wa Mungu.

<span id="an_3:20">3:20</span> Kwake yeye ambaye kwa nguvu yake ifanyayo
kazi ndani yetu, aweza kufanya mambo makuu zaidi ya yale tuwezayo kuomba
au kufikiria;

<span id="an_3:21">3:21</span> kwake Mungu uwe utukufu katika kanisa na
katika Kristo Yesu, nyakati zote, milele na milele! Amina.

<span id="an_4:1">4:1</span> Basi, mimi niliye mfungwa kwa kuwa
namtumikia Bwana, nawasihi muishi maisha yanayostahili wito mlioitiwa.

<span id="an_4:2">4:2</span> Muwe daima wanyenyekevu, wapole na wenye
saburi; vumilianeni ninyi kwa ninyi kwa mapendo.

<span id="an_4:3">4:3</span> Fanyeni bidii ya kuhifadhi umoja uletwao na
Roho kwa kuzingatia amani iliyo kati yenu.

<span id="an_4:4">4:4</span> Kuna mwili mmoja na Roho mmoja, kama vile
tumaini mliloitiwa na Mungu ni moja.

<span id="an_4:5">4:5</span> Kuna Bwana mmoja, imani moja na ubatizo
mmoja;

<span id="an_4:6">4:6</span> kuna Mungu mmoja na Baba wa wote, ambaye
yuko juu ya wote, afanya kazi katika yote na yuko katika yote.

<span id="an_4:7">4:7</span> Kila mmoja wetu amepewa neema kadiri ya
kipimo alichojaliwa na Kristo.

<span id="an_4:8">4:8</span> Kama yasemavyo Maandiko: "Alipopaa mbinguni
juu kabisa, alichukua mateka; aliwapa watu zawadi."

<span id="an_4:9">4:9</span> Basi, inaposemwa: "alipaa juu," ina maana
gani? Maana yake ni kwamba, kwanza alishuka mpaka chini kabisa duniani.

<span id="an_4:10">4:10</span> Basi, huyo aliyeshuka hapa duniani, ndiye
aliyepaa juu ya mbingu zote apate kuujaza ulimwengu.

<span id="an_4:11">4:11</span> Ndiye aliyewapa watu zawadi: wengine
aliwajalia wawe mitume, wengine manabii, wengine wawe waeneza Habari
Njema, wengine wachungaji na walimu.

<span id="an_4:12">4:12</span> Alifanya hivyo apate kuwatayarisha watu
wote wa Mungu kwa ajili ya kazi ya huduma ya Kikristo ili kuujenga mwili
wa Kristo,

<span id="an_4:13">4:13</span> na hivyo sote tuufikie umoja wa imani na
kumjua Mwana wa Mungu; tuwe watu waliokomaa na kuufikia utimilifu wake
Kristo mwenyewe.

<span id="an_4:14">4:14</span> Basi, hatutakuwa tena kama watoto,
tukitupwa na kupeperushwa huko na huko kwa kila upepo wa mafundisho
wanayozua watu wadanganyifu, ili wawapotoshe wengine kwa hila.

<span id="an_4:15">4:15</span> Ila, sisi tukisema ukweli kwa moyo wa
mapendo tutakua zidi katika kila jambo kulingana na Kristo ambaye ndiye
kichwa;

<span id="an_4:16">4:16</span> chini ya uongozi wake, viungo vyote vya
mwili hushikamana pamoja, na mwili wote hutegemezwa kwa msaada wa viungo
vyake. Basi, kila kiungo kikitekeleza kazi yake ipasavyo, mwili wote
hukua na kujijenga katika upendo.

<span id="an_4:17">4:17</span> Basi, kwa jina la Bwana, nawaonyeni:
msiishi tena kama watu wasiomjua Mungu, ambao fikira zao zimekuwa upuuzi
mtupu,

<span id="an_4:18">4:18</span> na akili zao zimo gizani. Wako mbali na
uzima wa Mungu, kwa sababu ya upumbavu ulio ndani yao na ukaidi wao.

<span id="an_4:19">4:19</span> Wamepotoka na hawana aibu, wamejitosa
katika ufisadi; hufanya kwa pupa kila aina ya mambo ya aibu.

<span id="an_4:20">4:20</span> Lakini ninyi hamkujifunza hivyo juu ya
Kristo.

<span id="an_4:21">4:21</span> Ni dhahiri kwamba mlisikia barabara
habari zake, na mkiwa wafuasi wake mkafundishwa ukweli ulivyo katika
Yesu.

<span id="an_4:22">4:22</span> Basi, acheni mwenendo wenu wa awali,
yaani ule utu wenu wa kale uliokuwa unaangamizwa kwa tamaa zake
danganyifu.

<span id="an_4:23">4:23</span> Jirekebisheni upya rohoni na katika
fikira zenu.

<span id="an_4:24">4:24</span> Vaeni hali mpya ya utu ambayo imeumbwa
kwa mfano wa Mungu na ambayo hujionyesha katika maisha ya kweli ya
uadilifu na utakatifu.

<span id="an_4:25">4:25</span> Kwa hiyo, acheni uongo. Kila mmoja
anapaswa kumwambia mwenzake ukweli, maana kila mmoja wetu ni kiungo cha
mwili wa Kristo.

<span id="an_4:26">4:26</span> Kama mkikasirika, msikubali hasira yenu
iwafanye mtende dhambi, na wala msikae na hasira kutwa nzima.

<span id="an_4:27">4:27</span> Msimpe Ibilisi nafasi.

<span id="an_4:28">4:28</span> Aliyekuwa akiiba, asiibe tena, bali na
aanze kufanya kazi njema kwa mikono yake, apate kuwa na kitu cha
kumsaidia mtu aliye maskini.

<span id="an_4:29">4:29</span> Maneno mabaya hata yasisikike kamwe
miongoni mwenu; kila mara maneno yenu yawe ya kufaa na ambayo hujenga na
kuwasaidia wengine, ili yawaneemeshe wasikilizaji wenu.

<span id="an_4:30">4:30</span> Msimhuzunishe Roho Mtakatifu wa Mungu
maana Roho huyo ni alama ya Mungu kwenu kwamba ninyi ni watu wake, na
thibitisho kwamba siku itakuja ambapo Mungu atawakomboeni.

<span id="an_4:31">4:31</span> Basi, achaneni na uhasama, chuki, hasira,
kelele, matusi! Achaneni na kila uovu!

<span id="an_4:32">4:32</span> Muwe na moyo mwema na wenye kuhurumiana;
kila mmoja na amsamehe mwenzake kama naye Mungu alivyowasamehe ninyi kwa
njia ya Kristo.

<span id="an_5:1">5:1</span> Kwa hiyo, mwigeni Mungu, maana ninyi ni
watoto wake wapenzi.

<span id="an_5:2">5:2</span> Upendo uongoze maisha yenu, kama vile
Kristo alivyotupenda, na kwa ajili yetu akajitoa mwenyewe kama dhabihu
yenye harufu nzuri na tambiko impendezayo Mungu.

<span id="an_5:3">5:3</span> Kwa vile ninyi ni watu wa Mungu, basi
uasherati, uchafu wowote ule au choyo visitajwe kamwe miongoni mwenu.

<span id="an_5:4">5:4</span> Tena maneno ya aibu, ya upuuzi au ubishi,
yote hayo hayafai kwenu; maneno ya kumshukuru Mungu ndiyo yanayofaa.

<span id="an_5:5">5:5</span> Jueni wazi kwamba mwasherati yeyote au
mchafu au mfisadi, (ufisadi ni sawa na kuabudu sanamu), au mtu yeyote wa
aina hiyo hataambulia chochote katika Utawala wa Kristo na wa Mungu.

<span id="an_5:6">5:6</span> Msikubali kudanganywa na mtu kwa maneno
matupu; maana, kwa sababu ya mambo kama hayo ghadhabu ya Mungu huwajia
wote wasiomtii.

<span id="an_5:7">5:7</span> Basi, msishirikiane nao.

<span id="an_5:8">5:8</span> Zamani ninyi mlikuwa gizani, lakini sasa
ninyi mko katika mwanga kwa kuungana na Bwana. Ishini kama watoto wa
mwanga:

<span id="an_5:9">5:9</span> maana matokeo ya mwanga ni wema kamili,
uadilifu na ukweli.

<span id="an_5:10">5:10</span> Jaribuni kujua yale yanayompendeza Bwana.

<span id="an_5:11">5:11</span> Msishiriki katika matendo yasiyofaa, ya
giza bali yafichueni.

<span id="an_5:12">5:12</span> Mambo yanayotendwa kwa siri ni aibu hata
kuyataja.

<span id="an_5:13">5:13</span> Lakini mambo yale yanayotendwa katika
mwanga, ukweli wake hudhihirishwa;

<span id="an_5:14">5:14</span> na kila kilichodhihirishwa huwa mwanga.
Ndiyo maana Maandiko yasema: "Amka wewe uliyelala, fufuka kutoka wafu,
naye Kristo atakuangaza."

<span id="an_5:15">5:15</span> Basi, muwe waangalifu jinsi mnavyoishi:
Msiishi kama wapumbavu, bali kama wenye hekima.

<span id="an_5:16">5:16</span> Tumieni vizuri muda mlio nao maana siku
hizi ni mbaya.

<span id="an_5:17">5:17</span> Kwa hiyo, msiwe wapumbavu, bali jaribuni
kujua matakwa ya Bwana.

<span id="an_5:18">5:18</span> Acheni kulewa divai maana hiyo
itawaangamiza, bali mjazwe Roho Mtakatifu.

<span id="an_5:19">5:19</span> Zungumzeni kwa maneno ya Zaburi, nyimbo
na tenzi za kiroho; mwimbieni Bwana nyimbo na zaburi kwa shukrani
mioyoni mwenu.

<span id="an_5:20">5:20</span> Mshukuruni Mungu Baba daima kwa ajili ya
yote, kwa jina la Bwana wetu Yesu Kristo.

<span id="an_5:21">5:21</span> Kila mmoja amstahi mwenzake kwa sababu ya
kumcha Kristo.

<span id="an_5:22">5:22</span> Wake wawatii waume zao kama kumtii Bwana.

<span id="an_5:23">5:23</span> Maana mume anayo mamlaka juu ya mkewe,
kama vile Kristo alivyo na mamlaka juu ya kanisa; naye Kristo mwenyewe
hulikomboa kanisa, mwili wake.

<span id="an_5:24">5:24</span> Kama vile kanisa linavyomtii Kristo,
vivyo hivyo, wake wawatii waume zao katika mambo yote.

<span id="an_5:25">5:25</span> Nanyi waume, wapendeni wake zenu kama
Kristo alivyolipenda kanisa, akajitoa mwenyewe sadaka kwa ajili yake.

<span id="an_5:26">5:26</span> Alifanya hivyo, ili kwa neno lake,
aliweke wakfu kwa Mungu, baada ya kulifanya safi kwa kuliosha katika
maji,

<span id="an_5:27">5:27</span> kusudi ajipatie kanisa lililo takatifu na
safu kabisa, kanisa lisilo na doa, kasoro au chochote cha namna hiyo.

<span id="an_5:28">5:28</span> Basi, waume wanapaswa kuwapenda wake zao
kama miili yao wenyewe.

<span id="an_5:29">5:29</span> (Hakuna mtu yeyote auchukiaye mwili wake;
badala ya kuuchukia, huulisha na kuuvika. Ndivyo naye Kristo
anavyolitunza kanisa,

<span id="an_5:30">5:30</span> maana sisi ni viungo vya mwili wake.)

<span id="an_5:31">5:31</span> Kama yasemavyo Maandiko Matakatifu: "Kwa
hiyo, mwanamume atawaacha baba na mama yake, ataungana na mkewe, nao
wawili watakuwa mwili mmoja."

<span id="an_5:32">5:32</span> Kuna ukweli uliofichika katika maneno
haya, nami naona kwamba yamhusu Kristo na kanisa lake.

<span id="an_5:33">5:33</span> Lakini yanawahusu ninyi pia: kila mume
lazima ampende mkewe kama nafsi yake mwenyewe, naye mke anapaswa
kumstahi mumewe.

<span id="an_6:1">6:1</span> Enyi watoto, watiini wazazi wenu Kikristo
maana hili ni jambo jema.

<span id="an_6:2">6:2</span> "Waheshimu Baba na mama yako," hii ndiyo
amri ya kwanza ambayo imeongezewa ahadi, yaani,

<span id="an_6:3">6:3</span> "Upate fanaka na miaka mingi duniani."

<span id="an_6:4">6:4</span> Nanyi akina baba, msiwachukize watoto wenu
ila waleeni katika nidhamu na mafundisho ya Kikristo.

<span id="an_6:5">6:5</span> Enyi watumwa, watiini mabwana zenu hapa
duniani kwa hofu na tetemeko; fanyeni hivyo kwa unyofu wa moyo kana
kwamba mnamtumikia Kristo.

<span id="an_6:6">6:6</span> Fanyeni hivyo si tu wakati wanapowatazama
ili mjipendekeze kwao, bali tumikieni kwa moyo kama atakavyo Mungu kwa
sababu ninyi ni watumishi wa Kristo.

<span id="an_6:7">6:7</span> Muwe radhi kutumikia kwa ajili ya Bwana na
si kwa ajili ya watu.

<span id="an_6:8">6:8</span> Kumbukeni kwamba kila mtu mwenye kutenda
mema, awe mtumwa au mtu huru, atapokea tuzo lake kutoka kwa Bwana.

<span id="an_6:9">6:9</span> Nanyi mnaotumikiwa, watendeeni vivyo hivyo
watumwa wenu, na acheni kutumia vitisho. Kumbukeni kwamba ninyi pia kama
vile wao, mnaye Bwana yuleyule mbinguni, kwake cheo cha mtu si kitu.

<span id="an_6:10">6:10</span> Hatimaye, nawatakeni muwe imara katika
kuungana na Bwana na kwa msaada wa nguvu yake kuu.

<span id="an_6:11">6:11</span> Vaeni silaha anazowapeni Mungu mpate
kuzipinga mbinu mbaya za Ibilisi.

<span id="an_6:12">6:12</span> Maana vita vyenu si vita kati yetu na
binadamu, bali ni vita dhidi ya jeshi ovu la ulimwengu wa roho;
tunapigana na watawala, wakuu na wenye nguvu wanaomiliki ulimwengu huu
wa giza.

<span id="an_6:13">6:13</span> Kwa sababu hiyo, vaeni silaha za Mungu
ili siku ile itakapofika muweze kuyapinga mashambulio ya adui; na mkisha
pigana mpaka mwisho, muwe bado thabiti.

<span id="an_6:14">6:14</span> Basi, simameni imara! Ukweli uwe kama
ukanda kiunoni mwenu, uadilifu uwe kama vazi la kujikinga kifuani,

<span id="an_6:15">6:15</span> na hamu ya kutangaza Habari Njema ya
amani iwe kama viatu miguuni mwenu.

<span id="an_6:16">6:16</span> Zaidi ya hayo yote, imani iwe daima kama
ngao mikononi mwenu, iwawezeshe kuizima mishale ya moto ya yule Mwovu.

<span id="an_6:17">6:17</span> Upokeeni wokovu kama kofia yenu ya chuma,
na neno la Mungu kama upanga mnaopewa na Roho Mtakatifu.

<span id="an_6:18">6:18</span> Salini daima, mkiomba msaada wa Mungu.
Salini kila wakati kwa nguvu ya Roho. Kesheni bila kuchoka mkisali kwa
ajili ya watu wote wa Mungu.

<span id="an_6:19">6:19</span> Niombeeni nami pia ili niongeapo Mungu
anijalie cha kusema, niweze kuwajulisha watu fumbo la Habari Njema kwa
uthabiti.

<span id="an_6:20">6:20</span> Mimi ni balozi kwa ajili ya Habari Njema
hiyo ingawa sasa niko kifungoni. Ombeni, basi, ili niweze kuwa hodari
katika kuitangaza kama inipasavyo.

<span id="an_6:21">6:21</span> Tukiko, ndugu yetu mpenzi na mtumishi
mwaminifu wa Bwana, atawapeni habari zangu zote mpate kujua
ninachofanya.

<span id="an_6:22">6:22</span> Namtuma kwenu awapeni habari zetu mpate
kuwa na moyo.

<span id="an_6:23">6:23</span> Ninawatakieni ninyi ndugu amani, upendo
na imani kutoka kwa Mungu Baba na kutoka kwa Bwana Yesu Kristo.

<span id="an_6:24">6:24</span> Nawatakia neema ya Mungu wote wanaompenda
Bwana wetu Yesu Kristo kwa mapendo yasiyo na mwisho.

------------------------------------------------------------------------

[Next: Philippians](phi)
