[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](hag)  [Next](mal.md) 

------------------------------------------------------------------------

### Afrikaans Bible: Zechariah

<span id="an_1:1">1:1</span> In die agtste maand, in die tweede jaar van
Daríus, het die woord van die HERE gekom tot Sagaría, die seun van
Berégja, die seun van Iddo, die profeet, en gesê:

<span id="an_1:2">1:2</span> Die HERE was baie vertoornd op julle
vaders.

<span id="an_1:3">1:3</span> So moet jy dan aan hulle sê: So spreek die
HERE van die leërskare: Keer terug na My, spreek die HERE van die
leërskare, en Ek sal na julle terugkeer, sê die HERE van die leërskare.

<span id="an_1:4">1:4</span> Moenie soos julle vaders wees nie, tot wie
die vroeëre profete geroep en gesê het: So sê die HERE van die
leërskare: Bekeer julle tog van julle bose weë en julle bose werke; maar
hulle het nie gehoor en na My nie geluister nie, spreek die HERE.

<span id="an_1:5">1:5</span> Julle vaders--waar is hulle? En sal die
profete vir ewig lewe?

<span id="an_1:6">1:6</span> Maar my woorde en my insettinge wat Ek my
knegte, die profete, beveel het, het dit julle vaders nie ingehaal nie,
sodat hulle tot inkeer gekom en gesê het: Soos die HERE van die
leërskare Hom voorgeneem het om aan ons te doen ooreenkomstig ons weë en
ons werke, so het Hy met ons gedoen?

<span id="an_1:7">1:7</span> Op die vier en twintigste dag van die elfde
maand, dit is die maand Sebat, in die tweede jaar van Daríus, het die
woord van die HERE tot die profeet Sagaría, die seun van Berégja, die
seun van Iddo, gekom en gesê:

<span id="an_1:8">1:8</span> Ek het in die nag 'n gesig gesien--daar was
'n man wat op 'n bruin perd ry, en hy het gestaan tussen die mirtebome
wat in die diepte was; en agter hom was daar bruin, vos en wit perde.

<span id="an_1:9">1:9</span> Toe sê ek: Wat beteken dit, my heer? En die
engel wat met my gespreek het, antwoord my: Ek sal jou toon wat dit
beteken.

<span id="an_1:10">1:10</span> En die man wat tussen die mirtebome
gestaan het, het aangehef en gesê: Dit is hulle wat die HERE gestuur het
om die aarde te deurkruis.

<span id="an_1:11">1:11</span> Daarop het hulle die Engel van die HERE,
wat tussen die mirtebome gestaan het, toegespreek en gesê: Ons het die
aarde deurkruis, en kyk, die ganse aarde is stil en rustig.

<span id="an_1:12">1:12</span> Daarop het die Engel van die HERE
aangehef en gesê: HERE van die leërskare, hoe lank nog bly U sonder
ontferming oor Jerusalem en oor die stede van Juda waarop U alreeds
sewentig jaar vertoornd was?

<span id="an_1:13">1:13</span> Toe antwoord die HERE die engel wat met
my gespreek het, goeie woorde, troosvolle woorde.

<span id="an_1:14">1:14</span> Daarop sê die engel wat met my gespreek
het: Roep en sê: So spreek die HERE van die leërskare: Ek ywer oor
Jerusalem en oor Sion met 'n groot ywer;

<span id="an_1:15">1:15</span> maar Ek is grootliks vertoornd oor die
sorglose nasies wat, terwyl Ek 'n weinig vertoornd was, die onheil
aangehelp het.

<span id="an_1:16">1:16</span> Daarom, so sê die HERE: Ek wend My met
ontferming tot Jerusalem; my huis sal daarin gebou word, spreek die HERE
van die leërskare, en 'n meetsnoer oor Jerusalem gespan word.

<span id="an_1:17">1:17</span> Roep verder en sê: So spreek die HERE van
die leërskare: My stede sal weer oorstroom wees van goeie dinge, en die
HERE sal Sion weer vertroos, en Hy sal Jerusalem weer verkies.

<span id="an_1:18">1:18</span> En ek het my oë opgeslaan en gekyk--daar
was vier horings.

<span id="an_1:19">1:19</span> Toe sê ek aan die engel wat met my
gespreek het: Wat beteken dit? En hy antwoord my: Dit is die horings wat
Juda, Israel en Jerusalem verstrooi het.

<span id="an_1:20">1:20</span> Daarop toon die HERE my vier smede.

<span id="an_1:21">1:21</span> Toe sê ek: Wat kom hulle maak? En Hy
antwoord en sê: Dit is die horings wat Juda só verstrooi het dat niemand
sy hoof opgehef het nie; maar hierdie manne het gekom om hulle skrik aan
te jaag, om die horings van die nasies neer te werp wat die horing teen
die land van Juda opgesteek het om dit te verstrooi.

<span id="an_2:1">2:1</span> En ek het my oë opgehef en gekyk--daar was
'n man met 'n meetsnoer in sy hand.

<span id="an_2:2">2:2</span> Toe sê ek: Waar gaan u heen? En hy antwoord
my: Om Jerusalem te meet, om te sien wat sy breedte en wat sy lengte is.

<span id="an_2:3">2:3</span> En meteens kom die engel wat met my
gespreek het, vorentoe; en 'n ander engel het te voorskyn gekom, hom
tegemoet,

<span id="an_2:4">2:4</span> aan wie hy sê: Loop gou, spreek met hierdie
jongman en sê: Jerusalem sal lê soos 'n oop land weens die menigte van
mense en vee daar binne-in.

<span id="an_2:5">2:5</span> En Ek sal vir hom wees, spreek die HERE, 'n
vurige muur rondom en tot heerlikheid daar binne-in.

<span id="an_2:6">2:6</span> Op, op, vlug uit die Noordland, spreek die
HERE! Want Ek het julle na die vier windstreke van die hemel verstrooi,
spreek die HERE.

<span id="an_2:7">2:7</span> Op, o Sion, red jouself, jy wat woon by die
dogter van Babel!

<span id="an_2:8">2:8</span> Want so sê die HERE van die leërskare: Hy
het my gestuur agter heerlikheid aan na die nasies wat julle uitgebuit
het; want wie julle aanraak, raak sy oogappel aan.

<span id="an_2:9">2:9</span> Want kyk, Ek sal my hand oor hulle swaai,
sodat hulle 'n buit word vir hulle knegte. Dan sal julle weet dat die
HERE van die leërskare my gestuur het.

<span id="an_2:10">2:10</span> Jubel, en wees bly, o dogter van Sion!
Want kyk, Ek kom om in jou midde te woon, spreek die HERE.

<span id="an_2:11">2:11</span> En baie nasies sal hulle in dié dag by
die HERE aansluit, en hulle sal My tot 'n volk wees; en Ek sal in jou
midde woon. Dan sal jy weet dat die HERE van die leërskare my na jou
gestuur het.

<span id="an_2:12">2:12</span> En die HERE sal besit neem van Juda as sy
erfdeel op die heilige grond en Jerusalem weer verkies.

<span id="an_2:13">2:13</span> Swyg alle vlees voor die HERE! Want Hy
verhef Hom uit sy heilige woning.

<span id="an_3:1">3:1</span> Daarna het Hy my Josua, die hoëpriester,
laat sien, terwyl hy voor die Engel van die HERE staan, en die Satan aan
sy regterhand staan om hom aan te klae.

<span id="an_3:2">3:2</span> Toe sê die HERE aan die Satan: Mag die HERE
jou bestraf, o Satan! Ja, mag die HERE, wat Jerusalem verkies het, jou
bestraf! Is hierdie een nie 'n brandhout wat uit die vuur geruk is nie?

<span id="an_3:3">3:3</span> En Josua was bekleed met vuil klere, terwyl
hy voor die Engel staan.

<span id="an_3:4">3:4</span> Daarop het Hy aangehef en gesê aan die wat
voor Hom staan: Neem die vuil klere van hom weg. Toe sê Hy vir hom: Kyk,
Ek het jou skuld van jou weggeneem, en Ek beklee jou met feesklere.

<span id="an_3:5">3:5</span> Daarop sê ek: Laat hulle 'n rein tulband op
sy hoof sit. En hulle het die rein tulband op sy hoof gesit en hom die
klere aangetrek, terwyl die Engel van die HERE daarby staan.

<span id="an_3:6">3:6</span> En die Engel van die HERE het Josua plegtig
verseker en gesê:

<span id="an_3:7">3:7</span> So sê die HERE van die leërskare: As jy in
my weë wandel en as jy my verordening onderhou, dan sal jy my huis
bestuur sowel as my voorhowe bewaak, en Ek sal jou vrye toegang verleen
onder diegene wat hier staan.

<span id="an_3:8">3:8</span> Luister tog, o Josua, jy wat die
hoëpriester is, jy en jou vriende wat voor jou sit--ja, wondertekens is
hulle. Want kyk, Ek sal my Kneg, die Spruit, laat kom!

<span id="an_3:9">3:9</span> Want kyk, die steen wat Ek voor Josua
neergelê het--op die een steen is daar sewe oë; kyk, Ek sal sy
graveersel graveer, spreek die HERE van die leërskare, en Ek sal die
skuld van hierdie land op een dag uitdelg.

<span id="an_3:10">3:10</span> In dié dag, spreek die HERE van die
leërskare, sal julle mekaar uitnooi onder die wingerdstok en onder die
vyeboom.

<span id="an_4:1">4:1</span> En die engel wat met my gespreek het, het
teruggekom en my gewek soos 'n man wat uit die slaap opgewek word.

<span id="an_4:2">4:2</span> En hy het vir my gesê: Wat sien jy? Toe
antwoord ek: Ek sien daar 'n kandelaar, heeltemal van goud, en sy
oliekan bo-oor hom en sy sewe lampe op hom; telkens sewe aanvoerpype
loop na die lampe wat bo-oor hom is.

<span id="an_4:3">4:3</span> Ook twee olyfbome langs hom, een aan die
regterkant van die oliekan en een aan die linkerkant daarvan.

<span id="an_4:4">4:4</span> Daarop het ek begin spreek en aan die engel
wat met my gespreek het, gesê: Wat beteken dit, my heer?

<span id="an_4:5">4:5</span> En die engel wat met my gespreek het,
antwoord en sê vir my: Weet jy dan nie wat dit beteken nie? En ek het
gesê: Nee, my heer.

<span id="an_4:6">4:6</span> Toe antwoord hy en sê vir my: Dit is die
woord van die HERE aan Serubbábel, naamlik: Nie deur krag of deur geweld
nie, maar deur my Gees, sê die HERE van die leërskare.

<span id="an_4:7">4:7</span> Wie is jy, groot berg? Voor Serubbábel sal
jy tot 'n gelykte word! En hy sal die sluitsteen te voorskyn bring onder
uitroepe van: Genade, genade oor hom!

<span id="an_4:8">4:8</span> En die woord van die HERE het tot my gekom
en gesê:

<span id="an_4:9">4:9</span> Die hande van Serubbábel het die fondament
van hierdie huis gelê, en sy hande sal dit voltooi; dan sal jy weet dat
die HERE van die leërskare my na julle gestuur het.

<span id="an_4:10">4:10</span> Want wie verag die dag van klein dinge,
terwyl daardie sewe--die oë van die HERE wat die ganse aarde
deurloop--met blydskap die skietlood aanskou in die hand van Serubbábel?

<span id="an_4:11">4:11</span> Daarop het ek begin spreek en aan hom
gesê: Wat beteken hierdie twee olyfbome aan die regterkant van die
kandelaar en aan die linkerkant daarvan?

<span id="an_4:12">4:12</span> En ek het toe nogmaals gespreek en vir
hom gesê: Wat beteken die twee olyftakkies aan die kant van die twee
goue pype wat goud uit hulle laat uitstroom?

<span id="an_4:13">4:13</span> Toe antwoord hy my en sê: Weet jy nie wat
dit beteken nie? En ek het gesê: Nee, my heer.

<span id="an_4:14">4:14</span> En hy sê: Dit is die twee gesalfdes wat
by die Here van die ganse aarde staan.

<span id="an_5:1">5:1</span> En ek het my oë weer opgeslaan en
gekyk--daar was 'n vlieënde boekrol.

<span id="an_5:2">5:2</span> En hy het vir my gesê: Wat sien jy? Toe
antwoord ek: Ek sien 'n vlieënde boekrol, sy lengte is twintig el en sy
breedte tien el.

<span id="an_5:3">5:3</span> Daarop sê hy vir my: Dit is die vloek wat
uitgaan oor die ganse land; want ooreenkomstig daarmee sal al die diewe
hiervandaan weggeruim word, en ooreenkomstig daarmee sal al die
meinediges hiervandaan weggeruim word.

<span id="an_5:4">5:4</span> En laat dit uitgaan, spreek die HERE van
die leërskare, en dit sal kom in die huis van die dief en in die huis
van hom wat vals sweer by my Naam; en dit sal binne-in sy huis vernag en
dit verteer saam met sy balke en sy klippe.

<span id="an_5:5">5:5</span> Daarop kom die engel vorentoe wat met my
gespreek het, en sê vir my: Slaan tog jou oë op, en kyk wat daar te
voorskyn kom.

<span id="an_5:6">5:6</span> Toe sê ek: Wat beteken dit? En hy antwoord:
Dit is die efa wat te voorskyn kom. Verder het hy gesê: So lyk hulle in
die ganse land.

<span id="an_5:7">5:7</span> En meteens word daar 'n looddeksel opgelig,
en daar was 'n vrou wat binne-in die efa sit.

<span id="an_5:8">5:8</span> En hy sê: Dit is die goddeloosheid. En hy
het haar binne-in die efa teruggewerp en die looddeksel op die opening
daarvan gegooi.

<span id="an_5:9">5:9</span> Toe slaan ek my oë op en kyk--daar kom twee
vroue te voorskyn met die wind in hulle vlerke; en hulle het vlerke
gehad soos die vlerke van 'n groot sprinkaanvoël, en hulle het die efa
weggevoer tussen die aarde en die hemel.

<span id="an_5:10">5:10</span> Daarop sê ek aan die engel wat met my
gespreek het: Waarheen bring hulle die efa?

<span id="an_5:11">5:11</span> En hy antwoord my: Om vir haar 'n huis te
bou in die land Sínear; en is dit klaar, dan word sy daar op haar plek
neergesit.

<span id="an_6:1">6:1</span> En ek het weer my oë opgeslaan en
gekyk--daar was vier strydwaens wat tussen die twee berge uit te
voorskyn kom, en die berge was berge van koper.

<span id="an_6:2">6:2</span> Voor die eerste wa was bruin perde, en voor
die tweede wa swart perde,

<span id="an_6:3">6:3</span> en voor die derde wa wit perde, en voor die
vierde wa bont perde, sterkes.

<span id="an_6:4">6:4</span> Daarop het ek aangehef en aan die engel wat
met my gespreek het, gesê: Wat beteken dit, my heer?

<span id="an_6:5">6:5</span> En die engel het geantwoord en vir my gesê:
Dit is die vier winde van die hemel wat uitgaan nadat hulle hul gestel
het by die Here van die ganse aarde.

<span id="an_6:6">6:6</span> Dié met die swart perde trek uit na die
land van die noorde, en die wittes trek uit agter hulle aan; en die
bontes trek uit na die land van die suide.

<span id="an_6:7">6:7</span> En toe die sterkes uittrek, het hulle
begeer om weg te trek om die aarde te deurkruis; en Hy het gesê: Trek
weg, deurkruis die aarde! En hulle het die aarde deurkruis.

<span id="an_6:8">6:8</span> Toe het Hy my geroep en aan my dit gesê:
Kyk, die wat uittrek na die land van die noorde, hulle bring my Gees tot
rus in die land van die noorde.

<span id="an_6:9">6:9</span> En die woord van die HERE het tot my gekom
en gesê:

<span id="an_6:10">6:10</span> Neem aan van die ballinge, uit die hand
van Heldai, Tobía en Jedája--kom jy op dieselfde dag en gaan na die huis
van Josía, die seun van Sefánja, waar hulle uit Babel aangekom het--

<span id="an_6:11">6:11</span> neem dan aan silwer en goud, en maak 'n
kroon en sit dit op die hoof van Josua, die seun van Jósadak, die
hoëpriester,

<span id="an_6:12">6:12</span> en sê vir hom dit: So spreek die HERE van
die leërskare: Kyk, daar kom 'n Man wie se Naam is Spruit, en Hy sal uit
sy plek uitspruit, en Hy sal die tempel van die HERE bou.

<span id="an_6:13">6:13</span> Ja, Hy sal die tempel van die HERE bou,
en Hy sal majesteit verkry en sit en heers op sy troon; ook sal Hy 'n
priester wees op sy troon, en die raad van vrede sal tussen hulle twee
bestaan.

<span id="an_6:14">6:14</span> En die kroon moet as gedagtenis bly aan
Helem en Tobía en Jedája, en aan die vriendelikheid van die seun van
Sefánja in die tempel van die HERE.

<span id="an_6:15">6:15</span> En die wat ver is, sal kom en aan die
tempel van die HERE bou. Dan sal julle weet dat die HERE van die
leërskare my na julle gestuur het. En dit sal so wees, as julle nougeset
luister na die stem van die HERE julle God.

<span id="an_7:1">7:1</span> En in die vierde jaar van koning Daríus het
die woord van die HERE tot Sagaría gekom, op die vierde dag van die
negende maand, in die maand Kislew.

<span id="an_7:2">7:2</span> Bet-el het toe Saréser en Regem-Meleg met
sy manne gestuur om die aangesig van die HERE om genade te smeek

<span id="an_7:3">7:3</span> deur aan die priesters wat by die huis van
die HERE van die leërskare was, en aan die profete die vraag te stel:
Moet ek in die vyfde maand ween met vas soos ek nou al so baie jare
gedoen het?

<span id="an_7:4">7:4</span> Daarop het die woord van die HERE van die
leërskare tot my gekom en gesê:

<span id="an_7:5">7:5</span> Spreek tot die hele volk van die land en
tot die priesters dit: As julle, nou sewentig jaar lank, in die vyfde en
in die sewende maand gevas en getreur het, het julle toe werklik ter
wille van My gevas?

<span id="an_7:6">7:6</span> En as julle eet en as julle drink, is dit
dan nie júlle wat eet en júlle wat drink nie?

<span id="an_7:7">7:7</span> Is dit nie so met die woorde wat die HERE
deur die diens van die vroeëre profete verkondig het nie, toe Jerusalem
en sy omliggende stede nog bewoond en rustig was, en ook die Suidland en
die Laeveld nog bewoond was?

<span id="an_7:8">7:8</span> Verder het die woord van die HERE tot
Sagaría gekom en gesê:

<span id="an_7:9">7:9</span> So het die HERE van die leërskare gespreek
en gesê: Spreek 'n eerlike vonnis uit en bewys liefde en barmhartigheid
die een aan die ander.

<span id="an_7:10">7:10</span> En moet nie die weduwee en die wees, die
vreemdeling en die arme verdruk nie en kwaad in julle hart teenoor
mekaar bedink nie.

<span id="an_7:11">7:11</span> Maar hulle het geweier om te luister en
wederstrewig die skouer afgewend en hulle ore toegestop om nie te hoor
nie.

<span id="an_7:12">7:12</span> Ook het hulle hul hart soos 'n diamant
gemaak, om nie die wet te verneem nie en die woorde wat die HERE van die
leërskare deur sy Gees, deur die diens van die vroeëre profete gestuur
het nie. So het daar dan van die HERE van die leërskare 'n groot toorn
gekom.

<span id="an_7:13">7:13</span> Daarom, soos Hy geroep en hulle nie
gehoor het nie--so sal hulle roep, maar Ek nie hoor nie, het die HERE
van die leërskare gesê.

<span id="an_7:14">7:14</span> Maar Ek sal hulle wegstorm onder al die
nasies wat hulle nie geken het nie, terwyl die land agter hulle verwoes
is, sodat niemand meer heen en weer trek nie. So het hulle dan die
kostelike land tot 'n wildernis gemaak.

<span id="an_8:1">8:1</span> En die woord van die HERE van die leërskare
het gekom en gesê:

<span id="an_8:2">8:2</span> So spreek die HERE van die leërskare: Ek
ywer oor Sion met 'n groot ywer, ja, Ek ywer met groot grimmigheid
daarvoor.

<span id="an_8:3">8:3</span> So sê die HERE: Ek keer terug na Sion en
sal midde-in Jerusalem woon; en Jerusalem sal genoem word: Die stad van
trou, en die berg van die HERE van die leërskare: Die heilige berg.

<span id="an_8:4">8:4</span> So sê die HERE van die leërskare: Daar sal
weer ou manne en ou vroue op die pleine van Jerusalem sit--elkeen met sy
stok in sy hand vanweë die veelheid van hulle dae.

<span id="an_8:5">8:5</span> En die pleine van die stad sal vol wees van
seuntjies en dogtertjies wat op die pleine daarvan speel.

<span id="an_8:6">8:6</span> So sê die HERE van die leërskare: As dit te
wonderbaar is in die oë van die oorblyfsel van hierdie volk in dié dae,
sal dit ook in my oë te wonderbaar wees? spreek die HERE van die
leërskare.

<span id="an_8:7">8:7</span> So sê die HERE van die leërskare: Kyk, Ek
gaan my volk verlos uit die land van die ooste en uit die land van die
weste

<span id="an_8:8">8:8</span> en hulle aanbring; en hulle sal midde-in
Jerusalem woon. Dan sal hulle vir My 'n volk wees, en Ék sal vir hulle
'n God wees, in trou en geregtigheid.

<span id="an_8:9">8:9</span> So sê die HERE van die leërskare: Laat
julle hande sterk wees, julle wat in hierdie dae sulke woorde gehoor het
uit die mond van die profete op die dag toe die fondament gelê is van
die huis van die HERE van die leërskare, die tempel, om gebou te word.

<span id="an_8:10">8:10</span> Want vóór hierdie dae het die mense geen
loon getrek nie, ook vir die diere was daar geen loon nie; en vir die
wat uit-- en ingaan, was daar weens die teëstander geen veiligheid nie;
want Ek het al die mense die een teen die ander losgelaat.

<span id="an_8:11">8:11</span> Maar nou sal Ek vir die oorblyfsel van
hierdie volk nie wees soos in vroeër dae nie, spreek die HERE van die
leërskare.

<span id="an_8:12">8:12</span> Want die saad van vrede, die wingerdstok,
sal sy vrug gee, en die aarde sy opbrings lewer, en die hemel sal sy dou
skenk; en die oorblyfsel van hierdie volk sal Ek al hierdie dinge laat
beërwe.

<span id="an_8:13">8:13</span> En soos julle 'n vloek gewees het onder
die nasies, o huis van Juda en huis van Israel, so sal Ek julle verlos,
dat julle 'n seën kan wees. Wees nie bevrees nie, laat julle hande sterk
wees.

<span id="an_8:14">8:14</span> Want so sê die HERE van die leërskare:
Soos Ek My voorgeneem het om julle kwaad aan te doen, toe julle vaders
My vertoorn het, sê die HERE van die leërskare, en Ek daar geen berou
van gehad het nie--

<span id="an_8:15">8:15</span> so het Ek My weer voorgeneem om in
hierdie dae goed te doen aan Jerusalem en die huis van Juda. Wees nie
bevrees nie.

<span id="an_8:16">8:16</span> Dit is die dinge wat julle moet doen:
Spreek die waarheid met mekaar; beoefen waarheid en 'n regspraak van
vrede in julle poorte!

<span id="an_8:17">8:17</span> En julle moet nie mekaar se onheil in jul
hart versin nie, en nie die valse eed liefhê nie. Want dit alles haat
Ek, spreek die HERE.

<span id="an_8:18">8:18</span> En die woord van die HERE van die
leërskare het tot my gekom en gesê:

<span id="an_8:19">8:19</span> So sê die HERE van die leërskare: Die
vasdag in die vierde en die vasdag in die vyfde en die vasdag in die
sewende en die vasdag in die tiende maand moet vir die huis van Juda 'n
vreugde en blydskap wees en vrolike feestye, maar julle moet die
waarheid en die vrede liefhê.

<span id="an_8:20">8:20</span> So sê die HERE van die leërskare: Nog sal
volke aankom en die inwoners van baie stede.

<span id="an_8:21">8:21</span> En die inwoners van die een stad sal gaan
na die ander en sê: Kom, laat ons heengaan om die aangesig van die HERE
om genade te smeek en die HERE van die leërskare te soek. Ek wil ook
gaan!

<span id="an_8:22">8:22</span> So sal dan baie volke en magtige nasies
kom om die HERE van die leërskare in Jerusalem te soek en die aangesig
van die HERE om genade te smeek.

<span id="an_8:23">8:23</span> So sê die HERE van die leërskare: In dié
dae sal tien man uit al die tale van die nasies die slip van 'n Joodse
man gryp en dit vashou en sê: Ons wil met julle saamgaan, want ons het
gehoor dat God met julle is.

<span id="an_9:1">9:1</span> Godspraak. Die woord van die HERE teen die
land Hadrag, en op Damaskus bly dit rus--want die HERE hou die oog op
die mense en op al die stamme van Israel.

<span id="an_9:2">9:2</span> En ook teen Hamat wat daaraan grens; teen
Tirus saam met Sidon, want hy is baie slim.

<span id="an_9:3">9:3</span> Ja, Tirus het vir hom 'n vesting gebou; ook
het hy silwer opgehoop soos stof en goud soos modder van die strate.

<span id="an_9:4">9:4</span> Kyk, die Here sal hom in besit neem en sy
skans in die see werp, en hy sal deur vuur verteer word.

<span id="an_9:5">9:5</span> Askelon sal dit sien en vrees; ook Gasa,
wat sal sidder van angs; ook Ekron, omdat sy toeverlaat teleurgestel
het; en uit Gasa verdwyn die koning, en Askelon bly onbewoond;

<span id="an_9:6">9:6</span> en die baster sal in Asdod woon--so sal Ek
dan aan die trotsheid van die Filistyn 'n einde maak--

<span id="an_9:7">9:7</span> en Ek sal die bloed uit sy mond verwyder en
sy verfoeisels tussen sy tande uit; so sal hy dan ook vir onse God
oorbly en wees soos 'n stamhoof in Juda, en Ekron soos 'n Jebusiet.

<span id="an_9:8">9:8</span> En Ek sal om my huis 'n laer trek teen die
leërmag, teen die wat heen en weer trek, sodat geen oorheerser hulle
weer sal oorrompel nie; want nou het Ek dit met my eie oë gesien.

<span id="an_9:9">9:9</span> Verheug jou grootliks, o dogter van Sion!
Juig, o dogter van Jerusalem! Kyk, jou Koning kom na jou; regverdig en
'n oorwinnaar is Hy; nederig en Hy ry op 'n esel--op 'n jong esel, die
vul van 'n eselin.

<span id="an_9:10">9:10</span> En Ek sal die strydwaens uit Efraim en
die perde uit Jerusalem uitroei, en die strydboog sal vernietig word.
Dan sal Hy aan die nasies vrede verkondig, en sy heerskappy sal wees van
see tot see, en van die Eufraat tot aan die eindes van die aarde.

<span id="an_9:11">9:11</span> Ook sal Ek, wat jou betref, o Sion,
kragtens die bloed van jou verbond jou gevangenes loslaat uit die put
sonder water.

<span id="an_9:12">9:12</span> Keer terug na die vesting, o hoopvolle
gevangenes! Ook kondig Ek vandag aan dat Ek jou dubbel sal vergoed.

<span id="an_9:13">9:13</span> Want Ek span Juda vir My as boog, lê
Efraim as pyl daarop; en Ek vuur jou seuns, o Sion, aan teen jou seuns,
o Jawan, en Ek maak jou soos die swaard van 'n held.

<span id="an_9:14">9:14</span> Dan sal die HERE oor hulle verskyn, en
soos weerlig sal sy pyl uitskiet; en die Here HERE sal met die basuin
blaas en intrek met die storms uit die suide.

<span id="an_9:15">9:15</span> Die HERE van die leërskare sal hulle
beskut; en hulle sal verslind, ja, slingerstene vertrap; ook sal hulle
drink, 'n gedruis maak soos deur wyn en vol wees soos die offerkomme,
soos die hoeke van 'n altaar.

<span id="an_9:16">9:16</span> En die HERE hulle God sal hulle in dié
dag verlos as die kudde wat sy volk is; want hulle is kroongesteentes
wat hulle skitterend verhef oor sy land.

<span id="an_9:17">9:17</span> Want hoe groot is hulle voortreflikheid,
en hoe groot hulle skoonheid! Die koring laat jongmanne en die mos
jongedogters groei.

<span id="an_10:1">10:1</span> Bid tot die HERE om reën in die tyd van
die laat reëns; die HERE maak die weerligte, en Hy sal aan hulle 'n
stortreën gee, plante op die veld aan iedereen.

<span id="an_10:2">10:2</span> Want die huisgode spreek bedrog, en die
waarsêers sien leuens en verkondig nietige drome, hulle troos met wind.
Daarom het hulle weggeswerwe soos 'n kudde; hulle verkeer in
verdrukking, omdat daar geen herder is nie.

<span id="an_10:3">10:3</span> Teen die herders het my toorn ontvlam, en
oor die voorbokke sal Ek besoeking bring; want die HERE van die
leërskare gee ag op sy kudde, op die huis van Juda, en maak hulle tot sy
pragtige perd in die stryd.

<span id="an_10:4">10:4</span> Uit hom sal die hoeksteen, uit hom die
muurpen, uit hom die strydboog, uit hom die heersers almal saam uitgaan.

<span id="an_10:5">10:5</span> En hulle sal wees soos helde wat in die
oorlog die modder van die strate vertrap; en hulle sal veg, want die
HERE is met hulle; en die ruitery sal beskaamd uitkom.

<span id="an_10:6">10:6</span> En Ek sal die huis van Juda sterk maak en
aan die huis van Josef hulp verleen en hulle 'n woonplek aanwys, want Ek
ontferm My oor hulle; en hulle sal wees asof Ek hulle nie verwerp het
nie, want Ek is die HERE hulle God, en Ek sal hulle verhoor.

<span id="an_10:7">10:7</span> En Efraim sal wees soos 'n held, en hulle
hart sal vrolik wees soos deur wyn, en hulle kinders sal dit sien en
hulle verbly, hulle hart sal juig in die HERE.

<span id="an_10:8">10:8</span> Ek wil vir hulle fluit en hulle vergader,
want Ek het hulle losgekoop; en hulle sal net so talryk wees soos
tevore.

<span id="an_10:9">10:9</span> En Ek sal hulle saai onder die volke, en
in die verafgeleë streke sal hulle aan My dink; en hulle sal saam met
hul kinders in die lewe bly en terugkom.

<span id="an_10:10">10:10</span> En Ek sal hulle terugbring uit
Egipteland en uit Assur hulle vergader en hulle na die land Gílead en
die Líbanon bring; maar dit sal vir hulle nie voldoende wees nie.

<span id="an_10:11">10:11</span> En Hy sal deur die see van benoudheid
trek en die golwe in die see slaan, en al die dieptes van die Nyl sal
opdroog; ook sal die trotsheid van Assírië neergewerp word, en die
septer van Egipteland wyk.

<span id="an_10:12">10:12</span> En Ek sal hulle sterk maak in die HERE,
en hulle sal in sy Naam wandel, spreek die HERE.

<span id="an_11:1">11:1</span> Open jou deure, o Líbanon, sodat vuur jou
sederbome verteer!

<span id="an_11:2">11:2</span> Huil, o sipres, omdat die seder geval
het, omdat die pragtige bome verwoes is! Huil, eike van Basan, omdat die
ontoeganklike woud afgekap is.

<span id="an_11:3">11:3</span> Hoor! die gejammer van die herders, want
hulle heerlikheid is verwoes. Hoor! die geknor van die jong leeus, want
die pronkbosse van die Jordaan is verwoes.

<span id="an_11:4">11:4</span> So sê die HERE my God: Wees herder van
die slagskape--

<span id="an_11:5">11:5</span> hulle kopers maak hulle dood, sonder om
skuldig te voel; hulle verkopers sê: Geloofd sy die HERE; ek word ryk!
En hulle herders het geen medelyde met hulle nie.

<span id="an_11:6">11:6</span> Want Ek sal met die inwoners van die land
geen medelyde meer hê nie, spreek die HERE; maar kyk, Ek gaan die mense
oorlewer, elkeen in die hand van sy naaste en in die hand van sy koning;
en hulle sal die land verwoes, en Ek sal uit hulle hand nie red nie.

<span id="an_11:7">11:7</span> En ek het die slagskape--waarlik
ellendige skape! --opgepas; en ek het vir my twee stawe geneem. Die een
het ek genoem: Lieflikheid, en die ander het ek genoem: Samebinding; en
ek het die skape opgepas.

<span id="an_11:8">11:8</span> En ek het die drie herders in een maand
vernietig. Toe het my siel ongeduldig geword oor hulle, terwyl hulle
siel ook van my afkerig geword het.

<span id="an_11:9">11:9</span> Daarop het ek gesê: Ek wil julle nie meer
oppas nie--wat sterwend is, laat sterwe; en wat verlore gaan, laat
verlore wees, en laat die wat oorbly, mekaar se vleis verslind!

<span id="an_11:10">11:10</span> Toe het ek my staf Lieflikheid geneem
en dit verbreek, om my verbond wat ek met al die volke gesluit het, te
verbreek.

<span id="an_11:11">11:11</span> En dit is op dié dag verbreek. En so
het die ellendiges onder die skape wat op my ag gegee het, bemerk dat
dit 'n woord van die HERE was.

<span id="an_11:12">11:12</span> Daarop sê ek vir hulle: As dit goed is
in julle oë, gee dan my loon; en so nie, laat dit dan staan. Toe het
hulle my loon afgeweeg: dertig sikkels silwer.

<span id="an_11:13">11:13</span> Hierop sê die HERE vir my: Gooi dit vir
die pottebakker--die heerlike prys waarmee Ek deur hulle gewaardeer is!
En ek het die dertig sikkels silwer geneem en dit in die huis van die
HERE vir die pottebakker gegooi.

<span id="an_11:14">11:14</span> Toe het ek my tweede staf, Samebinding,
verbreek, om die broederskap tussen Juda en Israel te verbreek.

<span id="an_11:15">11:15</span> Daarop sê die HERE vir my: Neem weer
vir jou die gereedskap van 'n herder, van 'n dwase.

<span id="an_11:16">11:16</span> Want kyk, Ek sal 'n herder verwek in
die land; na wat verlore is, sal hy nie omkyk nie; wat verstrooi is, nie
opsoek nie; en wat gebroke is, nie genees nie; en wat nog regop staan,
nie versorg nie. Maar die vleis van die vettes sal hy eet en selfs hulle
kloue afruk.

<span id="an_11:17">11:17</span> Wee die slegte herder wat die skape in
die steek laat! Mag die swaard sy arm tref en sy regteroog! Mag sy arm
heeltemal verdor en sy regteroog heeltemal verduister word!

<span id="an_12:1">12:1</span> Godspraak. Die woord van die HERE oor
Israel. Die HERE spreek, wat die hemele uitsprei en die aarde grondves
en die gees van die mens in sy binneste formeer:

<span id="an_12:2">12:2</span> Kyk, Ek maak Jerusalem vir al die volke
rondom tot 'n beker van bedwelming, en ook teen Juda sal dit wees tydens
die beleëring teen Jerusalem.

<span id="an_12:3">12:3</span> En in dié dag maak Ek Jerusalem tot 'n
baie swaar klip vir al die volke: elkeen wat dit optel, sal hom daarmee
sekerlik seer maak; en al die nasies van die aarde sal daarteen vergader
word.

<span id="an_12:4">12:4</span> In dié dag, spreek die HERE, sal Ek al
die perde met verwarring slaan en hulle ruiters met waansin; maar oor
die huis van Juda sal Ek my oë oophou, terwyl Ek al die perde van die
volke met blindheid slaan.

<span id="an_12:5">12:5</span> Dan sal die stamhoofde van Juda in hulle
hart sê: Die inwoners van Jerusalem is vir my 'n sterkte deur die HERE
van die leërskare, hulle God.

<span id="an_12:6">12:6</span> In dié dag sal Ek die stamhoofde van Juda
maak soos 'n pan met vuur onder 'n hoop hout en soos 'n brandende fakkel
onder gerwe--hulle sal regs en links al die volke rondom verteer; maar
Jerusalem sal nog bewoond wees op sy plek in Jerusalem.

<span id="an_12:7">12:7</span> En die HERE sal eers die tente van Juda
verlos, sodat die roem van die huis van Dawid en die roem van die
inwoners van Jerusalem dié van Juda nie sal oortref nie.

<span id="an_12:8">12:8</span> In dié dag sal die HERE die inwoners van
Jerusalem rondom beskut, en die struikelende onder hulle sal in dié dag
wees soos Dawid, en die huis van Dawid soos 'n hemelse wese, soos die
Engel van die HERE voor hulle uit.

<span id="an_12:9">12:9</span> Ook sal Ek in dié dag daarna soek om al
die nasies wat teen Jerusalem aankom, te verdelg.

<span id="an_12:10">12:10</span> Maar oor die huis van Dawid en oor die
inwoners van Jerusalem sal Ek uitgiet die Gees van genade en smekinge;
en hulle sal opsien na My vir wie hulle deurboor het, en hulle sal oor
Hom rouklaag soos 'n mens rouklaag oor 'n enigste seun en bitterlik oor
Hom ween soos 'n mens bitterlik ween oor 'n eersgebore kind.

<span id="an_12:11">12:11</span> In dié dag sal die rouklag groot wees
in Jerusalem, soos die rouklag van Hadad-Rimmon in die laagte van
Megiddo.

<span id="an_12:12">12:12</span> En die land sal rouklaag by geslagte,
elke geslag afsonderlik; die geslag van die huis van Dawid afsonderlik,
en hulle vroue afsonderlik; die geslag van die huis van Natan
afsonderlik, en hulle vroue afsonderlik;

<span id="an_12:13">12:13</span> die geslag van die huis van Levi
afsonderlik, en hulle vroue afsonderlik; die geslag van Símeï
afsonderlik, en hulle vroue afsonderlik.

<span id="an_12:14">12:14</span> Al die ander geslagte--elke geslag
afsonderlik, en hulle vroue afsonderlik.

<span id="an_13:1">13:1</span> In dié dag sal daar 'n geopende fontein
wees vir die huis van Dawid en vir die inwoners van Jerusalem teen sonde
en onreinheid.

<span id="an_13:2">13:2</span> En in dié dag, spreek die HERE van die
leërskare, sal Ek die name van die afgode uit die land uitroei, sodat
aan hulle nie meer gedink sal word nie; en ook die profete en die
onreine gees sal Ek uit die land laat wegtrek.

<span id="an_13:3">13:3</span> En as iemand nog wil profeteer, sal sy
vader en sy moeder wat hom verwek het, vir hom sê: Jy mag nie langer
lewe nie, want jy het leuens in die Naam van die HERE verkondig; en sy
vader en sy moeder wat hom verwek het, sal hom deurboor as hy wil
profeteer.

<span id="an_13:4">13:4</span> En in dié dag sal elkeen van die profete,
as hy profeteer, hom skaam oor sy gesig; en hulle sal die harige mantel
nie aantrek om te lieg nie.

<span id="an_13:5">13:5</span> Maar hy sal sê: Ek is geen profeet nie,
ek is 'n man wat die grond bewerk; want iemand het my van my jeug af as
slaaf gekoop.

<span id="an_13:6">13:6</span> En as iemand vir hom sê: Watter wonde is
daardie tussen jou hande? dan sal hy antwoord: So is ek geslaan in die
huis van my vriende.

<span id="an_13:7">13:7</span> Ontwaak, o swaard, teen my herder, en
teen die man wat my metgesel is! spreek die HERE van die leërskare.
Slaan die herder, sodat die skape verstrooi word; en Ek sal my hand weer
uitstrek oor die geringes.

<span id="an_13:8">13:8</span> En in die ganse land, spreek die
HERE--twee-derdes sal daarin uitgeroei word, sal sterwe, maar een-derde
daarin oorbly.

<span id="an_13:9">13:9</span> Dan sal Ek die derde deel in die vuur
bring en hulle smelt soos 'n mens silwer smelt en hulle toets soos 'n
mens goud toets. Hulle sal my Naam aanroep, en Ek sal hulle verhoor. Ek
sê: Dit is my volk! En hulle sal sê: Die HERE, my God!

<span id="an_14:1">14:1</span> Kyk, daar kom 'n dag vir die HERE; dan
sal wat van jou buitgemaak is, binne-in jou verdeel word, o Jerusalem!

<span id="an_14:2">14:2</span> Want Ek sal al die nasies versamel om
oorlog te voer teen Jerusalem; en die stad sal ingeneem en die huise
geplunder en die vroue onteer word, en die helfte van die stad sal
uitgaan in ballingskap; maar die orige deel van die bevolking sal nie
uit die stad uitgeroei word nie.

<span id="an_14:3">14:3</span> En die HERE sal uittrek en stryd voer
teen dié nasies soos op die dag van sy stryd, die dag van oorlog.

<span id="an_14:4">14:4</span> En in dié dag sal sy voete staan op die
Olyfberg wat voor Jerusalem lê, aan die oostekant; en die Olyfberg sal
middeldeur gesplyt word van oos na wes tot 'n baie groot dal; en die een
helfte van die berg sal wegwyk na die noorde en die ander helfte na die
suide.

<span id="an_14:5">14:5</span> En julle sal vlug in die dal van my
berge--want die dal van die berge sal loop tot by Asal--en julle sal
vlug soos julle gevlug het vir die aardbewing in die dae van Ussía, die
koning van Juda. Dan sal die HERE my God kom, al die heiliges met U!

<span id="an_14:6">14:6</span> En in dié dag sal daar geen lig wees nie,
die sterre sal duister wees.

<span id="an_14:7">14:7</span> En dit sal 'n enige dag wees wat aan die
HERE bekend is--geen dag en geen nag nie; maar teen die aand sal dit lig
word.

<span id="an_14:8">14:8</span> En in dié dag sal daar lewende waters uit
Jerusalem uitvloei, die een helfte daarvan na die Oostelike en die ander
helfte daarvan na die Westelike See; somer en winter sal dit so wees.

<span id="an_14:9">14:9</span> En die HERE sal Koning wees oor die hele
aarde; in dié dag sal die HERE een wees, en sy Naam een.

<span id="an_14:10">14:10</span> Die hele land sal soos die Vlakte word,
van Geba tot by Rimmon, suid van Jerusalem; maar Jerusalem self sal hoog
wees en woon op sy plek, van die poort van Benjamin af tot by die plek
van die vorige poort, tot by die Hoekpoort, en van die toring Hanáneël
tot by die parskuipe van die koning.

<span id="an_14:11">14:11</span> En hulle sal daarin woon, en daar sal
geen banvloek meer wees nie, en Jerusalem sal in veiligheid woon.

<span id="an_14:12">14:12</span> En dit sal die plaag wees waarmee die
HERE al die volke sal tref wat opgetrek het om teen Jerusalem te veg: Hy
sal hulle vlees laat wegteer, terwyl hulle nog op hul voete staan; en
hulle oë sal wegteer in hulle holtes, en hulle tong wegteer in hulle
mond.

<span id="an_14:13">14:13</span> En in dié dag sal 'n groot verwarring
van die HERE onder hulle kom, sodat die een die hand van die ander sal
gryp, en die hand van die een hom sal verhef teen die hand van die
ander.

<span id="an_14:14">14:14</span> En Juda sal ook in Jerusalem veg, en
die rykdom van al die nasies rondom sal ingesamel word: goud en silwer
en klere--'n groot hoeveelheid.

<span id="an_14:15">14:15</span> En soos hierdie plaag is, sal die plaag
wees van die perde, die muile, die kamele en die esels en van al die
diere wat in daardie laers is.

<span id="an_14:16">14:16</span> En almal wat oorbly uit al die nasies
wat teen Jerusalem aangekom het, sal jaar na jaar optrek om te aanbid
voor die Koning, die HERE van die leërskare, en om die huttefees te
vier.

<span id="an_14:17">14:17</span> En wie uit die geslagte van die aarde
nie na Jerusalem optrek om voor die Koning, die HERE van die leërskare,
te aanbid nie--hulle sal geen reën kry nie.

<span id="an_14:18">14:18</span> En as die geslag van Egipte nie optrek
en nie kom nie, op wie geen reën sal val nie, dan sal tog die plaag
hulle tref waarmee die HERE die nasies tref wat nie opgaan om die
huttefees te vier nie.

<span id="an_14:19">14:19</span> Dit sal die straf van Egipte wees en
die straf van al die nasies wat nie optrek om die huttefees te vier nie.

<span id="an_14:20">14:20</span> In dié dag sal op die klokke van die
perde staan: Heilig aan die HERE! En die potte in die huis van die HERE
sal wees soos die komme voor die altaar.

<span id="an_14:21">14:21</span> Ja, al die potte in Jerusalem en Juda
sal aan die HERE van die leërskare heilig wees; en almal wat wil offer,
sal kom en daarvan neem en daarin kook; en in dié dag sal daar geen
Kanaäniet in die huis van die HERE van die leërskare meer wees nie.

------------------------------------------------------------------------

[Next: Malachi](mal.md)
