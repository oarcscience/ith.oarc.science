[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](mic)  [Next](hab.md) 

------------------------------------------------------------------------

### Afrikaans Bible: Nahum

<span id="an_1:1">1:1</span> Godspraak oor Ninevé. Die boek van die
gesig van Nahum, die Élkosiet.

<span id="an_1:2">1:2</span> 'n Jaloerse God en 'n wreker is die HERE,
'n wreker is die HERE, en vol grimmigheid; 'n wreker is die HERE vir sy
teëstanders, en Hy behou die toorn teen sy vyande.

<span id="an_1:3">1:3</span> Die HERE is lankmoedig, maar groot van
krag; en nooit laat die HERE ongestraf bly nie. Sy weg is in warrelwind
en in storm, en wolke is die stof van sy voete.

<span id="an_1:4">1:4</span> Hy dreig die see en maak dit droog en laat
al die riviere opdroog; Basan en Karmel kwyn weg, en die groenigheid van
die Líbanon verwelk.

<span id="an_1:5">1:5</span> Die berge bewe voor Hom, en die heuwels
smelt weg; en die aarde rys op voor sy aangesig, ja, die wêreld en almal
wat daarin woon.

<span id="an_1:6">1:6</span> Wie sal standhou voor sy grimmigheid? En
wie sal bestand wees teen die gloed van sy toorn? Sy gramskap word
uitgegiet soos vuur, en die rotse word stukkend geruk voor Hom.

<span id="an_1:7">1:7</span> Die HERE is goed, 'n toevlug in die dag van
benoudheid, en Hy ken die wat by Hom skuil.

<span id="an_1:8">1:8</span> Maar met 'n oorstromende vloed maak Hy 'n
einde aan die plek van die stad, en sy vyande vervolg Hy die duisternis
in.

<span id="an_1:9">1:9</span> Wat wil julle beraam teen die HERE? Hy maak
daar 'n einde aan; die benoudheid sal nie twee maal opkom nie.

<span id="an_1:10">1:10</span> Want al is hulle saamgevleg soos dorings,
en soos hulle drank so deur en deur nat--hulle sal soos droë stoppels
volkome verteer word.

<span id="an_1:11">1:11</span> Van jou, o stad, het een uitgegaan wat
kwaad teen die HERE beraam het, wat verderflike planne gemaak het.

<span id="an_1:12">1:12</span> So sê die HERE: Al is hulle ook in volle
krag en só groot in getal, tog sal hulle net só afgemaai word en
vergaan. (Ek het jou verneder, Ek sal jou nie meer verneder nie;

<span id="an_1:13">1:13</span> maar nou sal Ek sy juk van jou af
verbreek en jou stroppe stukkend ruk.)

<span id="an_1:14">1:14</span> Maar die HERE sal dit oor jóu verorden:
Van jou naam sal daar nie meer gesaai word nie; Ek sal uit die huis van
jou god uitroei die gesnede en die gegote beelde; Ek sal vir jou 'n graf
maak, want jy is te lig bevind.

<span id="an_1:15">1:15</span> Kyk, op die berge die voete van hom wat
die goeie boodskap bring, wat vrede laat hoor: Vier jou feesdae, o Juda,
betaal jou geloftes! Want die snoodaard sal nooit weer deur jou gebied
trek nie; hy is heeltemal uitgeroei!

<span id="an_2:1">2:1</span> 'n Verwoester trek teen jou op; bewaak die
vesting, kyk uit langs die weg, versterk die lendene, versterk jou met
alle mag!

<span id="an_2:2">2:2</span> Want die HERE herstel die heerlikheid van
Jakob net soos die heerlikheid van Israel; want plunderaars het hulle
geplunder en hulle wingerdlote verniel.

<span id="an_2:3">2:3</span> Die skild van sy helde is rooi geverf, die
dapper manne in skarlaken gekleed, die strydwaens skitter met die glans
van staal op die dag as hy hom gereedmaak, en die spiese word geswaai.

<span id="an_2:4">2:4</span> Langs die paaie raas die strydwaens, hulle
jaag rond oor die vlaktes; hulle voorkoms is soos fakkels, soos
bliksemstrale skiet hulle heen en weer.

<span id="an_2:5">2:5</span> Hy dink aan sy vername manne; hulle
struikel in hul vaart, hulle hardloop na die muur waar die stormdak
opgerig staan.

<span id="an_2:6">2:6</span> Die poorte van die riviere word oopgemaak,
en die paleis smelt weg.

<span id="an_2:7">2:7</span> En dit is beslis: die stad word ontbloot,
sy word weggevoer, en haar slavinne klae soos die stem van duiwe en
slaan op hulle bors.

<span id="an_2:8">2:8</span> En Ninevé is soos 'n vywer van waters, al
die dae van haar bestaan. Maar hulle loop weg! Staan tog, staan! Maar
daar is niemand wat omdraai nie.

<span id="an_2:9">2:9</span> Roof silwer, roof goud! En onuitputlik is
die voorraad, 'n rykdom van allerhande kosbare dinge!

<span id="an_2:10">2:10</span> Leegheid, ontlediging, vernieling! En die
hart versmelt, en knieë wankel, en in al die lendene is krampe, en die
aangesig van hulle almal word bleek.

<span id="an_2:11">2:11</span> Waar is die lêplek van die leeus, wat die
voedingsplek was van die jong leeus? Waar die leeu, die leeuin, die
klein leeutjie rondgeloop het sonder dat iemand hulle skrikmaak?

<span id="an_2:12">2:12</span> Die leeu wat vir sy kleintjies geroof en
vir sy leeuinne gewurg het, wat sy gate met roof gevul het en sy
lêplekke met buit.

<span id="an_2:13">2:13</span> Kyk, Ek het dit teen jou, spreek die HERE
van die leërskare, en Ek laat jou strydwaens in rook opgaan; en die
swaard sal jou jong leeus verslind, en Ek sal jou roof van die aarde
verdelg; en die stem van jou gesante sal nie meer gehoor word nie.

<span id="an_3:1">3:1</span> Wee die bloedstad wat louter bedrog, vol
geweld is, terwyl rowery nie ophou nie!

<span id="an_3:2">3:2</span> Hoor, die sweep! En hoor, die gedreun van
wiele! En perde wat jaag, en waens wat stamp!

<span id="an_3:3">3:3</span> Ruiters op 'n galop en geglinster van
swaarde en geblits van spiese! En 'n menigte wat verslaan is, en hope
dooies en geen einde aan die lyke nie--'n mens struikel oor hulle lyke!

<span id="an_3:4">3:4</span> Weens die veelheid van die hoererye van die
hoer vol bevalligheid, 'n meesteres in towerkunste, wat nasies met haar
hoererye verkoop het en volkstamme met haar towerkunste.

<span id="an_3:5">3:5</span> Kyk, Ek het dit teen jou, spreek die HERE
van die leërskare, en Ek sal jou slippe optel oor jou aangesig en nasies
jou naaktheid laat sien en koninkryke jou skande.

<span id="an_3:6">3:6</span> En Ek sal vuilgoed op jou gooi en jou aan
minagting prysgee en van jou 'n skouspel maak,

<span id="an_3:7">3:7</span> sodat elkeen wat jou sien, van jou af sal
wegvlug en sê: Verwoes is Ninevé! Wie sal met haar medelyde hê? Waar sal
ek troosters vir jou gaan soek?

<span id="an_3:8">3:8</span> Is jy beter as No-Amon wat gelê het aan die
Nylstrome, met waters rondom hom; wie se voorskans die groot water was,
waters sy muur?

<span id="an_3:9">3:9</span> Kus was sy krag en Egiptenaars sonder
getal, Putéërs en Líbiërs was jou tot hulp.

<span id="an_3:10">3:10</span> Nogtans het dit as gevangene in
ballingskap gegaan; nogtans is sy kinders by al die straathoeke
verpletter, en oor sy edeles is die lot gewerp, en al sy groot manne is
met kettings geboei.

<span id="an_3:11">3:11</span> Ook jy sal dronk word, beneweld wees, ook
jy sal 'n toevlug soek teen die vyand.

<span id="an_3:12">3:12</span> Al jou vestings is vyebome met voorvye:
as 'n mens skud, val hulle in die mond van die eter.

<span id="an_3:13">3:13</span> Kyk, jou volk binne-in jou is soos vroue,
die poorte van jou land is wyd oopgemaak vir jou vyande, die vuur het
jou grendels verteer.

<span id="an_3:14">3:14</span> Skep vir jou water vir die beleëring,
versterk jou vestings, gaan in die modder en trap klei, gryp die
steenvorm.

<span id="an_3:15">3:15</span> Daar sal die vuur jou verteer, die swaard
jou uitroei, jou verslind net soos voetgangersprinkane. Al
vermenigvuldig jy soos voetgangers, al vermenigvuldig jy soos
treksprinkane;

<span id="an_3:16">3:16</span> al het jy jou koopmans meer gemaak as die
sterre aan die hemel--die voetgangers vervel en vlieg weg!

<span id="an_3:17">3:17</span> Jou wagters is soos treksprinkane, en jou
amptenare is soos swerms sprinkane wat op 'n koue dag op die heining
sit--die son breek deur, en hulle vlieg weg, en niemand weet waar hulle
beland het nie.

<span id="an_3:18">3:18</span> Jou herders sluimer, o koning van Assur,
jou edeles lê daar, jou volk is op die berge verstrooi, en niemand
versamel hulle nie.

<span id="an_3:19">3:19</span> Daar is geen herstel vir jou verbreking
nie; jou wond is ongeneeslik; almal wat die tyding omtrent jou verneem,
slaan hulle hande saam oor jou; want oor wie het jou boosheid nie
voortdurend heengegaan nie?

------------------------------------------------------------------------

[Next: Habakkuk](hab.md)
