[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](isa)  [Next](lam.md) 

------------------------------------------------------------------------

### Afrikaans Bible: Jeremiah

<span id="an_1:1">1:1</span> Die woorde van Jeremia, die seun van
Hilkía, uit die priesters wat in Anatot, in die land Benjamin was,

<span id="an_1:2">1:2</span> tot wie die woord van die HERE gekom het in
die dae van Josía, die seun van Amon, die koning van Juda, in die
dertiende jaar van sy regering,

<span id="an_1:3">1:3</span> en gekom het in die dae van Jójakim, die
seun van Josía, die koning van Juda, tot die einde van die elfde jaar
van Sedekía, die seun van Josía, die koning van Juda, totdat Jerusalem
ontvolk is in die vyfde maand.

<span id="an_1:4">1:4</span> Die woord van die HERE het dan tot my gekom
en gesê:

<span id="an_1:5">1:5</span> Voordat Ek jou in die moederskoot gevorm
het, het Ek jou geken; en voordat jy uit die liggaam voortgekom het, het
Ek jou geheilig; Ek het jou tot 'n profeet vir die nasies gemaak.

<span id="an_1:6">1:6</span> Toe het ek gesê: Ag, Here HERE, voorwaar,
ek kan nie praat nie, want ek is jonk.

<span id="an_1:7">1:7</span> Maar die HERE het vir my gesê: Moenie sê:
Ek is jonk nie; want na wie Ek jou ook al stuur, moet jy gaan; en wat Ek
jou ook al beveel, moet jy spreek.

<span id="an_1:8">1:8</span> Wees vir hulle nie bevrees nie, want Ek is
met jou om jou uit te red, spreek die HERE.

<span id="an_1:9">1:9</span> Toe het die HERE sy hand uitgestrek en my
mond aangeroer; en die HERE het vir my gesê: Hiermee lê Ek my woorde in
jou mond.

<span id="an_1:10">1:10</span> Kyk, Ek stel jou vandag aan oor die
nasies en oor die koninkryke om uit te ruk en om te gooi en te vernietig
en te verwoes, om te bou en te plant.

<span id="an_1:11">1:11</span> Verder het die woord van die HERE tot my
gekom en gesê: Wat sien jy, Jeremia? En ek antwoord: Ek sien 'n
amandeltak.

<span id="an_1:12">1:12</span> Toe sê die HERE vir my: Jy het goed
gesien, want Ek is wakker oor my woord om dit te volbring.

<span id="an_1:13">1:13</span> En die woord van die HERE het vir die
tweede keer tot my gekom en gesê: Wat sien jy? En ek antwoord: Ek sien
'n kokende pot wat van die noorde af kyk.

<span id="an_1:14">1:14</span> Toe sê die HERE vir my: Van die noorde af
sal die onheil losbreek oor al die inwoners van die land.

<span id="an_1:15">1:15</span> Want kyk, Ek roep al die geslagte van die
koninkryke van die noorde, spreek die HERE; en hulle sal kom, en hulle
sal elkeen sy troon neersit by die ingang van die poorte van Jerusalem
en teen al sy mure rondom en teen al die stede van Juda.

<span id="an_1:16">1:16</span> En Ek sal my oordele oor hulle uitspreek,
weens al hulle boosheid; dat hulle My verlaat het en vir ander gode rook
laat opgaan het en hulle voor die werke van hulle hande neergebuig het.

<span id="an_1:17">1:17</span> Jy dan, omgord jou heupe en maak jou
klaar en sê aan hulle alles wat Ek jou sal beveel; wees nie vir hulle
verskrik nie, dat Ek jou nie vir hulle laat skrik nie.

<span id="an_1:18">1:18</span> Want kyk, Ek maak jou vandag 'n
versterkte stad en 'n ysterpilaar en kopermure teen die hele land: teen
die konings van Juda, teen sy vorste, teen sy priesters en teen die volk
van die land.

<span id="an_1:19">1:19</span> En hulle sal teen jou veg, maar jou nie
oorwin nie; want Ek is met jou, spreek die HERE, om jou uit te red.

<span id="an_2:1">2:1</span> En die woord van die HERE het tot my gekom
en gesê:

<span id="an_2:2">2:2</span> Gaan en roep uit voor die ore van Jerusalem
en sê: So spreek die HERE: Ek onthou die geneentheid van jou jeug, die
liefde van jou bruidstyd, toe jy agter My aan geloop het in die woestyn,
in 'n onbesaaide land.

<span id="an_2:3">2:3</span> Israel was vir die HERE 'n heiligheid, die
eerstelinge van sy opbrings; almal wat hom opeet, sal skuld op hulle
laai, onheil sal oor hulle kom, spreek die HERE.

<span id="an_2:4">2:4</span> Hoor die woord van die HERE, huis van
Jakob, en alle geslagte van die huis van Israel!

<span id="an_2:5">2:5</span> So sê die HERE: Watter onreg het julle
vaders in My gevind, dat hulle ver van My afgewyk en agter nietige
afgode aan geloop het en self nietig geword het?

<span id="an_2:6">2:6</span> En hulle het nie gesê nie: Waar is die HERE
wat ons uit Egipteland laat optrek het, ons in die woestyn gelei het, in
'n land van wildernis en kuile, in 'n land van droogte en doodskaduwee,
in 'n land waar niemand deurtrek en waar geen mens woon nie?

<span id="an_2:7">2:7</span> En Ek het julle gebring in 'n land van
tuine, om die vrugte en die goeie daarvan te eet; maar toe julle inkom,
het julle my land verontreinig en my erfenis 'n gruwel gemaak.

<span id="an_2:8">2:8</span> Die priesters het nie gesê: Waar is die
HERE nie? En die wat die wet handhaaf, het My nie geken nie; en die
vorste het teen My oortree, en die profete het geprofeteer deur Baäl en
agter dinge aan geloop wat geen voordeel bring nie.

<span id="an_2:9">2:9</span> Daarom sal Ek nog met julle twis, spreek
die HERE; en met julle kindskinders sal Ek twis.

<span id="an_2:10">2:10</span> Want gaan oor na die eilande van die
Kittiërs, en kyk; en stuur na Kedar, en gee daar goed ag op; en kyk of
so iets gebeur het:

<span id="an_2:11">2:11</span> of 'n nasie sy gode verruil--wat nie eers
gode is nie. Maar my volk het sy heerlikheid verruil vir wat geen
voordeel bring nie.

<span id="an_2:12">2:12</span> Verbaas julle hieroor, o hemele, en
huiwer, verstyf heeltemal van skrik, spreek die HERE.

<span id="an_2:13">2:13</span> Want my volk het twee verkeerde dinge
gedoen: My, die fontein van lewende water, het hulle verlaat om vir
hulle reënbakke uit te kap, gebarste reënbakke wat geen water hou nie.

<span id="an_2:14">2:14</span> Is Israel 'n dienskneg? Of is hy 'n
bediende wat in die huis gebore is? Waarom het hy dan 'n buit geword?

<span id="an_2:15">2:15</span> Die jong leeus het oor hom gebrul, hulle
het hul stem laat hoor en van sy land 'n woesteny gemaak; sy stede is
verwoes, sonder inwoner.

<span id="an_2:16">2:16</span> Ook skeer die kinders van Nof en
Tágpanhes jou die hoofskedel kaal.

<span id="an_2:17">2:17</span> Het jou verlating van die HERE jou God in
die tyd toe Hy jou op die pad gelei het, jou dit nie berokken nie?

<span id="an_2:18">2:18</span> Wat het jy dan nou te doen met die pad na
Egipte, om die water van die Nyl te drink? En wat het jy te doen met die
pad na Assur, om die waters van die Eufraat te drink?

<span id="an_2:19">2:19</span> Jou eie boosheid sal jou tugtig, en jou
afkerighede sal jou straf; weet dan en sien dat dit verkeerd en bitter
is dat jy die HERE jou God verlaat het, en dat my vrees nie by jou is
nie, spreek die Here, die HERE van die leërskare.

<span id="an_2:20">2:20</span> Want van ouds af het jy jou juk verbreek,
jou stroppe stukkend geruk. En jy het gesê: Ek sal nie dien nie; want op
elke hoë heuwel en onder elke groen boom gaan jy lê om te hoereer.

<span id="an_2:21">2:21</span> Nogtans het Ek jou geplant as 'n edele
wingerdstok, as heeltemal egte saad; maar hoe is jy vir My verander in
wilde lote van 'n vreemde wingerdstok!

<span id="an_2:22">2:22</span> Want al sou jy jou was met loog en baie
seep vir jou neem, tog bly jou ongeregtigheid 'n vlek voor my aangesig,
spreek die Here HERE.

<span id="an_2:23">2:23</span> Hoe kan jy sê: Ek is nie verontreinig
nie; ek het nie agter die Baäls aan geloop nie? Kyk jou weg in die dal;
weet wat jy gedoen het, jou vinnige jong kameelkoei wat rond hardloop!

<span id="an_2:24">2:24</span> 'n Wilde-eselin, gewend aan die woestyn,
wat in haar heftige begeerte die wind opsnuiwe--haar hittigheid, wie sal
dit keer? Almal wat haar soek, hoef hulle nie te vermoei nie; in haar
maand sal hulle haar kry.

<span id="an_2:25">2:25</span> Hou jou voet terug, dat dit sy skoen nie
verloor nie; en jou keel, dat dit nie dors word nie. Maar jy sê: Dit is
tevergeefs, nee; want ek het vreemdes lief en sal agter hulle aan loop.

<span id="an_2:26">2:26</span> Soos 'n dief in die skande kom as hy
uitgevind word, so het die huis van Israel in die skande gekom; hulle,
hulle konings, hulle vorste en hulle priesters en hulle profete,

<span id="an_2:27">2:27</span> wat vir 'n stuk hout sê: Jy is my vader;
en vir 'n klip: Jy het my gebaar. Want hulle het My die rug toegekeer en
nie die aangesig nie. Maar in die tyd van hulle onheil sê hulle: Staan
op en verlos ons!

<span id="an_2:28">2:28</span> Waar is dan jou gode wat jy vir jou
gemaak het? Laat hulle opstaan as hulle jou kan verlos in die tyd van
jou onheil; want volgens die getal van jou stede is jou gode, o Juda!

<span id="an_2:29">2:29</span> Waarom twis julle met My? Julle almal het
teen My oortree, spreek die HERE.

<span id="an_2:30">2:30</span> Tevergeefs het Ek julle kinders geslaan;
hulle het geen tugtiging aangeneem nie; julle swaard het julle profete
verslind soos 'n verskeurende leeu.

<span id="an_2:31">2:31</span> o Geslag, verneem die woord van die HERE!
Het Ek vir Israel 'n woestyn geword of 'n land van duisternis? Waarom sê
my volk dan: Ons swerf vry rond, ons sal nie meer na U toe kom nie?

<span id="an_2:32">2:32</span> Kan 'n jonkvrou haar versiersel vergeet,
'n bruid haar pronkgordel? Maar my volk het My vergeet, dae sonder
getal.

<span id="an_2:33">2:33</span> Hoe goed kry jy jou pad om liefde te
soek! Daarom het jy ook jou weë aan die slegte dinge gewend gemaak.

<span id="an_2:34">2:34</span> Ook is aan jou some die bloed gevind van
die siele van onskuldige armes; nie by 'n plek waar ingebreek is, het Ek
dit gevind nie, maar by hierdie almal.

<span id="an_2:35">2:35</span> Nogtans het jy gesê: Ek is tog onskuldig;
gewis het sy toorn hom van my afgewend. Kyk, Ek sal met jou na die gereg
gaan, omdat jy sê: Ek het nie gesondig nie.

<span id="an_2:36">2:36</span> Wat loop jy so baie weg om jou pad te
verander? Jy sal ook deur Egipte in die skande kom soos jy deur Assur in
die skande gekom het.

<span id="an_2:37">2:37</span> Ook daarvan sal jy uitgaan met jou hande
op jou hoof; want die HERE het hulle verwerp op wie jy vertrou, en jy
sal met hulle geen voorspoed hê nie.

<span id="an_3:1">3:1</span> Hy sê: As 'n man sy vrou verstoot, en sy
gaan van hom af weg en word 'n ander man s'n, kan hy dan nog na haar
teruggaan? Sal daardie land nie skandelik ontheilig word nie? En jy het
met baie minnaars gehoereer en wil na My terugkom, spreek die HERE!

<span id="an_3:2">3:2</span> Slaan jou oë op na die kaal heuwels en kyk!
Waar is jy nie onteer nie? Aan die paaie het jy vir hulle klaar gesit
soos 'n Arabier in die woestyn, en jy het die land ontheilig deur jou
hoererye en deur jou boosheid.

<span id="an_3:3">3:3</span> En die reënbuie is ingehou, en daar was
geen laat reëns nie. Maar jy het 'n hoerevoorhoof gehad, jy het geweier
om jou te skaam.

<span id="an_3:4">3:4</span> Het jy My nie nou eers aangeroep nie: My
Vader, die vertroude Vriend van my jeug is U!

<span id="an_3:5">3:5</span> Sal Hy vir ewig die toorn behou, of dit vir
altyd bewaar? Kyk, dit het jy gesê, maar jy het slegte dinge gedoen tot
die uiterste toe.

<span id="an_3:6">3:6</span> En die HERE het vir my gesê in die dae van
koning Josía: Het jy gesien wat die afkerige, Israel, gedoen het? Sy het
op elke hoë berg en tot onder elke groen boom gegaan en daar gehoereer.

<span id="an_3:7">3:7</span> En Ek het gesê, nadat sy dit alles gedoen
het: Keer na My terug! Maar sy het nie teruggekeer nie. En dit het die
ontroue, haar suster Juda, gesien.

<span id="an_3:8">3:8</span> En Ek het gesien toe Ek uit oorsaak van die
owerspel van die afkerige, Israel, haar verstoot en haar haar skeibrief
gegee het, dat die ontroue, haar suster Juda, nie bevrees was nie, maar
gegaan en ook self gehoereer het.

<span id="an_3:9">3:9</span> En vanweë haar ligsinnige hoerery het sy
die land ontheilig, ja, sy het owerspel bedrywe met klip en hout.

<span id="an_3:10">3:10</span> Maar ook ondanks dit alles het die
ontroue, haar suster Juda, haar nie met haar hele hart tot My bekeer
nie, maar valslik, spreek die HERE.

<span id="an_3:11">3:11</span> Toe het die HERE vir my gesê: Die
afkerige, Israel, het haar siel geregverdig meer as die ontroue, Juda.

<span id="an_3:12">3:12</span> Gaan en roep hierdie woorde na die noorde
toe uit en sê: Keer terug, o afkerige, Israel, spreek die HERE. Ek sal
julle nie donker aankyk nie, want Ek is goedertieren, spreek die HERE;
Ek sal die toorn nie vir ewig behou nie.

<span id="an_3:13">3:13</span> Alleenlik, ken jou ongeregtigheid, dat jy
teen die HERE jou God oortree het en jou weë gerig het na die vreemdes,
onder elke groen boom; maar na my stem het julle nie geluister nie,
spreek die HERE.

<span id="an_3:14">3:14</span> Keer terug, o afkerige kinders, spreek
die HERE, want Ek is heer oor julle; en Ek sal julle neem, een uit 'n
stad en twee uit 'n geslag en sal julle in Sion bring.

<span id="an_3:15">3:15</span> En Ek sal aan julle gee herders na my
hart, wat julle sal oppas met kennis en verstand.

<span id="an_3:16">3:16</span> En as julle vermenigvuldig en vrugbaar
word in die land in dié dae, spreek die HERE, dan sal hulle nie meer sê:
Die verbondsark van die HERE nie. Ook sal dit in die hart nie opkom nie,
en hulle sal daaraan nie dink en dit nie soek nie, en dit sal nie weer
gemaak word nie.

<span id="an_3:17">3:17</span> In dié tyd sal hulle Jerusalem noem die
troon van die HERE; en al die nasies sal daarheen saamkom vanweë die
Naam van die HERE in Jerusalem; en hulle sal nie meer wandel na die
verharding van hul bose hart nie.

<span id="an_3:18">3:18</span> In dié dae sal die huis van Juda gaan na
die huis van Israel, en hulle sal saam uit die Noordland kom in die land
wat Ek aan julle vaders as erfenis gegee het.

<span id="an_3:19">3:19</span> Ék het wel gedink: o Hoe gaan Ek jou met
seuns gelykstel en aan jou gee 'n kosbare land, 'n allersierlikste
erfenis van die nasies! Ook het Ek gedink: Jy sal My noem: My Vader! en
jy sal van My nie afvallig word nie.

<span id="an_3:20">3:20</span> Maar soos 'n vrou troueloos skei van haar
minnaar, so het julle troueloos teen My gehandel, o huis van Israel,
spreek die HERE.

<span id="an_3:21">3:21</span> 'n Stem is gehoor op die kaal heuwels,
smekende geween van die kinders van Israel, omdat hulle hul weg verdraai
het, die HERE hulle God vergeet het.

<span id="an_3:22">3:22</span> Keer terug, o afkerige kinders; Ek sal
julle afkerighede genees. Hier is ons, ons kom na U toe, want U is die
HERE onse God.

<span id="an_3:23">3:23</span> Waarlik, tevergeefs verwag hulle dit van
die heuwels en van die rumoer op die berge; waarlik, in die HERE onse
God is Israel se heil.

<span id="an_3:24">3:24</span> Maar die Skandegod het die goed van ons
vaders opgeëet van ons jeug af, hulle kleinvee en hulle beeste, hulle
seuns en hulle dogters.

<span id="an_3:25">3:25</span> Ons wil neerlê in ons skande, en ons
smaad moet ons oordek; want ons het teen die HERE onse God gesondig, ons
en ons vaders van ons jeug af tot vandag toe, en ons het nie geluister
na die stem van die HERE onse God nie.

<span id="an_4:1">4:1</span> As jy jou bekeer, Israel, spreek die HERE,
bekeer jou tot My; en as jy jou verfoeisels van my aangesig af verwyder,
hoef jy nie rond te swerwe nie.

<span id="an_4:2">4:2</span> Dan sal jy sweer: So waar as die HERE leef!
in waarheid, in reg en in geregtigheid; en die nasies sal hulleself in
Hom seën en hulle in Hom beroem.

<span id="an_4:3">4:3</span> Want so sê die HERE aan die manne van Juda
en aan Jerusalem: Braak vir julle 'n braakland en saai nie onder die
dorings nie.

<span id="an_4:4">4:4</span> Besny julle vir die HERE en verwyder die
onbesnedenheid van julle hart, manne van Juda en inwoners van Jerusalem,
dat my grimmigheid nie soos 'n vuur uitgaan en brand sonder dat iemand
kan blus nie, weens die boosheid van julle handelinge.

<span id="an_4:5">4:5</span> Verkondig in Juda en laat dit hoor in
Jerusalem en sê: Blaas die basuin in die land! Roep hardop en sê: Kom
bymekaar, en laat ons in die versterkte stede ingaan!

<span id="an_4:6">4:6</span> Steek óp die banier na Sion toe! Vlug, bly
nie staan nie! Want Ek bring 'n onheil uit die Noorde en 'n groot
verwoesting.

<span id="an_4:7">4:7</span> 'n Leeu het opgekom uit sy bos en 'n
verderwer van nasies het weggetrek, uitgegaan uit sy plek om jou land 'n
woesteny te maak; jou stede sal verwoes word, sonder inwoners.

<span id="an_4:8">4:8</span> Daarom, omgord julle met rouklere, klaag en
huil, want die toorngloed van die HERE teen ons het nie bedaar nie.

<span id="an_4:9">4:9</span> En op dié dag, spreek die HERE, sal die
moed van die koning en die moed van die vorste vergaan, en die priesters
sal verskrik wees en die profete verstom staan.

<span id="an_4:10">4:10</span> Toe het ek gesê: Ag, Here HERE, waarlik,
U het hierdie volk en Jerusalem grootliks mislei met die woorde: Julle
sal vrede hê--terwyl die swaard tot aan die siel raak.

<span id="an_4:11">4:11</span> In dié tyd sal aan hierdie volk en aan
Jerusalem gesê word: 'n Gloeiende wind van die kaal heuwels in die
woestyn op pad na die dogter van my volk, nie om te wan of te suiwer
nie!

<span id="an_4:12">4:12</span> 'n Wind te sterk vir hierdie dinge sal
vir My kom; nou sal Ek ook oordele teen hulle uitspreek.

<span id="an_4:13">4:13</span> Kyk, soos wolke kom hy op, en soos 'n
stormwind is sy strydwaens; sy perde is vinniger as arende. Wee ons,
want ons is verwoes!

<span id="an_4:14">4:14</span> Was jou hart van boosheid, o Jerusalem,
dat jy gered kan word. Hoe lank sal jou onheilsgedagtes in jou binneste
vertoef?

<span id="an_4:15">4:15</span> Want 'n stem verkondig uit Dan en laat
onheil hoor van die gebergte van Efraim af.

<span id="an_4:16">4:16</span> Vermeld dit aan die nasies! Kyk, laat dit
hoor teen Jerusalem! Beleëraars kom uit 'n ver land en het hulle stem
verhef teen die stede van Juda.

<span id="an_4:17">4:17</span> Soos veldwagters is hulle teen die stad
rondom, omdat dit teen My wederstrewig was, spreek die HERE.

<span id="an_4:18">4:18</span> Jou wandel en jou handel het jou dit
aangedoen; dit is jou boosheid; ja, bitter is dit, ja, dit raak tot aan
jou hart.

<span id="an_4:19">4:19</span> o My ingewande, my ingewande, ek moet
bewe van angs! o Mure van my hart! My hart steun in my, ek kan nie swyg
nie; want jy, my siel, het basuingeluid gehoor, oorlogsgeskreeu!

<span id="an_4:20">4:20</span> Verwoesting op verwoesting word
uitgeroep, want die hele land is verwoes; skielik is my tente verwoes,
my tentdoeke in 'n oomblik.

<span id="an_4:21">4:21</span> Hoe lank sal ek die banier sien, die
basuingeluid hoor?

<span id="an_4:22">4:22</span> Want my volk is dwaas; My ken hulle nie;
dwase kinders is hulle, en hulle is onverstandig; slim is hulle om kwaad
te doen, maar om goed te doen, weet hulle nie.

<span id="an_4:23">4:23</span> Ek het na die aarde gekyk, en dit was
woes en leeg; ook na die hemel, en sy lig was daar nie.

<span id="an_4:24">4:24</span> Ek het na die berge gekyk, en hulle het
gebewe, en al die heuwels het geskud.

<span id="an_4:25">4:25</span> Ek het gekyk, en daar was geen mens nie,
en al die voëls van die hemel het weggevlieg.

<span id="an_4:26">4:26</span> Ek het gekyk, en die land van tuine was
'n woestyn, en al sy stede was afgebreek voor die HERE, voor sy
toorngloed.

<span id="an_4:27">4:27</span> Want so sê die HERE: Die hele land sal 'n
wildernis word, alhoewel Ek daar geen einde aan sal maak nie.

<span id="an_4:28">4:28</span> Hieroor sal die aarde treur en die hemel
daarbo rou dra, omdat Ek dit gespreek, My dit voorgeneem het en Ek geen
berou het en daarvan nie sal terugkom nie.

<span id="an_4:29">4:29</span> Vir die geluid van die ruiters en
boogskutters vlug die hele stad; hulle het in die bosse ingegaan en op
die rotse geklim; die hele stad is verlaat, en niemand woon daarin nie.

<span id="an_4:30">4:30</span> En jy, verwoeste, wat gaan jy doen? Al
trek jy skarlaken klere aan, al versier jy jou met goue sieraad, al laat
jy jou oë groter lyk met swart verf--tevergeefs maak jy jou mooi;
minnaars versmaad jou, hulle soek jou lewe.

<span id="an_4:31">4:31</span> Want ek het gehoor 'n stem soos van een
wat inmekaar krimp, 'n benoudheid soos van een wat die eerste keer baar,
die stem van die dogter van Sion; sy hyg na asem, sy brei haar hande uit
en sê: Wee my tog, want my siel is magteloos teenoor die moordenaars.

<span id="an_5:1">5:1</span> Swerf rond in die strate van Jerusalem, en
kyk tog en verneem en soek op sy pleine of julle iemand vind, of daar
een is wat reg doen, wat waarheid soek--dan sal Ek daaraan vergifnis
skenk.

<span id="an_5:2">5:2</span> En of hulle al sê: So waar as die HERE
leef, sekerlik sweer hulle vals.

<span id="an_5:3">5:3</span> o HERE, is u oë nie op opregtheid gerig
nie? U het hulle geslaan, maar hulle het geen pyn gevoel nie, hulle tot
niet gemaak, maar hulle het geweier om tugtiging aan te neem; hulle het
hul aangesig harder gemaak as 'n rots, geweier om hulle te bekeer.

<span id="an_5:4">5:4</span> Maar ek het gesê: Hulle is maar die
geringes; hulle het dwaas gehandel, omdat hulle die weg van die HERE,
die reg van hulle God, nie ken nie.

<span id="an_5:5">5:5</span> Laat ek na die grotes gaan en met hulle
spreek, want hulle ken die weg van die HERE, die reg van hulle God. Maar
hulle het almal saam die juk verbreek, die stroppe stukkend geruk.

<span id="an_5:6">5:6</span> Daarom maak 'n leeu uit die bos hulle dood,
'n wolf van die wildernisse verniel hulle; 'n luiperd loer by hulle
stede; almal wat daaruit gaan, word verskeur; want hulle oortredinge is
baie, hulle afkerighede geweldig.

<span id="an_5:7">5:7</span> Waarom sou Ek jou vergewe? Jou kinders het
My verlaat en gesweer by die wat geen god is nie. En toe Ek hulle
versadig het, het hulle owerspel bedrywe en by hope versamel in die
hoerhuis.

<span id="an_5:8">5:8</span> Soos vet gevoerde hingste swerf hulle rond;
hulle runnik elkeen na die vrou van sy naaste.

<span id="an_5:9">5:9</span> Sou Ek hieroor geen besoeking doen nie?
spreek die HERE. Of sou my siel hom nie wreek op 'n nasie soos hierdie
een nie?

<span id="an_5:10">5:10</span> Klim op sy mure en rig verwoesting aan,
maar maak daar geen einde aan nie; neem weg sy ranke, want hulle behoort
nie aan die HERE nie.

<span id="an_5:11">5:11</span> Want die huis van Israel en die huis van
Juda het baie troueloos teen My gehandel, spreek die HERE.

<span id="an_5:12">5:12</span> Hulle het die HERE verloën en gesê: Dit
is nie Hy nie; en geen onheil sal oor ons kom nie; ons sal geen swaard
of hongersnood sien nie;

<span id="an_5:13">5:13</span> en die profete sal wind word; ja, die
Woord is nie by hulle nie; mag dit so met húlle gaan!

<span id="an_5:14">5:14</span> Daarom, so sê die HERE, die God van die
leërskare: Omdat julle hierdie woord spreek, kyk, Ek maak my woorde in
jou mond 'n vuur en hierdie volk hout, en dit sal hulle verteer.

<span id="an_5:15">5:15</span> Kyk, Ek bring oor julle 'n nasie van ver
af, o huis van Israel, spreek die HERE; 'n eeue-oue nasie is dit, 'n
nasie van ouds af, 'n nasie waarvan jy die taal nie ken en jy nie
verstaan wat hulle praat nie.

<span id="an_5:16">5:16</span> Hulle pylkoker is soos 'n geopende graf;
hulle is almal helde.

<span id="an_5:17">5:17</span> En hulle sal jou oes en jou brood opeet,
hulle sal jou seuns en jou dogters opeet, hulle sal jou kleinvee en jou
beeste opeet, hulle sal jou wingerdstok en jou vyeboom opeet, hulle sal
jou versterkte stede waar jy op vertrou, met die swaard verwoes.

<span id="an_5:18">5:18</span> Nogtans sal Ek ook in dié dae, spreek die
HERE, nie 'n einde aan julle maak nie.

<span id="an_5:19">5:19</span> En as julle sê: Waarvoor het die HERE
onse God ons al hierdie dinge aangedoen? antwoord hulle dan: Soos julle
My verlaat het en vreemde gode in julle land gedien het, so sal julle
vreemdes dien in 'n land wat julle s'n nie is nie.

<span id="an_5:20">5:20</span> Verkondig dit in die huis van Jakob, en
laat dit hoor in Juda en sê:

<span id="an_5:21">5:21</span> Hoor dit tog, o dwase en verstandelose
volk, wat oë het, maar nie sien nie; wat ore het, maar nie hoor nie!

<span id="an_5:22">5:22</span> Sou julle vir My nie bevrees wees nie,
spreek die HERE, of voor my aangesig nie bewe nie, wat die sand gestel
het as grens vir die see, 'n ewige beperking waaroor hy nie sal gaan
nie? Al rol sy golwe, hulle is onmagtig; al bruis hulle, hulle sal
daaroor nie gaan nie.

<span id="an_5:23">5:23</span> Maar hierdie volk het 'n oproerige en
wederstrewige hart, hulle het afgewyk en weggegaan;

<span id="an_5:24">5:24</span> en hulle het nie in hul hart gesê nie:
Laat ons tog die HERE onse God vrees, wat reën gee, vroeë reëns en laat
reëns op hulle tyd, wat vir ons die vasgestelde weke van die oes in
stand hou.

<span id="an_5:25">5:25</span> Julle ongeregtighede het hierdie dinge
afgeweer, en julle sondes het die goeie van julle teruggehou.

<span id="an_5:26">5:26</span> Want onder my volk word goddelose gevind;
hulle loer soos voëlvangers buk, hulle het 'n val gestel, hulle vang
mense.

<span id="an_5:27">5:27</span> Soos 'n hok vol voëls, so is hulle huise
vol bedrog; daarom het hulle groot en ryk geword.

<span id="an_5:28">5:28</span> Hulle het vet, hulle het glad geword;
selfs gaan hulle oor die maat van boosheid heen. Reg verskaf hulle nie,
selfs die reg van die wees nie, dat hulle voorspoed kan hê; ook handhaaf
hulle die reg van die behoeftiges nie.

<span id="an_5:29">5:29</span> Sou Ek hieroor geen besoeking doen nie?
spreek die HERE. Of sou my siel hom nie wreek op 'n nasie soos hierdie
een nie?

<span id="an_5:30">5:30</span> 'n Ontsettende en afskuwelike ding het in
die land gebeur:

<span id="an_5:31">5:31</span> die profete profeteer vals, en aan hulle
sy oefen die priesters mag uit, en my volk wil dit graag so hê. Maar wat
sal julle doen aan die einde daarvan?

<span id="an_6:1">6:1</span> Vlug, kinders van Benjamin, uit Jerusalem
uit; en blaas die basuin in Tekóa, en hef 'n vuurteken op bo
Bet-Hakkérem; want onheil dreig uit die Noorde en groot verwoesting.

<span id="an_6:2">6:2</span> Die mooie en die verwénde verdelg Ek--die
dogter van Sion.

<span id="an_6:3">6:3</span> Herders met hulle troppe vee sal na haar
toe kom; hulle slaan tente op teen haar rondom, hulle wei af, elkeen
sover as hy kan bykom.

<span id="an_6:4">6:4</span> Heilig die oorlog teen haar! staan op, en
laat ons optrek op die middag! Wee ons, want die dag gaan verby, want
die aandskaduwees word langer!

<span id="an_6:5">6:5</span> Staan op, en laat ons optrek in die nag, en
laat ons haar paleise verwoes!

<span id="an_6:6">6:6</span> Want so sê die HERE van die leërskare: Kap
haar bome af, en gooi teen Jerusalem 'n wal op; dit is die stad wat
besoek word; binne-in haar is net verdrukking.

<span id="an_6:7">6:7</span> Soos 'n put sy water fris hou, so hou sy
haar boosheid fris; geweld en verdrukking word in haar gehoor, siektes
en wonde is gedurig voor my aangesig.

<span id="an_6:8">6:8</span> Laat jou tugtig, Jerusalem, dat my siel nie
van jou vervreemd word nie, dat Ek jou nie 'n wildernis maak, 'n
onbewoonde land nie.

<span id="an_6:9">6:9</span> So sê die HERE van die leërskare: Hulle sal
die oorblyfsel van Israel skoon afoes soos 'n wingerdstok. Slaan jou
hand weer soos 'n druiwesnyer aan die lote!

<span id="an_6:10">6:10</span> Wie sal ek toespreek en waarsku, dat
hulle kan hoor? Kyk, hulle oor is onbesnede, sodat hulle nie kan luister
nie. Kyk, die woord van die HERE is vir hulle 'n smaad, hulle het daar
geen behae in nie.

<span id="an_6:11">6:11</span> Daarom is ek vol van die grimmigheid van
die HERE; ek het my moeg gemaak om uit te hou. Giet dit uit oor die
kinders op die straat en oor die versameling van jongmanne, oor almal;
want ook die man saam met die vrou sal gevang word, die grysaard saam
met die oue van dae.

<span id="an_6:12">6:12</span> En hulle huise sal oorgaan op ander
mense, landerye en vroue, alles tesame; want Ek sal my hand uitstrek
teen die inwoners van die land, spreek die HERE.

<span id="an_6:13">6:13</span> Want van hul kleinste tot hul grootste
maak hulle almal onregverdige wins, en van die profeet tot die priester
pleeg hulle almal bedrog.

<span id="an_6:14">6:14</span> En hulle genees die verbreking van die
dogter van my volk op die maklikste manier deur te sê: Vrede, vrede!
--terwyl daar geen vrede is nie.

<span id="an_6:15">6:15</span> Hulle kom in die skande, omdat hulle
gruwel bedryf het; tog skaam hulle hul nie in die minste nie, tog weet
hulle nie om te bloos nie. Daarom sal hulle val onder die wat val; in
die tyd dat Ek aan hulle besoeking doen, sal hulle struikel, sê die
HERE.

<span id="an_6:16">6:16</span> So spreek die HERE: Staan op die weë, en
kyk en vra na die ou paaie, waar tog die goeie weg is, en wandel daarin;
en julle sal rus vind vir julle siel. Maar hulle het gesê: Ons wil
daarin nie wandel nie.

<span id="an_6:17">6:17</span> Ek het ook wagte oor julle gestel en
gesê: Luister na die geluid van die basuin. Maar hulle het geantwoord:
Ons wil nie luister nie.

<span id="an_6:18">6:18</span> Daarom, hoor, o nasies! En weet, o
vergadering, wat onder hulle is!

<span id="an_6:19">6:19</span> Hoor, aarde! Kyk, Ek bring onheil oor
hierdie volk, die vrug van hulle planne; want na my woorde het hulle nie
geluister nie, en my wet, dié het hulle verwerp.

<span id="an_6:20">6:20</span> Waarom sou daar tog vir My wierook uit
Skeba kom en die kosbare kalmoes uit 'n ver land? Julle brandoffers is
nie welgevallig nie, en julle slagoffers is My nie aangenaam nie.

<span id="an_6:21">6:21</span> Daarom, so sê die HERE: Kyk, Ek gooi
struikelblokke voor hierdie volk waaroor hulle sal struikel, vaders en
seuns tesame; die buurman en sy vriend sal omkom.

<span id="an_6:22">6:22</span> So sê die HERE: Kyk, daar kom 'n volk uit
die Noordland, en 'n groot nasie word opgewek uit die agterhoeke van die
aarde.

<span id="an_6:23">6:23</span> Boog en lans hanteer hulle; hulle is
wreed en sonder barmhartigheid; hulle stem bruis soos die see, en hulle
ry op perde, gewapend soos 'n man vir die oorlog, teen jou, o dogter van
Sion!

<span id="an_6:24">6:24</span> Ons het die gerug daarvan gehoor, ons
hande het slap geword, benoudheid het ons aangegryp, smart soos van een
wat baar.

<span id="an_6:25">6:25</span> Gaan nie uit in die veld en loop nie op
die pad nie; want die swaard van die vyand is daar, skrik rondom!

<span id="an_6:26">6:26</span> Dogter van my volk, omgord jou met 'n
roukleed en wentel jou in die as; bedryf rou soos oor 'n enigste kind,
'n bitter rouklag; want skielik kom die verwoester oor ons.

<span id="an_6:27">6:27</span> Ek het jou onder my volk as toetser
gestel, as vesting, dat jy hulle weg kan ken en toets.

<span id="an_6:28">6:28</span> Hulle is almal die oproerigstes van die
oproeriges wat omgaan met kwaadsprekery; koper en yster is hulle; hulle
handel almal verderflik.

<span id="an_6:29">6:29</span> Die blaasbalk blaas hard; wat uit die
vuur gereed kom, is lood; tevergeefs hou hulle aan met smelt, maar die
slegtes word nie afgeskei nie.

<span id="an_6:30">6:30</span> Hulle word genoem: Verworpe silwer; want
die HERE het hulle verwerp.

<span id="an_7:1">7:1</span> Die woord wat van die HERE tot Jeremia
gekom het:

<span id="an_7:2">7:2</span> Staan in die poort van die huis van die
HERE, en roep hierdie woord daar uit en sê: Hoor die woord van die HERE,
o hele Juda, wat deur hierdie poorte ingaan om die HERE te aanbid!

<span id="an_7:3">7:3</span> So sê die HERE van die leërskare, die God
van Israel: Maak julle weë en julle handelinge goed, dat Ek julle kan
laat woon in hierdie plek.

<span id="an_7:4">7:4</span> Vertrou nie op bedrieglike woorde nie--wat
sê: Die HERE se tempel, die HERE se tempel, die HERE se tempel is dit!

<span id="an_7:5">7:5</span> Maar as julle jul weë en julle handelinge
waarlik goed maak, as julle waarlik reg doen onder mekaar;

<span id="an_7:6">7:6</span> vreemdeling, wees en weduwee nie verdruk
nie en geen onskuldige bloed in hierdie plek vergiet nie en agter ander
gode nie aan loop tot julle eie skade nie--

<span id="an_7:7">7:7</span> dan sal Ek julle laat woon in hierdie plek,
in die land wat Ek aan julle vaders gegee het, van eeu tot eeu.

<span id="an_7:8">7:8</span> Kyk, julle vertrou op bedrieglike woorde
wat nie baat nie.

<span id="an_7:9">7:9</span> Sal julle steel, doodslaan en owerspel
bedrywe en vals sweer en vir Baäl offerrook laat opgaan en agter ander
gode aan loop, wat julle nie ken nie,

<span id="an_7:10">7:10</span> en dan kom staan voor my aangesig in
hierdie huis waaroor my Naam uitgeroep is, en sê: Ons is verlos! --om al
hierdie gruwels te doen?

<span id="an_7:11">7:11</span> Is hierdie huis waaroor my Naam uitgeroep
is, 'n spelonk van moordenaars in julle oë? Ook Ek--kyk, Ek het dit
gesien, spreek die HERE.

<span id="an_7:12">7:12</span> Want gaan tog na my plek wat in Silo was,
waar Ek my Naam vroeër laat woon het, en kyk wat Ek daaraan gedoen het
weens die boosheid van my volk Israel.

<span id="an_7:13">7:13</span> Omdat julle dan nou al hierdie dinge
gedoen het, spreek die HERE, en Ek met julle gespreek het, vroeg en
laat, maar julle nie geluister het nie, en Ek julle geroep, maar julle
nie geantwoord het nie,

<span id="an_7:14">7:14</span> daarom sal Ek aan die huis waaroor my
Naam uitgeroep is, waar julle op vertrou, en aan die plek wat Ek aan
julle en julle vaders gegee het, doen soos Ek aan Silo gedoen het.

<span id="an_7:15">7:15</span> En Ek sal julle van my aangesig wegwerp
soos Ek al julle broers, die hele geslag van Efraim, weggewerp het.

<span id="an_7:16">7:16</span> En jy, bid nie vir hierdie volk nie en
hef vir hulle geen smeking of gebed op nie en dring by My nie aan nie,
want Ek sal na jou nie luister nie.

<span id="an_7:17">7:17</span> Sien jy nie wat hulle in die stede van
Juda en op die strate van Jerusalem doen nie?

<span id="an_7:18">7:18</span> Die kinders maak hout bymekaar, en die
vaders steek die vuur aan, en die vroue knie deeg om koeke te maak vir
die hemelkoningin en vir ander gode drankoffers uit te giet om My te
terg.

<span id="an_7:19">7:19</span> Terg hulle My? spreek die HERE. Doen
hulle dit nie aan hulleself tot beskaming van hul aangesig nie?

<span id="an_7:20">7:20</span> Daarom, so sê die Here HERE: Kyk, my
toorn en my grimmigheid sal uitgestort word oor hierdie plek, oor die
mense en oor die diere en oor die bome van die veld en oor die vrugte
van die land; en dit sal brand en nie uitgeblus word nie.

<span id="an_7:21">7:21</span> So sê die HERE van die leërskare, die God
van Israel: Voeg julle brandoffers by julle slagoffers en eet vleis.

<span id="an_7:22">7:22</span> Want Ek het met julle vaders, op die dag
dat Ek hulle uit Egipteland uitgelei het, nie gespreek nie en hulle geen
bevel gegee in verband met brandoffer of slagoffer nie.

<span id="an_7:23">7:23</span> Maar hierdie saak het Ek hulle beveel,
naamlik: Luister na my stem, dan sal Ek vir julle 'n God wees, en julle
sal vir My 'n volk wees; en wandel net in die weg wat Ek julle beveel,
dat dit met julle goed kan gaan.

<span id="an_7:24">7:24</span> Maar hulle het nie geluister en geen
gehoor gegee nie, maar gewandel in wat hulle in die verharding van hul
bose hart beraadslaag het, en hulle het agteruitgegaan en nie vooruit
nie.

<span id="an_7:25">7:25</span> Van die dag af dat julle vaders uit
Egipteland uitgetrek het tot vandag toe het Ek na julle al my knegte,
die profete, gestuur, daagliks, vroeg en laat;

<span id="an_7:26">7:26</span> maar hulle het na My nie geluister en
geen gehoor gegee nie, maar hul nek verhard; hulle het dit erger gemaak
as hul vaders.

<span id="an_7:27">7:27</span> Ook moet jy al hierdie woorde aan hulle
meedeel, maar hulle sal na jou nie luister nie; en jy moet na hulle
roep, maar hulle sal jou nie antwoord nie.

<span id="an_7:28">7:28</span> Sê dan vir hulle: Dit is die nasie wat na
die stem van die HERE hulle God nie geluister het nie en die tugtiging
nie aangeneem het nie; die opregtheid het verdwyn en is uitgeroei uit
hulle mond.

<span id="an_7:29">7:29</span> Skeer jou mooi hare af, o Jerusalem, en
gooi dit weg, en hef op die kaal heuwels 'n klaaglied aan; want die HERE
het die geslag van sy grimmigheid verwerp en verstoot.

<span id="an_7:30">7:30</span> Want die kinders van Juda het gedoen wat
verkeerd is in my oë, spreek die HERE. Hulle het hul verfoeisels gesit
in die huis waaroor my Naam uitgeroep is, om dit te verontreinig.

<span id="an_7:31">7:31</span> En hulle het die hoogtes van Tofet gebou
wat in die dal van die seun van Hinnom is, om hulle seuns en hulle
dogters met vuur te verbrand--iets wat Ek nie beveel het nie en in my
hart nie opgekom het nie.

<span id="an_7:32">7:32</span> Daarom, kyk, daar kom dae, spreek die
HERE, dat nie meer gesê sal word: Tofet en die dal van die seun van
Hinnom nie, maar Moorddal. En hulle sal in Tofet begrawe, omdat daar
geen plek sal wees nie.

<span id="an_7:33">7:33</span> En die lyke van hierdie volk sal dien as
voedsel vir die voëls van die hemel en die diere van die aarde sonder
dat iemand hulle skrikmaak.

<span id="an_7:34">7:34</span> En Ek sal uit die stede van Juda en uit
die strate van Jerusalem laat ophou die stem van vreugde en die stem van
vrolikheid, die stem van die bruidegom en die stem van die bruid; want
die land sal 'n puinhoop word.

<span id="an_8:1">8:1</span> In dié tyd, spreek die HERE, sal hulle die
bene van die konings van Juda en die bene van sy vorste en die bene van
die priesters en die bene van die profete en die bene van die inwoners
van Jerusalem uit hulle grafte uithaal,

<span id="an_8:2">8:2</span> en hulle sal dit uitsprei voor die son en
voor die maan en voor die hele leër van die hemel wat hulle liefgehad en
gedien het, en waar hulle agter aan geloop het, en wat hulle gesoek en
waarvoor hulle hul neergebuig het; dit sal nie versamel en begrawe word
nie, mis sal dit op die aarde wees.

<span id="an_8:3">8:3</span> En die dood sal bo die lewe verkies word
deur die hele oorblyfsel, die wat oor is van hierdie bose geslag in al
die plekke waarheen Ek hulle verdryf het, spreek die HERE van die
leërskare.

<span id="an_8:4">8:4</span> En jy moet vir hulle sê: So spreek die
HERE: Sal iemand val en nie weer opstaan nie? Of sal hy weggaan en nie
weer terugkom nie?

<span id="an_8:5">8:5</span> Waarom is dan hierdie volk, Jerusalem,
afkerig met 'n aanhoudende afkerigheid? Hulle hou vas aan bedrog, hulle
weier om terug te keer.

<span id="an_8:6">8:6</span> Ek het geluister en gehoor: hulle spreek
wat nie reg is nie; daar is niemand wat berou het oor sy boosheid, dat
hy sou sê: Wat het ek gedoen nie? Elkeen spring weg in sy loop soos 'n
perd wat storm in die geveg.

<span id="an_8:7">8:7</span> Selfs 'n groot sprinkaanvoël aan die hemel
ken sy bepaalde tye, en 'n tortelduif en 'n swaweltjie en 'n kraanvoël
neem die tyd van hulle koms in ag; maar my volk ken die reg van die HERE
nie.

<span id="an_8:8">8:8</span> Hoe durf julle sê: Ons is wys, en die wet
van die HERE is by ons? Waarlik, kyk, bedrieglik werk die leuenpen van
die skrywers.

<span id="an_8:9">8:9</span> Die slim mense kom in die skande, is
verslae en verstrik. Kyk, hulle het die woord van die HERE verwerp, en
watter wysheid sou hulle hê?

<span id="an_8:10">8:10</span> Daarom sal Ek hulle vroue aan ander gee,
hulle landerye aan veroweraars; want van die kleinste tot die grootste
maak hulle almal onregverdige wins; van die profeet tot die priester
pleeg hulle almal bedrog.

<span id="an_8:11">8:11</span> En hulle genees die verbreking van die
dogter van my volk op die maklikste manier deur te sê: Vrede, vrede!
--terwyl daar geen vrede is nie.

<span id="an_8:12">8:12</span> Hulle kom in die skande, omdat hulle
gruwel bedryf het, tog skaam hulle hul nie in die minste nie en weet nie
om te bloos nie. Daarom sal hulle val onder die wat val; en die tyd van
hulle besoeking sal hulle struikel, sê die HERE.

<span id="an_8:13">8:13</span> Saamskraap, wegraap sal Ek hulle, spreek
die HERE. Daar is geen druiwe aan die wingerdstok en geen vye aan die
vyeboom nie, ja, die blare verdor. So het Ek ook vir hulle dié bestel
wat dwarsoor hulle sal gaan.

<span id="an_8:14">8:14</span> Waarom bly ons sit? Kom bymekaar, en laat
ons in die versterkte stede ingaan en daar omkom; want die HERE onse God
laat ons omkom, en Hy laat ons gifwater drink, omdat ons teen die HERE
gesondig het.

<span id="an_8:15">8:15</span> Hulle wag op vrede, maar daar is niks
goeds nie; op 'n tyd van beterskap, maar kyk, daar is verskrikking.

<span id="an_8:16">8:16</span> Van Dan af word die gesnuif van sy perde
gehoor, vir die geluid van die gerunnik van sy perde bewe die hele land;
en hulle kom en eet die land op en sy volheid, die stad en die wat
daarin woon.

<span id="an_8:17">8:17</span> Want kyk, Ek stuur slange, basiliske
onder julle waarteen daar geen beswering is nie, en hulle sal julle byt,
spreek die HERE.

<span id="an_8:18">8:18</span> Ag, kon ek my maar opvrolik in kommer! My
hart is krank in my.

<span id="an_8:19">8:19</span> Daar is die hulpgeroep van die dogter van
my volk uit 'n baie ver land: Is die HERE nie in Sion nie? Of is sy
Koning nie daarin nie? Waarom het hulle My geterg met hulle gesnede
beelde, met vreemde, nietige afgode?

<span id="an_8:20">8:20</span> Die oes is verby, die somer is ten einde,
en óns is nie verlos nie!

<span id="an_8:21">8:21</span> Vanweë die verbreking van die dogter van
my volk is ek gebreek, is ek in die rou; verbaasdheid het my aangegryp.

<span id="an_8:22">8:22</span> Is daar geen balsem in Gílead nie? Of is
daar geen geneesheer nie? Want waarom het die genesing van die dogter
van my volk nie tot stand gekom nie?

<span id="an_9:1">9:1</span> Ag, was my hoof maar water en my oog 'n
fontein van trane! Dan sou ek dag en nag beween die wat verslaan is van
die dogter van my volk.

<span id="an_9:2">9:2</span> Ag, het ek in die woestyn maar 'n herberg
vir reisigers gehad! Dan sou ek my volk verlaat en van hulle af wegtrek;
want hulle is almal owerspelers, 'n hoop ontroue mense.

<span id="an_9:3">9:3</span> En hulle span hulle tong, soos hulle boog,
met leuens, en nie volgens waarheid is hulle magtig in die land nie;
want van boosheid tot boosheid gaan hulle voort, maar My ken hulle nie,
spreek die HERE.

<span id="an_9:4">9:4</span> Pas op, elkeen vir sy vriend, en vertrou op
geen broer nie; want elke broer is net 'n onderkruiper, en elke vriend
gaan om met kwaadsprekery.

<span id="an_9:5">9:5</span> En hulle bedrieg elkeen sy vriend en praat
nie die waarheid nie; hulle het hul tong geleer om leuens te praat,
hulle maak hul moeg met verdraaiery.

<span id="an_9:6">9:6</span> Jou woning is in die midde van bedrog; deur
bedrog weier hulle om My te ken, spreek die HERE.

<span id="an_9:7">9:7</span> Daarom, so sê die HERE van die leërskare:
Kyk, Ek smelt hulle en toets hulle; want hoe sou Ek anders handel vanweë
die dogter van my volk?

<span id="an_9:8">9:8</span> Hulle tong is 'n moordpyl; dit spreek
bedrog; met die mond spreek hulle van vrede met hul naaste, maar in hul
binneste beraam hulle listige planne.

<span id="an_9:9">9:9</span> Sou Ek hieroor aan hulle geen besoeking
doen nie? spreek die HERE. Of sou my siel hom nie wreek op 'n nasie soos
hierdie een nie?

<span id="an_9:10">9:10</span> Ek sal geween en geklaag aanhef oor die
berge en 'n klaaglied oor die weivelde van die woestyn; want hulle is
verwoes, sodat niemand daar deurtrek nie, en 'n mens hoor geen geluid
van vee nie; die voëls van die hemel sowel as die diere--hulle het
gevlug, weggetrek.

<span id="an_9:11">9:11</span> En Ek sal Jerusalem maak tot kliphope, 'n
lêplek van jakkalse; en die stede van Juda sal Ek 'n woesteny maak,
sonder inwoner.

<span id="an_9:12">9:12</span> Wie is die wyse man wat dit kan verstaan?
En met wie het die mond van die HERE gespreek, dat hy dit kan verkondig?
Waarom het die land te gronde gegaan, is dit verwoes soos die woestyn,
sodat niemand daar deurtrek nie?

<span id="an_9:13">9:13</span> En die HERE het gesê: Omdat hulle my wet
wat Ek hulle voorgehou het, verlaat het en na my stem nie geluister en
daarin nie gewandel het nie,

<span id="an_9:14">9:14</span> maar gewandel het agter die verhardheid
van hulle hart en agter die Baäls aan, waaraan hulle vaders hulle gewend
gemaak het,

<span id="an_9:15">9:15</span> daarom, so sê die HERE van die leërskare,
die God van Israel: Kyk, Ek gee aan hulle, aan hierdie volk, wilde-als
om te eet, en Ek laat hulle gifwater drink,

<span id="an_9:16">9:16</span> en Ek verstrooi hulle onder die nasies
wat hulle en hul vaders nie geken het nie, en stuur die swaard agter
hulle aan totdat Ek hulle verteer het.

<span id="an_9:17">9:17</span> So sê die HERE van die leërskare: Let op,
en roep die klaagvroue, dat hulle kom; en stuur na die wyse vroue, dat
hulle kom;

<span id="an_9:18">9:18</span> en laat hulle gou maak en oor ons 'n
weeklag aanhef, sodat ons oë afloop in trane en ons ooglede stroom van
water.

<span id="an_9:19">9:19</span> Want die geluid van weeklag word uit Sion
gehoor: Hoe is ons verwoes! Ons het diep in die skande gekom, omdat ons
die land moet verlaat, omdat hulle ons wonings omgegooi het.

<span id="an_9:20">9:20</span> Want hoor, o vroue, die woord van die
HERE, en laat julle oor opvang die woord van sy mond; en leer julle
dogters 'n weeklag en vir mekaar 'n klaaglied.

<span id="an_9:21">9:21</span> Want die dood het in ons vensters
opgeklim, in ons paleise ingekom om die kinders van die straat af uit te
roei, die jongmanne van die pleine af.

<span id="an_9:22">9:22</span> Sê dit: So spreek die HERE: En die lyke
van die mense sal neerval soos mis op die oop veld en soos gerwe agter
die maaier sonder dat iemand dit versamel.

<span id="an_9:23">9:23</span> So sê die HERE: Laat die wyse hom nie
beroem op sy wysheid nie, en laat die sterke hom nie beroem op sy
sterkte nie, laat die ryke hom nie beroem op sy rykdom nie;

<span id="an_9:24">9:24</span> maar laat hy wat wil roem, hom hierop
beroem dat hy verstaan en My ken, dat Ek die HERE is wat
goedertierenheid, reg en geregtigheid op die aarde doen; want in dié
dinge het Ek 'n behae, spreek die HERE.

<span id="an_9:25">9:25</span> Kyk, daar kom dae, spreek die HERE, dat
Ek besoeking sal doen oor almal wat besny is, wat nogtans onbesnede is:

<span id="an_9:26">9:26</span> oor Egipte en Juda en Edom en oor die
kinders van Ammon en Moab en oor almal wat die rand van hulle hare
wegskeer, wat in die woestyn woon; want al die heidene is onbesnede,
maar die hele huis van Israel is onbesnede van hart.

<span id="an_10:1">10:1</span> Hoor die woord wat die HERE oor julle
gespreek het, o huis van Israel!

<span id="an_10:2">10:2</span> So sê die HERE: Maak julle nie gewend aan
die weg van die heidene nie, en skrik nie vir die tekens van die hemel,
omdat die heidene daarvoor skrik nie.

<span id="an_10:3">10:3</span> Want die insettinge van die volke is
nietigheid; want 'n boom uit die bos kap hulle om, die handewerk van 'n
ambagsman met die byl.

<span id="an_10:4">10:4</span> Hulle versier dit met silwer en goud,
hulle maak dit vas met spykers en hamers, dat dit nie waggel nie.

<span id="an_10:5">10:5</span> Soos 'n voëlverskrikker in 'n
komkommertuin is hulle: hulle kan nie praat nie; ja, hulle moet gedra
word, want hulle kan nie loop nie. Wees nie bevrees vir hulle nie, want
hulle kan geen kwaad doen nie, maar daar is ook geen goeddoen by hulle
nie.

<span id="an_10:6">10:6</span> Geeneen is soos U nie, o HERE! U is
groot, en u Naam is groot in krag.

<span id="an_10:7">10:7</span> Wie sou U nie vrees nie, o Koning van die
nasies? Want U kom dit toe; want onder al die wyse manne van die nasies
en in hulle hele koninkryk is geeneen soos U nie.

<span id="an_10:8">10:8</span> Maar almal saam word hulle dom en dwaas,
die tugtiging van die nietige afgode--dit is hout.

<span id="an_10:9">10:9</span> Silwer wat plat geslaan is, word uit
Tarsis gebring en goud uit Ufas, die werk van die ambagsman en van die
hande van die goudsmid; pers en purperrooi is hulle klere; 'n werk van
kunstenaars is hulle almal.

<span id="an_10:10">10:10</span> Maar die HERE is waarlik God, Hy is die
lewende God en 'n ewige Koning; vir sy toorn beef die aarde, en die
nasies kan sy grimmigheid nie verdra nie--

<span id="an_10:11">10:11</span> so moet julle vir hulle sê: Die gode
wat die hemel en die aarde nie gemaak het nie, sal vergaan van die aarde
af en onder hierdie hemel uit--

<span id="an_10:12">10:12</span> Hy wat die aarde gemaak het deur sy
krag, wat die wêreld gegrond het deur sy wysheid en die hemel uitgespan
het deur sy verstand.

<span id="an_10:13">10:13</span> As Hy sy stem laat hoor, is daar 'n
geruis van waters in die hemel; en Hy laat dampe opgaan van die einde
van die aarde; Hy maak bliksems vir die reën en laat wind uitgaan uit sy
voorraadskure.

<span id="an_10:14">10:14</span> Elke mens word dom, sonder kennis; elke
goudsmid staan beskaamd deur die gesnede beeld; want sy gegote beeld is
'n leuen, en daar is geen gees in hulle nie.

<span id="an_10:15">10:15</span> Nietige afgode is hulle, werk vir
spotterny; in die tyd van hulle besoeking gaan hulle tot niet.

<span id="an_10:16">10:16</span> Jakob se deel is nie soos hulle nie;
want Hy is die Formeerder van alles, en Israel is die stam van sy
erfenis; HERE van die leërskare is sy Naam.

<span id="an_10:17">10:17</span> Tel jou pak goed van die grond af op,
jy wat in die beleëring vertoef.

<span id="an_10:18">10:18</span> Want so sê die HERE: Kyk, Ek slinger
die inwoners van die land hierdie keer weg, en Ek doen hulle benoudheid
aan, dat hulle kan vind.

<span id="an_10:19">10:19</span> Wee my vanweë my verbreking! Smartlik
is my wond! Ja, ék het gesê: Waarlik, dit is 'n lyding, en ek sal dit
moet dra.

<span id="an_10:20">10:20</span> My tent is verwoes, en al my lyne is
afgeruk; my kinders het van my af weggegaan, en hulle is daar nie; daar
is niemand meer wat my tent uitspan en my tentdoeke opsit nie.

<span id="an_10:21">10:21</span> Want die herders het dom geword en die
HERE nie gesoek nie; daarom was hulle nie voorspoedig nie, en hulle hele
kudde is verstrooi.

<span id="an_10:22">10:22</span> Hoor! 'n Gerug. Daar kom dit, en wel 'n
groot geraas uit die Noordland, om die stede van Juda 'n woesteny te
maak, 'n lêplek van jakkalse.

<span id="an_10:23">10:23</span> Ek weet, o HERE, dat aan die mens sy
weg nie toebehoort nie; nie aan 'n man om te loop en sy voetstappe te
rig nie.

<span id="an_10:24">10:24</span> Tugtig my, HERE, maar met mate; nie in
u toorn, dat U my nie te klein maak nie.

<span id="an_10:25">10:25</span> Stort u grimmigheid uit oor die nasies
wat U nie ken nie, en oor die geslagte wat u Naam nie aanroep nie; want
hulle het Jakob opgeëet, ja, hulle het hom opgeëet en hom verteer en sy
woning verwoes.

<span id="an_11:1">11:1</span> Die woord wat van die HERE tot Jeremia
gekom het:

<span id="an_11:2">11:2</span> Hoor julle die woorde van hierdie
verbond, en spreek met die manne van Juda en met die inwoners van
Jerusalem

<span id="an_11:3">11:3</span> en sê vir hulle: So spreek die HERE, die
God van Israel: Vervloek is die man wat nie luister na die woorde van
hierdie verbond

<span id="an_11:4">11:4</span> wat Ek julle vaders beveel het op die dag
toe Ek hulle uit Egipteland, uit die yster-smeltoond, uitgelei het met
die woorde: Luister na my stem en doen die woorde net soos Ek julle
beveel; dan sal julle vir My 'n volk wees, en Ek sal vir julle 'n God
wees--

<span id="an_11:5">11:5</span> om te bevestig die eed wat Ek vir julle
vaders gesweer het om aan hulle te gee 'n land wat oorloop van melk en
heuning soos dit vandag is. Toe het ek geantwoord en gesê: Amen, o HERE!

<span id="an_11:6">11:6</span> En die HERE het vir my gesê: Roep al
hierdie woorde uit in die stede van Juda en op die strate van Jerusalem:
Hoor die woorde van hierdie verbond en doen dit.

<span id="an_11:7">11:7</span> Want Ek het julle vaders nadruklik
gewaarsku op die dag toe Ek hulle uit Egipteland laat optrek het tot
vandag toe, vroeg en laat, en gesê: Luister na my stem!

<span id="an_11:8">11:8</span> Nogtans het hulle nie geluister en geen
gehoor gegee nie, maar hulle het gewandel elkeen in die verharding van
sy bose hart. Daarom het Ek oor hulle gebring al die woorde van hierdie
verbond wat Ek beveel het om te doen, maar wat hulle nie gedoen het nie.

<span id="an_11:9">11:9</span> Verder het die HERE vir my gesê: Daar is
'n sameswering ontdek onder die manne van Juda en onder die inwoners van
Jerusalem:

<span id="an_11:10">11:10</span> hulle het teruggekeer na die
ongeregtighede van hulle voorvaders wat geweier het om na my woorde te
luister, en agter ander gode aan geloop om dié te dien. Die huis van
Israel en die huis van Juda het my verbond verbreek wat Ek met hulle
vaders gesluit het.

<span id="an_11:11">11:11</span> Daarom, so sê die HERE: Kyk, Ek bring
'n onheil oor hulle, waaruit hulle nie sal kan uitkom nie; dan sal hulle
na My roep, maar Ek sal na hulle nie luister nie.

<span id="an_11:12">11:12</span> Dan sal die stede van Juda en die
inwoners van Jerusalem gaan en roep na die gode vir wie hulle rook laat
opgaan het; maar dié sal hulle geensins verlos in die tyd van hulle
onheil nie.

<span id="an_11:13">11:13</span> Want volgens die getal van jou stede is
jou gode, o Juda! En volgens die getal van die strate in Jerusalem het
julle altare opgerig vir die skandegod, altare om vir Baäl rook te laat
opgaan.

<span id="an_11:14">11:14</span> En jy, bid nie vir hierdie volk nie en
hef vir hulle geen smeking of gebed op nie, want Ek hoor nie in die tyd
as hulle My aanroep vanweë hulle onheil nie.

<span id="an_11:15">11:15</span> Wat het my beminde in my huis te doen,
dat sy daar haar listige plan uitvoer? Sal baie dinge en heilige vleis
jou onheil van jou af wegneem? Dan kan jy jubel.

<span id="an_11:16">11:16</span> Die HERE het jou die naam gegee: groen
olyfboom, skoon deur mooi gevormde vrugte; maar by die geluid van 'n
groot gedruis het Hy 'n vuur daarteen aangesteek, en sy takke het
gebreek.

<span id="an_11:17">11:17</span> Want die HERE van die leërskare wat jou
geplant het, het onheil teen jou gespreek weens die boosheid van die
huis van Israel en die huis van Juda, wat hulle graag gedoen het, om My
te terg deur rook te laat opgaan vir Baäl.

<span id="an_11:18">11:18</span> En die HERE het my dit te kenne gegee,
sodat ek dit weet. Toe het U my hulle handelinge laat sien.

<span id="an_11:19">11:19</span> Maar ek was soos 'n mak lam wat hulle
lei om te slag; en ek het nie geweet dat hulle planne teen my beraam het
nie: Laat ons die boom met sy vrugte verwoes, en laat ons hom uitroei
uit die land van die lewendes, sodat aan sy naam nie meer gedink word
nie!

<span id="an_11:20">11:20</span> Maar, o HERE van die leërskare,
regverdige Regter, wat niere en hart toets, laat my u wraak op hulle
sien, want aan U het ek my regsaak toevertrou.

<span id="an_11:21">11:21</span> Daarom, so spreek die HERE aangaande
die manne van Anatot wat jou lewe soek en sê: Jy mag nie profeteer in
die Naam van die HERE nie, anders sal jy sterwe deur ons hand--

<span id="an_11:22">11:22</span> daarom, so spreek die HERE van die
leërskare: Kyk, Ek doen besoeking oor hulle; die jongmanne sal sterwe
deur die swaard, hulle seuns en hulle dogters sal sterwe deur
hongersnood,

<span id="an_11:23">11:23</span> en hulle sal geen oorblyfsel hê nie;
want Ek sal onheil bring oor die manne van Anatot in die jaar van hulle
besoeking.

<span id="an_12:1">12:1</span> Regverdig is U, o HERE, as ek met U sou
twis. Tog wil ek oor regsake met U spreek: Waarom is die weg van die
goddelose voorspoedig? Waarom lewe hulle rustig, almal wat ontrou
bedrywe?

<span id="an_12:2">12:2</span> U het hulle geplant, ook het hulle wortel
geskiet; hulle groei, ook dra hulle vrugte. U is naby in hulle mond,
maar ver van hulle niere.

<span id="an_12:3">12:3</span> Maar U, o HERE, ken my; U sien my en
toets my hart by U. Ruk hulle weg soos slagskape, en heilig hulle vir
die dag van slagting.

<span id="an_12:4">12:4</span> Hoe lank sal die land treur en die plante
van die hele veld verdor? Vanweë die boosheid van die wat daarin woon,
vergaan diere en voëls; omdat hulle sê: Hy sal ons einde nie sien nie!

<span id="an_12:5">12:5</span> As jy met voetgangers loop, maak hulle
jou moeg: hoe sal jy dan wedywer met die perde? En in 'n land van vrede
voel jy jou veilig: hoe sal jy dan maak in die pronkbosse van die
Jordaan?

<span id="an_12:6">12:6</span> Want ook jou broers en die huis van jou
vader, ook hulle het troueloos teen jou gehandel; ook hulle roep jou
hardop agterna. Glo hulle nie as hulle vriendelik met jou spreek nie.

<span id="an_12:7">12:7</span> Ek het my huis verlaat, Ek het my erfenis
verwerp, Ek het die beminde van my siel in die hand van haar vyande
gegee.

<span id="an_12:8">12:8</span> My erfenis het vir My geword soos 'n leeu
in die bos; dit het sy stem teen My verhef; daarom het Ek dit gehaat.

<span id="an_12:9">12:9</span> Is my erfenis dan vir My 'n bont
roofvoël? Is daar roofvoëls rondom teen hom? Kom, maak al die wilde
diere van die veld bymekaar, laat hulle kom om te eet.

<span id="an_12:10">12:10</span> Baie herders het my wingerd verniel,
hulle het my stuk land vertrap, hulle het my begeerlike stuk land 'n
woeste wildernis gemaak,

<span id="an_12:11">12:11</span> hulle het dit 'n wildernis gemaak; dit
treur voor My, verwoes; die hele land is verwoes, omdat daar niemand is
wat dit ter harte neem nie.

<span id="an_12:12">12:12</span> Op al die kaal heuwels in die woestyn
het verwoesters gekom, want die swaard van die HERE verteer van die een
end van die land tot die ander end van die land; daar is geen vrede vir
enige vlees nie.

<span id="an_12:13">12:13</span> Hulle het koring gesaai, maar dorings
gemaai; hulle het hul uitgeput sonder om baat te vind. Staan dan
beskaamd oor julle inkomste, vanweë die toorngloed van die HERE.

<span id="an_12:14">12:14</span> So sê die HERE: Aangaande al my
goddelose bure wat die erfenis aantas wat Ek my volk Israel laat erf
het--kyk, Ek ruk hulle uit hul land uit, en die huis van Juda sal Ek uit
hulle midde wegruk.

<span id="an_12:15">12:15</span> Maar nadat Ek hulle uitgeruk het, sal
Ek My weer oor hulle ontferm; en Ek sal hulle terugbring, elkeen na sy
erfenis en elkeen na sy land.

<span id="an_12:16">12:16</span> En as hulle ywerig die weë van my volk
leer om te sweer by my Naam: So waar as die HERE leef, soos hulle my
volk geleer het om te sweer by Baäl--dan sal hulle onder my volk gebou
word.

<span id="an_12:17">12:17</span> Maar as hulle nie luister nie, dan sal
Ek dié nasie heeltemal uitruk en tot niet maak, spreek die HERE.

<span id="an_13:1">13:1</span> So het die HERE vir my gesê: Gaan koop
vir jou 'n linnegord en bind dit om jou heupe; maar laat dit nie in die
water kom nie.

<span id="an_13:2">13:2</span> En ek het die gord gekoop volgens die
woord van die HERE en dit om my heupe gebind.

<span id="an_13:3">13:3</span> Toe het die woord van die HERE vir die
tweede keer tot my gekom en gesê:

<span id="an_13:4">13:4</span> Neem die gord wat jy gekoop het, wat om
jou heupe is, en maak klaar, gaan na die Eufraat en steek dit daar weg
in 'n klipskeur.

<span id="an_13:5">13:5</span> Daarop het ek gegaan en dit weggesteek by
die Eufraat, soos die HERE my beveel het.

<span id="an_13:6">13:6</span> En ná verloop van baie dae het die HERE
vir my gesê: Maak klaar, gaan na die Eufraat en haal die gord
daarvandaan wat Ek jou beveel het om daar weg te steek.

<span id="an_13:7">13:7</span> Daarop het ek na die Eufraat gegaan en
gegrawe en die gord geneem van die plek af waar ek dit weggesteek het;
en kyk, die gord het bederf, dit was waardeloos.

<span id="an_13:8">13:8</span> Toe het die woord van die HERE tot my
gekom en gesê:

<span id="an_13:9">13:9</span> So spreek die HERE: So sal Ek laat
bederwe die hoogmoed van Juda en dié van Jerusalem, wat so groot is.

<span id="an_13:10">13:10</span> Hierdie goddelose volk wat weier om na
my woorde te luister, wat wandel in die verharding van hulle hart en
agter ander gode aan loop om hulle te dien en hul daarvoor neer te
buig--hulle moet word soos hierdie gord wat waardeloos is.

<span id="an_13:11">13:11</span> Want soos die gord kleef aan die heupe
van 'n man, so het Ek die hele huis van Israel en die hele huis van Juda
aan My laat klewe, spreek die HERE, om vir My te wees 'n volk en 'n roem
en 'n lof en 'n sieraad; maar hulle het nie geluister nie.

<span id="an_13:12">13:12</span> Sê verder aan hulle hierdie woord: So
spreek die HERE, die God van Israel: Elke kan word vol wyn gemaak. Dan
sal hulle vir jou sê: Weet ons dit dan nie dat elke kan vol wyn gemaak
word nie?

<span id="an_13:13">13:13</span> Maar jy moet vir hulle sê: So spreek
die HERE: Kyk, Ek vul met dronkenskap al die inwoners van hierdie land,
selfs die konings wat op die troon van Dawid sit, en die priesters en
die profete en al die inwoners van Jerusalem.

<span id="an_13:14">13:14</span> En Ek sal hulle verbrysel, die een teen
die ander, die vaders en die kinders almal saam, spreek die HERE. Ek sal
nie spaar of verskoon of My ontferm nie, dat Ek hulle nie sou verdelg
nie.

<span id="an_13:15">13:15</span> Luister en merk op; verhef julle nie,
want die HERE het gespreek!

<span id="an_13:16">13:16</span> Gee eer aan die HERE julle God voordat
Hy dit donker laat word en voordat julle voete stamp teen die berge in
die skemering; terwyl julle wag op lig, maar Hy dit doodskaduwee maak,
in donkerheid verander.

<span id="an_13:17">13:17</span> Maar as julle daar nie na luister nie,
sal my siel in skuilplekke ween vanweë die hoogmoed; en my oog sal
bitterlik huil en afloop in trane, omdat die kudde van die HERE as
gevangenes weggevoer is.

<span id="an_13:18">13:18</span> Sê aan die koning en aan die
gebiedster: Gaan baie laag sit, want julle hoofsieraad, julle sierlike
kroon, het geval.

<span id="an_13:19">13:19</span> Die stede van die Suidland is
toegesluit, en niemand maak oop nie; Juda is in ballingskap weggevoer
gans en al, weggevoer volkome!

<span id="an_13:20">13:20</span> Hef jou oë op, en aanskou die wat uit
die noorde kom. Waar is die kudde wat aan jou gegee is, jou pragtige
trop kleinvee?

<span id="an_13:21">13:21</span> Wat sal jy sê wanneer Hy as hoof oor
jou aanstel diegene wat jy self geleer het om jou vertroude vriende te
wees? Sal weë jou nie aangryp soos van 'n barende vrou nie?

<span id="an_13:22">13:22</span> As jy dan in jou hart sê: Waarom het
hierdie dinge my oorgekom? Weens die grootheid van jou ongeregtigheid is
jou slippe opgetel, het jou hakskene gely onder geweld.

<span id="an_13:23">13:23</span> Kan 'n Kusiet sy vel verander of 'n
luiperd sy vlekke? Dan sal julle ook in staat wees om goed te doen,
julle wat gewend is om kwaad te doen.

<span id="an_13:24">13:24</span> Daarom sal Ek hulle verstrooi soos 'n
stoppel wat verbyvlieg voor die wind van die woestyn.

<span id="an_13:25">13:25</span> Dit is jou lot, die deel wat Ek jou
toegemeet het, spreek die HERE, omdat jy My vergeet en op leuens vertrou
het.

<span id="an_13:26">13:26</span> So het Ek dan ook jou slippe opgetel
oor jou aangesig, sodat jou skande gesien word.

<span id="an_13:27">13:27</span> Jou owerspel en jou gerunnik, jou
skandelike hoerery--op die heuwels in die veld het Ek jou verfoeisels
gesien. Wee jou, Jerusalem! Hoe lank sal dit nog duur voordat jy rein
word?

<span id="an_14:1">14:1</span> Die woord van die HERE wat tot Jeremia
gekom het weens die groot droogte.

<span id="an_14:2">14:2</span> Juda treur en sy poorte verval; hulle sit
in rou op die grond, en die geskreeu van Jerusalem gaan op.

<span id="an_14:3">14:3</span> En die vernames onder hulle stuur hulle
ondergeskiktes na die water; hulle kom by die bakke, hulle kry geen
water nie; leeg kom hulle kanne terug; hulle het beskaamd gestaan en in
die skande gekom en bedek hulle hoof.

<span id="an_14:4">14:4</span> Weens die land wat verslae is, omdat daar
geen reën op die aarde is nie, kom die landbouers in die skande, hulle
bedek hulle hoof.

<span id="an_14:5">14:5</span> Want selfs die wildsbok in die veld lam
en gooi haar lam weg, omdat daar geen jong gras is nie.

<span id="an_14:6">14:6</span> En wilde-esels staan op die kaal heuwels,
hulle snuif die wind op soos die jakkalse; hulle oë versmag, omdat daar
geen gras is nie.

<span id="an_14:7">14:7</span> Hoewel ons ongeregtighede teen ons
getuig, o HERE, doen dit om u Naam ontwil; want ons afkerighede is baie,
ons het teen U gesondig.

<span id="an_14:8">14:8</span> o Verwagting van Israel, sy Verlosser in
tyd van benoudheid! Waarom sou U wees soos 'n vreemdeling in die land en
soos 'n reisiger wat uitdraai om te vernag?

<span id="an_14:9">14:9</span> Waarom sou U wees soos 'n man wat verslae
is, soos 'n held wat nie kan verlos nie? U is tog in ons midde, o HERE,
en u Naam is oor ons uitgeroep. Verlaat ons nie!

<span id="an_14:10">14:10</span> So sê die HERE van hierdie volk: Só het
hulle daarvan gehou om te swerwe, hulle het hul voete nie teruggehou
nie; daarom het die HERE geen behae in hulle nie. Nou sal Hy aan hulle
ongeregtigheid dink en hulle sondes besoek.

<span id="an_14:11">14:11</span> Verder het die HERE vir my gesê: Bid
nie vir hierdie volk ten goede nie.

<span id="an_14:12">14:12</span> As hulle vas, luister Ek nie na hulle
gesmeek nie; en as hulle brandoffer en spysoffer bring, het Ek in hulle
geen behae nie; maar deur die swaard en die hongersnood en die pes maak
Ek hulle tot niet.

<span id="an_14:13">14:13</span> Toe sê ek: Ag, Here HERE, kyk, die
profete sê vir hulle: Julle sal geen swaard sien en geen hongersnood hê
nie; maar Ek sal julle 'n duursame vrede gee in hierdie plek.

<span id="an_14:14">14:14</span> En die HERE het vir my gesê: Die
profete profeteer vals in my Naam; Ek het hulle nie gestuur en hulle
geen bevel gegee en met hulle nie gespreek nie; hulle profeteer vir
julle 'n leuengesig en nietige waarsêery en bedrieëry van hulle hart.

<span id="an_14:15">14:15</span> Daarom, so spreek die HERE: Aangaande
die profete wat profeteer in my Naam sonder dat Ek hulle gestuur het, en
wat sê: Daar sal geen swaard of hongersnood in hierdie land wees
nie--dié profete sal deur die swaard en die hongersnood omkom.

<span id="an_14:16">14:16</span> En die volk vir wie hulle profeteer,
sal in die strate van Jerusalem weggegooi lê vanweë die hongersnood en
die swaard sonder dat iemand hulle begrawe; hulle, hulle vrouens en
hulle seuns en hulle dogters. So sal Ek dan hulle boosheid oor hulle
uitstort.

<span id="an_14:17">14:17</span> Sê aan hulle dan hierdie woord: Laat my
oë afloop in trane nag en dag en nie ophou nie; want die jonkvrou, die
dogter van my volk, is gebreek met 'n groot verbreking, met 'n baie
smartlike wond.

<span id="an_14:18">14:18</span> As ek uitgaan in die veld, lê daar die
wat verslaan is deur die swaard; en as ek kom in die stad, is daar die
kwale van die hongersnood. Ja, selfs profeet en priester trek rond in
die land sonder om iets te weet.

<span id="an_14:19">14:19</span> Het U Juda dan heeltemal verwerp? Of
het u siel 'n afsku van Sion? Waarom het U ons geslaan, sodat daar geen
genesing vir ons is nie? Hulle wag op vrede, maar daar is niks goeds
nie; en op 'n tyd van beterskap, maar daar is verskrikking.

<span id="an_14:20">14:20</span> HERE, ons ken ons goddeloosheid, die
ongeregtigheid van ons vaders, want ons het teen U gesondig.

<span id="an_14:21">14:21</span> Verwerp ons nie ter wille van u Naam;
onteer die troon van u heerlikheid nie; hou tog in gedagtenis, verbreek
nie u verbond met ons nie.

<span id="an_14:22">14:22</span> Is daar onder die nietige afgode van
die nasies wat reën kan maak? Of kan die hemel reënbuie gee? Is U dit
nie, o HERE onse God? En ons wag op U, want U doen al hierdie dinge.

<span id="an_15:1">15:1</span> Maar die HERE het vir my gesê: Al staan
Moses en Samuel voor my aangesig, my siel wil niks van hierdie volk weet
nie; dryf hulle van my aangesig af weg, en laat hulle heengaan.

<span id="an_15:2">15:2</span> En as hulle jou vra: Waar moet ons
heengaan? sê dan vir hulle: So spreek die HERE: Wie vir die pes bestem
is, na die pes; en wie vir die swaard, na die swaard; en wie vir die
hongersnood, na die hongersnood; en wie vir die gevangenskap, na die
gevangenskap.

<span id="an_15:3">15:3</span> En Ek sal oor hulle vier soorte
besoekinge doen, spreek die HERE: die swaard om dood te maak en die
honde om weg te sleep en die voëls van die hemel en die wilde diere van
die aarde om op te eet en te vernietig.

<span id="an_15:4">15:4</span> En Ek sal hulle 'n skrikbeeld maak vir al
die koninkryke van die aarde vanweë Manasse, die seun van Hiskía, die
koning van Juda, oor wat hy in Jerusalem gedoen het.

<span id="an_15:5">15:5</span> Want wie sal jou bejammer, o Jerusalem?
Of wie sal met jou medelyde hê? Of wie sal uitdraai om na jou welstand
te vra?

<span id="an_15:6">15:6</span> Jy het My verwerp, spreek die HERE, jy
het ál agteruitgegaan; daarom strek Ek my hand teen jou uit en verwoes
jou; Ek is moeg om berou te hê.

<span id="an_15:7">15:7</span> En Ek wan hulle uit met 'n gaffel by die
ingange van die land. Ek maak my volk kinderloos, maak hulle tot niet;
hulle kom van hulle weë nie terug nie.

<span id="an_15:8">15:8</span> Hulle weduwees het vir My meer geword as
die sand van die see; Ek bring vir hulle oor die moeder van die jong
manskappe 'n verwoester op die middag; Ek laat skielik op haar val angs
en verskrikkinge.

<span id="an_15:9">15:9</span> Sy wat sewe gebaar het, het weggekwyn; sy
het magteloos neergesink; haar son het ondergegaan terwyl dit nog dag
was; sy staan beskaamd en het rooi van skaamte geword. En hulle
oorblyfsel gee Ek aan die swaard oor, voor hulle vyande, spreek die
HERE.

<span id="an_15:10">15:10</span> Wee my, my moeder, dat u my gebaar
het--'n man van twis en'n man van stryd vir die hele land! Ek het nie
uitgeleen nie, en hulle het nie aan my geleen nie; almal vloek my.

<span id="an_15:11">15:11</span> Die HERE het gesê: Waarlik, Ek bevry
jou ten goede; waarlik, Ek maak dat die vyand jou ootmoedig smeek in tyd
van onheil en in tyd van benoudheid.

<span id="an_15:12">15:12</span> Kan 'n mens yster breek, yster uit die
noorde, en koper?

<span id="an_15:13">15:13</span> Jou rykdom en jou skatte sal Ek as buit
gee, sonder betaling; en dit weens al jou sondes en in jou hele
grondgebied.

<span id="an_15:14">15:14</span> En Ek sal jou jou vyande laat dien in
'n land wat jy nie ken nie; want 'n vuur is aangesteek in my toorn, oor
julle sal dit brand.

<span id="an_15:15">15:15</span> o HERE, U weet dit; dink aan my en
besoek my, en wreek my op my vervolgers. Neem my in u lankmoedigheid nie
weg nie. Weet dat ek smaad dra om U ontwil.

<span id="an_15:16">15:16</span> Toe u woorde gevind is, het ek hulle
opgeëet, en u woord was vir my vreugde en vrolikheid vir my hart; want u
Naam is oor my uitgeroep, HERE, God van die leërskare!

<span id="an_15:17">15:17</span> Ek het nie gesit in 'n vergadering van
spotters of was nie uitgelate nie; vanweë u hand het ek alleen gesit,
want U het my met grimmigheid vervul.

<span id="an_15:18">15:18</span> Waarom is my smart ewigdurend en my
wond ongeneeslik? Dit weier om gesond te word. Sou U vir my waarlik wees
soos 'n bedrieglike stroom, waters wat nie standhoudend is nie?

<span id="an_15:19">15:19</span> Daarom, so sê die HERE: As jy
terugkeer, sal Ek jou laat terugkeer, sal jy voor my aangesig staan; en
as jy voortbring wat edel is, en niks onedels nie, sal jy soos my mond
wees. Laat húlle na jou terugkeer, maar jy moet nie na hulle terugkeer
nie.

<span id="an_15:20">15:20</span> En Ek sal jou 'n onneembare kopermuur
vir hierdie volk maak; en hulle sal teen jou veg, maar jou nie oorweldig
nie; want Ek is met jou om jou te verlos en om jou te red, spreek die
HERE.

<span id="an_15:21">15:21</span> En Ek sal jou red uit die hand van die
goddelose mense en jou verlos uit die vuis van die tiranne.

<span id="an_16:1">16:1</span> En die woord van die HERE het tot my
gekom en gesê:

<span id="an_16:2">16:2</span> Jy mag vir jou geen vrou neem nie, en jy
mag geen seuns of dogters hê in hierdie plek nie.

<span id="an_16:3">16:3</span> Want so sê die HERE van die seuns en die
dogters wat in hierdie plek gebore word, en van hulle moeders wat hulle
baar, en van hulle vaders wat hulle verwek in hierdie land:

<span id="an_16:4">16:4</span> Aan dodelike siektes sal hulle sterwe,
hulle sal nie beklaag of begrawe word nie, hulle sal mis op die aarde
wees; en hulle sal deur die swaard en die hongersnood verteer word, en
hulle lyke sal dien as voedsel vir die voëls van die hemel en die wilde
diere van die aarde.

<span id="an_16:5">16:5</span> Want so sê die HERE: Kom nie in die
klaaghuis en gaan nie om te rouklaag nie, en betuig geen deelneming met
hulle nie; want Ek het my vrede van hierdie volk weggeneem, spreek die
HERE, die goedertierenheid en die barmhartigheid.

<span id="an_16:6">16:6</span> Groot sowel as klein sal sterwe in
hierdie land; hulle sal nie begrawe word nie, en niemand sal hulle
beklaag en homself stukkend kerwe of vir hom 'n kaal plek skeer om hulle
ontwil nie.

<span id="an_16:7">16:7</span> Ook sal niemand vir hulle treurbrood
breek om iemand te troos oor 'n dooie, of aan hulle die troosbeker gee
om te drink oor iemand se vader of oor iemand se moeder nie.

<span id="an_16:8">16:8</span> Kom ook nie in 'n huis van maaltye om met
hulle saam aan te sit nie, om te eet en te drink nie.

<span id="an_16:9">16:9</span> Want so sê die HERE van die leërskare,
die God van Israel: Kyk, Ek laat uit hierdie plek ophou voor julle oë en
in julle dae die stem van vreugde en die stem van vrolikheid, die stem
van die bruidegom en die stem van die bruid.

<span id="an_16:10">16:10</span> En as jy al hierdie woorde aan hierdie
volk bekend maak en hulle jou vra: Waarom het die HERE al hierdie groot
onheile oor ons gespreek? En wat is ons ongeregtigheid en ons sonde wat
ons teen die HERE onse God begaan het? --

<span id="an_16:11">16:11</span> dan moet jy vir hulle sê: Omdat julle
vaders My verlaat het, spreek die HERE, en agter ander gode aan geloop
en hulle gedien en hul daarvoor neergebuig het, maar My verlaat het en
my wet nie gehou het nie,

<span id="an_16:12">16:12</span> en julle nog erger gehandel het as
julle vaders; want kyk, julle wandel elkeen na die verhardheid van sy
bose hart, om na My nie te luister nie.

<span id="an_16:13">16:13</span> Daarom sal Ek julle wegslinger uit
hierdie land na 'n land wat julle nie geken het, julle en julle vaders
nie; en daar sal julle ander gode dien dag en nag, omdat Ek julle geen
genade sal bewys nie.

<span id="an_16:14">16:14</span> Daarom, kyk, daar kom dae, spreek die
HERE, dat daar nie meer gesê sal word: So waar as die HERE leef, wat die
kinders van Israel uit Egipteland laat optrek het nie;

<span id="an_16:15">16:15</span> maar: So waar as die HERE leef, wat die
kinders van Israel laat optrek het uit die Noordland en uit al die lande
waarheen Hy hulle verdryf het. Ja, Ek sal hulle terugbring in hulle land
wat Ek aan hulle vaders gegee het.

<span id="an_16:16">16:16</span> Kyk, Ek stuur baie vissers, spreek die
HERE, wat hulle sal vang, en daarna sal Ek baie jagters stuur wat hulle
sal opjaag, van elke berg en van elke heuwel en uit die klipskeure.

<span id="an_16:17">16:17</span> Want my oë is op al hulle weë, dit is
nie voor my aangesig bedek nie, en hulle ongeregtigheid is nie voor my
oë verborge nie.

<span id="an_16:18">16:18</span> Daarom sal Ek eers hulle ongeregtigheid
en hulle sonde dubbel vergelde, omdat hulle my land ontheilig het met
die lyke van hulle verfoeisels en my erfenis gevul het met hulle
gruwels.

<span id="an_16:19">16:19</span> o HERE, my sterkte en my beskutting en
my toevlug in die dag van benoudheid, tot U sal volke van die eindes van
die aarde af kom en sê: Net leuens het ons vaders geërwe, nietige
afgode, en daaronder was niks wat voordeel kon bring nie.

<span id="an_16:20">16:20</span> Sal 'n mens vir hom gode maak wat tog
geen gode is nie?

<span id="an_16:21">16:21</span> Daarom, kyk, Ek laat hulle hierdie keer
voel, voel my hand en my mag; en hulle sal weet dat my Naam HERE is.

<span id="an_17:1">17:1</span> Die sonde van Juda is geskrywe met 'n
ystergriffel, met 'n diamantpunt; dit is gegrif op die tafel van hulle
hart en op die horings van julle altare--

<span id="an_17:2">17:2</span> telkens as hulle kinders aan hulle altare
dink en aan hulle heilige boomstamme by die groen bome, op die hoë
heuwels.

<span id="an_17:3">17:3</span> My berg in die veld, jou rykdom, al jou
skatte sal Ek as buit gee saam met jou hoogtes, weens die sonde in jou
hele grondgebied.

<span id="an_17:4">17:4</span> En jy sal uitval--en dit deur
jouself--uit jou erfenis wat Ek jou gegee het, en Ek sal jou jou vyande
laat dien in 'n land wat jy nie ken nie; want julle het 'n vuur
aangesteek in my toorn, tot in ewigheid sal dit brand.

<span id="an_17:5">17:5</span> So sê die HERE: Vervloek is die man wat
op die mens vertrou en vlees sy arm maak, terwyl sy hart van die HERE
afwyk.

<span id="an_17:6">17:6</span> En hy sal wees soos 'n kaal bos in die
wildernis, en hy sal nie sien as die goeie kom nie, maar dor plekke in
die woestyn bewoon, 'n brakkerige en onbewoonde land.

<span id="an_17:7">17:7</span> Geseënd is die man wat op die HERE
vertrou, en wie se vertroue die HERE is.

<span id="an_17:8">17:8</span> Want hy sal wees soos 'n boom wat by die
water geplant is en sy wortels uitskiet by die stroom en nie vrees as
daar hitte kom nie, maar sy blad bly groen; en in 'n jaar van droogte is
hy nie besorg nie en hou nie op om vrugte te dra nie.

<span id="an_17:9">17:9</span> Bedrieglik is die hart bo alle dinge, ja,
verdorwe is dit; wie kan dit ken?

<span id="an_17:10">17:10</span> Ek, die HERE, deursoek die hart, toets
die niere, om aan elkeen te gee na sy weë, volgens die vrug van sy
handelinge.

<span id="an_17:11">17:11</span> 'n Voël wat eiers uitbroei sonder dat
hy dit gelê het, is hy wat rykdom verwerf maar nie eerlik nie; in die
helfte van sy dae moet hy dit laat agterbly, en in sy einde sal hy 'n
dwaas wees.

<span id="an_17:12">17:12</span> 'n Troon van heerlikheid, verhewe van
die begin af, is die plek van ons heiligdom.

<span id="an_17:13">17:13</span> o HERE, Verwagting van Israel! almal
wat U verlaat, sal beskaamd staan; wie van My afwyk, sal op die aarde
geskryf word; want hulle het die HERE, die fontein van lewende water,
verlaat.

<span id="an_17:14">17:14</span> Maak my gesond, HERE, dan sal ek gesond
word; verlos my, dan sal ek verlos word; want U is my lof.

<span id="an_17:15">17:15</span> Daar sê hulle vir my: Waar is die woord
van die HERE? Laat dit tog kom!

<span id="an_17:16">17:16</span> Wat my aangaan, ek het my nie onttrek
om U as herder te volg nie, en die ongelukkige dag het ek nie begeer
nie. U weet dit. Wat uit my lippe uitgegaan het, was voor u aangesig.

<span id="an_17:17">17:17</span> Wees my nie tot 'n verskrikking nie; U
is my toevlug in die dag van onheil.

<span id="an_17:18">17:18</span> Laat my vervolgers beskaamd staan, maar
laat my nie beskaamd staan nie; laat hulle verskrik wees, maar laat my
nie verskrik wees nie. Bring oor hulle die dag van onheil, en verbreek
hulle met 'n dubbele verbreking.

<span id="an_17:19">17:19</span> So het die HERE vir my gesê: Gaan staan
in die poort van die kinders van die volk, waardeur die konings van Juda
ingaan en waardeur hulle uitgaan, ja, al die poorte van Jerusalem;

<span id="an_17:20">17:20</span> en sê vir hulle: Hoor die woord van die
HERE, konings van Juda en die hele Juda en al die inwoners van Jerusalem
wat deur hierdie poorte ingaan:

<span id="an_17:21">17:21</span> So spreek die HERE: Neem julle in ag om
julle siele ontwil, dat julle geen las dra op die sabbatdag en dit
inbring deur die poorte van Jerusalem nie.

<span id="an_17:22">17:22</span> Ook mag julle geen las uit julle huise
op die sabbatdag uitdra of enige werk doen nie; maar julle moet die
sabbatdag heilig soos Ek julle vaders beveel het.

<span id="an_17:23">17:23</span> Maar hulle het nie geluister en geen
gehoor gegee nie, maar hul nek verhard om nie te luister nie en geen
tugtiging aan te neem nie.

<span id="an_17:24">17:24</span> As julle dan aandagtig na My luister,
spreek die HERE, om geen las deur die poorte van hierdie stad op die
sabbatdag in te bring nie en om die sabbatdag te heilig deur daarop géén
werk te doen nie,

<span id="an_17:25">17:25</span> dan sal deur die poorte van hierdie
stad konings en vorste ingaan wat op die troon van Dawid sit, wat op
strydwaens en op perde ry, hulle en hulle vorste, die manne van Juda en
die inwoners van Jerusalem; en hierdie stad sal vir ewig bewoon word.

<span id="an_17:26">17:26</span> En hulle sal kom uit die stede van Juda
en uit die omstreke van Jerusalem en uit die land Benjamin en uit die
Laeveld en uit die Gebergte en uit die Suidland, hulle wat brandoffer en
slagoffer en spysoffer en wierook aanbring, en lofoffer aanbring in die
huis van die HERE.

<span id="an_17:27">17:27</span> Maar as julle na My nie luister om die
sabbatdag te heilig nie en om geen las te dra of deur die poorte van
Jerusalem op die sabbatdag in te gaan nie, sal Ek 'n vuur in sy poorte
aansteek, wat die paleise van Jerusalem sal verteer en nie uitgeblus sal
word nie.

<span id="an_18:1">18:1</span> Die woord wat van die HERE tot Jeremia
gekom het:

<span id="an_18:2">18:2</span> Maak jou klaar en gaan af na die huis van
die pottebakker, en daar sal Ek jou my woorde laat hoor.

<span id="an_18:3">18:3</span> Toe het ek afgegaan na die huis van die
pottebakker, en hy was juis besig om 'n stuk werk op die skywe te maak.

<span id="an_18:4">18:4</span> En die voorwerp wat hy besig was om te
maak, het misluk--soos dit gaan met klei in die hand van die
pottebakker--maar hy het daaruit weer 'n ander voorwerp gemaak soos dit
in die oë van die pottebakker reg was om dit te maak.

<span id="an_18:5">18:5</span> Toe het die woord van die HERE tot my
gekom en gesê:

<span id="an_18:6">18:6</span> Sal Ek nie soos hierdie pottebakker met
julle kan maak nie, o huis van Israel? spreek die HERE. Kyk, soos klei
in die hand van die pottebakker, so is julle in my hand, o huis van
Israel!

<span id="an_18:7">18:7</span> In een oomblik sal Ek spreek oor 'n nasie
en oor 'n koninkryk om dit uit te ruk en om te gooi en te vernietig;

<span id="an_18:8">18:8</span> maar as dié nasie waaroor Ek gespreek
het, hulle bekeer van hul boosheid, sal Ek berou hê oor die onheil wat
Ek van plan was om hulle aan te doen.

<span id="an_18:9">18:9</span> En in 'n ander oomblik sal Ek spreek oor
'n nasie en oor 'n koninkryk om dit te bou en te plant;

<span id="an_18:10">18:10</span> maar as hulle doen wat verkeerd is in
my oë deur na my stem nie te luister nie, dan sal Ek berou hê oor die
goeie waarmee Ek gesê het dat Ek aan hulle goed sal doen.

<span id="an_18:11">18:11</span> Sê dan nou tog aan die manne van Juda
en die inwoners van Jerusalem dit: So spreek die HERE: Kyk, Ek maak
onheil gereed teen julle, en Ek dink 'n plan uit teen julle; bekeer
julle tog, elkeen van sy verkeerde weg, en maak julle weë en julle
handelinge goed.

<span id="an_18:12">18:12</span> Maar hulle sê: Dit is tevergeefs; want
ons sal na ons gedagtes wandel, en ons sal elkeen volgens die
verhardheid van sy bose hart handel.

<span id="an_18:13">18:13</span> Daarom, so spreek die HERE: Vra tog
onder die volke: Wie het sulke dinge gehoor? Die jonkvrou van Israel het
'n baie afskuwelike ding gedoen.

<span id="an_18:14">18:14</span> Verdwyn die sneeu van die Líbanon ooit
van die rots in die veld? Of droog die uitlandse, koue, stromende waters
op?

<span id="an_18:15">18:15</span> Nogtans het my volk My vergeet, hulle
laat rook opgaan vir die nietige afgode; dié het hulle laat struikel op
al hul weë, op die ou paaie, om te loop op sypaaie, 'n ongemaakte pad;

<span id="an_18:16">18:16</span> om hulle land te maak 'n voorwerp van
verbasing, van bespotting vir ewig. Elkeen wat daar verbytrek, sal hom
verbaas en sy hoof skud.

<span id="an_18:17">18:17</span> Soos 'n oostewind sal Ek hulle
verstrooi voor die vyand; met die nek, en nie met die aangesig nie, sal
Ek hulle aankyk in die dag van hulle ondergang.

<span id="an_18:18">18:18</span> Toe het hulle gesê: Kom, laat ons
planne teen Jeremia beraam; want onderrigting sal nie ontbreek by die
priester of raad by die wyse of 'n woord by die profeet nie. Kom, laat
ons hom slaan met die tong, en laat ons nie luister na een van sy woorde
nie.

<span id="an_18:19">18:19</span> HERE, luister tog na my, en hoor na die
stem van die wat met my twis.

<span id="an_18:20">18:20</span> Sal goed dan met kwaad vergeld word?
--want hulle het vir my 'n kuil gegrawe. Gedenk hoe ek voor u aangesig
gestaan het om 'n goeie woord vir hulle te doen, om u grimmigheid van
hulle af te keer.

<span id="an_18:21">18:21</span> Daarom, gee hulle kinders oor aan die
hongersnood, en lewer hulle oor in die mag van die swaard, en laat hulle
vroue kinderloos en weduwees word, en laat hulle manne omkom deur die
pes, hulle jongmanne verslaan word deur die swaard in die geveg.

<span id="an_18:22">18:22</span> Laat daar 'n geskreeu uit hulle huise
gehoor word as U skielik 'n bende oor hulle bring. Want hulle het 'n
kuil gegrawe om my te vang en vangnette voor my voete gespan.

<span id="an_18:23">18:23</span> Maar U, HERE, ken hulle hele plan teen
my om my dood te maak; doen geen versoening oor hulle ongeregtigheid en
delg hulle sonde nie uit voor u aangesig nie, ja, laat hulle tot 'n val
kom voor u aangesig, tree teen hulle op in die tyd van u toorn.

<span id="an_19:1">19:1</span> So sê die HERE: Gaan koop vir jou 'n
pottebakkerskruik, saam met oudstes uit die volk en oudstes uit die
priesters.

<span id="an_19:2">19:2</span> En gaan uit na die dal van die seun van
Hinnom wat voor die ingang van die Potskerwepoort lê, en roep daar uit
die woorde wat Ek met jou sal spreek.

<span id="an_19:3">19:3</span> En jy moet sê: Hoor die woord van die
HERE, o konings van Juda en inwoners van Jerusalem! So sê die HERE van
die leërskare, die God van Israel: Kyk, Ek bring onheil oor hierdie plek
waarvan elkeen wat dit hoor, se ore sal tuit;

<span id="an_19:4">19:4</span> omdat hulle My verlaat het en hierdie
plek onherkenbaar gemaak het en vir ander gode, wat hulle nie geken het
nie, daarin rook laat opgaan het--hulle en hulle vaders en die konings
van Juda; en hulle het hierdie plek gevul met die bloed van onskuldiges.

<span id="an_19:5">19:5</span> En hulle het die hoogtes van Baäl gebou
om hulle seuns met vuur te verbrand as brandoffers aan Baäl--iets wat Ek
nie beveel of uitgespreek het nie, of wat in my hart nie opgekom het
nie.

<span id="an_19:6">19:6</span> Daarom, kyk, daar kom dae, spreek die
HERE, dat hierdie plek nie meer sal genoem word Tofet en die dal van die
seun van Hinnom nie, maar Moorddal.

<span id="an_19:7">19:7</span> En Ek sal die plan van Juda en Jerusalem
in hierdie plek uitskud, en Ek sal hulle voor hul vyande deur die swaard
laat val en deur die hand van die wat hulle lewe soek; en Ek sal hulle
lyke gee as voedsel vir die voëls van die hemel en die wilde diere van
die aarde.

<span id="an_19:8">19:8</span> En Ek sal hierdie stad maak 'n voorwerp
van verbasing en bespotting; elkeen wat daar verbytrek, sal hom verbaas
en spot met al sy plae.

<span id="an_19:9">19:9</span> En Ek sal hulle die vlees van hul seuns
en die vlees van hul dogters laat eet, en hulle sal elkeen die vlees van
sy naaste eet, in die beleëring en in die benoudheid waarmee hulle
vyande en die wat hulle lewe soek, hulle benoud sal maak.

<span id="an_19:10">19:10</span> Dan moet jy die kruik breek voor die oë
van die manne wat saam met jou gegaan het,

<span id="an_19:11">19:11</span> en vir hulle sê: So spreek die HERE van
die leërskare: Net so sal Ek hierdie volk en hierdie stad verbreek, soos
'n mens 'n erdepot breek, wat nie meer heelgemaak kan word nie; en hulle
sal in Tofet begrawe, omdat daar geen plek sal wees om te begrawe nie.

<span id="an_19:12">19:12</span> So sal Ek met hierdie plek maak, spreek
die HERE, en met sy inwoners, en hierdie stad maak soos Tofet.

<span id="an_19:13">19:13</span> En die huise van Jerusalem en die huise
van die konings van Juda sal word soos die plek Tofet, onrein; naamlik
al die huise op die dakke waarvan hulle rook laat opgaan het vir die
hele leër van die hemel en drankoffers uitgegiet het vir ander gode.

<span id="an_19:14">19:14</span> Toe het Jeremia uit Tofet gekom,
waarheen die HERE hom gestuur het om te profeteer, en hy het gaan staan
in die voorhof van die huis van die HERE en aan die hele volk gesê:

<span id="an_19:15">19:15</span> So spreek die HERE van die leërskare,
die God van Israel: Kyk, Ek bring oor hierdie stad en al sy stede al die
onheil wat Ek daaroor gespreek het, omdat hulle hul nek verhard het om
na my woorde nie te luister nie.

<span id="an_20:1">20:1</span> En Pashur, die seun van Immer, die
priester--wat hoofopsigter was in die huis van die HERE--het Jeremia
hierdie woorde hoor profeteer.

<span id="an_20:2">20:2</span> Toe het Pashur die profeet Jeremia
geslaan en hom in die blok gesit wat in die Boonste Poort van Benjamin
was, by die huis van die HERE.

<span id="an_20:3">20:3</span> Maar die volgende dag het Pashur Jeremia
uit die blok laat uithaal. Toe sê Jeremia vir hom: Die HERE noem jou nie
Pashur nie, maar Skrik--rondom!

<span id="an_20:4">20:4</span> Want so spreek die HERE: Kyk, Ek maak jou
'n skrik vir jouself en vir al jou vriende; en hulle sal val deur die
swaard van hul vyande, terwyl jou oë dit sien, en die hele Juda sal Ek
gee in die hand van die koning van Babel, wat hulle in ballingskap sal
wegvoer na Babel en hulle met die swaard sal verslaan.

<span id="an_20:5">20:5</span> Ook sal Ek die hele besitting van hierdie
stad en al sy goed en al sy kosbare dinge gee, ja, al die skatte van die
konings van Juda sal Ek gee in die hand van hulle vyande, en hulle sal
dit buitmaak en saamneem en na Babel bring.

<span id="an_20:6">20:6</span> En jy, Pashur, en al die inwoners van jou
huis sal in gevangenskap gaan; en jy sal in Babel kom en daar sterwe en
daar begrawe word, jy en al jou vriende vir wie jy vals geprofeteer het.

<span id="an_20:7">20:7</span> HERE, U het my oorgehaal, en ek het my
laat oorhaal; U was te sterk vir my en het oorwin; ek was 'n belagging
die hele dag, almal saam spot met my.

<span id="an_20:8">20:8</span> Want elke keer as ek spreek, moet ek dit
uitskreeu, moet ek roep: Geweld en verdrukking! --omdat die woord van
die HERE vir my 'n smaad en spot geword het die hele dag.

<span id="an_20:9">20:9</span> En as ek sê: Ek sal aan Hom nie dink nie
en in sy Naam nie meer spreek nie, dan word dit in my hart soos 'n
brandende vuur, opgesluit in my gebeente. En ek het my moeg gemaak om
uit te hou, maar kon nie.

<span id="an_20:10">20:10</span> Want ek het die skindertaal van baie
gehoor--skrik rondom! --Klaag aan, en ons sal hom aanklaag! Al die mense
wat met my in vrede lewe, loer op my val; hulle sê: Miskien laat hy hom
verlei, dan kan ons hom oorweldig en ons wraak op hom neem.

<span id="an_20:11">20:11</span> Maar die HERE is met my soos 'n
geweldige held; daarom sal my vervolgers struikel en nie oorwin nie;
hulle staan diep beskaamd, omdat hulle nie geslaag het nie, 'n ewige
smaad wat nie vergeet sal word nie.

<span id="an_20:12">20:12</span> Maar, HERE van die leërskare, wat die
regverdige toets, wat die niere en die hart sien--laat my u wraak sien
op hulle, want aan U het ek my regsaak toevertrou.

<span id="an_20:13">20:13</span> Sing tot eer van die HERE, prys die
HERE! Want Hy het die siel van die behoeftige uit die hand van die
kwaaddoeners verlos.

<span id="an_20:14">20:14</span> Vervloek is die dag waarop ek gebore
is; laat die dag waarop my moeder my gebaar het, nie geseënd wees nie.

<span id="an_20:15">20:15</span> Vervloek is die man wat aan my vader
berig gebring en gesê het: Vir jou is 'n seun gebore--waardeur hy hom
grootliks verbly het.

<span id="an_20:16">20:16</span> Ja, laat dié man wees soos die stede
wat die HERE omgekeer het sonder dat dit Hom berou het; en laat hom in
die môre angsgeroep hoor en op die middagtyd krygsgeskreeu,

<span id="an_20:17">20:17</span> omdat hy my nie gedood het van die
moederskoot af, sodat my moeder my graf geword het en haar skoot vir
ewig swanger gebly het nie.

<span id="an_20:18">20:18</span> Waarom het ek tog uit die moederskoot
voortgekom om moeite en kommer te sien, sodat my dae in skande verdwyn?

<span id="an_21:1">21:1</span> Die woord wat van die HERE tot Jeremia
gekom het toe Sedekía, die koning, Pashur, die seun van Malkía, en
Sefánja, die seun van Maäséja, die priester, na hom gestuur het met die
woorde:

<span id="an_21:2">21:2</span> Raadpleeg tog die HERE vir ons, want
Nebukadrésar, die koning van Babel, voer oorlog teen ons; miskien sal
die HERE met ons handel volgens al sy wonders, sodat hy van ons af
wegtrek.

<span id="an_21:3">21:3</span> Toe het Jeremia vir hulle gesê: So moet
julle vir Sedekía sê:

<span id="an_21:4">21:4</span> So spreek die HERE, die God van Israel:
Kyk, Ek laat die oorlogswapens terugdraai wat in julle hande is, waarmee
julle oorlog voer buitekant die muur teen die koning van Babel en teen
die Chaldeërs wat julle beleër; en Ek sal dit binne-in hierdie stad
versamel.

<span id="an_21:5">21:5</span> En Ek self sal teen julle oorlog voer met
'n uitgestrekte hand en 'n sterke arm, ja, in toorn en in grimmigheid en
in groot gramskap.

<span id="an_21:6">21:6</span> En Ek sal die inwoners van hierdie stad
verslaan, die mense sowel as die vee--aan 'n groot pes sal hulle sterwe.

<span id="an_21:7">21:7</span> En daarna, spreek die HERE, sal Ek
Sedekía, die koning van Juda, en sy dienaars en die volk--die wat in
hierdie stad oorgebly het van die pes, die swaard en die
hongersnood--oorgee in die hand van Nebukadrésar, die koning van Babel,
en in die hand van hulle vyande en in die hand van die wat hulle lewe
soek; en hy sal hulle verslaan met die skerpte van die swaard; hy sal
geen medelyde met hulle hê of hulle spaar of hom ontferm nie.

<span id="an_21:8">21:8</span> En aan hierdie volk moet jy sê: So spreek
die HERE: Kyk, Ek hou julle die weg van die lewe voor én die weg van die
dood:

<span id="an_21:9">21:9</span> hy wat in hierdie stad bly, sal sterwe
deur die swaard of die hongersnood of die pes; maar hy wat uitgaan en
oorloop na die Chaldeërs wat julle beleër, sal lewe, en sy lewe sal vir
hom 'n buit wees.

<span id="an_21:10">21:10</span> Want Ek het my aangesig teen hierdie
stad gerig ten kwade en nie ten goede nie, spreek die HERE. Dit sal
oorgegee word in die hand van die koning van Babel, en hy sal dit met
vuur verbrand.

<span id="an_21:11">21:11</span> En aan die huis van die koning van Juda
moet jy sê: Hoor die woord van die HERE,

<span id="an_21:12">21:12</span> o huis van Dawid! So spreek die HERE:
Verskaf reg in die môre en red die beroofde uit die hand van die
verdrukker, sodat my grimmigheid nie uitgaan en brand soos 'n vuur
sonder dat iemand kan blus nie, weens die boosheid van julle handelinge.

<span id="an_21:13">21:13</span> Kyk, Ek het dit teen jou, o inwoner van
die dal, rots van die vlakte, spreek die HERE. Julle wat sê: Wie sal kan
afkom teen ons, of wie sal in ons skuilplekke indring?

<span id="an_21:14">21:14</span> En Ek sal oor julle besoeking doen
volgens die vrug van julle handelinge, spreek die HERE; en Ek sal 'n
vuur aansteek in sy bos, en dit sal alles verteer wat rondom hom lê.

<span id="an_22:1">22:1</span> So sê die HERE: Gaan af in die huis van
die koning van Juda en spreek daar hierdie woord

<span id="an_22:2">22:2</span> en sê: Hoor die woord van die HERE, o
koning van Juda, wat sit op die troon van Dawid; jy en jou dienaars en
jou volk wat deur hierdie poorte ingaan.

<span id="an_22:3">22:3</span> So spreek die HERE: Doen reg en
geregtigheid, en red die beroofde uit die hand van die verdrukker; en
doen geen skade, geen geweld aan vreemdeling, wees en weduwee nie, en
vergiet geen onskuldige bloed in hierdie plek nie.

<span id="an_22:4">22:4</span> Want as julle hierdie saak sorgvuldig
doen, sal deur die poorte van hierdie huis konings ingaan wat op die
troon van Dawid sit, wat op strydwaens en op perde ry, hy en sy dienaars
en sy volk.

<span id="an_22:5">22:5</span> Maar as julle na hierdie woorde nie
luister nie, dan sweer Ek by Myself, spreek die HERE, dat hierdie huis
'n puinhoop sal word.

<span id="an_22:6">22:6</span> Want so sê die HERE aangaande die huis
van die koning van Juda: 'n Gílead is jy vir My, die top van die
Líbanon. Waarlik, Ek sal jou 'n woestyn maak, stede wat nie bewoon word
nie!

<span id="an_22:7">22:7</span> En Ek sal verwoesters teen jou heilig,
elkeen met sy wapens, en hulle sal jou beste seders afkap en in die vuur
gooi.

<span id="an_22:8">22:8</span> Dan sal baie nasies by hierdie stad
verbytrek en die een aan die ander vra: Waarom het die HERE so gedoen
met hierdie groot stad?

<span id="an_22:9">22:9</span> En hulle sal sê: Omdat hulle die verbond
van die HERE hulle God verlaat het en voor ander gode hulle neergebuig
en dié gedien het.

<span id="an_22:10">22:10</span> Ween nie oor die dooie en beklaag hom
nie; ween liewer oor hom wat heengegaan het, want hy sal nie meer
terugkom nie en die land van sy geboorte nie sien nie.

<span id="an_22:11">22:11</span> Want so sê die HERE aangaande Sallum,
die seun van Josía, die koning van Juda, wat in die plek van sy vader
Josía geregeer het, wat uit hierdie plek uitgegaan het: Hy sal daar nie
meer terugkom nie;

<span id="an_22:12">22:12</span> want in die plek waarheen hulle hom as
gevangene weggevoer het, sal hy sterwe, en hierdie land sal hy nie meer
sien nie.

<span id="an_22:13">22:13</span> Wee hom wat sy huis bou met
ongeregtigheid en sy dakkamers met onreg; wat sy naaste laat werk vir
niks en hom sy loon nie gee nie;

<span id="an_22:14">22:14</span> wat sê: Ek sal vir my 'n groot huis bou
en ruim dakkamers--en hy bou vir hom sy vensters in; en hy oordek dit
met sederhout en bestryk dit met rooiminie.

<span id="an_22:15">22:15</span> Is jy 'n koning, omdat jy wedywer in
sederhout? Het jou vader nie geëet en gedrink en reg en geregtigheid
gedoen nie? Toe het dit goed met hom gegaan.

<span id="an_22:16">22:16</span> Hy het reg verskaf aan die ellendige en
behoeftige; toe het dit goed gegaan. Is dit nie My erken nie? spreek die
HERE.

<span id="an_22:17">22:17</span> Maar jou oë en jou hart is net op jou
onregverdige wins en op onskuldige bloed, om dit te vergiet, en op
verdrukking en afpersing, om dit uit te voer.

<span id="an_22:18">22:18</span> Daarom sê die HERE so van Jójakim, die
seun van Josía, koning van Juda: Hulle sal hom nie beklaag met: Ag, my
broer! of ag, suster! nie. Hulle sal hom nie beklaag met: Ag, heer!
of--ag, majesteit! nie.

<span id="an_22:19">22:19</span> Met 'n eselsbegrafnis sal hy begrawe
word--weggesleep en neergegooi ver van die poorte van Jerusalem af.

<span id="an_22:20">22:20</span> Klim op die Líbanon en skreeu, en laat
in Basan jou stem hoor, ja, skreeu van die gebergte Abárim af, want al
jou minnaars is verbreek.

<span id="an_22:21">22:21</span> Ek het met jou gespreek in jou
sorgelose rus, maar jy het gesê: Ek wil nie luister nie. Dit was jou weg
van jou jeug af, dat jy na my stem nie geluister het nie.

<span id="an_22:22">22:22</span> Die wind sal al jou herders verstrooi,
en jou minnaars sal in gevangenskap gaan; ja, dan sal jy beskaamd staan
en in die skande kom weens al jou boosheid.

<span id="an_22:23">22:23</span> Jy wat sit op die Líbanon, vasgenestel
in die seders--hoe sal jy sug as weë oor jou kom, smart soos van een wat
baar!

<span id="an_22:24">22:24</span> So waar as Ek leef, spreek die HERE, al
was Gonja, die seun van Jójakim, koning van Juda, 'n seëlring aan my
regterhand, tog sal Ek jou daar afruk,

<span id="an_22:25">22:25</span> en Ek sal jou gee in die hand van hulle
wat jou lewe soek en in die hand van hulle vir wie jy bang is, naamlik
in die hand van Nebukadrésar, die koning van Babel, en in die hand van
die Chaldeërs.

<span id="an_22:26">22:26</span> En Ek sal jou wegslinger, saam met jou
moeder wat jou gebaar het, na 'n ander land waar julle nie gebore is
nie, en daar sal julle sterwe.

<span id="an_22:27">22:27</span> Maar na die land waar hulle siel na
verlang om daarin terug te kom, daarheen sal hulle nie teruggaan nie.

<span id="an_22:28">22:28</span> Is hierdie man Gonja 'n veragte,
verbryselde voorwerp, of 'n ding waar 'n mens geen behae in het nie?
Waarom is hy en sy geslag weggeslinger en weggewerp in 'n land wat hulle
nie ken nie?

<span id="an_22:29">22:29</span> o Land, land, land, hoor die woord van
die HERE!

<span id="an_22:30">22:30</span> So sê die HERE: Skryf hierdie man op as
kinderloos, 'n man wat nie voorspoedig sal wees in sy dae nie; want dit
sal niemand van sy geslag geluk om te sit op die troon van Dawid en nog
oor Juda te heers nie.

<span id="an_23:1">23:1</span> Wee die herders wat die skape van my
weide laat omkom en hulle verstrooi, spreek die HERE.

<span id="an_23:2">23:2</span> Daarom, so sê die HERE, die God van
Israel, aangaande die herders wat my volk oppas: Júlle het my skape
verstrooi en hulle verdrywe en hulle nie opgesoek nie. Kyk, Ek besoek
oor julle die boosheid van julle handelinge, spreek die HERE.

<span id="an_23:3">23:3</span> En Ek self sal die oorblyfsel van my
skape versamel uit al die lande waarheen Ek hulle verdryf het; en Ek sal
hulle terugbring na hulle weiveld, en hulle sal vrugbaar wees en
vermenigvuldig.

<span id="an_23:4">23:4</span> En Ek sal herders oor hulle verwek wat
hulle sal oppas; en hulle sal nie meer bevrees of verskrik wees of
vermis word nie, spreek die HERE.

<span id="an_23:5">23:5</span> Kyk, daar kom dae, spreek die HERE, dat
Ek vir Dawid 'n regverdige Spruit sal verwek, en as Koning sal Hy regeer
en verstandig handel en reg en geregtigheid doen in die land.

<span id="an_23:6">23:6</span> In sy dae sal Juda verlos word en Israel
veilig woon; en dit is sy naam waarmee Hy genoem sal word: DIE HERE ONS
GEREGTIGHEID.

<span id="an_23:7">23:7</span> Daarom kyk, daar kom dae, spreek die
HERE, dat hulle nie meer sal sê: So waar as die HERE leef wat die
kinders van Israel uit Egipteland laat optrek het nie,

<span id="an_23:8">23:8</span> maar: So waar as die HERE leef wat die
geslag van die huis van Israel laat optrek en laat kom het uit die
Noordland en uit al die lande waarheen Ek hulle verdryf het. En hulle
sal woon in hulle land.

<span id="an_23:9">23:9</span> Wat die profete betref--my hart is
gebreek in my binneste, my hele gebeente sidder; ek is soos 'n dronk man
en soos 'n man wat deur die wyn oorweldig is, vanweë die HERE en sy
heilige woorde.

<span id="an_23:10">23:10</span> Want die land is vol owerspelers; want
die land treur weens die vloek, die weivelde van die woestyn verdor; ja,
waar hulle na strewe, is sleg, en waar hulle hul krag in soek, onreg.

<span id="an_23:11">23:11</span> Want profeet sowel as priester is
goddeloos; selfs in my huis het Ek hulle boosheid gevind, spreek die
HERE.

<span id="an_23:12">23:12</span> Daarom sal hulle weg vir hulle wees
soos glyerige plekke in die donkerheid; hulle sal neergestoot word en
daarin val. Want Ek sal onheil oor hulle bring in die jaar van hulle
besoeking, spreek die HERE.

<span id="an_23:13">23:13</span> Ek het wel by die profete van Samaría
aanstootlike dinge gesien: hulle profeteer deur Baäl en verlei my volk
Israel;

<span id="an_23:14">23:14</span> maar by die profete van Jerusalem het
Ek gesien wat afskuwelik is: hulle bedryf owerspel en gaan om met
leuens, en hulle versterk die hande van die kwaaddoeners, sodat hulle
hul nie bekeer elkeen van sy boosheid nie. Hulle het almal vir My geword
soos Sodom, en sy inwoners soos Gomorra.

<span id="an_23:15">23:15</span> Daarom, so sê die HERE van die
leërskare aangaande die profete: Kyk, Ek laat hulle wilde-als eet en
laat hulle gifwater drink; want van die profete van Jerusalem het
goddeloosheid in die hele land uitgegaan.

<span id="an_23:16">23:16</span> So sê die HERE van die leërskare:
Luister nie na die woorde van die profete wat vir julle profeteer nie;
hulle vervul julle met ydele verwagtinge; gesigte uit hul eie hart
verkondig hulle, nie uit die mond van die HERE nie.

<span id="an_23:17">23:17</span> Hulle sê gedurig aan my veragters: Die
HERE het gespreek: Julle sal vrede hê; en aan elkeen wat wandel in die
verharding van sy hart, sê hulle: Geen onheil sal oor julle kom nie.

<span id="an_23:18">23:18</span> Want wie het in die raad van die HERE
gestaan, dat hy sy woord sou sien en hoor? Wie het sy woord beluister en
gehoor?

<span id="an_23:19">23:19</span> Kyk, 'n storm van die HERE, grimmigheid
het uitgegaan, ja, 'n dwarrelstorm! Op die hoof van die goddelose mense
breek dit los.

<span id="an_23:20">23:20</span> Die toorn van die HERE sal nie afgewend
word nie, totdat Hy uitgevoer en tot stand gebring het die raadslae van
sy hart; aan die einde van die dae sal julle dit duidelik verstaan.

<span id="an_23:21">23:21</span> Ek het die profete nie gestuur nie, tog
het hulle geloop; Ek het nie met hulle gespreek nie, tog het hulle
geprofeteer.

<span id="an_23:22">23:22</span> Maar as hulle in my raad gestaan het,
moet hulle my volk my woorde laat hoor en hulle terugbring van hul
verkeerde weg en van die boosheid van hul handelinge.

<span id="an_23:23">23:23</span> Is Ek 'n God van naby, spreek die HERE,
en nie 'n God van ver nie?

<span id="an_23:24">23:24</span> Sou iemand hom in skuilplekke kan
wegsteek dat Ek hom nie sien nie? spreek die HERE. Vervul Ek nie die
hemel en die aarde nie? spreek die HERE.

<span id="an_23:25">23:25</span> Ek het gehoor wat die profete sê, wat
in my Naam vals profeteer met die woorde: Ek het gedroom, ek het
gedroom!

<span id="an_23:26">23:26</span> Hoe lank nog? Is dit in die hart van
die profete wat leuens profeteer en profete is van die bedrieëry van
hulle hart--

<span id="an_23:27">23:27</span> is hulle daarop bedag om my volk my
Naam te laat vergeet deur hulle drome wat hulle die een aan die ander
vertel, soos hulle vaders my Naam vergeet het deur Baäl?

<span id="an_23:28">23:28</span> Die profeet by wie 'n droom is, laat
hom 'n droom vertel; en by wie my woord is, laat hom my woord spreek in
waarheid. Wat het die strooi met die koring te doen? spreek die HERE.

<span id="an_23:29">23:29</span> Is my woord nie só, soos 'n vuur,
spreek die HERE, en soos 'n hamer wat 'n rots vermorsel nie?

<span id="an_23:30">23:30</span> Daarom, kyk, Ek het dit teen die
profete, spreek die HERE, wat my woorde steel, die een van die ander.

<span id="an_23:31">23:31</span> Kyk, Ek het dit teen die profete,
spreek die HERE, wat hulle eie tong gebruik en sê: Die HERE spreek!

<span id="an_23:32">23:32</span> Kyk, Ek het dit teen hulle wat
leuenagtige drome profeteer, spreek die HERE, en dit rondvertel en my
volk verlei met hulle leuens en hulle grootpratery, terwyl Ek hulle nie
gestuur en aan hulle geen bevel gegee het nie, en hulle vir hierdie volk
hoegenaamd geen voordeel bring nie, spreek die HERE.

<span id="an_23:33">23:33</span> As hierdie volk of profeet of priester
jou dan vra en sê: Wat het die HERE gelas? --dan moet jy vir hulle sê:
Júlle is die las. En Ek sal julle afwerp, spreek die HERE.

<span id="an_23:34">23:34</span> En wat betref die profeet of die
priester of die volk wat sê: Die HERE het gelas--oor dié man en oor sy
huis sal Ek besoeking doen.

<span id="an_23:35">23:35</span> So moet julle sê, elkeen vir sy naaste
en elkeen vir sy broer: Wat het die HERE geantwoord? En wat het die HERE
gespreek?

<span id="an_23:36">23:36</span> Maar van: die HERE het gelas--mag julle
nie meer melding maak nie; want vir elkeen sal sy eie woord die las
wees: dat julle verdraai die woorde van die lewende God, van die HERE
van die leërskare, onse God.

<span id="an_23:37">23:37</span> So moet jy aan die profeet sê: Wat het
die HERE jou geantwoord? En wat het die HERE gespreek?

<span id="an_23:38">23:38</span> Maar as julle sê: Die HERE het
gelas--daarom, so spreek die HERE: Omdat julle hierdie woord sê: Die
HERE het gelas--alhoewel Ek na julle gestuur het met die woorde: Julle
mag nie sê: Die HERE het gelas nie--

<span id="an_23:39">23:39</span> daarom, kyk, Ek sal julle sekerlik
ophef en julle, saam met die stad wat Ek aan julle en julle vaders gegee
het, van my aangesig af wegwerp;

<span id="an_23:40">23:40</span> en Ek sal julle 'n ewige smaad oplê en
'n ewige skande wat nie vergeet sal word nie.

<span id="an_24:1">24:1</span> Die HERE het my laat sien, en daar was
twee mandjies met vye, reggesit voor die tempel van die HERE--nadat
Nebukadrésar, die koning van Babel, Jegónja, die seun van Jójakim, die
koning van Juda, en die vorste van Juda en die smede en die slotmakers
uit Jerusalem in ballingskap weggevoer en hulle in Babel gebring het.

<span id="an_24:2">24:2</span> In die een mandjie was baie goeie vye
soos die voorvye; maar in die ander mandjie was baie slegte vye, te sleg
om te eet.

<span id="an_24:3">24:3</span> En die HERE het vir my gesê: Wat sien jy,
Jeremia? En ek het geantwoord: Vye; die goeie vye is baie goed en die
slegtes baie sleg, te sleg om te eet.

<span id="an_24:4">24:4</span> Toe het die woord van die HERE tot my
gekom en gesê:

<span id="an_24:5">24:5</span> So spreek die HERE, die God van Israel:
Soos hierdie goeie vye, so sal Ek ten goede aansien die ballinge van
Juda wat Ek uit hierdie plek na die land van die Chaldeërs weggestuur
het;

<span id="an_24:6">24:6</span> en Ek sal my oog op hulle slaan ten goede
en hulle terugbring in hierdie land; en Ek sal hulle bou en nie afbreek
nie, en hulle plant en nie uitruk nie.

<span id="an_24:7">24:7</span> En Ek sal hulle 'n hart gee om My te ken,
dat Ek die HERE is; en hulle sal vir My 'n volk wees, en Ek sal vir
hulle 'n God wees, want hulle sal na My terugkeer met hul hele hart.

<span id="an_24:8">24:8</span> En soos die slegte vye wat te sleg is om
te eet--waarlik, so sê die HERE--só sal Ek Sedekía, die koning van Juda,
maak en sy vorste en die oorblyfsel van Jerusalem wat in hierdie land
oorgebly het en die wat in Egipteland woon;

<span id="an_24:9">24:9</span> en Ek sal hulle 'n skrikbeeld maak, 'n
onheil vir al die koninkryke van die aarde, 'n smaad en 'n spreekwoord,
'n spot en 'n vervloeking in al die plekke waarheen Ek hulle verdrywe;

<span id="an_24:10">24:10</span> en Ek sal onder hulle stuur die swaard,
die hongersnood en die pes, totdat hulle omgekom het uit die land wat Ek
aan hulle en hul vaders gegee het.

<span id="an_25:1">25:1</span> Die woord wat tot Jeremia gekom het
aangaande die hele volk van Juda, in die vierde jaar van Jójakim, die
seun van Josía, die koning van Juda--dit was die eerste jaar van
Nebukadrésar, die koning van Babel--

<span id="an_25:2">25:2</span> waarmee die profeet Jeremia die hele volk
van Juda en al die inwoners van Jerusalem toegespreek en gesê het:

<span id="an_25:3">25:3</span> Vanaf die dertiende jaar van Josía, die
seun van Amon, die koning van Juda, tot op hierdie dag--nou drie en
twintig jaar lank--het die woord van die HERE tot my gekom; en ek het
julle toegespreek, vroeg en laat, maar julle het nie geluister nie.

<span id="an_25:4">25:4</span> Ook het die HERE al sy knegte, die
profete, na julle gestuur, vroeg en laat--maar julle het nie geluister
of julle oor geneig om te hoor nie--

<span id="an_25:5">25:5</span> met die woorde: Bekeer julle tog elkeen
van sy verkeerde weg en van die boosheid van julle handelinge, en woon
in die land wat die HERE aan julle en julle vaders gegee het, van eeu
tot eeu;

<span id="an_25:6">25:6</span> en loop nie agter ander gode aan om hulle
te dien en julle voor hulle neer te buig nie, en terg My nie met die
werk van julle hande nie, dat Ek julle geen kwaad aandoen nie.

<span id="an_25:7">25:7</span> Maar julle het na My nie geluister nie,
spreek die HERE--om My te terg met die werk van julle hande, julle tot
skade.

<span id="an_25:8">25:8</span> Daarom, so sê die HERE van die leërskare:
Omdat julle na my woorde nie geluister het nie,

<span id="an_25:9">25:9</span> laat Ek al die geslagte van die Noorde
haal, spreek die HERE, en Nebukadrésar, die koning van Babel, my
dienaar; en Ek sal hulle bring oor hierdie land en sy inwoners en oor al
hierdie nasies rondom, en Ek sal hulle met die banvloek tref en hulle
maak 'n voorwerp van verbasing en van bespotting en ewige puinhope.

<span id="an_25:10">25:10</span> En Ek sal uit hulle laat verdwyn die
stem van vreugde en die stem van vrolikheid, die stem van die bruidegom
en die stem van die bruid, die geluid van die handmeul en die lig van
die lamp.

<span id="an_25:11">25:11</span> En hierdie hele land sal 'n puinhoop,
'n woesteny word; en hierdie nasies sal die koning van Babel sewentig
jaar lank dien.

<span id="an_25:12">25:12</span> En as sewentig jaar vol is, sal Ek oor
die koning van Babel en oor dié nasie, spreek die HERE, hulle
ongeregtigheid besoek, en oor die land van die Chaldeërs, en sal dit
ewige wildernisse maak.

<span id="an_25:13">25:13</span> En Ek sal oor dié land bring al my
woorde wat Ek daaroor gespreek het--alles wat geskrywe is in hierdie
boek, wat Jeremia geprofeteer het oor al die nasies.

<span id="an_25:14">25:14</span> Want hulle sal ook diensbaar gemaak
word deur magtige nasies en groot konings, en Ek sal hulle vergelde
ooreenkomstig hul dade en die werk van hul hande.

<span id="an_25:15">25:15</span> Want so het die HERE, die God van
Israel, vir my gesê: Neem hierdie beker van die wyn van grimmigheid uit
my hand en gee dit om te drink aan al die nasies na wie Ek jou stuur,

<span id="an_25:16">25:16</span> dat hulle kan drink en waggel en rasend
word weens die swaard wat Ek onder hulle stuur.

<span id="an_25:17">25:17</span> En ek het die beker uit die hand van
die HERE geneem en al die volke laat drink na wie die HERE my gestuur
het;

<span id="an_25:18">25:18</span> naamlik Jerusalem en die stede van Juda
en sy konings en sy vorste, om hulle te maak 'n puinhoop, 'n voorwerp
van verbasing, van bespotting en van vervloeking soos dit vandag is;

<span id="an_25:19">25:19</span> Farao, die koning van Egipte, en sy
dienaars en sy vorste en sy hele volk;

<span id="an_25:20">25:20</span> en die hele gemengde bevolking en al
die konings van die land Us; en al die konings van die land van die
Filistyne, en Askelon en Gasa en Ekron en die oorblyfsel van Asdod;

<span id="an_25:21">25:21</span> Edom en Moab en die kinders van Ammon;

<span id="an_25:22">25:22</span> en al die konings van Tirus en al die
konings van Sidon en al die konings van die kusland wat oorkant die see
is;

<span id="an_25:23">25:23</span> Dedan en Tema en Bus en almal wat die
rand van hulle hare wegskeer;

<span id="an_25:24">25:24</span> en al die konings van Arabië en al die
konings van die gemengde bevolking wat in die woestyn woon;

<span id="an_25:25">25:25</span> en al die konings van Simri en al die
konings van Elam en al die konings van Médië;

<span id="an_25:26">25:26</span> en al die konings van die Noorde wat
naby en ver is, die een ná die ander; ja, al die koninkryke van die
aarde wat op die aardbodem is. En die koning van Sesag sal ná hulle
drink.

<span id="an_25:27">25:27</span> En jy moet vir hulle sê: So spreek die
HERE van die leërskare, die God van Israel: Drink en word dronk en spuug
en val neer en staan nie weer op nie weens die swaard wat Ek onder julle
stuur.

<span id="an_25:28">25:28</span> En as hulle weier om die beker uit jou
hand te neem om te drink, moet jy vir hulle sê: So spreek die HERE van
die leërskare: Drink sál julle!

<span id="an_25:29">25:29</span> Want kyk, in die stad waaroor my Naam
uitgeroep is, begin Ek met onheile--en sal júlle heeltemal ongestraf
bly? Julle sal nie ongestraf bly nie, want Ek roep die swaard op teen al
die inwoners van die aarde, spreek die HERE van die leërskare.

<span id="an_25:30">25:30</span> Jy moet dan al hierdie woorde vir hulle
profeteer en aan hulle sê: Die HERE sal brul uit die hoogte en sy stem
verhef uit sy heilige woning! Geweldig sal Hy brul oor sy woonplek; soos
druiwetrappers sal Hy 'n vreugdegeroep aanhef teen al die inwoners van
die aarde.

<span id="an_25:31">25:31</span> Oorlogsrumoer het gekom tot by die
einde van die aarde, want die HERE het 'n twis met die nasies, Hy hou
gerig oor alle vlees. Die goddelose--aan die swaard het Hy hulle
oorgegee, spreek die HERE.

<span id="an_25:32">25:32</span> So sê die HERE van die leërskare: Kyk,
onheil gaan uit van volk tot volk, en 'n groot storm word opgewek uit
die agterhoeke van die aarde.

<span id="an_25:33">25:33</span> En die wat deur die HERE verslaan is,
sal dié dag lê van die een einde van die aarde tot die ander einde van
die aarde; hulle sal nie beklaag of versamel of begrawe word nie; hulle
sal mis op die aarde wees.

<span id="an_25:34">25:34</span> Huil, o herders, en skreeu, en wentel
julle in die as, julle maghebbers van die kudde; want vol is julle dae
om geslag te word, en Ek sal julle verbrysel, en julle sal val soos 'n
kosbare voorwerp.

<span id="an_25:35">25:35</span> Dan sal daar geen toevlug wees vir die
herders en geen ontkoming vir die maghebbers van die kudde nie.

<span id="an_25:36">25:36</span> Hoor! Geskreeu van die herders en
gehuil van die maghebbers van die kudde, omdat die HERE hulle kudde
verwoes.

<span id="an_25:37">25:37</span> En die weivelde van vrede word verwoes
weens die toorngloed van die HERE.

<span id="an_25:38">25:38</span> Hy het soos 'n jong leeu sy lêplek
verlaat; want hulle land het 'n woesteny geword weens die gewelddadige
swaard, ja, weens sy toorngloed.

<span id="an_26:1">26:1</span> In die begin van die regering van
Jójakim, die seun van Josía, die koning van Juda, het hierdie woord van
die HERE gekom:

<span id="an_26:2">26:2</span> So sê die HERE: Gaan staan in die voorhof
van die huis van die HERE, en spreek tot al die stede van Juda wat kom
om te aanbid in die huis van die HERE, al die woorde wat Ek jou beveel
het om aan hulle te sê; laat geen woord weg nie.

<span id="an_26:3">26:3</span> Miskien sal hulle luister en hulle bekeer
elkeen van sy verkeerde weg; dan sal Ek berou hê oor die onheil wat Ek
van plan is om hulle aan te doen weens die boosheid van hulle
handelinge.

<span id="an_26:4">26:4</span> Sê dan vir hulle: So spreek die HERE: As
julle na My nie luister nie, om in my wet te wandel wat Ek julle
voorgehou het,

<span id="an_26:5">26:5</span> om te luister na die woorde van my
knegte, die profete, wat Ek na julle stuur, vroeg én laat, sonder dat
julle geluister het,

<span id="an_26:6">26:6</span> dan sal Ek hierdie huis maak soos Silo,
en hierdie stad sal Ek maak 'n vervloeking vir al die nasies van die
aarde.

<span id="an_26:7">26:7</span> En die priesters en die profete en die
hele volk het Jeremia hierdie woorde hoor spreek in die huis van die
HERE.

<span id="an_26:8">26:8</span> En toe Jeremia klaar gespreek het alles
wat die HERE beveel het om aan die hele volk te sê, het die priesters en
die profete en die hele volk hom gegryp en gesê: Jy moet sekerlik
sterwe!

<span id="an_26:9">26:9</span> Waarom het jy in die Naam van die HERE
geprofeteer en gesê: Hierdie huis sal soos Silo word, en hierdie stad
sal verwoes word, sonder inwoner? En die hele volk het bymekaargekom
teen Jeremia in die huis van die HERE.

<span id="an_26:10">26:10</span> Toe die vorste van Juda hierdie woorde
hoor, het hulle uit die huis van die koning opgegaan na die huis van die
HERE; en hulle het gaan sit by die ingang van die Nuwe Poort van die
huis van die HERE.

<span id="an_26:11">26:11</span> En die priesters en die profete het met
die vorste en met die hele volk gespreek en gesê: Hierdie man verdien
die dood, want hy het geprofeteer teen hierdie stad, soos julle met jul
ore gehoor het.

<span id="an_26:12">26:12</span> Maar Jeremia het al die vorste en die
hele volk toegespreek en gesê: Die HERE het my gestuur om teen hierdie
huis en teen hierdie stad te profeteer al die woorde wat julle gehoor
het.

<span id="an_26:13">26:13</span> Maak dan nou julle weë en julle
handelinge goed, en luister na die stem van die HERE julle God; dan sal
dit die HERE berou oor die onheil wat Hy teen julle gespreek het.

<span id="an_26:14">26:14</span> Maar ek, kyk, ek is in julle hand; maak
met my soos dit goed en reg is in julle oë.

<span id="an_26:15">26:15</span> Maar weet verseker as julle my doodmaak
dat julle onskuldige bloed bring op julleself en op hierdie stad en op
sy inwoners; want die HERE het my waarlik na julle gestuur om al hierdie
woorde voor julle ore te spreek.

<span id="an_26:16">26:16</span> Toe sê die vorste en die hele volk aan
die priesters en die profete: Hierdie man verdien nie die dood nie, want
hy het met ons gespreek in die Naam van die HERE onse God.

<span id="an_26:17">26:17</span> Ook het daar manne opgestaan uit die
oudstes van die land, en hulle het die hele vergadering van die volk
toegespreek en gesê:

<span id="an_26:18">26:18</span> Miga, die Morastiet, het as profeet
opgetree in die dae van Hiskía, koning van Juda, en met die hele volk
van Juda gespreek en gesê: So spreek die HERE van die leërskare: Sion
sal soos 'n land omgeploeg word, en Jerusalem sal puinhope word en die
tempelberg bosrante.

<span id="an_26:19">26:19</span> Het Hiskía, koning van Juda, en die
hele Juda hom ooit gedood? Het hy nie die HERE gevrees en die HERE om
genade gesmeek, sodat dit die HERE berou het oor die onheil wat Hy teen
hulle gespreek het nie? En ons is besig om ons siele 'n groot onheil te
berokken!

<span id="an_26:20">26:20</span> En daar was ook 'n man wat in die Naam
van die HERE geprofeteer het, Uría, die seun van Semája, van
Kirjat-Jeárim; en hy het geprofeteer teen hierdie stad en teen hierdie
land ooreenkomstig al die woorde van Jeremia.

<span id="an_26:21">26:21</span> Maar toe koning Jójakim en al sy helde
en al die vorste sy woorde hoor, het die koning probeer om hom dood te
maak. Maar Uría het dit gehoor en bevrees geword en gevlug en in Egipte
gekom.

<span id="an_26:22">26:22</span> Toe stuur koning Jójakim manne na
Egipte, Élnatan, die seun van Akbor, en manne saam met hom, na Egipte
toe.

<span id="an_26:23">26:23</span> Dié het Uría uit Egipte weggevoer en
hom by die koning Jójakim gebring; en hy het hom met die swaard verslaan
en sy lyk op die grafte van die gewone mense gegooi.

<span id="an_26:24">26:24</span> Maar die hand van Ahíkam, die seun van
Safan, het Jeremia beskerm, sodat hy nie oorgegee is in die hand van die
volk om hom dood te maak nie.

<span id="an_27:1">27:1</span> In die begin van die regering van
Sedekía, die seun van Josía, koning van Juda, het van die HERE hierdie
woord tot Jeremia gekom:

<span id="an_27:2">27:2</span> So het die HERE vir my gesê: Maak vir jou
stroppe en jukke, en sit dit op jou nek;

<span id="an_27:3">27:3</span> en stuur dit na die koning van Edom en na
die koning van Moab en na die koning van die kinders van Ammon en na die
koning van Tirus en na die koning van Sidon deur middel van die gesante
wat in Jerusalem gekom het na Sedekía, die koning van Juda;

<span id="an_27:4">27:4</span> en gee hulle opdrag aan hul gebieders,
met die woorde: So spreek die HERE van die leërskare, die God van
Israel: So moet julle aan jul gebieders sê:

<span id="an_27:5">27:5</span> Ek het die aarde, die mens en die diere
wat op die aarde is, gemaak deur my grote krag en deur my uitgestrekte
arm, en Ek gee dit aan wie dit reg is in my oë.

<span id="an_27:6">27:6</span> En nou het Ék al hierdie lande gegee in
die hand van Nebukadnésar, die koning van Babel, my dienaar; ja, selfs
die wilde diere van die veld het Ek aan hom gegee om hom te dien.

<span id="an_27:7">27:7</span> En al die nasies sal hom dien en sy seun
en sy seun se seun, totdat die tyd van sy land ook kom, dat dit
diensbaar gemaak sal word deur magtige nasies en groot konings.

<span id="an_27:8">27:8</span> En die nasie en die koninkryk wat hom,
Nebukadnésar, die koning van Babel, nie sal dien nie, en wat sy nek nie
sal steek onder die juk van die koning van Babel nie--oor daardie nasie
sal Ek, spreek die HERE, besoeking doen met die swaard en die
hongersnood en die pes, totdat Ek hulle heeltemal in sy mag gebring het.

<span id="an_27:9">27:9</span> Júlle moet dan nie luister na julle
profete en na julle waarsêers en na julle dromers en na julle goëlaars
en na julle towenaars nie, wat met julle spreek en sê: Julle sal die
koning van Babel nie dien nie.

<span id="an_27:10">27:10</span> Want hulle profeteer leuens vir julle
om julle ver te laat wees uit julle land, sodat Ek julle verdrywe en
julle omkom.

<span id="an_27:11">27:11</span> Maar die nasie wat sy nek sal bring
onder die juk van die koning van Babel en hom sal dien, dié sal Ek in sy
land laat bly, spreek die HERE, en hulle sal dit bewerk en daarin woon.

<span id="an_27:12">27:12</span> Daarna het ek met Sedekía, die koning
van Juda, volgens al hierdie woorde gespreek en gesê: Bring julle nekke
onder die juk van die koning van Babel, en dien hom en sy volk, dat
julle kan lewe.

<span id="an_27:13">27:13</span> Waarom moet julle sterwe, u en u volk,
deur die swaard, die hongersnood en die pes, soos die HERE gespreek het
van die nasie wat die koning van Babel nie sal dien nie?

<span id="an_27:14">27:14</span> Luister dan nie na die woorde van die
profete nie, wat met julle spreek en sê: Julle sal die koning van Babel
nie dien nie; want hulle profeteer leuens vir julle.

<span id="an_27:15">27:15</span> Want Ek het hulle nie gestuur nie,
spreek die HERE, en hulle profeteer vals in my Naam, dat Ek julle kan
verdrywe en dat julle kan omkom, julle en die profete wat vir julle
profeteer.

<span id="an_27:16">27:16</span> Ook het ek met die priesters en hierdie
hele volk gespreek en gesê: So spreek die HERE: Luister nie na die
woorde van julle profete nie, wat vir julle profeteer en sê: Kyk, die
voorwerpe van die huis van die HERE sal nou gou uit Babel teruggebring
word; want hulle profeteer leuens vir julle.

<span id="an_27:17">27:17</span> Luister nie na hulle nie, dien die
koning van Babel, en lewe. Waarom moet hierdie stad 'n puinhoop word?

<span id="an_27:18">27:18</span> Maar as hulle profete is, en as die
woord van die HERE by hulle is, laat hulle tog die HERE van die
leërskare dringend smeek, dat die voorwerpe wat in die huis van die HERE
en die huis van die koning van Juda en in Jerusalem oorgebly het, nie in
Babel kom nie.

<span id="an_27:19">27:19</span> Want so sê die HERE van die leërskare
van die pilare en van die see en van die afspoelwaentjies en van die
ander voorwerpe wat in hierdie stad oorgebly het,

<span id="an_27:20">27:20</span> wat Nebukadnésar, die koning van Babel,
nie weggeneem het nie toe hy Jegónja, die seun van Jójakim, die koning
van Juda, uit Jerusalem in ballingskap weggevoer het na Babel toe, saam
met al die edeles van Juda en Jerusalem--

<span id="an_27:21">27:21</span> want so sê die HERE van die leërskare,
die God van Israel, aangaande die voorwerpe wat in die huis van die HERE
en die huis van die koning van Juda en in Jerusalem oorgebly het:

<span id="an_27:22">27:22</span> Na Babel sal dit gebring word, en daar
sal dit bly tot op die dag dat Ek daarop ag sal gee, spreek die HERE, en
dit opvoer en terugbring na hierdie plek.

<span id="an_28:1">28:1</span> En in dié jaar, in die begin van die
regering van Sedekía, die koning van Juda, in die vierde jaar, in die
vyfde maand, het Hanánja, die seun van Assur, die profeet, wat uit
Gíbeon afkomstig was, met my gespreek in die huis van die HERE in
teenwoordigheid van die priesters en van die hele volk en gesê:

<span id="an_28:2">28:2</span> So spreek die HERE van die leërskare, die
God van Israel: Ek het die juk van die koning van Babel verbreek.

<span id="an_28:3">28:3</span> In nog twee jaar bring Ek in hierdie plek
terug al die voorwerpe van die huis van die HERE wat Nebukadnésar, die
koning van Babel, uit hierdie plek weggeneem en na Babel gebring het.

<span id="an_28:4">28:4</span> Ook Jegónja, die seun van Jójakim, die
koning van Juda, en al die ballinge van Juda wat na Babel gegaan het,
bring Ek in hierdie plek terug, spreek die HERE; want Ek sal die juk van
die koning van Babel verbreek.

<span id="an_28:5">28:5</span> Toe het die profeet Jeremia aan die
profeet Hanánja gesê in teenwoordigheid van die priesters en van die
hele volk wat in die huis van die HERE gestaan het,

<span id="an_28:6">28:6</span> en die profeet Jeremia het gesê: Amen,
laat die HERE so doen! Laat die HERE vervul jou woorde wat jy
geprofeteer het, deur die voorwerpe van die huis van die HERE en al die
ballinge uit Babel na hierdie plek terug te bring!

<span id="an_28:7">28:7</span> Maar luister tog na hierdie woord wat ek
spreek voor jou ore en voor die ore van die hele volk:

<span id="an_28:8">28:8</span> Die profete wat daar voor my en voor jou
gewees het, van ouds af, het geprofeteer teen magtige lande en teen
groot koninkryke van oorlog en onheil en pes.

<span id="an_28:9">28:9</span> Die profeet wat profeteer van vrede--as
die woord van die profeet uitkom, sal die profeet bekend word wat die
HERE waarlik gestuur het.

<span id="an_28:10">28:10</span> Daarop het die profeet Hanánja die juk
van die nek van die profeet Jeremia afgeneem en dit verbreek.

<span id="an_28:11">28:11</span> En Hanánja het gespreek in
teenwoordigheid van die hele volk en gesê: So spreek die HERE: So sal Ek
verbreek die juk van Nebukadnésar, die koning van Babel, in nog twee
jaar, van die nek van al die nasies. En die profeet Jeremia het
weggegaan.

<span id="an_28:12">28:12</span> Maar die woord van die HERE het tot
Jeremia gekom, nadat die profeet Hanánja die juk van die nek van die
profeet Jeremia afgeneem en verbreek het, en gesê:

<span id="an_28:13">28:13</span> Gaan spreek met Hanánja en sê: So
spreek die HERE: Houtjukke het jy verbreek, maar jy moet in die plek
daarvan ysterjukke maak.

<span id="an_28:14">28:14</span> Want so sê die HERE van die leërskare,
die God van Israel: Ek het 'n ysterjuk gelê op die nek van al hierdie
nasies om Nebukadnésar, die koning van Babel, te dien, en hulle sal hom
dien; ja, selfs die wilde diere van die veld het Ek aan hom gegee.

<span id="an_28:15">28:15</span> En die profeet Jeremia het aan die
profeet Hanánja gesê: Luister tog, Hanánja! Die HERE het jou nie gestuur
nie, maar jy het hierdie volk op leuens laat vertrou.

<span id="an_28:16">28:16</span> Daarom, so sê die HERE: Kyk, Ek werp
jou van die aarde af weg; hierdie jaar sal jy sterwe, omdat jy afval van
die HERE verkondig het.

<span id="an_28:17">28:17</span> En die profeet Hanánja het in dié jaar,
in die sewende maand, gesterwe.

<span id="an_29:1">29:1</span> En dit is die woorde van die brief wat
die profeet Jeremia uit Jerusalem gestuur het na die nog lewende oudstes
van die ballinge en na die priesters en die profete en na die hele volk
wat Nebukadnésar uit Jerusalem in ballingskap weggevoer het na Babel
toe--

<span id="an_29:2">29:2</span> ná die uittog van die koning Jegónja en
die gebiedster en die hofdienaars, die vorste van Juda en Jerusalem, en
die smede en die slotmakers, uit Jerusalem--

<span id="an_29:3">29:3</span> deur bemiddeling van Eleása, die seun van
Safan, en Gemárja, die seun van Hilkía, wat Sedekía, die koning van
Juda, na Nebukadnésar, die koning van Babel, na Babel gestuur het,
naamlik:

<span id="an_29:4">29:4</span> So sê die HERE van die leërskare, die God
van Israel, aan al die ballinge wat Ek uit Jerusalem na Babel in
ballingskap weggevoer het:

<span id="an_29:5">29:5</span> Bou huise en woon, en plant tuine aan en
eet die vrugte daarvan;

<span id="an_29:6">29:6</span> neem vroue en verwek seuns en dogters, en
neem vroue vir julle seuns en gee julle dogters aan mans, dat hulle
seuns en dogters baar; en vermenigvuldig daar, en moenie verminder nie;

<span id="an_29:7">29:7</span> en soek die vrede van die stad waarheen
Ek julle in ballingskap weggevoer het, en bid daarvoor tot die HERE;
want in die vrede daarvan sal julle vrede hê.

<span id="an_29:8">29:8</span> Want so spreek die HERE van die
leërskare, die God van Israel: Laat julle profete en julle waarsêers wat
onder julle is, julle nie bedrieg nie, en luister nie na julle dromers
vir wie julle laat droom nie.

<span id="an_29:9">29:9</span> Want hulle profeteer vir julle vals in my
Naam; Ek het hulle nie gestuur nie, spreek die HERE.

<span id="an_29:10">29:10</span> Want so sê die HERE: As eers sewentig
jaar vir Babel verby is, sal Ek op julle ag gee en aan julle my goeie
woord vervul om julle na hierdie plek terug te bring.

<span id="an_29:11">29:11</span> Want Ék weet watter gedagtes Ek
aangaande julle koester, spreek die HERE, gedagtes van vrede en nie van
onheil nie, om julle 'n hoopvolle toekoms te gee.

<span id="an_29:12">29:12</span> Dan sal julle My aanroep en heengaan en
tot My bid, en Ek sal na julle luister.

<span id="an_29:13">29:13</span> En julle sal My soek en vind as julle
na My vra met julle hele hart.

<span id="an_29:14">29:14</span> En Ek sal My deur julle laat vind,
spreek die HERE, en julle lot verander en julle versamel uit al die
nasies en uit al die plekke waarheen Ek julle verdryf het, spreek die
HERE; en Ek sal julle terugbring na die plek vanwaar Ek julle in
ballingskap weggevoer het.

<span id="an_29:15">29:15</span> As julle sê: Die HERE het vir ons
profete verwek in Babel--

<span id="an_29:16">29:16</span> nee, so sê die HERE aangaande die
koning wat op die troon van Dawid sit, en aangaande die hele volk wat in
hierdie stad woon, julle broers wat nie saam met julle in ballingskap
uitgetrek het nie,

<span id="an_29:17">29:17</span> so sê die HERE van die leërskare: Kyk,
Ek stuur die swaard, die hongersnood en die pes onder hulle, en Ek sal
hulle maak soos bedorwe vye wat te sleg is om te eet.

<span id="an_29:18">29:18</span> En Ek sal hulle agtervolg met die
swaard, die hongersnood en die pes; en Ek sal hulle 'n skrikbeeld maak
vir al die koninkryke van die aarde: 'n voorwerp van vervloeking, van
verbasing, van bespotting en van smaad onder al die volke waarheen Ek
hulle verdryf het;

<span id="an_29:19">29:19</span> omdat hulle na my woorde nie geluister
het nie, spreek die HERE, waarmee Ek my knegte, die profete, na hulle
gestuur het, vroeg en laat, sonder dat julle geluister het, spreek die
HERE.

<span id="an_29:20">29:20</span> Luister dan na die woord van die HERE,
al julle ballinge wat Ek uit Jerusalem na Babel weggestuur het!

<span id="an_29:21">29:21</span> So sê die HERE van die leërskare, die
God van Israel, aangaande Agab, die seun van Kolája, en aangaande
Sedekía, die seun van Maäséja, wat vir julle in my Naam leuens
profeteer: Kyk, Ek gee hulle in die hand van Nebukadrésar, die koning
van Babel, en hy sal hulle voor julle oë verslaan.

<span id="an_29:22">29:22</span> En aan hulle sal 'n vloek ontleen word
by al die ballinge van Juda wat in Babel is, deurdat gesê word: Mag die
HERE jou maak soos Sedekía en soos Agab, wat die koning van Babel in die
vuur gebraai het! --

<span id="an_29:23">29:23</span> omdat hulle 'n skanddaad in Israel
begaan het en owerspel met die vroue van hulle naaste bedryf het en 'n
leuenwoord in my Naam gespreek het, wat Ek hulle nie beveel het nie; en
Ek is die Een wat weet en getuie is, spreek die HERE.

<span id="an_29:24">29:24</span> En aan Semája, die Nehelamiet, moet jy
dít sê:

<span id="an_29:25">29:25</span> So spreek die HERE van die leërskare,
die God van Israel: Omdat jy 'n brief in jou naam gestuur het na die
hele volk wat in Jerusalem is, en na Sefánja, die seun van Maäséja, die
priester, en na al die priesters, met die woorde:

<span id="an_29:26">29:26</span> Die HERE het jou as priester aangestel
in die plek van die priester Jójada, dat daar opsigters kan wees in die
huis van die HERE oor elkeen wat kranksinnig is en as profeet optree,
dat jy hom in die blok en in die nekyster kan sit--

<span id="an_29:27">29:27</span> waarom het jy dan nou Jeremia, die
Anatotiet, nie gekeer nie, wat by julle as 'n profeet optree;

<span id="an_29:28">29:28</span> aangesien hy ons in Babel laat weet
het: Dit sal lank duur; bou huise en woon, en plant tuine aan en eet die
vrugte daarvan?

<span id="an_29:29">29:29</span> En Sefánja, die priester, het hierdie
brief voor die ore van die profeet Jeremia gelees.

<span id="an_29:30">29:30</span> Toe het die woord van die HERE tot
Jeremia gekom en gesê:

<span id="an_29:31">29:31</span> Laat al die ballinge weet: So sê die
HERE aangaande Semája, die Nehelamiet: Omdat Semája vir julle
geprofeteer het sonder dat hy deur My gestuur is, en hy julle op leuens
laat vertrou het,

<span id="an_29:32">29:32</span> daarom, so sê die HERE: Kyk, Ek doen
besoeking oor Semája, die Nehelamiet, en oor sy geslag; hy sal niemand
hê wat onder hierdie volk woon nie, en hy sal die goeie nie sien wat Ek
aan my volk sal doen nie, spreek die HERE; want hy het teen die HERE
afval verkondig.

<span id="an_30:1">30:1</span> Die woord wat van die HERE tot Jeremia
gekom het.

<span id="an_30:2">30:2</span> So spreek die HERE, die God van Israel:
Skryf vir jou in 'n boek al die woorde wat Ek met jou gespreek het;

<span id="an_30:3">30:3</span> want kyk, daar kom dae, spreek die HERE,
dat Ek die lot van my volk Israel en Juda sal verander, sê die HERE; en
Ek sal hulle terugbring in die land wat Ek aan hulle vaders gegee het,
en hulle sal dit in besit neem.

<span id="an_30:4">30:4</span> En dit is die woorde wat die HERE
gespreek het oor Israel en Juda:

<span id="an_30:5">30:5</span> Want so sê die HERE: Ons het 'n stem van
verskrikking gehoor; daar is vrees en geen vrede nie!

<span id="an_30:6">30:6</span> Vra tog, en kyk of 'n manspersoon baar?
Waarom sien ek elke man met sy hande op sy heupe soos een wat baar, en
is alle aangesigte in bleekheid verander?

<span id="an_30:7">30:7</span> Wee, want die dag is groot, sonder
weerga! En dit is 'n tyd van benoudheid vir Jakob; maar hy sal daaruit
verlos word.

<span id="an_30:8">30:8</span> En op dié dag, spreek die HERE van die
leërskare, sal Ek sy juk verbreek van jou nek af en jou stroppe stukkend
ruk; en vreemdes sal hom nie meer diensbaar maak nie.

<span id="an_30:9">30:9</span> Maar hulle sal die HERE hulle God dien en
hulle koning Dawid wat Ek vir hulle sal verwek.

<span id="an_30:10">30:10</span> Jy dan, wees nie bevrees nie, o my kneg
Jakob, spreek die HERE; en wees nie verskrik nie, o Israel! Want kyk, Ek
verlos jou uit ver plekke en jou nageslag uit die land van hulle
gevangenskap; en Jakob sal terugkom en stil en gerus wees sonder dat
iemand hom skrikmaak.

<span id="an_30:11">30:11</span> Want Ek is met jou, spreek die HERE, om
jou te verlos. Want Ek sal 'n einde maak aan al die nasies waarheen Ek
jou verstrooi het; maar aan jou sal Ek geen einde maak nie, maar Ek sal
jou tugtig met mate, al sal Ek jou sekerlik nie ongestraf laat bly nie.

<span id="an_30:12">30:12</span> Want so sê die HERE: Jou verbreking is
ongeneeslik, jou wond is smartlik.

<span id="an_30:13">30:13</span> Niemand verskaf reg aan jou nie; daar
is geen medisyne vir die sweer, geen genesing vir jou nie.

<span id="an_30:14">30:14</span> Al jou minnaars het jou vergeet, hulle
vra nie na jou nie; want Ek het jou geslaan soos 'n vyand slaan, met 'n
wrede tugtiging, omdat jou ongeregtigheid groot is, geweldig jou sondes.

<span id="an_30:15">30:15</span> Wat skreeu jy vanweë jou verbreking,
jou smart wat ongeneeslik is? Omdat jou ongeregtigheid groot is,
geweldig jou sondes, het Ek jou hierdie dinge aangedoen.

<span id="an_30:16">30:16</span> Daarom, almal wat jou opeet, sal
opgeëet word; en al jou teëstanders sal almal saam in gevangenskap gaan;
en hulle wat jou plunder, sal geplunder word, en Ek sal almal wat jou
buitmaak, oorgee as 'n buit.

<span id="an_30:17">30:17</span> Want Ek sal genesing vir jou tot stand
laat kom en jou van jou wonde gesond maak, spreek die HERE; omdat hulle
jou noem: die verjaagde. Dit is Sion, sê hulle, niemand vra na haar nie.

<span id="an_30:18">30:18</span> So sê die HERE: Kyk, Ek verander die
lot van die tente van Jakob en sal My oor sy wonings ontferm; en die
stad sal op sy puinhoop herbou word, en die paleis sal op sy regte plek
staan.

<span id="an_30:19">30:19</span> En uit hulle sal danksegging uitgaan en
'n stem van spelers; en Ek sal hulle vermenigvuldig, en hulle sal nie
verminder nie; en Ek sal hulle verheerlik, en hulle sal nie gering word
nie.

<span id="an_30:20">30:20</span> En sy seuns sal wees soos in die
voortyd, en sy vergadering sal voor my aangesig bestendig wees; en Ek
sal besoeking doen oor al sy verdrukkers.

<span id="an_30:21">30:21</span> En sy maghebber sal uit hom afkomstig
wees, en sy heerser uit sy midde voortkom; en Ek sal hom laat aankom, en
hy sal nader kom na My toe. Want wie is hy tog wat sy lewe daaraan waag
om nader te kom na My toe? spreek die HERE.

<span id="an_30:22">30:22</span> En julle sal vir My 'n volk wees, en Ek
sal vir julle 'n God wees.

<span id="an_30:23">30:23</span> Kyk, 'n storm van die HERE, grimmigheid
het uitgegaan, 'n dwarrelstorm! Op die hoof van die goddelose mense
breek dit los.

<span id="an_30:24">30:24</span> Die toorngloed van die HERE sal nie
afgewend word nie, totdat Hy uitgevoer en tot stand gebring het die
raadslae van sy hart; aan die einde van die dae sal julle dit verstaan.

<span id="an_31:1">31:1</span> In dié tyd, spreek die HERE, sal Ek vir
al die geslagte van Israel 'n God wees, en hulle sal vir My 'n volk
wees.

<span id="an_31:2">31:2</span> So sê die HERE: Die volk van diegene wat
van die swaard vrygeraak het, het genade gevind in die woestyn, op weg
om sy rus te geniet, naamlik Israel.

<span id="an_31:3">31:3</span> Die HERE het aan my verskyn uit die
verte: Ja, Ek het jou liefgehad met 'n ewige liefde; daarom het Ek jou
getrek met goedertierenheid.

<span id="an_31:4">31:4</span> Ek sal jou weer bou, en jy sal gebou
word, o jonkvrou van Israel! Jy sal jou weer versier met jou tamboeryne
en uittrek in die koordans van die spelers.

<span id="an_31:5">31:5</span> Jy sal weer wingerde plant op die berge
van Samaría; die planters sal plant en die vrugte geniet.

<span id="an_31:6">31:6</span> Want die dag is daar dat die oppassers op
die berge van Efraim roep: Maak julle klaar en laat ons optrek na Sion,
na die HERE onse God.

<span id="an_31:7">31:7</span> Want so sê die HERE: Jubel oor Jakob van
vreugde, en juig oor die hoof van die nasies; laat dit hoor, sing lof en
sê: o HERE, verlos u volk, die oorblyfsel van Israel!

<span id="an_31:8">31:8</span> Kyk, Ek bring hulle aan uit die Noordland
en sal hulle bymekaar laat kom uit die agterhoeke van die aarde; blindes
en lammes, swangeres en barendes onder hulle, almal saam; in 'n groot
vergadering sal hulle terugkom hiernatoe.

<span id="an_31:9">31:9</span> Hulle sal kom met geween, en met smekinge
sal Ek hulle lei; Ek sal hulle bring by waterstrome, op 'n gelyk pad
waarop hulle nie sal struikel nie; want Ek is vir Israel 'n Vader, en
Efraim is my eersgeborene.

<span id="an_31:10">31:10</span> Hoor die woord van die HERE, o nasies,
en verkondig in die kuslande wat ver is, en sê: Hy wat Israel verstrooi
het, sal hom vergader en hom bewaak soos 'n herder sy kudde.

<span id="an_31:11">31:11</span> Want die HERE het Jakob losgekoop en
hom verlos uit die hand van hom wat sterker was as hy.

<span id="an_31:12">31:12</span> En hulle sal kom en op die hoogte van
Sion jubel en toestroom na die seëninge van die HERE, na die koring en
die mos en die olie en na die jong skape en beeste; en hulle siel sal
wees soos 'n welbesproeide tuin, en hulle sal verder nie meer kwyn nie.

<span id="an_31:13">31:13</span> Dan sal die jonkvrou haar verheug in
die koordans, ja, die jongmanne en die oues tesame; en Ek sal hulle rou
in vreugde verander en hulle troos en hulle tot blydskap bring uit hulle
kommer.

<span id="an_31:14">31:14</span> En Ek sal die siel van die priesters
verkwik met vettigheid, en my volk sal versadig word met my seëninge,
spreek die HERE.

<span id="an_31:15">31:15</span> So sê die HERE: 'n Stem word gehoor in
Rama, geklaag, bitter geween; Ragel ween oor haar kinders; sy weier om
getroos te word oor haar kinders, omdat hulle daar nie is nie.

<span id="an_31:16">31:16</span> So sê die HERE: Bedwing jou stem van
geween en jou oë van trane; want daar is loon vir jou arbeid, spreek die
HERE; en hulle sal uit die land van die vyand terugkom.

<span id="an_31:17">31:17</span> Ja, daar is verwagting vir jou
nakomelinge, spreek die HERE; en die kinders sal terugkom na hulle
grondgebied.

<span id="an_31:18">31:18</span> Sekerlik het Ek Efraim hoor weeklaag: U
het my getugtig en ek het my laat tugtig soos 'n ongeleerde kalf. Bekeer
my, dan sal ek my bekeer, want U is die HERE my God.

<span id="an_31:19">31:19</span> Want nadat ek tot inkeer gekom het, het
ek berou gehad; en nadat ek tot insig gekom het, het ek op die heup
geslaan; ek het beskaamd gestaan, ja, ook in die skande gekom, omdat ek
die smaad van my jeug dra.

<span id="an_31:20">31:20</span> Is Efraim vir My 'n dierbare seun of 'n
troetelkind? Want so dikwels as Ek teen hom spreek, dink Ek nog altyd
aan hom; daarom is my ingewande oor hom in beroering; Ek sal My sekerlik
oor hom ontferm, spreek die HERE.

<span id="an_31:21">31:21</span> Rig vir jou mylpale op, maak vir jou
padwysers, let op die grootpad, die pad wat jy geloop het. Kom terug, o
jonkvrou van Israel, kom terug na hierdie stede van jou!

<span id="an_31:22">31:22</span> Hoe lank sal jy bly aarsel, o afkerige
dogter? Want die HERE het iets nuuts op die aarde geskape: Die vrou sal
die man beskerm.

<span id="an_31:23">31:23</span> So sê die HERE van die leërskare, die
God van Israel: Weer sal hulle hierdie woord sê in die land Juda en in
die stede daarvan, as Ek hulle lot verander: Mag die HERE jou seën, o
woning van geregtigheid, heilige berg!

<span id="an_31:24">31:24</span> En Juda en al sy stede sal daarin woon,
almal saam; die landbouers en die wat met troppe vee rondtrek.

<span id="an_31:25">31:25</span> Want Ek verkwik die vermoeide siel en
elke kwynende siel versadig Ek.

<span id="an_31:26">31:26</span> (Hierop het ek wakker geword en
opgekyk, en my slaap was vir my soet.)

<span id="an_31:27">31:27</span> Kyk, daar kom dae, spreek die HERE, dat
Ek die huis van Israel en die huis van Juda sal besaai met saad van
mense en van diere.

<span id="an_31:28">31:28</span> En soos Ek oor hulle wakker was om uit
te ruk en om te gooi en te verwoes en te vernietig en skade aan te doen,
so sal Ek oor hulle wakker wees om te bou en te plant, spreek die HERE.

<span id="an_31:29">31:29</span> In dié dae sal hulle nie meer sê nie:
Die vaders het groen druiwe geëet, en die tande van die kinders het
stomp geword.

<span id="an_31:30">31:30</span> Maar elkeen sal weens sy eie
ongeregtigheid sterwe; elke mens wat die groen druiwe eet, sy tande sal
stomp word.

<span id="an_31:31">31:31</span> Kyk, daar kom dae, spreek die HERE, dat
Ek met die huis van Israel en die huis van Juda 'n nuwe verbond sal
sluit;

<span id="an_31:32">31:32</span> nie soos die verbond wat Ek met hulle
vaders gesluit het op dié dag toe Ek hulle hand gegryp het om hulle uit
Egipteland uit te lei nie--my verbond wat húlle verbreek het, alhoewel
Ék gebieder oor hulle was, spreek die HERE.

<span id="an_31:33">31:33</span> Maar dit is die verbond wat Ek ná dié
dae met die huis van Israel sal sluit, spreek die HERE: Ek gee my wet in
hulle binneste en skrywe dit op hulle hart; en Ek sal vir hulle 'n God
wees, en hulle sal vir My 'n volk wees.

<span id="an_31:34">31:34</span> En hulle sal nie meer elkeen sy naaste
en elkeen sy broer leer nie en sê: Ken die HERE; want hulle sal My almal
ken, klein en groot onder hulle, spreek die HERE; want Ek sal hulle
ongeregtigheid vergewe en aan hulle sonde nie meer dink nie.

<span id="an_31:35">31:35</span> So sê die HERE wat die son gee tot 'n
lig oordag, die ordeninge van die maan en van die sterre tot 'n lig in
die nag; wat die see in beroering bring, sodat sy golwe bruis, HERE van
die leërskare is sy Naam:

<span id="an_31:36">31:36</span> As hierdie verordeninge voor my
aangesig sal wyk, spreek die HERE, dan sal die nageslag van Israel ook
ophou om 'n volk te wees voor my aangesig vir altyd.

<span id="an_31:37">31:37</span> So sê die HERE: As die hemele daarbo
gemeet en die fondamente van die aarde daaronder nagespeur kan word, dan
sal Ek ook die hele nageslag van Israel verwerp weens alles wat hulle
gedoen het, spreek die HERE.

<span id="an_31:38">31:38</span> Kyk, daar kom dae, spreek die HERE, dat
die stad vir die HERE herbou sal word, van die toring Hanáneël af tot by
die Hoekpoort.

<span id="an_31:39">31:39</span> En die meetsnoer sal verder reguit
aanloop tot by die heuwel Gareb en swaai na Goa toe.

<span id="an_31:40">31:40</span> En die hele dal van die lyke en van die
as, en al die velde tot by die spruit Kidron, tot by die hoek van die
Perdepoort teen die ooste, sal aan die HERE heilig wees; dit sal nie
weer uitgeruk of verwoes word in ewigheid nie.

<span id="an_32:1">32:1</span> Die woord wat van die HERE tot Jeremia
gekom het in die tiende jaar van Sedekía, die koning van Juda--hierdie
jaar was die agttiende jaar van Nebukadrésar.

<span id="an_32:2">32:2</span> (Die leër van die koning van Babel het
toe Jerusalem beleër, en die profeet Jeremia was opgesluit in die
voorhof van bewaking wat in die huis van die koning van Juda is;

<span id="an_32:3">32:3</span> waar Sedekía die koning van Juda, hom
opgesluit het, met die woorde: Waarom profeteer jy en sê: So spreek die
HERE: Kyk, Ek gee hierdie stad in die hand van die koning van Babel, en
hy sal dit inneem;

<span id="an_32:4">32:4</span> en Sedekía, die koning van Juda, sal uit
die hand van die Chaldeërs nie ontvlug nie; maar hy sal sekerlik
oorgegee word in die hand van die koning van Babel, en hy sal mond tot
mond met hom spreek en oog in oog hom sien;

<span id="an_32:5">32:5</span> en hy sal Sedekía na Babel bring, en daar
sal hy wees totdat Ek op hom ag gee, spreek die HERE. Alhoewel julle
teen die Chaldeërs veg, sal julle tog geen voorspoed hê nie.)

<span id="an_32:6">32:6</span> En Jeremia het gesê: Die woord van die
HERE het tot my gekom en gesê:

<span id="an_32:7">32:7</span> Kyk, Hanámeël, die seun van Sallum, jou
oom, kom na jou toe met die woorde: Koop vir jou my stuk grond wat in
Anatot lê, want jy het die reg van lossing om te koop.

<span id="an_32:8">32:8</span> En Hanámeël, die seun van my oom, het na
my gekom volgens die woord van die HERE in die voorhof van bewaking en
vir my gesê: Koop tog my stuk grond wat in Anatot in die land Benjamin
lê, want jy het die reg van besit en jy het die lossing; koop dit vir
jou. Toe het ek gemerk dat dit die woord van die HERE was.

<span id="an_32:9">32:9</span> Daarop het ek van Hanámeël, die seun van
my oom, die stuk grond gekoop wat in Anatot lê, en vir hom die geld
afgeweeg: sewentien sikkels silwer.

<span id="an_32:10">32:10</span> En ek het dit in die brief geskrywe en
dit verseël en getuies geneem en die geld afgeweeg op 'n weegskaal.

<span id="an_32:11">32:11</span> Toe het ek die koopbrief geneem, die
verseëlde een--volgens voorskrif en wetlike bepalinge--en die oop een,

<span id="an_32:12">32:12</span> en die koopbrief aan Barug, die seun
van Nería, die seun van Magséja, gegee voor die oë van Hanámeël, die
seun van my oom, en voor die oë van die getuies wat die koopbrief
onderteken het; voor die oë van al die Jode wat in die voorhof van
bewaking gesit het;

<span id="an_32:13">32:13</span> en ek het aan Barug voor hulle oë bevel
gegee en gesê:

<span id="an_32:14">32:14</span> So spreek die HERE van die leërskare,
die God van Israel: Neem hierdie briewe, hierdie koopbrief, die
verseëlde een sowel as hierdie oop brief, en sit hulle in 'n erdepot,
dat hulle baie dae kan bly bestaan.

<span id="an_32:15">32:15</span> Want so sê die HERE van die leërskare,
die God van Israel: Daar sal weer huise en gronde en wingerde in hierdie
land gekoop word.

<span id="an_32:16">32:16</span> En nadat ek die koopbrief aan Barug,
die seun van Nería, gegee het, het ek tot die HERE gebid en gesê:

<span id="an_32:17">32:17</span> Ag, Here HERE, kyk, U het die hemel en
die aarde gemaak deur u grote krag en deur u uitgestrekte arm; geen ding
is vir U te wonderbaar nie.

<span id="an_32:18">32:18</span> U wat guns bewys aan duisende en die
ongeregtigheid van die vaders vergeld in die skoot van hulle kinders ná
hulle; die grote, die geweldige God, wie se Naam is HERE van die
leërskare,

<span id="an_32:19">32:19</span> groot van raad en magtig van daad, wie
se oë oop is oor al die weë van die mensekinders om aan elkeen te gee
volgens sy weë en die vrug van sy handelinge;

<span id="an_32:20">32:20</span> wat tekens en wonders gedoen het in
Egipteland, tot vandag toe, in Israel sowel as onder die mense, en vir U
'n Naam gemaak het soos dit vandag is,

<span id="an_32:21">32:21</span> en u volk Israel uitgelei het uit
Egipteland deur tekens en wonders en deur 'n sterke hand en 'n
uitgestrekte arm en deur 'n groot verskrikking,

<span id="an_32:22">32:22</span> en aan hulle vaders met 'n eed beloof
het om aan hulle te gee, 'n land wat oorloop van melk en heuning;

<span id="an_32:23">32:23</span> en hulle het gekom en dit in besit
geneem, maar nie na u stem geluister en in u wet nie gewandel nie; alles
wat U hulle beveel het om te doen, het hulle nie gedoen nie. Daarom het
U al hierdie onheil oor hulle laat kom.

<span id="an_32:24">32:24</span> Kyk, die walle het gekom tot by die
stad, om dit in te neem; en die stad is oorgegee in die hand van die
Chaldeërs wat daarteen veg, vanweë die swaard en die hongersnood en die
pes. Ja, wat U gespreek het, het gebeur; en kyk, U sien dit!

<span id="an_32:25">32:25</span> En tog het U, Here HERE, self aan my
gesê: Koop vir jou die stuk grond vir geld en neem getuies, terwyl die
stad in die hand van die Chaldeërs oorgegee is!

<span id="an_32:26">32:26</span> Toe het die woord van die HERE tot
Jeremia gekom en gesê:

<span id="an_32:27">32:27</span> Kyk, Ek is die HERE, die God van alle
vlees; sou enige ding vir My te wonderbaar wees?

<span id="an_32:28">32:28</span> Daarom, so sê die HERE: Kyk, Ek gee
hierdie stad oor in die hand van die Chaldeërs en in die hand van
Nebukadrésar, die koning van Babel, en hy sal dit inneem.

<span id="an_32:29">32:29</span> En die Chaldeërs wat teen hierdie stad
veg, sal kom en hierdie stad aan die brand steek en dit verbrand, saam
met die huise op die dakke waarvan hulle vir Baäl rook laat opgaan het
en vir ander gode drankoffers uitgegiet het om My te terg.

<span id="an_32:30">32:30</span> Want die kinders van Israel en die
kinders van Juda het van hulle jeug af net gedoen wat verkeerd is in my
oë; want die kinders van Israel het My deur die werk van hulle hande net
geterg, spreek die HERE.

<span id="an_32:31">32:31</span> Want 'n oorsaak vir my toorn en my
grimmigheid was hierdie stad vir My van die dag af dat hulle dit gebou
het tot vandag toe, sodat Ek dit van my aangesig moet verwyder,

<span id="an_32:32">32:32</span> weens al die boosheid van die kinders
van Israel en van die kinders van Juda wat hulle gedoen het om My te
terg, hulle, hulle konings, hulle vorste, hulle priesters en hulle
profete en die manne van Juda en die inwoners van Jerusalem,

<span id="an_32:33">32:33</span> dat hulle My die rug toegekeer het en
nie die aangesig nie, alhoewel Ek hulle geleer het, vroeg en laat,
sonder dat hulle geluister het om tugtiging aan te neem.

<span id="an_32:34">32:34</span> Maar hulle het hul verfoeisels
neergesit in die huis waar my Naam oor uitgeroep is, om dit te
verontreinig;

<span id="an_32:35">32:35</span> en hulle het die hoogtes van Baäl gebou
wat in die dal van die seun van Hinnom is, om hulle seuns en hulle
dogters vir Molog deur die vuur te laat gaan--iets wat Ek hulle nie
beveel het nie en wat in my hart nie opgekom het nie, dat hulle hierdie
gruwel sou bedrywe om Juda te laat sondig.

<span id="an_32:36">32:36</span> Daarom, so spreek dan nou die HERE, die
God van Israel, aangaande hierdie stad waarvan julle sê: Dit is in die
hand van die koning van Babel oorgegee deur die swaard en die
hongersnood en die pes--

<span id="an_32:37">32:37</span> kyk, Ek laat hulle bymekaarkom uit al
die lande waarheen Ek hulle verdryf het in my toorn en in my grimmigheid
en in groot gramskap; en Ek sal hulle na hierdie plek terugbring en
hulle veilig laat woon.

<span id="an_32:38">32:38</span> En hulle sal vir My 'n volk wees, en Ek
sal vir hulle 'n God wees.

<span id="an_32:39">32:39</span> En Ek sal hulle een hart en een weg gee
om My altyd te vrees, hulle ten goede en hulle kinders ná hulle.

<span id="an_32:40">32:40</span> En Ek sal 'n ewige verbond met hulle
sluit, dat Ek My van hulle nie sal afwend om aan hulle goed te doen nie;
en Ek sal my vrees in hulle hart gee, sodat hulle van My nie afwyk nie.

<span id="an_32:41">32:41</span> En Ek sal My oor hulle verheug om aan
hulle goed te doen; en Ek sal hulle duursaam in hierdie land plant, met
my hele hart en met my hele siel.

<span id="an_32:42">32:42</span> Want so sê die HERE: Soos Ek oor
hierdie volk gebring het al hierdie groot onheile, so bring Ek oor hulle
al die goeie wat Ek oor hulle spreek.

<span id="an_32:43">32:43</span> En daar sal grond gekoop word in
hierdie land waarvan julle sê: Dit is 'n wildernis, sonder mens of dier;
dit is in die hand van die Chaldeërs oorgegee.

<span id="an_32:44">32:44</span> Gronde sal hulle vir geld koop en die
briewe onderteken en verseël en getuies neem, in die land Benjamin en in
die omstreke van Jerusalem en in die stede van Juda en in die stede van
die Gebergte en in die stede van die Laeveld en in die stede van die
Suidland; want Ek sal hulle lot verander, spreek die HERE.

<span id="an_33:1">33:1</span> Verder het die woord van die HERE vir die
tweede keer tot Jeremia gekom, terwyl hy nog opgesluit was in die
voorhof van bewaking, en gesê:

<span id="an_33:2">33:2</span> So spreek die HERE wat dit doen, die HERE
wat dit formeer om dit te bevestig, HERE is sy Naam:

<span id="an_33:3">33:3</span> Roep My aan, en Ek sal jou antwoord en
jou bekend maak groot en ondeurgrondelike dinge wat jy nie weet nie.

<span id="an_33:4">33:4</span> Want so sê die HERE, die God van Israel,
met betrekking tot die huise van hierdie stad en die huise van die
konings van Juda wat omgegooi is as verdediging teen die walle en die
swaard--

<span id="an_33:5">33:5</span> hulle kom wel om te veg teen die
Chaldeërs, maar dit is om dié huise te vul met die lyke van mense wat Ek
verslaan het in my toorn en in my grimmigheid en oor al die boosheid van
diegene om wie Ek my aangesig vir hierdie stad verberg het.

<span id="an_33:6">33:6</span> Kyk, Ek laat vir die stad genesing en
gesondmaking tot stand kom en sal hulle gesond maak en aan hulle
openbaar 'n oorvloed van duursame vrede.

<span id="an_33:7">33:7</span> En Ek sal die lot van Juda en die lot van
Israel verander en hulle bou soos tevore.

<span id="an_33:8">33:8</span> En Ek sal hulle reinig van al hulle
ongeregtigheid waarmee hulle teen My gesondig het, en vergewe al hulle
ongeregtighede waarmee hulle teen My gesondig en teen My oortree het.

<span id="an_33:9">33:9</span> En die stad sal vir My wees 'n
vreugdevolle roem, 'n lof en 'n sieraad by al die nasies van die aarde
wat sal hoor van al die goeie wat Ek aan hulle doen; en hulle sal bewe
en ontroer word oor al die goeie en oor al die vrede wat Ek daaraan
bewys.

<span id="an_33:10">33:10</span> So spreek die HERE: In hierdie plek
waarvan julle sê: Dit is woes, sonder mens en sonder dier--in die stede
van Juda en op die strate van Jerusalem wat verwoes is, sonder mens en
sonder inwoner en sonder dier, sal weer gehoor word

<span id="an_33:11">33:11</span> die stem van vreugde en die stem van
vrolikheid, die stem van die bruidegom en die stem van die bruid, die
stem van die wat sê: Loof die HERE van die leërskare, want die HERE is
goed, want sy goedertierenheid is in ewigheid! --van die wat 'n lofoffer
bring in die huis van die HERE; want Ek sal die lot van die land
verander soos tevore, sê die HERE.

<span id="an_33:12">33:12</span> So spreek die HERE van die leërskare:
In hierdie plek wat woes is, sonder mens of dier, en in al die stede
daarvan sal weer 'n weiveld vir die herders wees wat troppe kleinvee
laat lê en rus.

<span id="an_33:13">33:13</span> In die stede van die Gebergte, in die
stede van die Laeveld en in die stede van die Suidland en in die land
Benjamin en in die omstreke van Jerusalem en in die stede van Juda sal
die troppe kleinvee weer by die teller verbygaan, sê die HERE.

<span id="an_33:14">33:14</span> Kyk, daar kom dae, spreek die HERE, dat
Ek die goeie woord in vervulling laat gaan wat Ek gespreek het aangaande
die huis van Israel en die huis van Juda.

<span id="an_33:15">33:15</span> In dié dae en in dié tyd sal Ek vir
Dawid 'n Spruit van geregtigheid laat uitspruit, en Hy sal reg en
geregtigheid doen in die land.

<span id="an_33:16">33:16</span> In dié dae sal Juda verlos word en
Jerusalem veilig woon; en dit sal die naam daarvan wees: DIE HERE ONS
GEREGTIGHEID.

<span id="an_33:17">33:17</span> Want so sê die HERE: Daar sal vir Dawid
nie 'n man ontbreek wat sit op die troon van die huis van Israel nie;

<span id="an_33:18">33:18</span> en daar sal vir die Levitiese priesters
nooit voor my aangesig 'n man ontbreek wat altyddeur brandoffers bring
en spysoffers aan die brand steek en slagoffers berei nie.

<span id="an_33:19">33:19</span> En die woord van die HERE het tot
Jeremia gekom en gesê:

<span id="an_33:20">33:20</span> So spreek die HERE: As julle my verbond
met die dag en my verbond met die nag kan verbreek, dat daar geen dag of
nag op hulle tyd is nie,

<span id="an_33:21">33:21</span> dan sal ook my verbond met Dawid, my
kneg, verbreek kan word, dat daar vir hom geen seun sal wees wat regeer
op sy troon nie, en met die Leviete, die priesters, my dienaars.

<span id="an_33:22">33:22</span> Soos die leër van die hemel nie getel
en die sand van die see nie gemeet kan word nie, so sal Ek
vermenigvuldig die nageslag van my kneg Dawid, en die Leviete wat My
dien.

<span id="an_33:23">33:23</span> Verder het die woord van die HERE tot
Jeremia gekom en gesê:

<span id="an_33:24">33:24</span> Het jy nie gemerk wat hierdie volk
spreek nie as hulle sê: Die twee geslagte wat die HERE uitverkies het,
dié het Hy verwerp? En hulle verag my volk, sodat dit geen nasie voor
hulle meer is nie.

<span id="an_33:25">33:25</span> So sê die HERE: As Ek my verbond met
dag en nag, die insettinge van hemel en aarde, nie vasgestel het nie,

<span id="an_33:26">33:26</span> dan sal Ek ook die nageslag van Jakob
en van my kneg Dawid verwerp, dat Ek nie uit sy nageslag heersers sal
neem oor die nageslag van Abraham, Isak en Jakob nie; want Ek sal hulle
lot verander en My oor hulle ontferm.

<span id="an_34:1">34:1</span> Die woord wat van die HERE tot Jeremia
gekom het--toe Nebukadnésar, die koning van Babel, en sy hele leër en al
die koninkryke van die land van sy heerskappy en al die volke teen
Jerusalem en al die stede daarvan oorlog gevoer het--

<span id="an_34:2">34:2</span> so sê die HERE, die God van Israel: Gaan
en spreek met Sedekía, die koning van Juda, en sê vir hom: So spreek die
HERE: Kyk, Ek gee hierdie stad in die hand van die koning van Babel, en
hy sal dit met vuur verbrand.

<span id="an_34:3">34:3</span> En jy sal uit sy hand nie ontvlug nie,
maar sekerlik gevang en in sy hand gegee word; en oog in oog sal jy die
koning van Babel sien, en mond tot mond sal hy met jou spreek; en jy sal
in Babel kom.

<span id="an_34:4">34:4</span> Maar luister na die woord van die HERE, o
Sedekía, koning van Juda! So sê die HERE aangaande jou: Jy sal deur die
swaard nie sterwe nie.

<span id="an_34:5">34:5</span> Jy sal in vrede sterwe, en net so 'n
wierookbrand as vir jou vaders, die vorige konings wat voor jou gewees
het, sal hulle vir jou aansteek en jou beklaag met: Ag, heer! Want Ék
het die woord gespreek, spreek die HERE.

<span id="an_34:6">34:6</span> En die profeet Jeremia het al hierdie
woorde aan Sedekía, die koning van Juda, in Jerusalem meegedeel,

<span id="an_34:7">34:7</span> terwyl die leër van die koning van Babel
oorlog voer teen Jerusalem en teen al die stede van Juda wat oorgebly
het, teen Lagis en teen Aséka; want hulle het as versterkte stede
oorgebly onder die stede van Juda.

<span id="an_34:8">34:8</span> Die woord wat van die HERE tot Jeremia
gekom het nadat koning Sedekía 'n verbond gesluit het met die hele volk
wat in Jerusalem was, om vir hulle 'n vrylating uit te roep,

<span id="an_34:9">34:9</span> dat elkeen sy slaaf en sy slavin, 'n
Hebreeuse man of Hebreeuse vrou, vry moet laat weggaan, sodat niemand 'n
Jood, sy broer, vir hom diensbaar sou maak nie.

<span id="an_34:10">34:10</span> En al die vorste en die hele volk wat
die verbond aangegaan het, het gehoor gegee dat elkeen sy slaaf en sy
slavin vry sou laat weggaan, sodat dié nie meer aan hulle diensbaar sou
wees nie; ja, hulle het gehoor gegee en hulle laat weggaan.

<span id="an_34:11">34:11</span> Maar daarna het hulle weer die slawe en
slavinne laat terugkom wat hulle vry laat weggaan het, en hulle het dié
as slawe en slavinne onderdanig gemaak.

<span id="an_34:12">34:12</span> Toe het van die HERE die woord van die
HERE tot Jeremia gekom en gesê:

<span id="an_34:13">34:13</span> So spreek die HERE, die God van Israel:
Ek het 'n verbond gesluit met julle vaders op die dag toe Ek hulle uit
Egipteland, uit die slawehuis, uitgelei het, met die woorde:

<span id="an_34:14">34:14</span> Aan die einde van sewe jaar moet julle
elkeen sy broer, die Hebreër wat aan jou verkoop is en jou ses jaar lank
gedien het, laat weggaan; jy moet hom as vryman van jou af laat weggaan.
Maar julle vaders het na My nie geluister en geen gehoor gegee nie.

<span id="an_34:15">34:15</span> En júlle het vandag tot inkeer gekom en
gedoen wat reg is in my oë, om 'n vrylating uit te roep, elkeen vir sy
naaste; en julle het 'n verbond gesluit voor my aangesig, in die huis
waaroor my Naam uitgeroep is.

<span id="an_34:16">34:16</span> Maar julle het weer gedraai en my Naam
ontheilig, en elkeen het sy slaaf en sy slavin wat julle vry laat
weggaan het volgens hulle begeerte, laat terugkom; en julle het hulle
onderdanig gemaak om julle slawe en slavinne te wees.

<span id="an_34:17">34:17</span> Daarom, so sê die HERE: Júlle het na My
nie geluister om 'n vrylating uit te roep elkeen vir sy broer en vir sy
naaste nie; kyk, Ek roep 'n vrylating uit, spreek die HERE, om julle oor
te gee aan die swaard, die pes en die hongersnood, en Ek sal julle 'n
skrikbeeld maak vir al die koninkryke van die aarde.

<span id="an_34:18">34:18</span> En Ek sal die manne wat my verbond
oortree het, wat die woorde van die verbond nie gehou het wat hulle voor
my aangesig gesluit het nie, maak soos die kalf wat hulle in twee stukke
gesny het en tussen die stukke waarvan hulle deurgegaan het:

<span id="an_34:19">34:19</span> die vorste van Juda en die vorste van
Jerusalem, die hofdienaars en die priesters en die hele volk van die
land wat tussen die stukke van die kalf deurgegaan het.

<span id="an_34:20">34:20</span> En Ek sal hulle gee in die hand van
hulle vyande en in die hand van die wat hulle lewe soek; en hulle lyke
sal dien as voedsel vir die voëls van die hemel en die wilde diere van
die aarde.

<span id="an_34:21">34:21</span> En Sedekía, die koning van Juda, en sy
vorste sal Ek oorgee in die hand van hulle vyande en in die hand van die
wat hulle lewe soek, naamlik aan die leër van die koning van Babel wat
van julle af opgetrek het.

<span id="an_34:22">34:22</span> Kyk, Ek gee bevel, spreek die HERE, en
sal hulle na hierdie stad terugbring; en hulle sal daarteen oorlog voer
en dit inneem en met vuur verbrand; en Ek sal die stede van Juda 'n
wildernis maak, sonder inwoner.

<span id="an_35:1">35:1</span> Die woord wat van die HERE tot Jeremia
gekom het in die dae van Jójakim, die seun van Josía, die koning van
Juda:

<span id="an_35:2">35:2</span> Gaan na die huis van die Regabiete en
spreek met hulle en bring hulle in die huis van die HERE, in een van die
kamers en gee hulle wyn om te drink.

<span id="an_35:3">35:3</span> Toe het ek Jaäsánja, die seun van
Jeremia, die seun van Habassínja, geneem en sy broers en al sy seuns en
die hele huis van die Regabiete;

<span id="an_35:4">35:4</span> en ek het hulle gebring in die huis van
die HERE, in die kamer van die seuns van Hanan, die seun van Jigdálja,
die man van God, wat langs die kamer van die vorste is, bo die kamer van
Maäséja, die seun van Sallum, die drumpelwagter.

<span id="an_35:5">35:5</span> En ek het voor die kinders van die huis
van die Regabiete kanne vol wyn en bekers neergesit en aan hulle gesê:
Drink wyn.

<span id="an_35:6">35:6</span> Maar hulle het geantwoord: Ons sal geen
wyn drink nie, want Jónadab, die seun van Regab, ons vader, het ons
beveel en gesê: Julle mag geen wyn drink, julle en julle kinders, tot in
ewigheid nie.

<span id="an_35:7">35:7</span> Ook mag julle geen huis bou of saad saai
of wingerd plant of dit besit nie; maar julle moet in tente woon al
julle dae, sodat julle baie dae mag lewe in die land waar julle as
vreemdelinge vertoef.

<span id="an_35:8">35:8</span> En ons het geluister na die stem van ons
vader Jónadab, die seun van Regab, in alles wat hy ons beveel het, om
geen wyn te drink al ons dae nie, ons, ons vroue, ons seuns en ons
dogters;

<span id="an_35:9">35:9</span> en geen huise te bou om in te woon nie,
en geen wingerd of landerye of saad te besit nie;

<span id="an_35:10">35:10</span> en ons het in tente gewoon en geluister
en gedoen net soos ons vader Jónadab ons beveel het.

<span id="an_35:11">35:11</span> Maar toe Nebukadrésar, die koning van
Babel, na die land opgetrek het, het ons gesê: Kom, laat ons na
Jerusalem gaan vanweë die leër van die Chaldeërs en die leër van die
Arameërs. So het ons dan in Jerusalem gebly.

<span id="an_35:12">35:12</span> Toe kom die woord van die HERE tot
Jeremia en sê:

<span id="an_35:13">35:13</span> So spreek die HERE van die leërskare,
die God van Israel: Gaan sê aan die manne van Juda en die inwoners van
Jerusalem: Wil julle hieruit geen lering trek om na my woorde te luister
nie? spreek die HERE.

<span id="an_35:14">35:14</span> Die woorde van Jónadab, die seun van
Regab, wat hy sy kinders beveel het om geen wyn te drink nie, het hulle
gehou; want hulle het geen wyn gedrink tot vandag toe nie, maar het
geluister na die gebod van hulle vader. En Ék het met julle gespreek,
vroeg en laat, maar julle het na My nie geluister nie.

<span id="an_35:15">35:15</span> En Ek het na julle gestuur al my
knegte, die profete, vroeg en laat, om te sê: Bekeer julle tog elkeen
van sy verkeerde weg en maak julle handelinge goed en loop nie agter
ander gode aan om hulle te dien nie; dan sal julle bly in die land wat
Ek aan julle en julle vaders gegee het. Maar julle het geen gehoor gegee
en na My nie geluister nie.

<span id="an_35:16">35:16</span> Ja, die kinders van Jónadab, die seun
van Regab, het die gebod van hulle vader gehou wat hy hulle beveel het;
maar hierdie volk luister nie na My nie.

<span id="an_35:17">35:17</span> Daarom, so sê die HERE, die God van die
leërskare, die God van Israel: Kyk, Ek bring oor Juda en oor al die
inwoners van Jerusalem al die onheil wat Ek teen hulle gespreek het;
omdat Ek met hulle gespreek, maar hulle nie geluister en Ek hulle
geroep, maar hulle nie geantwoord het nie.

<span id="an_35:18">35:18</span> En aan die huis van die Regabiete het
Jeremia gesê: So spreek die HERE van die leërskare, die God van Israel:
Omdat julle geluister het na die gebod van julle vader Jónadab en al sy
gebooie gehou en gedoen het net soos hy julle beveel het,

<span id="an_35:19">35:19</span> daarom, so spreek die HERE van die
leërskare, die God van Israel: Daar sal vir Jónadab, die seun van Regab,
nooit 'n man ontbreek wat altyd voor my aangesig sal staan nie.

<span id="an_36:1">36:1</span> En in die vierde jaar van Jójakim, die
seun van Josía, die koning van Juda, het van die HERE hierdie woord tot
Jeremia gekom:

<span id="an_36:2">36:2</span> Neem vir jou 'n boekrol en skrywe daarop
al die woorde wat Ek met jou gespreek het oor Israel en Juda en oor al
die nasies, van die dag af dat Ek met jou gespreek het, van die dae van
Josía af, tot vandag toe.

<span id="an_36:3">36:3</span> Miskien sal die huis van Juda luister na
al die onheil wat Ek van plan is om hulle aan te doen, sodat hulle hul
bekeer elkeen van sy verkeerde weg en Ek hulle ongeregtigheid en hulle
sonde vergewe.

<span id="an_36:4">36:4</span> En Jeremia het Barug, die seun van Nería,
geroep; en Barug het op 'n boekrol geskrywe, uit die mond van Jeremia,
al die woorde van die HERE wat Hy met hom gespreek het.

<span id="an_36:5">36:5</span> En Jeremia het aan Barug bevel gegee en
gesê: Ek is verhinder, ek kan nie gaan in die huis van die HERE nie.

<span id="an_36:6">36:6</span> Gaan jy dan en lees uit die rol wat jy
uit my mond beskrywe het, die woorde van die HERE voor die ore van die
volk in die huis van die HERE, op die vasdag; en jy moet dit ook lees
voor die ore van die hele Juda wat uit hulle stede kom.

<span id="an_36:7">36:7</span> Miskien sal hulle smeking voor die
aangesig van die HERE kom en sal hulle hul bekeer elkeen van sy
verkeerde weg; want groot is die toorn en die grimmigheid wat die HERE
teen hierdie volk uitgespreek het.

<span id="an_36:8">36:8</span> En Barug, die seun van Nería, het gedoen
net soos die profeet Jeremia hom beveel het deur uit die boek te lees
die woorde van die HERE, in die huis van die HERE.

<span id="an_36:9">36:9</span> Want in die vyfde jaar van Jójakim, die
seun van Josía, die koning van Juda, in die negende maand, het hulle 'n
vasdag voor die aangesig van die HERE uitgeroep--die hele volk in
Jerusalem en die hele volk wat uit die stede van Juda in Jerusalem gekom
het.

<span id="an_36:10">36:10</span> En Barug het uit die boek gelees die
woorde van Jeremia, in die huis van die HERE, in die kamer van Gemárja,
die seun van Safan, die skrywer, in die boonste voorhof by die ingang
van die Nuwe Poort van die huis van die HERE, voor die ore van die hele
volk.

<span id="an_36:11">36:11</span> En toe Migája, die seun van Gemárja,
die seun van Safan, al die woorde van die HERE uit die boek hoor,

<span id="an_36:12">36:12</span> gaan hy af na die huis van die koning,
in die kamer van die skrywer, waar toe juis al die vorste gesit het:
Elisáma, die skrywer, en Delája, die seun van Semája, en Élnatan, die
seun van Akbor, en Gemárja, die seun van Safan, en Sedekía, die seun van
Hanánja, en al die vorste.

<span id="an_36:13">36:13</span> Daarop maak Migája aan hulle bekend al
die woorde wat hy gehoor het toe Barug uit die boek voor die ore van die
volk gelees het.

<span id="an_36:14">36:14</span> Toe stuur al die vorste Jehúdi, die
seun van Netánja, die seun van Selémja, die seun van Kusi, na Barug, met
die boodskap: Die rol waaruit jy voor die ore van die volk gelees het,
neem dit in jou hand en kom. Daarop neem Barug, die seun van Nería, die
rol in sy hand, en hy het by hulle gekom.

<span id="an_36:15">36:15</span> En hulle sê vir hom: Sit tog en lees
dit voor ons ore. En Barug het voor hulle ore gelees.

<span id="an_36:16">36:16</span> Toe hulle al die woorde hoor, het hulle
mekaar verskrik aangekyk en vir Barug gesê: Ons moet al hierdie woorde
sekerlik aan die koning bekend maak.

<span id="an_36:17">36:17</span> En hulle het Barug gevra: Vertel ons
tog hoe het jy al hierdie woorde uit sy mond opgeskrywe?

<span id="an_36:18">36:18</span> Toe antwoord Barug hulle: Uit sy mond
het hy my al hierdie woorde voorgesê, en ek het hulle met ink in die
boek geskrywe.

<span id="an_36:19">36:19</span> Daarop sê die vorste vir Barug: Gaan,
verberg jou, jy en Jeremia, en laat geen mens weet waar julle is nie.

<span id="an_36:20">36:20</span> En hulle het na die koning in die
voorhof gegaan--die rol het hulle weggesit in die kamer van Elisáma, die
skrywer--en al die woorde voor die ore van die koning gemeld.

<span id="an_36:21">36:21</span> Toe stuur die koning Jehúdi om die rol
te gaan haal; en hy het dit gaan haal uit die kamer van Elisáma, die
skrywer. En Jehúdi het dit gelees voor die ore van die koning en van al
die vorste wat by die koning staan,

<span id="an_36:22">36:22</span> terwyl die koning gesit het in die
winterpaleis, in die negende maand, met die brandende vuurpan voor hom.

<span id="an_36:23">36:23</span> En elke keer het hy, as Jehúdi drie of
vier kolomme gelees het, dit met die mes van 'n skrywer stukkend gesny
en in die vuur gegooi wat op die vuurpan was, totdat die hele rol in die
vuur op die vuurpan verteer was.

<span id="an_36:24">36:24</span> En hulle was nie verskrik nie en het
hulle klere nie geskeur nie--die koning en al sy dienaars wat al hierdie
woorde gehoor het;

<span id="an_36:25">36:25</span> alhoewel selfs Élnatan en Delája en
Gemárja by die koning daarop aangedring het om die rol nie te verbrand
nie; maar hy het na hulle nie geluister nie.

<span id="an_36:26">36:26</span> Toe gee die koning bevel aan Jerágmeël,
die seun van die koning, en Serája, die seun van Asriël, en Selémja, die
seun van Abdeël, om die skrywer Barug en die profeet Jeremia te vang.
Maar die HERE het hulle verberg.

<span id="an_36:27">36:27</span> Toe kom die woord van die HERE tot
Jeremia--nadat die koning die rol verbrand het met die woorde wat Barug
uit die mond van Jeremia opgeskrywe het--en sê:

<span id="an_36:28">36:28</span> Neem vir jou weer 'n ander rol en
skrywe daarop al die vorige woorde wat op die eerste rol was, wat
Jójakim, die koning van Juda, verbrand het.

<span id="an_36:29">36:29</span> En aangaande Jójakim, die koning van
Juda, moet jy sê: So spreek die HERE: Jy het hierdie rol verbrand met
die woorde: Waarom het jy daarop geskrywe en gesê: Die koning van Babel
sal sekerlik kom en hierdie land verwoes en mens en dier daar uitroei?

<span id="an_36:30">36:30</span> Daarom, so spreek die HERE aangaande
Jójakim, die koning van Juda: Hy sal nooit een hê wat op die troon van
Dawid sit nie, en sy lyk sal weggegooi lê, bedags in die hitte en snags
in die koue.

<span id="an_36:31">36:31</span> En Ek sal aan hom en sy geslag en sy
dienaars hulle ongeregtigheid besoek; en Ek sal oor hulle en die
inwoners van Jerusalem en die manne van Juda al die onheil bring wat Ek
teen hulle gespreek het sonder dat hulle geluister het.

<span id="an_36:32">36:32</span> Toe het Jeremia 'n ander rol geneem en
dit aan die skrywer Barug, die seun van Nería, gegee; en hy het daarop
uit die mond van Jeremia geskrywe al die woorde van die boek wat
Jójakim, die koning van Juda, met vuur verbrand het; en nog baie
dergelike woorde is daaraan toegevoeg.

<span id="an_37:1">37:1</span> En Sedekía, die seun van Josía, wat
Nebukadrésar, die koning van Babel, koning gemaak het in die land Juda,
het as koning geregeer in die plek van Gonja, die seun van Jójakim.

<span id="an_37:2">37:2</span> Maar hy het nie geluister, hy en sy
dienaars en die volk van die land, na die woorde van die HERE wat Hy
deur die diens van die profeet Jeremia gespreek het nie.

<span id="an_37:3">37:3</span> Nogtans het koning Sedekía met Jugal, die
seun van Selémja, en Sefánja, die seun van Maäséja, die priester, die
profeet Jeremia laat weet: Bid tog tot die HERE onse God vir ons.

<span id="an_37:4">37:4</span> Toe het Jeremia nog in-- en uitgegaan
onder die volk, en hulle het hom nog nie in die gevangenis gesit nie.

<span id="an_37:5">37:5</span> Ook het die leër van Farao uit Egipte
uitgetrek; en toe die Chaldeërs wat besig was om Jerusalem te beleër,
die tyding aangaande hulle hoor, het hulle van Jerusalem af opgetrek.

<span id="an_37:6">37:6</span> Daarop kom die woord van die HERE tot die
profeet Jeremia en sê:

<span id="an_37:7">37:7</span> So spreek die HERE, die God van Israel:
So moet julle sê aan die koning van Juda wat julle na My gestuur het om
My te raadpleeg: Kyk, die leër van Farao wat uitgetrek het om julle te
help, sal teruggaan na sy land, na Egipte toe;

<span id="an_37:8">37:8</span> en die Chaldeërs sal terugkom en teen
hierdie stad oorlog voer en dit inneem en dit met vuur verbrand.

<span id="an_37:9">37:9</span> So spreek die HERE: Bedrieg julleself nie
deur te sê: Die Chaldeërs sal sekerlik van ons af wegtrek--want hulle
sal nie wegtrek nie.

<span id="an_37:10">37:10</span> Want al sou julle die hele leër van die
Chaldeërs wat teen julle oorlog voer, verslaan, sodat daar onder hulle
net swaar gewondes oorbly, dan sou hulle elkeen in sy tent opstaan en
hierdie stad met vuur verbrand.

<span id="an_37:11">37:11</span> En toe die leër van die Chaldeërs van
Jerusalem af opgetrek het vanweë die leër van Farao,

<span id="an_37:12">37:12</span> wou Jeremia Jerusalem verlaat om in die
land Benjamin te gaan, om daar te midde van die volk 'n erfdeel in
ontvangs te neem.

<span id="an_37:13">37:13</span> Toe hy in die Benjaminspoort kom, was
daar 'n voorman van die wag met die naam Jiría, die seun van Selémja,
die seun van Hanánja; en hy het die profeet Jeremia gevang, met die
woorde: Jy wil na die Chaldeërs oorloop!

<span id="an_37:14">37:14</span> Maar Jeremia het gesê: Leuens! Ek wil
nie na die Chaldeërs oorloop nie. Maar hy het na hom nie geluister nie,
en Jiría het Jeremia gevang en hom by die vorste gebring.

<span id="an_37:15">37:15</span> En die vorste het vir Jeremia baie
kwaad geword en hom geslaan en hom in die gevangenis gesit in die huis
van die skrywer Jónatan; want hulle het daar 'n gevangenis van gemaak.

<span id="an_37:16">37:16</span> Toe Jeremia in die kerker en in die
gewelwe kom en Jeremia daar baie dae gebly het,

<span id="an_37:17">37:17</span> het koning Sedekía gestuur en hom laat
haal; en die koning het hom in sy huis in die geheim gevra en gesê: Is
daar 'n woord van die HERE? Toe antwoord Jeremia: Ja. Ook sê hy: U sal
in die hand van die koning van Babel oorgelewer word.

<span id="an_37:18">37:18</span> Verder het Jeremia aan die koning
Sedekía gesê: Wat het ek teen u of teen u dienaars of teen hierdie volk
gesondig, dat julle my in die gevangenis gesit het?

<span id="an_37:19">37:19</span> En waar is julle profete wat vir julle
geprofeteer het met die woorde: Die koning van Babel sal nie teen julle
of teen hierdie land kom nie?

<span id="an_37:20">37:20</span> Luister dan nou tog, my heer die
koning! Laat tog my smeking voor u kom en laat my nie terugbring in die
huis van die skrywer Jónatan, dat ek daar nie sterwe nie.

<span id="an_37:21">37:21</span> Toe gee koning Sedekía bevel dat hulle
Jeremia onder toesig moet hou in die voorhof van bewaking en aan hom
daagliks 'n skyf brood uit die Bakkerstraat moet gee, totdat al die
brood van die stad op was. So het Jeremia dan in die voorhof van
bewaking gebly.

<span id="an_38:1">38:1</span> Toe Sefátja, die seun van Mattan, en
Gedálja, die seun van Pashur, en Jugal, die seun van Selémja, en Pashur,
die seun van Malkía, die woorde hoor waarmee Jeremia die hele volk bly
toespreek het, naamlik:

<span id="an_38:2">38:2</span> So spreek die HERE: Wie in hierdie stad
bly, sal sterwe deur die swaard, die hongersnood of die pes, maar wie na
die Chaldeërs uitgaan, sal lewe, en sy siel sal vir hom 'n buit wees, en
hy sal lewe.

<span id="an_38:3">38:3</span> So spreek die HERE: Hierdie stad sal
sekerlik oorgegee word in die mag van die leër van die koning van Babel,
en hy sal dit inneem.

<span id="an_38:4">38:4</span> Toe het die vorste aan die koning gesê:
Laat hierdie man tog gedood word, want so maak hy die hande van die
krygsmanne slap wat in hierdie stad nog oor is en die hande van die hele
volk deur sulke woorde tot hulle te spreek; want dié man soek nie die
vrede van hierdie volk nie, maar die onheil.

<span id="an_38:5">38:5</span> En koning Sedekía het gesê: Kyk, hy is in
julle mag, want die koning kan niks teen julle doen nie.

<span id="an_38:6">38:6</span> Toe neem hulle Jeremia en gooi hom in die
put van Malkía, die seun van die koning, wat in die voorhof van bewaking
was; en hulle het Jeremia met toue laat afsak. En in die put was geen
water nie, maar modder; en Jeremia het in die modder gesak.

<span id="an_38:7">38:7</span> En toe Ebed-Meleg, die Kusiet, 'n
hofdienaar wat in die paleis van die koning was, hoor dat hulle Jeremia
in die put gegooi het--die koning het toe in die Benjaminspoort gesit--

<span id="an_38:8">38:8</span> het Ebed-Meleg uit die paleis van die
koning gegaan en met die koning gespreek en gesê:

<span id="an_38:9">38:9</span> My heer die koning, hierdie manne het
verkeerd gehandel in alles wat hulle die profeet Jeremia aangedoen het,
wat hulle in die put gegooi het; hy sal tog sterwe van honger op die
plek waar hy is; want daar is geen brood meer in die stad nie.

<span id="an_38:10">38:10</span> Toe gee die koning aan Ebed-Meleg, die
Kusiet, bevel en sê: Neem hiervandaan dertig manne met jou saam en trek
die profeet Jeremia uit die put op voordat hy sterwe.

<span id="an_38:11">38:11</span> Daarop het Ebed-Meleg die manne met hom
saamgeneem en ingegaan in die paleis van die koning onder die
voorraadkamer en daarvandaan verslyte en geskeurde lappe geneem wat hy
na Jeremia in die put met toue laat afsak het.

<span id="an_38:12">38:12</span> En Ebed-Meleg, die Kusiet, het vir
Jeremia gesê: Sit tog die verslyte en geskeurde lappe onder jou
armholtes onder die toue; en Jeremia het so gedoen.

<span id="an_38:13">38:13</span> En hulle het Jeremia aan die toue
opgetrek en hom uit die put uitgehaal. En Jeremia het in die voorhof van
bewaking gebly.

<span id="an_38:14">38:14</span> Toe stuur koning Sedekía en hy laat die
profeet Jeremia na hom bring in die derde ingang wat by die huis van die
HERE was; en die koning het vir Jeremia gesê: Ek wil jou iets vra; steek
vir my niks weg nie.

<span id="an_38:15">38:15</span> Maar Jeremia het Sedekía geantwoord: As
ek u dit te kenne gee, sal u my nie sekerlik doodmaak nie? En as ek u
raad gee, sal u na my nie luister nie.

<span id="an_38:16">38:16</span> Toe sweer koning Sedekía vir Jeremia in
die geheim en sê: So waar as die HERE leef wat aan ons hierdie lewe
verleen het--ek sal jou nie doodmaak en jou nie oorgee in die hand van
hierdie manne wat jou lewe soek nie!

<span id="an_38:17">38:17</span> Daarop sê Jeremia vir Sedekía: So
spreek die HERE, die God van die leërskare, die God van Israel: As u
vrywillig uitgaan na die vorste van die koning van Babel, sal u siel
lewe en sal hierdie stad nie met vuur verbrand word nie; en u sal lewe,
u en u huis.

<span id="an_38:18">38:18</span> Maar as u nie uitgaan na die vorste van
die koning van Babel nie, sal hierdie stad in die hand van die Chaldeërs
oorgegee word, en hulle sal dit met vuur verbrand; en u self sal uit
hulle hand nie vryraak nie.

<span id="an_38:19">38:19</span> Toe sê koning Sedekía vir Jeremia: Ek
is bevrees dat hulle my in die hand van die Jode wat na die Chaldeërs
oorgeloop het, sal oorgee en dat dié met my die spot sal drywe.

<span id="an_38:20">38:20</span> Maar Jeremia antwoord: Hulle sal u nie
oorgee nie. Luister tog na die stem van die HERE in wat ek aan u sê; dan
sal dit goed met u gaan en u siel sal lewe.

<span id="an_38:21">38:21</span> Maar as u weier om uit te gaan--dit is
die woord wat die HERE my laat sien het:

<span id="an_38:22">38:22</span> Kyk, al die vroue wat in die paleis van
die koning van Juda oorgebly het, is uitgelei na die vorste van die
koning van Babel, terwyl hulle gesê het: Die manne met wie u vriendskap
gehou het, het u verlei en u oorweldig; toe u voete in die modder
ingesak het, het hulle agteruitgewyk.

<span id="an_38:23">38:23</span> Hulle sal dan al u vroue en u kinders
na die Chaldeërs uitlei; ook sal u self uit hulle hand nie vryraak nie;
maar u sal deur die hand van die koning van Babel gevang word, en
hierdie stad sal met vuur verbrand word.

<span id="an_38:24">38:24</span> Toe sê Sedekía vir Jeremia: Laat
niemand van hierdie woorde weet nie, dat jy nie sterwe nie.

<span id="an_38:25">38:25</span> En as die vorste hoor dat ek met jou
gespreek het en by jou kom en aan jou sê: Vertel ons tog wat jy met die
koning gespreek het; steek dit nie vir ons weg nie, en ons sal jou nie
doodmaak nie; en wat het die koning met jou gespreek? --

<span id="an_38:26">38:26</span> dan moet jy hulle antwoord: Ek het my
smeking eerbiedig voor die koning gebring, dat hy my nie moet laat
terugbring in die huis van Jónatan, om daar te sterwe nie.

<span id="an_38:27">38:27</span> Toe het al die vorste by Jeremia gekom
en hom uitgevra; en hy het aan hulle mededeling gedoen volgens al
hierdie woorde wat die koning hom beveel het. Toe het hulle hom met rus
gelaat; want die saak het nie bekend geword nie.

<span id="an_38:28">38:28</span> En Jeremia het in die voorhof van
bewaking gebly tot op die dag dat Jerusalem ingeneem is. En toe
Jerusalem ingeneem is--

<span id="an_39:1">39:1</span> in die negende jaar van Sedekía, die
koning van Juda, in die tiende maand, het Nebukadrésar, die koning van
Babel, met sy hele leër na Jerusalem gekom en hulle het dit beleër;

<span id="an_39:2">39:2</span> in die elfde jaar van Sedekía, in die
vierde maand, op die negende van die maand, is in die stad ingebreek--

<span id="an_39:3">39:3</span> toe het al die vorste van die koning van
Babel gekom en gaan sit in die Middelste Poort, naamlik Nergal-Saréser,
Samgar-Nebo, Sársegim, die rábsaris, Nergal-Saréser, die rabmag, en al
die ander vorste van die koning van Babel.

<span id="an_39:4">39:4</span> En toe Sedekía, die koning van Juda, en
al die krygsmanne hulle sien, het hulle gevlug en in die nag uit die
stad getrek op pad na die koning se tuin, deur die poort tussen die twee
mure; en hy het uitgetrek op pad na die Vlakte toe.

<span id="an_39:5">39:5</span> Maar die leër van die Chaldeërs het hulle
agternagejaag en Sedekía in die vlaktes van Jérigo ingehaal en hom
gevang en hom gebring na Nebukadrésar, die koning van Babel, na Ribla in
die land Hamat; en hy het vonnis oor hom uitgespreek.

<span id="an_39:6">39:6</span> En die koning van Babel het die seuns van
Sedekía voor sy oë in Ribla geslag; ook het die koning van Babel al die
edeles van Juda geslag.

<span id="an_39:7">39:7</span> En hy het die oë van Sedekía laat
verblind en hom met koperkettings geboei om hom na Babel te bring.

<span id="an_39:8">39:8</span> En die Chaldeërs het die paleis van die
koning en die huise van die volk met vuur verbrand; en die mure van
Jerusalem het hulle omgegooi.

<span id="an_39:9">39:9</span> En die deel van die volk wat nog in die
stad oorgebly het en die oorlopers wat na hom oorgeloop het, en die deel
van die volk wat nog oorgebly het, het Nebusarádan, die owerste van die
lyfwag, in ballingskap weggevoer na Babel toe.

<span id="an_39:10">39:10</span> Maar van die arm mense wat niks gehad
het nie, het Nebusarádan, die owerste van die lyfwag, in die land Juda
laat agterbly en aan hulle wingerde en landerye in dié tyd gegee.

<span id="an_39:11">39:11</span> Maar aangaande Jeremia het
Nebukadrésar, die koning van Babel, bevel gegee deur middel van
Nebusarádan, die owerste van die lyfwag, en gesê:

<span id="an_39:12">39:12</span> Neem hom en hou jou oë oor hom en doen
hom geen kwaad nie; maar doen met hom soos hy jou sal sê.

<span id="an_39:13">39:13</span> Toe stuur Nebusarádan, die owerste van
die lyfwag, en Nebusásban, die rábsaris, en Nergal-Saréser, die rabmag,
en al die bevelhebbers van die koning van Babel--hulle het gestuur

<span id="an_39:14">39:14</span> en Jeremia uit die voorhof van bewaking
laat haal en hom oorgegee aan Gedálja, die seun van Ahíkam, die seun van
Safan, om hom huis toe te bring. So het hy dan onder die volk gebly.

<span id="an_39:15">39:15</span> Ook het die woord van die HERE tot
Jeremia gekom, terwyl hy in die voorhof van bewaking opgesluit was,
naamlik:

<span id="an_39:16">39:16</span> Gaan en spreek met Ebed-Meleg, die
Kusiet, en sê: So spreek die HERE van die leërskare, die God van Israel:
Kyk, Ek bring my woorde oor hierdie stad ten kwade en nie ten goede nie,
en dit sal voor jou oë vervul word in dié dag.

<span id="an_39:17">39:17</span> Maar Ek sal jou in dié dag red, spreek
die HERE; en jy sal nie oorgegee word in die hand van die manne vir wie
jy bang is nie.

<span id="an_39:18">39:18</span> Want Ek sal jou sekerlik laat vryraak,
en jy sal deur die swaard nie val nie; maar jou siel sal vir jou 'n buit
wees, omdat jy op My vertrou het, spreek die HERE.

<span id="an_40:1">40:1</span> Die woord wat van die HERE tot Jeremia
gekom het, nadat Nebusarádan, die owerste van die lyfwag, hom vrygelaat
het uit Rama deur hom te laat haal, terwyl hy met kettings geboei was
onder al die gevangenes van Jerusalem en Juda wat in ballingskap
weggevoer sou word na Babel toe.

<span id="an_40:2">40:2</span> Die owerste van die lyfwag het naamlik
Jeremia laat haal en vir hom gesê: Die HERE jou God het hierdie onheil
oor hierdie plek gespreek,

<span id="an_40:3">40:3</span> en die HERE het dit laat kom en gedoen
soos Hy gespreek het, omdat julle gesondig het teen die HERE en nie
geluister het na sy stem nie; daarom het dit oor julle gekom.

<span id="an_40:4">40:4</span> Nou dan, kyk, ek ontslaan jou vandag uit
die kettings wat aan jou hande is; as dit goed is in jou oë om saam met
my na Babel te gaan--kom, en ek sal my oog oor jou hou; maar as dit
verkeerd is in jou oë om saam met my na Babel te kom, laat dit staan.
Kyk, die hele land lê vir jou oop; waar dit goed en reg is in jou oë om
te gaan, gaan daarheen.

<span id="an_40:5">40:5</span> En toe hy nog nie omgedraai het nie, sê
hy: Gaan dan terug na Gedálja, die seun van Ahíkam, die seun van Safan,
wat die koning van Babel oor die stede van Juda aangestel het, en woon
by hom onder die volk, of gaan waar dit ook al reg is in jou oë om te
gaan. Daarop het die owerste van die lyfwag vir hom padkos en 'n geskenk
gegee, en hom laat gaan.

<span id="an_40:6">40:6</span> En Jeremia het by Gedálja, die seun van
Ahíkam, in Mispa gekom en by hom gewoon onder die volk wat in die land
oorgebly het.

<span id="an_40:7">40:7</span> Toe al die owerstes van die leërs wat in
die veld was, hulle en hulle manskappe, hoor dat die koning van Babel
Gedálja, die seun van Ahíkam, oor die land aangestel het en dat hy aan
hom manne en vroue en kinders toevertrou het, en van die arm mense van
die land, van die wat nie in ballingskap weggevoer is na Babel nie,

<span id="an_40:8">40:8</span> het hulle na Gedálja gekom in Mispa,
naamlik Ismael, die seun van Netánja, en Jóhanan en Jónatan, die seuns
van Karéag, en Serája, die seun van Tánhumet, en die seuns van Efai, die
Netofatiet, en Jesánja, die seun van die Maägatiet, hulle en hulle
manskappe.

<span id="an_40:9">40:9</span> En Gedálja, die seun van Ahíkam, die seun
van Safan, het vir hulle en hulle manskappe gesweer en gesê: Wees nie
bevrees om die Chaldeërs te dien nie; bly in die land en dien die koning
van Babel; dan sal dit goed met julle gaan.

<span id="an_40:10">40:10</span> En ek self, kyk, ek woon in Mispa om
voor die Chaldeërs te staan wat na ons sal kom. Samel julle dan wyn en
somervrugte en olie in en gooi dit in julle bakke, en woon in julle
stede wat julle in besit kan neem.

<span id="an_40:11">40:11</span> En ook al die Jode wat in Moab en onder
die kinders van Ammon en in Edom en wat in al die lande was, het gehoor
dat die koning van Babel vir Juda 'n oorblyfsel nagelaat het; en dat hy
Gedálja, die seun van Ahíkam, die seun van Safan, oor hulle aangestel
het;

<span id="an_40:12">40:12</span> daarom het al die Jode teruggekom uit
al die plekke waarheen hulle verdryf was, en in die land Juda na Gedálja
gekom, in Mispa; en hulle het groot hoeveelhede wyn en somervrugte
ingesamel.

<span id="an_40:13">40:13</span> Maar Jóhanan, die seun van Karéag, en
al die owerstes van die leërs wat in die veld was, het na Gedálja gekom
in Mispa

<span id="an_40:14">40:14</span> en vir hom gesê: Weet u wel dat Báälis,
die koning van die kinders van Ammon, Ismael, die seun van Netánja,
gestuur het om u dood te slaan? Maar Gedálja, die seun van Ahíkam, het
hulle nie geglo nie.

<span id="an_40:15">40:15</span> Toe het Jóhanan, die seun van Karéag,
in die geheim met Gedálja in Mispa gespreek en gesê: Laat my tog gaan en
Ismael, die seun van Netánja, verslaan sonder dat iemand dit weet.
Waarom sou hy u doodslaan en die hele Juda wat by u versamel is,
verstrooi word en die oorblyfsel van Juda tot niet gaan?

<span id="an_40:16">40:16</span> Maar Gedálja, die seun van Ahíkam, het
vir Jóhanan, die seun van Karéag gesê: Doen hierdie ding nie, want jy
spreek onwaarheid van Ismael.

<span id="an_41:1">41:1</span> Maar in die sewende maand het Ismael, die
seun van Netánja, die seun van Elisáma, uit die koninklike geslag en uit
die owerstes van die koning, en tien man saam met hom by Gedálja, die
seun van Ahíkam, gekom in Mispa; en hulle het daar saam brood geëet, in
Mispa.

<span id="an_41:2">41:2</span> Toe het Ismael, die seun van Netánja,
opgestaan en die tien manne wat by hom was, en hulle het Gedálja, die
seun van Ahíkam, die seun van Safan, met die swaard verslaan. So het hy
hom dan gedood wat die koning van Babel oor die land aangestel het.

<span id="an_41:3">41:3</span> Ook het Ismael al die Jode verslaan wat
by hom, by Gedálja, in Mispa was, en die Chaldeërs, die krygsmanne, wat
daar te vinde was.

<span id="an_41:4">41:4</span> En op die tweede dag, nadat hy Gedálja
gedood het, sonder dat dit nog bekend was,

<span id="an_41:5">41:5</span> kom daar manne van Sigem, van Silo en van
Samaría, tagtig man, met afgeskeerde baard en geskeurde klere, wat
hulleself stukkend gekerwe het; en spysoffer en wierook was in hulle
hand om dit na die huis van die HERE te bring.

<span id="an_41:6">41:6</span> Daarop gaan Ismael, die seun van Netánja,
hulle tegemoet uit Mispa, terwyl hy aldeur loop en huil; en toe hy hulle
teëkom, sê hy vir hulle: Kom na Gedálja, die seun van Ahíkam!

<span id="an_41:7">41:7</span> Maar toe hulle binne-in die stad kom, het
Ismael, die seun van Netánja, hulle gedood en in die put gegooi, hy en
die manne wat by hom was.

<span id="an_41:8">41:8</span> Maar onder hulle was daar tien man wat
vir Ismael gesê het: Maak ons nie dood nie, want ons het verborge
voorrade in die veld: koring en gars en olie en heuning. Toe het hy
daarvan afgesien en hulle nie saam met hulle broers gedood nie.

<span id="an_41:9">41:9</span> En die put waar Ismael al die lyke van
die manne wat deur hom verslaan is, langs Gedálja ingegooi het, was dié
wat koning Asa gemaak het tot verdediging teen Baésa, die koning van
Israel--dié het Ismael, die seun van Netánja, vol gemaak met die wat
verslaan was.

<span id="an_41:10">41:10</span> En Ismael het die hele oorblyfsel van
die volk wat in Mispa was, as gevangenes weggevoer; die dogters van die
koning en die hele volk wat in Mispa oorgebly het, wat Nebusarádan, die
owerste van die lyfwag, aan Gedálja, die seun van Ahíkam, toevertrou
het--Ismael, die seun van Netánja, het hulle as gevangenes weggevoer en
hy het weggetrek om oor te gaan na die kinders van Ammon.

<span id="an_41:11">41:11</span> Toe Jóhanan, die seun van Karéag, en al
die owerstes van die leërs wat by hom was, hoor al die onheil wat
Ismael, die seun van Netánja, aangerig het,

<span id="an_41:12">41:12</span> het hulle al die manne geneem en
weggetrek om teen Ismael, die seun van Netánja, te veg; en hulle het hom
aangetref by die groot water wat by Gíbeon is.

<span id="an_41:13">41:13</span> En toe die hele volk wat by Ismael was,
Jóhanan, die seun van Karéag, sien en al die owerstes van die leërs saam
met hom, was hulle bly;

<span id="an_41:14">41:14</span> en die hele volk wat Ismael uit Mispa
as gevangenes weggevoer het, het omgedraai en weer oorgeloop na Jóhanan,
die seun van Karéag.

<span id="an_41:15">41:15</span> Maar Ismael, die seun van Netánja, het
van Jóhanan ontsnap saam met agt man en weggetrek na die kinders van
Ammon.

<span id="an_41:16">41:16</span> Toe het Jóhanan, die seun van Karéag,
en al die owerstes van die leërs wat by hom was, die hele oorblyfsel van
die volk geneem wat Ismael, die seun van Netánja, uit Mispa as
gevangenes weggevoer het, nadat hy Gedálja, die seun van Ahíkam,
verslaan het--naamlik manne, krygsmanne, en vroue en kinders en
hofdienaars, wat hy van Gíbeon teruggebring het.

<span id="an_41:17">41:17</span> En hulle het weggetrek en vertoef in
Gerut-Kimham wat naby Betlehem lê, om verder na Egipte te trek,

<span id="an_41:18">41:18</span> vanweë die Chaldeërs; want hulle was
vir hulle bevrees, omdat Ismael, die seun van Netánja, Gedálja, die seun
van Ahíkam, verslaan het, wat deur die koning van Babel oor die land
aangestel was.

<span id="an_42:1">42:1</span> Toe het al die owerstes van die leërs
aangekom, naamlik Jóhanan, die seun van Karéag, en Asárja, die seun van
Hosája, en die hele volk, klein en groot,

<span id="an_42:2">42:2</span> en aan die profeet Jeremia gesê: Laat ons
smeking tog voor u kom en bid tot die HERE u God vir ons, vir hierdie
hele oorblyfsel--want ons het as 'n klein klompie uit baie oorgebly,
soos u oë ons sien--

<span id="an_42:3">42:3</span> dat die HERE u God ons bekend mag maak
die pad wat ons moet trek, en die saak wat ons moet doen.

<span id="an_42:4">42:4</span> En die profeet Jeremia het hulle
geantwoord: Ek hoor; kyk, ek sal tot die HERE julle God bid volgens
julle woorde; en alles wat die HERE julle antwoord, sal ek julle bekend
maak; ek sal vir julle niks agterhou nie.

<span id="an_42:5">42:5</span> Toe sê hulle vir Jeremia: Laat die HERE
'n waaragtige en geloofwaardige getuie teen ons wees as ons nie stip
handel ooreenkomstig elke woord waarmee die HERE u God u na ons sal
stuur nie.

<span id="an_42:6">42:6</span> Laat dit goed of sleg wees--ons sal
luister na die stem van die HERE onse God na wie ons u stuur, dat dit
met ons goed kan gaan as ons luister na die stem van die HERE onse God.

<span id="an_42:7">42:7</span> En aan die einde van tien dae het die
woord van die HERE tot Jeremia gekom,

<span id="an_42:8">42:8</span> en hy het Jóhanan, die seun van Karéag,
geroep en al die owerstes van die leërs wat by hom was, en die hele
volk, klein en groot,

<span id="an_42:9">42:9</span> en aan hulle gesê: So spreek die HERE,
die God van Israel, na wie julle my gestuur het om julle smeking
eerbiediglik voor sy aangesig te bring:

<span id="an_42:10">42:10</span> As julle rustig in hierdie land bly,
sal Ek julle bou en nie afbreek nie, en julle plant en nie uitruk nie;
want Ek het berou oor die onheil wat Ek julle aangedoen het.

<span id="an_42:11">42:11</span> Vrees nie vir die koning van Babel vir
wie julle bang is nie; wees nie vir hom bevrees nie, spreek die HERE,
want Ek is met julle om julle te verlos en julle uit sy hand te red.

<span id="an_42:12">42:12</span> En Ek sal julle barmhartigheid bewys,
sodat hy hom oor julle sal ontferm en julle terugbring na julle land
toe.

<span id="an_42:13">42:13</span> Maar as julle sê: Ons wil in hierdie
land nie bly nie, sodat julle nie luister na die stem van die HERE julle
God nie,

<span id="an_42:14">42:14</span> en sê: Nee, maar ons sal na Egipteland
trek waar ons geen oorlog sal sien of basuingeluid sal hoor of honger na
brood sal hê nie, en daar wil ons woon--

<span id="an_42:15">42:15</span> daarom hoor dan nou die woord van die
HERE, o oorblyfsel van Juda! So sê die HERE van die leërskare, die God
van Israel: As julle werklik julle aangesig rig om na Egipte te trek en
weggaan om daar as vreemdelinge te vertoef,

<span id="an_42:16">42:16</span> dan sal die swaard waar julle voor
vrees, julle daar in Egipteland inhaal; en die honger waar julle voor
bang is, sal daar in Egipte kort agter julle aankom, en julle sal daar
sterwe.

<span id="an_42:17">42:17</span> Ja, al die manne wat hulle aangesig
gerig het om na Egipte te trek om daar as vreemdelinge te vertoef, sal
sterwe deur die swaard, die hongersnood en die pes; en daar sal vir
hulle niemand wees wat vryraak of ontvlug van die onheil wat Ek oor
hulle bring nie.

<span id="an_42:18">42:18</span> Want so sê die HERE van die leërskare,
die God van Israel: Soos my toorn en my grimmigheid uitgestort is oor
die inwoners van Jerusalem, so sal my grimmigheid oor julle uitgestort
word as julle na Egipte trek; en julle sal wees 'n voorwerp van
verwensing, van verbasing, van vervloeking en van smaad, en julle sal
hierdie plek nie meer sien nie.

<span id="an_42:19">42:19</span> Die HERE het oor julle gespreek, o
oorblyfsel van Juda: Trek nie na Egipte nie! Weet verseker dat ek julle
vandag waarsku.

<span id="an_42:20">42:20</span> Want julle het gedwaal ten koste van
julle lewe, dat júlle my na die HERE julle God gestuur het, met die
woorde: Bid tot die HERE onse God vir ons; en net soos die HERE onse God
sal sê, maak dit ons so bekend en ons sal dit doen.

<span id="an_42:21">42:21</span> So het ek julle dit dan vandag bekend
gemaak, en julle het nie geluister na die stem van die HERE julle God,
naamlik na alles waarmee Hy my na julle gestuur het nie.

<span id="an_42:22">42:22</span> Weet dan nou verseker dat julle deur
die swaard, die hongersnood en die pes sal sterwe in die plek waarheen
julle verkies om te trek om daar as vreemdelinge te vertoef.

<span id="an_43:1">43:1</span> En toe Jeremia geëindig het om die hele
volk toe te spreek met al die woorde van die HERE hulle God, waarmee die
HERE hulle God hom na hulle gestuur het, naamlik al hierdie woorde,

<span id="an_43:2">43:2</span> het Asárja, die seun van Hosája, en
Jóhanan, die seun van Karéag, en al die vermetele manne gespreek en aan
Jeremia gesê: U spreek onwaarheid; die HERE onse God het u nie gestuur
om te sê: Julle mag nie na Egipte trek om daar as vreemdelinge te
vertoef nie.

<span id="an_43:3">43:3</span> Maar Barug, die seun van Nería, hits u
teen ons op om ons oor te gee in die hand van die Chaldeërs, dat hulle
ons kan doodmaak en ons in ballingskap na Babel kan wegvoer.

<span id="an_43:4">43:4</span> So het Jóhanan, die seun van Karéag, en
al die owerstes van die leërs en die hele volk dan nie geluister na die
stem van die HERE om in die land Juda te bly nie.

<span id="an_43:5">43:5</span> Maar Jóhanan, die seun van Karéag, en al
die owerstes van die leërs het die hele oorblyfsel van Juda geneem wat
uit al die nasies waarheen hulle verdryf was, teruggekom het om in die
land Juda te woon,

<span id="an_43:6">43:6</span> die manne en die vroue en die kinders en
die dogters van die koning en al die mense wat Nebusarádan, die owerste
van die lyfwag, by Gedálja, die seun van Ahíkam, die seun van Safan,
laat staan het--ook die profeet Jeremia en Barug, die seun van Nería--

<span id="an_43:7">43:7</span> en hulle het na Egipteland getrek; want
hulle het nie geluister na die stem van die HERE nie. En hulle het tot
by Tagpánhes gekom.

<span id="an_43:8">43:8</span> Toe het die woord van die HERE tot
Jeremia gekom in Tagpánhes en gesê:

<span id="an_43:9">43:9</span> Neem groot klippe in jou hand en begrawe
hulle in klei in die vierkant wat by die ingang van Farao se paleis in
Tagpánhes is, voor die oë van die Joodse manne;

<span id="an_43:10">43:10</span> en sê vir hulle: So spreek die HERE van
die leërskare, die God van Israel: Kyk, Ek stuur en laat my kneg
Nebukadrésar, die koning van Babel, haal, en Ek sal sy troon neersit
bo-op hierdie klippe wat Ek begrawe het; en hy sal sy pragtapyt daaroor
uitspan.

<span id="an_43:11">43:11</span> En hy sal kom en Egipteland verower:
wie vir die pes bestem is, vir die pes; en wie vir die gevangenskap, vir
die gevangenskap; en wie vir die swaard, vir die swaard!

<span id="an_43:12">43:12</span> En Ek sal 'n vuur aansteek in die huise
van die gode van Egipte; en hy sal hulle verbrand en hulle as gevangenes
wegvoer; en hy sal hom wikkel in die land van Egipte soos 'n herder hom
wikkel in sy kleed, en hy sal daarvandaan in vrede wegtrek.

<span id="an_43:13">43:13</span> En hy sal die klippilare van Bet-Semes
wat in Egipteland is, verbreek en die huise van die gode van Egipte met
vuur verbrand.

<span id="an_44:1">44:1</span> Die woord wat tot Jeremia gekom het aan
al die Jode wat in Egipteland woonagtig was, wat in Migdol en in
Tagpánhes en in Nof en in die land Patros gewoon het:

<span id="an_44:2">44:2</span> So sê die HERE van die leërskare, die God
van Israel: Julle het self gesien al die onheil wat Ek oor Jerusalem en
oor al die stede van Juda gebring het; en kyk, hulle is vandag 'n
puinhoop, sonder dat daar iemand in woon;

<span id="an_44:3">44:3</span> weens hulle boosheid wat hulle bedryf
het, om My te terg deur heen te gaan om rook te laat opstyg en ander
gode te dien wat hulle nie geken het, hulle, julle en julle vaders nie.

<span id="an_44:4">44:4</span> En Ek het na julle gestuur al my knegte,
die profete, vroeg en laat, om te sê: Moet tog nie hierdie gruwelike
saak wat Ek haat, doen nie.

<span id="an_44:5">44:5</span> Maar hulle het nie geluister en geen
gehoor gegee om hulle van hul boosheid te bekeer nie, om vir ander gode
geen rook te laat opgaan nie.

<span id="an_44:6">44:6</span> Daarom is my grimmigheid en my toorn
uitgestort en het dit gebrand in die stede van Juda en op die strate van
Jerusalem, sodat hulle 'n puinhoop, 'n wildernis geword het soos dit
vandag is.

<span id="an_44:7">44:7</span> So sê dan nou die HERE, die God van die
leërskare, die God van Israel: Waarom berokken julle julself 'n groot
onheil om onder julle man en vrou, kind en suigling uit Juda uit te
roei, om vir julle niemand te laat oorbly nie,

<span id="an_44:8">44:8</span> deurdat julle My terg met die werke van
julle hande, om vir ander gode rook te laat opgaan in Egipteland waar
julle gekom het om as vreemdelinge te vertoef, sodat julle julself
uitroei en 'n voorwerp van vervloeking en van smaad onder al die nasies
van die aarde word?

<span id="an_44:9">44:9</span> Het julle vergeet die booshede van julle
vaders en die booshede van die konings van Juda en die booshede van
hulle vroue en julle eie booshede en die booshede van julle vroue wat
hulle bedryf het in die land Juda en op die strate van Jerusalem?

<span id="an_44:10">44:10</span> Hulle is tot vandag toe nie verbrysel
van hart nie, en hulle was nie bevrees en het nie gewandel in my wet en
in my insettinge wat Ek julle en jul vaders voorgehou het nie.

<span id="an_44:11">44:11</span> Daarom, so sê die HERE van die
leërskare, die God van Israel: Kyk, Ek rig my aangesig teen julle ten
kwade en om die hele Juda uit te roei.

<span id="an_44:12">44:12</span> En Ek sal die oorblyfsel van Juda
wegneem, wat hulle aangesig gerig het om na Egipteland te trek, om daar
as vreemdelinge te vertoef; en hulle sal almal in Egipteland omkom. Deur
die swaard sal hulle val, deur die hongersnood sal hulle verteer word,
groot sowel as klein; deur die swaard en die hongersnood sal hulle
sterwe; en hulle sal 'n voorwerp van verwensing, van verbasing en van
vervloeking en smaad word.

<span id="an_44:13">44:13</span> En Ek sal besoeking doen oor die wat in
Egipteland woon, soos Ek besoeking gedoen het oor Jerusalem deur die
swaard, die hongersnood en die pes;

<span id="an_44:14">44:14</span> sodat daar geeneen sal wees wat ontvlug
of vryraak vir die oorblyfsel van Juda wat in Egipteland gekom het om
daar as vreemdelinge te vertoef nie, dat hulle kan teruggaan in die land
Juda waar hulle siel na verlang om terug te gaan, om daar te woon; want
hulle sal nie teruggaan behalwe enkele vlugtelinge nie.

<span id="an_44:15">44:15</span> En al die manne wat geweet het dat
hulle vroue vir ander gode rook laat opgaan, en al die vroue wat daar
staan, 'n groot menigte, en die hele volk wat in Egipteland, in Patros
gewoon het, het Jeremia geantwoord en gesê:

<span id="an_44:16">44:16</span> Aangaande die woord wat u ons in die
Naam van die HERE verkondig het--ons sal na u nie luister nie.

<span id="an_44:17">44:17</span> Maar ons sal stellig alles doen wat uit
ons mond uitgegaan het--om vir die hemelkoningin rook te laat opgaan en
vir haar drankoffers uit te giet soos ons gedoen het, ons en ons vaders,
ons konings en ons vorste, in die stede van Juda en op die strate van
Jerusalem; toe is ons met brood versadig en was gelukkig, en ons het
geen onheil gesien nie.

<span id="an_44:18">44:18</span> Maar vandat ons opgehou het om vir die
hemelkoningin rook te laat opgaan en vir haar drankoffers uit te giet,
het ons aan alles gebrek gehad en het ons deur die swaard en die
hongersnood omgekom.

<span id="an_44:19">44:19</span> En as ons vir die hemelkoningin rook
laat opgaan en vir haar drankoffers uitgiet--is dit dan sonder ons mans
dat ons vir haar koeke maak om haar af te beeld en drankoffers vir haar
uitgiet?

<span id="an_44:20">44:20</span> Toe het Jeremia gespreek met die hele
volk, met die manne en die vroue en die hele volk wat hom antwoord gegee
het, en gesê:

<span id="an_44:21">44:21</span> Aan die offerrook wat julle laat opgaan
het in die stede van Juda en op die strate van Jerusalem, julle en julle
vaders, julle konings en julle vorste en die volk van die land--het die
HERE daaraan nie gedink nie en het dit nie in sy hart opgekom nie? --

<span id="an_44:22">44:22</span> sodat die HERE dit nie langer kon
verdra weens die boosheid van julle handelinge, weens die gruwels wat
julle bedryf het nie. So het julle land dan 'n puinhoop geword en 'n
voorwerp van verbasing en van vervloeking, sonder inwoners, soos dit
vandag is;

<span id="an_44:23">44:23</span> omdat julle rook laat opgaan het en
teen die HERE gesondig en nie na die stem van die HERE geluister het nie
en in sy wet en in sy insettinge en in sy getuienisse nie gewandel het
nie; daarom het hierdie onheil oor julle gekom soos dit vandag is.

<span id="an_44:24">44:24</span> Verder het Jeremia aan die hele volk en
al die vroue gesê: Hoor die woord van die HERE, o hele Juda wat in
Egipteland is!

<span id="an_44:25">44:25</span> So spreek die HERE van die leërskare,
die God van Israel, en sê: Julle en julle vroue, julle het dan met julle
mond gespreek en dit met julle hande in vervulling laat gaan, terwyl
julle sê: Ons sal ons geloftes wat ons gedoen het, stellig hou om rook
te laat opgaan vir die hemelkoningin en vir haar drankoffers uit te
giet--bevestig dan nou maar julle geloftes, ja, hou nou maar julle
geloftes!

<span id="an_44:26">44:26</span> Daarom, hoor die woord van die HERE, o
hele Juda wat in Egipteland woon! Kyk, Ek sweer by my grote Naam, sê die
HERE: Nooit sal my Naam meer aangeroep word deur die mond van enige man
van Juda in die hele Egipteland nie, met die woorde: So waar as die Here
HERE leef!

<span id="an_44:27">44:27</span> Kyk, Ek is wakker oor hulle ten kwade
en nie ten goede nie; en al die manne van Juda wat in Egipteland is, sal
deur die swaard en die hongersnood omkom, totdat dit met hulle gedaan
is.

<span id="an_44:28">44:28</span> Maar die wat van die swaard vryraak,
sal uit Egipteland terugkom in die land Juda, min in getal; so sal dan
die hele oorblyfsel van Juda wat in Egipteland gekom het om daar as
vreemdelinge te vertoef, weet wie se woord sal bestaan, myne of hulle
s'n.

<span id="an_44:29">44:29</span> En dit sal vir julle die teken wees,
spreek die HERE, dat Ek oor julle besoeking sal doen in hierdie plek,
sodat julle kan weet dat my woorde sekerlik teen julle sal bestaan ten
kwade--

<span id="an_44:30">44:30</span> so sê die HERE: Kyk, Ek gee Farao
Hofra, die koning van Egipte, in die hand van sy vyande en in die hand
van die wat sy lewe soek, soos Ek Sedekía, die koning van Juda, gegee
het in die hand van Nebukadrésar, die koning van Babel, sy vyand, wat
ook sy lewe gesoek het.

<span id="an_45:1">45:1</span> Die woord wat die profeet Jeremia aan
Barug, die seun van Nería, meegedeel het toe hy hierdie woorde uit die
mond van Jeremia in 'n boek geskrywe het, in die vierde jaar van
Jójakim, die seun van Josía, die koning van Juda:

<span id="an_45:2">45:2</span> So spreek die HERE, die God van Israel,
aangaande jou, o Barug!

<span id="an_45:3">45:3</span> Jy sê: Wee my tog, want die HERE het
kommer aan my smart toegevoeg; ek is moeg van my gesug en vind geen rus
nie!

<span id="an_45:4">45:4</span> So moet jy vir hom sê: So spreek die
HERE: Kyk, wat Ek gebou het, breek Ek self af; en wat Ek geplant het,
ruk Ek self uit; en dit betref die hele aarde.

<span id="an_45:5">45:5</span> En sou jy vir jou groot dinge soek? Soek
dit nie; want kyk, Ek bring onheil oor alle vlees, spreek die HERE; maar
Ek sal jou siel vir jou as buit gee in al die plekke waarheen jy sal
gaan.

<span id="an_46:1">46:1</span> Die woord van die HERE wat aangaande die
volke tot die profeet Jeremia gekom het.

<span id="an_46:2">46:2</span> Oor Egipte. Oor die leër van Farao Nego,
die koning van Egipte, wat by die Eufraatrivier by Kárkemis was, wat
Nebukadrésar, die koning van Babel, verslaan het in die vierde jaar van
Jójakim, die seun van Josía, die koning van Juda--

<span id="an_46:3">46:3</span> Hou die klein en die groot skild klaar,
en kom aan na die geveg!

<span id="an_46:4">46:4</span> Span die perde in, en klim op, o ruiters!
En staan reg, met die helms op; maak blink die spiese, trek die pantsers
aan.

<span id="an_46:5">46:5</span> Waarom sien ek--hulle is verslae, hulle
wyk agteruit? Ja, hulle helde is verslaan en vlug al verder sonder om om
te draai. Daar is skrik rondom, spreek die HERE.

<span id="an_46:6">46:6</span> Die wat gou is, kan nie ontvlug nie, en
die held kan nie ontkom nie; teen die noorde, aan die kant van die
Eufraatrivier, het hulle gestruikel en geval.

<span id="an_46:7">46:7</span> Wie is dit wat daar oprys soos die Nyl,
waarvan die waters klots soos strome?

<span id="an_46:8">46:8</span> Egipte rys op soos die Nyl en sy waters
klots soos strome; en hy sê: Ek sal optrek, die aarde oordek, ek wil die
stad verwoes en die wat daarin woon.

<span id="an_46:9">46:9</span> Trek op, perde, en raas, waens! En laat
die helde uittrek: Kusiete en Putéërs wat die skild hanteer, en Ludiete
wat die boog hanteer en span.

<span id="an_46:10">46:10</span> Maar dié dag behoort aan die Here HERE
van die leërskare, 'n dag van wraak, om wraak te neem op sy teëstanders;
en die swaard sal verslind en versadig en dronk word van hulle bloed;
want die Here HERE van die leërskare het 'n slagoffer in die Noordland,
by die Eufraatrivier.

<span id="an_46:11">46:11</span> Gaan op na Gílead en gaan haal balsem,
o jonkvrou, dogter van Egipte! Tevergeefs vermenigvuldig jy medisyne,
daar is geen genesing vir jou nie.

<span id="an_46:12">46:12</span> Die nasies het van jou skande gehoor en
die aarde is vol van jou geskreeu; want held het gestruikel teen held,
hulle altwee het saam geval.

<span id="an_46:13">46:13</span> Die woord wat die HERE tot die profeet
Jeremia gespreek het aangaande die koms van Nebukadrésar, die koning van
Babel, om Egipteland te verower.

<span id="an_46:14">46:14</span> Verkondig dit in Egipte en laat dit
hoor in Migdol; ja, laat dit hoor in Nof en in Tagpánhes. Sê: Staan reg,
en maak jou klaar, want die swaard het verslind wat rondom jou is.

<span id="an_46:15">46:15</span> Waarom is jou ruitery neergewerp? Dit
het nie bly staan nie, omdat die HERE dit omgestoot het.

<span id="an_46:16">46:16</span> Hy het baie laat struikel, ja, die een
val oor die ander, sodat hulle gesê het: Staan op en laat ons teruggaan
na ons volk en na die land van ons geboorte weens die verdrukkende
swaard.

<span id="an_46:17">46:17</span> Hulle het daar geroep: Farao, die
koning van Egipte, is oorlogsrumoer; hy het die bepaalde tyd laat
verbygaan.

<span id="an_46:18">46:18</span> So waar as Ek leef, spreek die Koning,
wie se Naam is HERE van die leërskare, daar sal sekerlik een kom soos
Tabor onder die berge en soos Karmel by die see.

<span id="an_46:19">46:19</span> Maak vir jou toebereidsels om in
ballingskap te gaan, o inwoner, dogter van Egipte; want Nof sal 'n
woesteny word en dit sal verniel word, sonder inwoner wees.

<span id="an_46:20">46:20</span> Egipte is 'n pragtige vers; 'n
steekvlieg kom, dit kom van die noorde af.

<span id="an_46:21">46:21</span> Ook is haar huurtroepe daar by haar
soos kalwers uit die stal; maar hulle het ook omgedraai, almal saam
gevlug, hulle het nie bly staan nie; want die dag van hulle ondergang
het oor hulle gekom, die tyd van hulle besoeking.

<span id="an_46:22">46:22</span> Haar geluid is soos van 'n slang wat
wegseil; want met 'n leërmag trek hulle en kom na haar met byle soos
houtkappers.

<span id="an_46:23">46:23</span> Hulle kap haar bos om, spreek die HERE;
want hulle is onberekenbaar: want hulle is meer as sprinkane, sodat 'n
mens hulle nie kan tel nie.

<span id="an_46:24">46:24</span> Die dogter van Egipte staan beskaamd;
sy is oorgegee in die hand van die volk uit die Noorde.

<span id="an_46:25">46:25</span> Die HERE van die leërskare, die God van
Israel, sê: Kyk, Ek doen besoeking oor Amon van No en oor Farao en
Egipte en sy gode en sy konings, ja, oor Farao en die wat op hom
vertrou;

<span id="an_46:26">46:26</span> en Ek sal hulle oorgee in die hand van
die wat hulle lewe soek, en in die hand van Nebukadrésar, die koning van
Babel, en in die hand van sy dienaars. Maar daarna sal dit bewoon word
soos in die dae van die voortyd, spreek die HERE.

<span id="an_46:27">46:27</span> Maar jy, my kneg Jakob, wees nie
bevrees nie; en wees nie verskrik nie, o Israel! Want kyk, Ek verlos jou
uit ver plekke en jou kroos uit die land van hulle gevangenskap; en
Jakob sal terugkom en stil en gerus wees sonder dat iemand hom verskrik.

<span id="an_46:28">46:28</span> Jy, o my kneg Jakob, wees nie bevrees
nie, spreek die HERE, want Ek is met jou. Want Ek sal 'n einde maak aan
al die nasies waarheen Ek jou verdryf het; maar aan jou sal Ek geen
einde maak nie, maar Ek sal jou tugtig met mate, al sal Ek jou sekerlik
nie ongestraf laat bly nie.

<span id="an_47:1">47:1</span> Die woord van die HERE wat aangaande die
Filistyne tot die profeet Jeremia gekom het voordat Farao Gasa verslaan
het.

<span id="an_47:2">47:2</span> So sê die HERE: Kyk, die waters rys op
uit die noorde en hulle sal 'n oorlopende stroom word; ja, hulle
oorstroom die land en sy volheid, die stad en die wat daarin woon; en
die mense sal skreeu, en al die inwoners van die land sal huil,

<span id="an_47:3">47:3</span> weens die stampgeluid van sy perde se
pote, weens die geraas van sy waens, die gedreun van sy wiele. Die
vaders kyk nie om na die kinders nie--so slap is die hande--

<span id="an_47:4">47:4</span> weens die dag wat kom om al die Filistyne
tot niet te maak, om van Tirus en Sidon die laaste een uit te roei wat
kan help; want die HERE maak die Filistyne tot niet, die oorblyfsel van
die eiland Kaftor.

<span id="an_47:5">47:5</span> 'n Kaal plek het op Gasa gekom; Askelon
is vernietig, die oorblyfsel van hulle dal. Hoe lank sal jy jou stukkend
kerwe?

<span id="an_47:6">47:6</span> Wee, swaard van die HERE, hoe lank sal jy
geen rus hê nie? Keer terug in jou skede, rus en wees stil.

<span id="an_47:7">47:7</span> Hoe sou dit rus hê, terwyl die HERE
daaraan bevel gegee het teen Askelon en teen die seekus? Daar het Hy dit
bestel.

<span id="an_48:1">48:1</span> Oor Moab. So sê die HERE van die
leërskare, die God van Israel: Wee oor Nebo, want dit is verwoes;
Kirjatáim staan beskaamd, dit is ingeneem; die rotsvesting is beskaamd
en verskrik.

<span id="an_48:2">48:2</span> Uit is dit met die roem van Moab; in
Hesbon het hulle onheil teen hom bedink en gesê: Kom laat ons hom
uitroei, dat hy geen nasie meer is nie. Ook jy, Madmen, sal verwoes
word, die swaard sal jou agtervolg.

<span id="an_48:3">48:3</span> Hoor! Geskreeu uit Horonáim: verwoesting
en 'n groot vernieling.

<span id="an_48:4">48:4</span> Moab is verbreek; sy kleintjies laat 'n
geskreeu hoor.

<span id="an_48:5">48:5</span> Want die hoogte van Luhit gaan hulle op
met geween by geween; want aan die hange van Horonáim het hulle
angsgeskreeu van verbreking gehoor.

<span id="an_48:6">48:6</span> Vlug, red julle lewe, en word soos 'n
kaal bos in die woestyn!

<span id="an_48:7">48:7</span> Want omdat jy vertrou het op jou
handelinge en op jou voorrade, sal jy ook ingeneem word; en Kamos sal
uittrek in ballingskap, sy priesters en sy vorste almal saam.

<span id="an_48:8">48:8</span> En die verwoester sal kom oor elke stad,
sodat geen stad sal vryraak nie; en die dal sal te gronde gaan, en die
gelyk veld sal verwoes word, soos die HERE gesê het.

<span id="an_48:9">48:9</span> Gee vlerke aan Moab, want hy sal moet
wegvlieg; en sy stede sal 'n woesteny word, sonder dat daar iemand in
woon.

<span id="an_48:10">48:10</span> Vervloek is hy wat nalatig is om die
werk van die HERE te doen; ja, vervloek is hy wat sy swaard van bloed
terughou!

<span id="an_48:11">48:11</span> Moab was gerus van sy jeug af en het
stil gelê op sy afsaksel, sonder dat hy leeggemaak is van vat in vat: hy
het nie in ballingskap gegaan nie; daarom het sy smaak in hom gebly en
sy geur nie verander nie.

<span id="an_48:12">48:12</span> Daarom, kyk, daar kom dae, spreek die
HERE, dat Ek aftappers na hom sal stuur wat hom sal aftap en sy vate sal
leegmaak en sy kruike stukkend slaan.

<span id="an_48:13">48:13</span> En Moab sal beskaamd staan deur Kamos,
soos die huis van Israel beskaamd gestaan het deur Bet-el waar hulle op
vertrou het.

<span id="an_48:14">48:14</span> Hoe kan julle sê: Ons is helde en manne
bekwaam om te veg?

<span id="an_48:15">48:15</span> Moab is verwoes, en hulle het opgegaan
in sy stede, en sy beste jongmanne het afgegaan om geslag te word,
spreek die Koning wie se Naam is HERE van die leërskare.

<span id="an_48:16">48:16</span> Die ondergang van Moab is naby om te
kom, en sy onheil is baie haastig.

<span id="an_48:17">48:17</span> Beklaag hom, almal wat rondom hom is en
almal wat sy naam ken! Sê: Hoe is die sterk staf, die sierlike stok
gebreek!

<span id="an_48:18">48:18</span> Kom af uit jou heerlikheid, en sit in
die dorsland, o inwoner, dogter van Dibon! Want die verwoester van Moab
het teen jou opgetrek, hy het jou forte verwoes.

<span id="an_48:19">48:19</span> Gaan staan op die pad, en kyk uit, o
inwoner van Aroër! Vra vir hom wat vlug en vir haar wat ontkom; sê: Wat
het gebeur?

<span id="an_48:20">48:20</span> Moab staan beskaamd, want hy is
verslae. Huil en skreeu, verkondig dit by die Arnon dat Moab verwoes is!

<span id="an_48:21">48:21</span> Ja, 'n oordeel het gekom oor die land
van die gelykte, oor Holon en oor Jahas en oor Mefáät,

<span id="an_48:22">48:22</span> en oor Dibon en oor Nebo en oor
Bet-Diblatáim,

<span id="an_48:23">48:23</span> en oor Kirjatáim en oor Bet-Gamul en
oor Bet-Meon,

<span id="an_48:24">48:24</span> en oor Kérijot en oor Bosra, ja, oor al
die stede van die land Moab, die wat ver en die wat naby is.

<span id="an_48:25">48:25</span> Die horing van Moab is afgekap en sy
arm is verbreek, spreek die HERE.

<span id="an_48:26">48:26</span> Maak hom dronk, omdat hy hom groot
gehou het teen die HERE, sodat Moab neerslaan in sy uitbraaksel en hy
self ook 'n belagging word.

<span id="an_48:27">48:27</span> Want was Israel vir jou nie 'n
bespotting nie? Of is hy onder die diewe betrap, dat jy die hoof geskud
het so dikwels as jy van hom gespreek het?

<span id="an_48:28">48:28</span> Verlaat die stede en gaan woon in die
rots, inwoners van Moab! En word soos 'n duif wat sy nes maak oorkant
die opening van die afgrond.

<span id="an_48:29">48:29</span> Ons het van die trotsheid van Moab
gehoor--hy is baie trots! --van sy hoogheid en sy trotsheid en sy
hoogmoed en die verheffing van sy hart.

<span id="an_48:30">48:30</span> Ek ken sy grimmigheid, spreek die HERE,
en sy onbehoorlike grootpratery; onbehoorlik het hulle gehandel.

<span id="an_48:31">48:31</span> Daarom sal ek oor Moab huil, ja, oor
die hele Moab dit uitskreeu; oor die manne van Kir-Heres sug hulle.

<span id="an_48:32">48:32</span> Bo die geween van Jaéser sal ek jou
beween, o wingerdstok van Sibma! Jou ranke het gegaan oor die see, tot
by die see van Jaéser het hulle gekom--die verwoester het jou
somervrugte en jou druiwe-oes oorval.

<span id="an_48:33">48:33</span> Daarom is vreugde en gejuig weggeneem
uit die land van tuine en uit die land Moab, en Ek het die wyn uit die
parskuipe laat verdwyn; hulle sal dit nie trap met vreugdegeroep nie;
die vreugdegeroep sal geen vreugdegeroep wees nie.

<span id="an_48:34">48:34</span> Weens die geskreeu van Hesbon tot by
Eleále, tot by Jahas het hulle hul stem verhef, van Soar af tot by
Horonáim, Eglat-Selísia; want ook die waters van Nimrim sal 'n woesteny
word.

<span id="an_48:35">48:35</span> En Ek sal in Moab 'n einde maak, spreek
die HERE, aan hom wat op die hoogte offer en rook laat opgaan vir sy
god.

<span id="an_48:36">48:36</span> Daarom klaag my hart oor Moab soos
fluite, ja, my hart klaag oor die manne van Kir-Heres soos fluite; omdat
die oorwins wat hulle verwerf het, verlore gegaan het.

<span id="an_48:37">48:37</span> Want al die hoofde is kaal en al die
baarde is afgeskeer; op al die hande is snye en om die heupe is 'n
roukleed.

<span id="an_48:38">48:38</span> Op al die dakke van Moab en op sy
pleine is net rouklag, want Ek het Moab verbreek soos 'n ding waar 'n
mens geen behae in het nie, spreek die HERE.

<span id="an_48:39">48:39</span> Hoe is hy verslae! Hulle huil. Hoe het
Moab die rug gedraai met skaamte! So sal Moab dan vir almal wat rondom
hom is, 'n belagging en 'n verskrikking word.

<span id="an_48:40">48:40</span> Want so sê die HERE: Kyk, hy sal vlieg
soos 'n arend en sal sy vleuels oor Moab uitsprei.

<span id="an_48:41">48:41</span> Die stede is ingeneem, en die
bergvestings is verower; en die hart van die helde van Moab sal in dié
dag wees soos die hart van 'n vrou wat in nood is.

<span id="an_48:42">48:42</span> En Moab sal verdelg word, dat hy geen
volk meer is nie, omdat hy hom groot gehou het teen die HERE.

<span id="an_48:43">48:43</span> Die skrik en die kuil en die strik oor
jou, o inwoner van Moab, spreek die HERE.

<span id="an_48:44">48:44</span> Hy wat vlug vir die vrees, sal val in
die kuil; en hy wat uit die kuil klim, sal gevang word in die net; want
Ek sal oor hom, oor Moab, bring die jaar van hulle besoeking, spreek die
HERE.

<span id="an_48:45">48:45</span> In die beskutting van Hesbon staan
vlugtelinge sonder krag; want 'n vuur het uitgegaan uit Hesbon en 'n
vlam uit die huis van Sihon, en het die slape van die hoof van Moab en
die skedel van die rumoermakers verteer.

<span id="an_48:46">48:46</span> Wee jou, Moab! Die volk van Kamos is
verlore; want jou seuns is weggeneem as gevangenes en jou dogters in
gevangenskap.

<span id="an_48:47">48:47</span> Maar aan die einde van die dae sal Ek
die lot van Moab verander, spreek die HERE. Tot sover die oordeel van
Moab.

<span id="an_49:1">49:1</span> Oor die kinders van Ammon. So sê die
HERE: Het Israel geen kinders nie? Het hy geen erfgenaam nie? Waarom het
Milkom Gad uit sy besitting verdrywe en woon sy mense in die stede
daarvan?

<span id="an_49:2">49:2</span> Daarom, kyk, daar kom dae, spreek die
HERE, dat Ek teen Rabba van die kinders van Ammon oorlogsgeskreeu sal
laat hoor, en dit sal word 'n woeste puinhoop, en sy onderhorige plekke
sal met vuur verbrand word; dan sal Israel die wat hom in besit geneem
het, in besit neem, sê die HERE.

<span id="an_49:3">49:3</span> Huil, o Hesbon, want Ai is verwoes;
skreeu, o dogters van Rabba! Omgord julle met rouklere, hef 'n rouklag
aan en swerf rond tussen die klipmure; want Milkom sal in ballingskap
gaan, sy priesters en sy vorste almal saam.

<span id="an_49:4">49:4</span> Wat roem jy op die dale, op die oorvloed
van jou dal, o afkerige dogter, wat op jou voorrade vertrou en sê: Wie
sal aan my kom?

<span id="an_49:5">49:5</span> Kyk, Ek bring vrees oor jou vir almal wat
rondom jou is, spreek die Here HERE van die leërskare; en julle sal
weggedryf word, elkeen reg voor hom uit, sonder dat iemand die
swerwelinge vergader.

<span id="an_49:6">49:6</span> Maar daarna sal Ek die lot van die
kinders van Ammon verander, spreek die HERE.

<span id="an_49:7">49:7</span> Oor Edom. So sê die HERE van die
leërskare: Is daar geen wysheid meer in Teman nie? Ontbreek raad by die
verstandiges? Is hulle wysheid uitgeput?

<span id="an_49:8">49:8</span> Vlug, draai om, skuil diep weg, o
inwoners van Dedan! Want Ek het die ondergang van Esau oor hom gebring,
die tyd dat Ek oor hom besoeking doen.

<span id="an_49:9">49:9</span> As daar druiwesnyers na jou kom, sal
hulle geen na-oes laat oorbly nie; of diewe in die nag--hulle sal
verniel totdat hulle genoeg het.

<span id="an_49:10">49:10</span> Want Ek het Esau ontbloot, Ek het sy
skuilplekke oopgemaak, sodat hy hom nie kan wegsteek nie; sy geslag is
verwoes, ook sy broers en sy bure, en hy is daar nie.

<span id="an_49:11">49:11</span> Laat jou wese agterbly, en Ék sal hulle
in die lewe hou, en laat jou weduwees op My vertrou.

<span id="an_49:12">49:12</span> Want so sê die HERE: Kyk, hulle wat
eintlik die beker nie moes drink nie, moet sekerlik drink; en jy, sou jy
heeltemal ongestraf bly? Jy sal nie ongestraf bly nie, maar sekerlik
drink.

<span id="an_49:13">49:13</span> Want Ek het by Myself gesweer, spreek
die HERE, dat Bosra 'n voorwerp van verbasing, van smaad, 'n woestheid
en 'n vervloeking sal word; en al sy stede sal ewige puinhope wees.

<span id="an_49:14">49:14</span> Ek het 'n tyding van die HERE gehoor,
en 'n boodskapper is gestuur onder die nasies om te sê: Versamel julle
en kom aan teen hom en maak julle gereed vir die oorlog.

<span id="an_49:15">49:15</span> Want kyk, Ek het jou klein gemaak onder
die nasies, verag onder die mense.

<span id="an_49:16">49:16</span> Jou vreeslikheid het jou bedrieg, die
vermetelheid van jou hart, o jy wat woon in die rotsklowe, jy wat die
top van die heuwel in besit hou! Al maak jy jou nes so hoog soos die
arend--daarvandaan sal Ek jou neerwerp, spreek die HERE.

<span id="an_49:17">49:17</span> So sal Edom dan 'n voorwerp van
verbasing word; elkeen wat by hom verbytrek, sal hom verbaas en spot oor
al sy plae.

<span id="an_49:18">49:18</span> Soos die omkering van Sodom en Gomorra
met hulle bure, sê die HERE, sal daar niemand woon en geen mensekind
daar vertoef nie.

<span id="an_49:19">49:19</span> Kyk, soos 'n leeu uit die pronkbosse
van die Jordaan sal daar een optrek teen die vaste woning; want in 'n
oomblik sal Ek hulle daaruit wegjaag; en hom wat uitgekies is, sal Ek
daaroor aanstel. Want wie is soos Ek? En wie sal My dagvaar? En wie is
tog 'n herder wat voor my aangesig kan standhou?

<span id="an_49:20">49:20</span> Daarom, hoor die raadsbesluit van die
HERE wat Hy teen Edom geneem en sy planne wat Hy teen die inwoners van
Teman beraam het: Waarlik, die kleinstes van die kudde sal weggesleep
word; waarlik, hulle weiveld sal oor hulle verslae wees.

<span id="an_49:21">49:21</span> Van die geluid van hulle val bewe die
aarde; daar is 'n geskreeu--by die Skelfsee word die geluid daarvan
gehoor.

<span id="an_49:22">49:22</span> Kyk, een sal opstyg en vlieg soos 'n
arend en sy vlerke oor Bosra uitsprei; en die hart van die helde van
Edom sal in dié dag wees soos die hart van 'n vrou wat in nood is.

<span id="an_49:23">49:23</span> Oor Damaskus. Beskaamd staan Hamat en
Arpad, want hulle het slegte tyding gehoor; hulle beweeg, soos die see,
in bekommernis, dit kan nie rus nie.

<span id="an_49:24">49:24</span> Damaskus is ontmoedig, hy het omgedraai
om te vlug, en skrik het hom aangegryp; benoudheid en weë soos van een
wat baar, het hom aangegryp.

<span id="an_49:25">49:25</span> Hoe is die roemryke stad nie verlaat
nie, die vesting van my vreugde!

<span id="an_49:26">49:26</span> Daarom sal sy jongmanne val op sy
pleine, en al die krygsmanne in dié dag omkom, spreek die HERE van die
leërskare.

<span id="an_49:27">49:27</span> En Ek sal 'n vuur aansteek in die muur
van Damaskus, en dit sal die paleise van Bénhadad verteer.

<span id="an_49:28">49:28</span> Oor Kedar en oor die koninkryke van
Hasor wat Nebukadrésar, die koning van Babel, verslaan het. So sê die
HERE: Maak julle klaar, trek op teen Kedar, en verdelg die kinders van
die Ooste.

<span id="an_49:29">49:29</span> Hulle sal hulle tente en kleinvee
wegvoer, hulle tentdoeke en al hulle huisraad en hulle kamele meeneem,
en oor hulle uitroep: Skrik rondom!

<span id="an_49:30">49:30</span> Vlug, vlug haastig, skuil diep weg, o
inwoners van Hasor, spreek die HERE; want Nebukadrésar, die koning van
Babel, het 'n besluit teen julle geneem en 'n plan teen julle beraam.

<span id="an_49:31">49:31</span> Maak julle klaar, trek op teen 'n
sorgelose nasie wat in gerustheid woon, spreek die HERE, wat geen poorte
of grendel het nie, wat alleen woon.

<span id="an_49:32">49:32</span> En hulle kamele sal 'n roof en die
menigte van hulle vee 'n buit wees; en Ek sal hulle verstrooi na al die
windstreke, die wat aan die rand hulle hare wegskeer; en Ek sal hulle
ondergang van alle kante aanbring, spreek die HERE.

<span id="an_49:33">49:33</span> En Hasor sal word 'n lêplek van
jakkalse, 'n wildernis tot in ewigheid; niemand sal daar woon nie, en
geen mensekind sal daar vertoef nie.

<span id="an_49:34">49:34</span> Die woord van die HERE wat tot die
profeet Jeremia gekom het oor Elam, in die begin van die regering van
Sedekía, die koning van Juda, naamlik:

<span id="an_49:35">49:35</span> So sê die HERE van die leërskare: Kyk,
Ek verbreek die boog van Elam, die keur van hulle krag.

<span id="an_49:36">49:36</span> En Ek sal vier winde uit die vier hoeke
van die hemel oor Elam aanbring en sal hulle na al hierdie windstreke
verstrooi; en daar sal geen nasie wees waar die verjaagdes van Elam nie
sal kom nie.

<span id="an_49:37">49:37</span> En Ek sal Elam verskrik voor hulle
vyande en voor die wat hulle lewe soek, en Ek sal onheil oor hulle
bring, die gloed van my toorn, spreek die HERE; en Ek sal die swaard
agter hulle aan stuur totdat Ek hulle vernietig het.

<span id="an_49:38">49:38</span> En Ek sal my troon in Elam vestig, en
sal koning en vorste daaruit tot niet maak, spreek die HERE.

<span id="an_49:39">49:39</span> Maar aan die einde van die dae sal Ek
die lot van Elam verander, spreek die HERE.

<span id="an_50:1">50:1</span> Die woord wat die HERE deur die profeet
Jeremia gespreek het oor Babel, oor die land van die Chaldeërs.

<span id="an_50:2">50:2</span> Verkondig onder die nasies en laat hoor,
en steek 'n banier op, laat hoor; verberg dit nie; sê: Babel is
ingeneem, Bel staan beskaamd, Meródag is verskrik; sy afgode staan
beskaamd, sy drekgode is verskrik.

<span id="an_50:3">50:3</span> Want 'n volk trek teen hom op uit die
Noorde; dit sal sy land 'n woesteny maak, sodat daar geen inwoner in is
nie; mense sowel as diere het gevlug, weggetrek.

<span id="an_50:4">50:4</span> In dié dae en in dié tyd, spreek die
HERE, sal die kinders van Israel kom, hulle met die kinders van Juda
saam; onder geween sal hulle voorttrek en die HERE hulle God soek.

<span id="an_50:5">50:5</span> Hulle sal na Sion vra; op die pad
hierheen sal hulle aangesig gerig wees; hulle sal kom en by die HERE
aansluit in 'n ewige verbond wat nie vergeet sal word nie.

<span id="an_50:6">50:6</span> 'n Kudde verlore skape was my volk; hulle
herders het hulle laat dwaal, hulle weggevoer na die berge toe; hulle
het gegaan van berg na heuwel, hulle het hul lêplek vergeet.

<span id="an_50:7">50:7</span> Almal wat hulle kry, het hulle opgeëet;
en hulle teëstanders het gesê: Ons maak ons nie skuldig nie, omdat hulle
gesondig het teen die HERE, die Woning van geregtigheid en die
Verwagting van hulle vaders, die HERE.

<span id="an_50:8">50:8</span> Vlug uit Babel, en gaan uit die land van
die Chaldeërs, en wees soos bokke voor die trop kleinvee uit!

<span id="an_50:9">50:9</span> Want kyk, Ek verwek en laat teen Babel
optrek 'n menigte van groot nasies uit die Noordland; dié sal hulle teen
hom opstel--daarvandaan sal hy ingeneem word; hulle pyle sal wees soos
dié van 'n voorspoedige held wat nie met leë hande terugkom nie.

<span id="an_50:10">50:10</span> En Chaldéa sal 'n buit word; almal wat
hom beroof, sal versadig word; spreek die HERE.

<span id="an_50:11">50:11</span> Al is julle verheug, al jubel julle,
plunderaars van my erfenis, al huppel julle soos 'n vers wat graan dors,
en runnik julle soos die hingste--

<span id="an_50:12">50:12</span> julle moeder staan grootliks beskaamd;
sy wat julle gebaar het, is rooi van skaamte. Kyk, sy is die agterste
van die nasies, 'n woestyn, 'n dor land en 'n wildernis.

<span id="an_50:13">50:13</span> Weens die toorn van die HERE sal dit
nie bewoon word nie, maar geheel en al 'n wildernis wees; elkeen wat by
Babel verbygaan, sal verbaas wees en spot oor al sy plae.

<span id="an_50:14">50:14</span> Stel julle op teen Babel rondom, julle
almal wat die boog span! Beskiet hom, spaar die pyle nie! Want hy het
teen die HERE gesondig.

<span id="an_50:15">50:15</span> Juig oor hom rondom--hy het hom
oorgegee, sy pilare het geval, sy mure is afgebreek; want dit is die
wraak van die HERE; wreek julle op hom, doen aan hom soos hy gedoen het!

<span id="an_50:16">50:16</span> Roei uit Babel uit die saaier en die
wat die sekel hanteer in die oestyd; laat hulle vanweë die verdrukkende
swaard elkeen na sy volk omdraai en elkeen na sy land vlug!

<span id="an_50:17">50:17</span> Israel is 'n rondgejaagde skaap wat die
leeus weggedrywe het; eers het die koning van Assur hom opgeëet, en nou
ten laaste het Nebukadrésar, die koning van Babel, sy gebeente
afgeknaag.

<span id="an_50:18">50:18</span> Daarom, so sê die HERE van die
leërskare, die God van Israel: Kyk, Ek doen besoeking oor die koning van
Babel en oor sy land, soos Ek besoeking gedoen het oor die koning van
Assur.

<span id="an_50:19">50:19</span> En Ek sal Israel na sy weiveld
terugbring, en hy sal wei op Karmel en in Basan; en sy siel sal op die
gebergte van Efraim en in Gílead versadig word.

<span id="an_50:20">50:20</span> In dié dae en in dié tyd, spreek die
HERE, sal die ongeregtigheid van Israel gesoek word, maar dit sal daar
nie wees nie; en die sondes van Juda, maar hulle sal nie gevind word
nie; want Ek sal vergifnis skenk aan diegene wat Ek laat oorbly.

<span id="an_50:21">50:21</span> Teen die land Meratáim, trek daarteen
op en teen die inwoners van Pekod! Verwoes en tref met die banvloek
agter hulle, spreek die HERE, en doen net soos Ek jou beveel het.

<span id="an_50:22">50:22</span> Daar is oorlogsgeskreeu in die land en
'n groot verbreking.

<span id="an_50:23">50:23</span> Hoe is die hamer van die hele aarde
afgekap en verbreek! Hoe het Babel geword 'n voorwerp van verbasing
onder die nasies!

<span id="an_50:24">50:24</span> Ek het vir jou 'n strik gespan, en jy
is ook gevang, o Babel, sonder dat jy dit geweet het; jy is betrap en
ook gegryp, omdat jy jou teen die HERE in die stryd begeef het.

<span id="an_50:25">50:25</span> Die HERE het sy skatkamer oopgemaak en
die werktuie van sy grimmigheid uitgebring; want 'n werk is dit wat die
Here HERE van die leërskare te doen het in die land van die Chaldeërs.

<span id="an_50:26">50:26</span> Kom aan teen hom van alle kante, maak
oop sy voorraadskure, stapel hom op soos koringmiede, en tref hom met
die banvloek! Hy moet geen oorblyfsel hê nie.

<span id="an_50:27">50:27</span> Slaan dood al sy jong stiere, laat
hulle afgaan om geslag te word. Wee hulle, want hulle dag het gekom, die
tyd van hulle besoeking.

<span id="an_50:28">50:28</span> Hoor! Vlugtelinge en mense wat
vrygeraak het uit die land van Babel, om in Sion te verkondig die wraak
van die HERE onse God, die wraak van sy tempel.

<span id="an_50:29">50:29</span> Roep teen Babel skutters op, almal wat
die boog span; slaan laer op rondom teen hom, laat daar geen ontkoming
wees nie! Vergeld hom na sy werk, doen met hom net soos hy gedoen het,
want hy was vermetel teen die HERE, teen die Heilige van Israel.

<span id="an_50:30">50:30</span> Daarom sal sy jongmanne val op sy
pleine en al sy krygsmanne in dié dag omkom, spreek die HERE.

<span id="an_50:31">50:31</span> Kyk, Ek het dit teen jou, o vermetele,
spreek die Here HERE van die leërskare; want jou dag het gekom, die tyd
dat Ek oor jou besoeking sal doen.

<span id="an_50:32">50:32</span> Dan sal die vermetele struikel en val,
en daar sal niemand wees wat hom optel nie; en Ek sal 'n vuur aansteek
in sy stede, en dit sal sy hele omgewing verteer.

<span id="an_50:33">50:33</span> So sê die HERE van die leërskare: Die
kinders van Israel en die kinders van Juda is saam verdruk; en almal wat
hulle as gevangenes weggevoer het, hou hulle vas, weier om hulle te laat
trek.

<span id="an_50:34">50:34</span> Maar hulle Verlosser is sterk, HERE van
die leërskare is sy Naam; Hy sal hulle saak sekerlik verdedig, om die
aarde rus te gee en die inwoners van Babel in onrus te bring.

<span id="an_50:35">50:35</span> Die swaard oor die Chaldeërs, spreek
die HERE, en oor die inwoners van Babel en oor sy vorste en oor sy wyse
manne!

<span id="an_50:36">50:36</span> Die swaard oor die grootpraters, dat
hulle dwaas kan word! Die swaard oor sy helde, dat hulle verskrik kan
word!

<span id="an_50:37">50:37</span> Die swaard oor sy perde en sy
strydwaens en oor die hele gemengde bevolking wat daar binne-in is, dat
hulle vroue kan word! Die swaard oor sy skatte, dat hulle geplunder kan
word!

<span id="an_50:38">50:38</span> Droogte oor sy waters, dat hulle kan
uitdroog! Want dit is 'n land van gesnede beelde, en deur die
skrikgestaltes is hulle waansinnig.

<span id="an_50:39">50:39</span> Daarom sal daar boskatte saam met
wildehonde bly; ook sal daar volstruise in bly; 'n mens sal daar in
ewigheid nie meer bly nie, en dit sal nie bewoon word van geslag tot
geslag nie.

<span id="an_50:40">50:40</span> Soos God Sodom en Gomorra met hulle
bure omgekeer het, spreek die HERE, sal daar niemand woon nie, en geen
mensekind daar vertoef nie.

<span id="an_50:41">50:41</span> Kyk, daar kom 'n volk uit die Noorde,
en 'n groot nasie en magtige konings word opgewek uit die agterhoeke van
die aarde.

<span id="an_50:42">50:42</span> Boog en lans hanteer hulle; hulle is
wreed en sonder barmhartigheid; hulle geluid bruis soos die see, en
hulle ry op perde, gewapend soos 'n man vir die oorlog, teen jou, o
dogter van Babel!

<span id="an_50:43">50:43</span> Die koning van Babel het die gerug van
hulle gehoor, en sy hande het slap geword; benoudheid het hom aangegryp,
smart soos van een wat baar.

<span id="an_50:44">50:44</span> Kyk, soos 'n leeu uit die pronkbosse
van die Jordaan sal daar een optrek teen die vaste woning; want in 'n
oomblik sal Ek hulle daaruit wegjaag, en hom wat uitgekies is, sal Ek
daaroor aanstel. Want wie is soos Ek? En wie sal My dagvaar? En wie is
tog 'n herder wat voor my aangesig kan standhou?

<span id="an_50:45">50:45</span> Daarom, hoor die raadsbesluit van die
HERE wat Hy teen Babel geneem en sy planne wat Hy teen die land van die
Chaldeërs beraam het: Waarlik, die kleinstes van die kudde sal
weggesleep word; waarlik, hulle weiveld sal oor hulle verslae wees.

<span id="an_50:46">50:46</span> Van die tyding: Babel is ingeneem! bewe
die aarde, en geskreeu word onder die nasies gehoor.

<span id="an_51:1">51:1</span> So sê die HERE: Kyk, Ek wek op teen Babel
en teen die inwoners van "die Hart van my Teëstanders" die gees van 'n
verwoester.

<span id="an_51:2">51:2</span> En Ek sal vir Babel wanners stuur wat hom
sal uitwan en sy land leegskud; want hulle lê rondom teen hom op die dag
van onheil.

<span id="an_51:3">51:3</span> Laat die skutter sy boog span teen hom
wat span, en teen die een wat hom in sy pantser verhef; en spaar sy
jongmanne nie, tref sy ganse leër met die banvloek!

<span id="an_51:4">51:4</span> So sal daar dan gesneuweldes val in die
land van die Chaldeërs en die wat deurboor is, op sy strate.

<span id="an_51:5">51:5</span> Want Israel en Juda is nie in weduweeskap
gelaat deur hulle God, deur die HERE van die leërskare nie, al was hulle
land vol skuld voor die Heilige van Israel.

<span id="an_51:6">51:6</span> Vlug uit Babel uit, en red elkeen sy
lewe; kom nie om in sy ongeregtigheid nie; want dit is die tyd van wraak
vir die HERE: Hy gee hom sy verdiende loon.

<span id="an_51:7">51:7</span> Babel was in die hand van die HERE 'n
goue beker wat die hele aarde dronk gemaak het; die nasies het van sy
wyn gedrink; daarom het die nasies rasend geword.

<span id="an_51:8">51:8</span> Skielik het Babel geval en is verbreek.
Huil oor hom; gaan haal balsem vir sy pyn! Miskien sal hy gesond word.

<span id="an_51:9">51:9</span> Ons het aan Babel medisyne gegee, maar hy
het nie gesond geword nie; verlaat hom en laat ons trek, elkeen na sy
land; want sy strafgerig raak tot aan die hemel en verhef hom tot by die
wolke.

<span id="an_51:10">51:10</span> Die HERE het ons geregtighede te
voorskyn gebring; kom en laat ons in Sion vertel die werk van die HERE
onse God!

<span id="an_51:11">51:11</span> Maak skerp die pyle, vat die skilde!
Die HERE het die gees van die konings van Médië opgewek; want sy
voorneme is teen Babel om hom te verwoes; want dit is die wraak van die
HERE, die wraak van sy tempel.

<span id="an_51:12">51:12</span> Hef 'n banier op teen die mure van
Babel, versterk die wagposte, sit wagte uit, hou hinderlae klaar; want
soos die HERE Hom voorgeneem het, so het Hy gedoen wat Hy oor die
inwoners van Babel gespreek het.

<span id="an_51:13">51:13</span> Jy wat by die groot waters woon, wat
skatryk is, jou einde het gekom, die maat waarop jy afgesny word.

<span id="an_51:14">51:14</span> Die HERE van die leërskare het by
Homself gesweer: Al het Ek jou vol mense gemaak soos sprinkane, tog sal
hulle oor jou 'n vreugdegeroep aanhef.

<span id="an_51:15">51:15</span> Hy wat die aarde gemaak het deur sy
krag, die wêreld gegrond het deur sy wysheid en die hemel uitgespan het
deur sy verstand--

<span id="an_51:16">51:16</span> as Hy sy stem laat hoor, is daar 'n
geruis van waters in die hemel; en Hy laat dampe opgaan van die einde
van die aarde; Hy maak bliksems vir die reën en laat die wind uitgaan
uit sy voorraadskure.

<span id="an_51:17">51:17</span> Elke mens word dom, sonder kennis; elke
goudsmid staan beskaamd deur die beeld; want sy gegote beeld is 'n
leuen, en daar is geen gees in hulle nie.

<span id="an_51:18">51:18</span> Nietige afgode is hulle, werk vir
spotterny; in die tyd van hulle besoeking gaan hulle tot niet.

<span id="an_51:19">51:19</span> Jakob se deel is nie soos hulle nie;
want Hy is die Formeerder van alles, en Israel is die stam van sy
erfenis; HERE van die leërskare is sy Naam.

<span id="an_51:20">51:20</span> Jy is vir My 'n hamer en oorlogswapens;
en met jou verbrysel Ek nasies, en met jou verwoes Ek koninkryke.

<span id="an_51:21">51:21</span> En met jou verbrysel Ek die perd en sy
ruiter; en met jou verbrysel Ek die strydwa en die wat daarop ry.

<span id="an_51:22">51:22</span> En Met jou verbrysel Ek man en vrou; en
met jou verbrysel Ek grysaard en seun; en met jou verbrysel Ek die
jongman en die jongedogter.

<span id="an_51:23">51:23</span> En met jou verbrysel Ek die herder en
sy trop vee; en met jou verbrysel Ek die landbouer en sy twee osse; en
met jou verbrysel Ek goewerneurs en owerstes.

<span id="an_51:24">51:24</span> Maar Ek sal voor julle oë aan Babel en
aan al die inwoners van Chaldéa vergelde al hulle kwaad wat hulle in
Sion gedoen het, spreek die HERE.

<span id="an_51:25">51:25</span> Kyk, Ek het dit teen jou, o berg wat
verwoes, spreek die HERE; jy wat die hele aarde verwoes. En Ek sal my
hand teen jou uitstrek en jou van die rotse afrol en sal jou maak 'n
afgebrande berg.

<span id="an_51:26">51:26</span> En hulle sal uit jou geen klip neem vir
'n hoek of 'n klip vir fondamente nie; want jy sal ewige wildernisse
wees, spreek die HERE.

<span id="an_51:27">51:27</span> Hef 'n banier op oor die aarde, blaas
die basuin onder die nasies, heilig nasies teen hom, roep teen hom op
die koninkryke van Ararat, Minni en Askenas, stel 'n kommandant teen hom
aan, laat perde optrek soos stekerige sprinkane!

<span id="an_51:28">51:28</span> Heilig nasies teen hom, die konings van
Médië, die goewerneurs en al die owerstes daarvan, ja, die hele land van
sy heerskappy.

<span id="an_51:29">51:29</span> Dan bewe die aarde en krimp inmekaar;
want die gedagtes van die HERE kom tot stand teen Babel, om die land van
Babel 'n woesteny te maak, sonder inwoner.

<span id="an_51:30">51:30</span> Die helde van Babel het opgehou om te
veg, hulle het gebly in die bergvestings; hulle mag het verdwyn, hulle
het vroue geword. Hulle het sy wonings aan die brand gesteek, sy
grendels is verbreek.

<span id="an_51:31">51:31</span> Die een loper hardloop die ander
tegemoet en die een boodskapper die ander, om aan die koning van Babel
bekend te maak dat sy stad van alle kante ingeneem is;

<span id="an_51:32">51:32</span> en dat die driwwe beset is, en hulle
die rietvleie met vuur verbrand het, en die krygsmanne verskrik is.

<span id="an_51:33">51:33</span> Want so sê die HERE van die leërskare,
die God van Israel: Die dogter van Babel is soos 'n dorsvloer in die tyd
as dit vasgetrap word; nog 'n kort rukkie, dan kom die oestyd vir hom.

<span id="an_51:34">51:34</span> Nebukadrésar, die koning van Babel, het
my opgeëet, my vernietig; hy het my neergesit soos 'n leë skottel; hy
het my verslind soos 'n draak; hy het sy buik met my lekkernye gevul; hy
het my weggestoot.

<span id="an_51:35">51:35</span> Laat die inwoners van Sion sê: Die
geweld en die verminking wat my aangedoen is, is op Babel! En laat
Jerusalem sê: My bloed is op die inwoners van Chaldéa!

<span id="an_51:36">51:36</span> Daarom, so sê die HERE: Kyk, Ek
verdedig jou saak en sal vir jou wraak neem; en Ek sal sy see droogmaak
en sy fontein laat opdroë.

<span id="an_51:37">51:37</span> En Babel sal kliphope word, 'n lêplek
van jakkalse, 'n voorwerp van verbasing en bespotting, sonder inwoner.

<span id="an_51:38">51:38</span> Almal saam brul hulle soos jong leeus,
brom soos klein leeutjies.

<span id="an_51:39">51:39</span> As hulle verhit is, berei Ek hulle
maaltyd en maak hulle dronk, sodat hulle uitgelate word en 'n ewige
slaap kan slaap en nie wakker word nie, spreek die HERE.

<span id="an_51:40">51:40</span> Ek sal hulle afbring soos lammers om
geslag te word, soos ramme saam met bokke.

<span id="an_51:41">51:41</span> Hoe is Sesag ingeneem en die roem van
die hele aarde verower! Hoe het Babel 'n voorwerp van verbasing geword
onder die nasies!

<span id="an_51:42">51:42</span> Die see het oor Babel opgerys, deur die
gebruis van sy golwe is hy oordek.

<span id="an_51:43">51:43</span> Sy stede het 'n woesteny geword, 'n dor
land en 'n wildernis; 'n land waar niemand in woon nie, en waar geen
mensekind deurtrek nie.

<span id="an_51:44">51:44</span> En Ek sal besoeking doen oor Bel in
Babel en uit sy mond uithaal wat hy verslind het; en geen nasies sal
meer na hom toestroom nie. Ook val die muur van Babel.

<span id="an_51:45">51:45</span> Gaan uit hom uit, my volk, en red
elkeen sy lewe van die toorngloed van die HERE!

<span id="an_51:46">51:46</span> En laat julle hart nie week wees, sodat
julle bevrees word by die tyding wat in die land gehoor word nie, as
daar 'n tyding kom in die een jaar, en daarna 'n tyding in die ander
jaar, en daar geweld is in die land, heerser teen heerser.

<span id="an_51:47">51:47</span> Daarom, kyk, daar kom dae dat Ek
besoeking sal doen oor die gesnede beelde van Babel; en sy hele land sal
beskaamd staan, en al sy gesneuweldes sal daarin val.

<span id="an_51:48">51:48</span> Dan sal oor Babel juig hemel en aarde
en alles wat daarin is; want uit die noorde kom die verwoesters oor hom,
spreek die HERE.

<span id="an_51:49">51:49</span> Ook Babel moet val, o gesneuweldes van
Israel, soos ook vir Babel geval het die gesneuweldes van die hele
aarde.

<span id="an_51:50">51:50</span> Vrygeraaktes van die swaard, gaan weg,
bly nie staan nie, dink aan die HERE uit die verte, en laat Jerusalem in
julle hart opkom!

<span id="an_51:51">51:51</span> Ons staan beskaamd, want ons het
smaadwoorde gehoor, skande het ons aangesig bedek; want vreemdes het
gekom oor die heiligdomme van die huis van die HERE.

<span id="an_51:52">51:52</span> Daarom kyk, daar kom dae, spreek die
HERE, dat Ek besoeking sal doen oor sy gesnede beelde; en die gewondes
sal kerm in sy hele land.

<span id="an_51:53">51:53</span> Al sou Babel in die hemel opklim, en al
sou hy die hoogte van sy vesting versterk--van My af sal verwoesters oor
hom kom, spreek die HERE.

<span id="an_51:54">51:54</span> Hoor! Geskreeu uit Babel en groot
verbreking uit die land van die Chaldeërs;

<span id="an_51:55">51:55</span> want die HERE verwoes Babel en sal uit
hom die groot geraas laat verdwyn; en hulle golwe sal bruis soos groot
waters, die gedruis van hulle geluid sal weergalm.

<span id="an_51:56">51:56</span> Want 'n verwoester oorval hom, oorval
Babel, en sy helde word gevang, hulle boë word stukkend gebreek; want 'n
God van vergelding is die HERE; Hy sal gewis vergelde.

<span id="an_51:57">51:57</span> En Ek sal sy vorste en sy wyse manne,
sy goewerneurs en sy owerstes en sy helde dronk maak; en hulle sal slaap
'n ewige slaap en nie wakker word nie, spreek die Koning wie se Naam is
HERE van die leërskare.

<span id="an_51:58">51:58</span> So sê die HERE van die leërskare: Die
breë muur van Babel sal tot op die grond toe afgebreek en sy hoë poorte
sal met vuur verbrand word, sodat volke vir niks gearbei het en nasies
vir die vuur; en hulle sal afgemat wees.

<span id="an_51:59">51:59</span> Die woord waarmee die profeet Jeremia
bevel gegee het aan Serája, die seun van Nería, die seun van Magséja,
toe hy saam met Sedekía, die koning van Juda, na Babel getrek het, in
die vierde jaar van sy regering. En Serája was laerkommandant.

<span id="an_51:60">51:60</span> En Jeremia het in 'n boek geskrywe al
die onheil wat oor Babel sou kom, al hierdie woorde wat oor Babel
geskrywe is.

<span id="an_51:61">51:61</span> En Jeremia het vir Serája gesê: As jy
in Babel kom, dink daaraan en lees al hierdie woorde;

<span id="an_51:62">51:62</span> en sê: o HERE, U het oor hierdie plek
gespreek om dit uit te roei, sodat daar geen inwoner, mens sowel as
dier, sal wees nie, maar dat dit ewige wildernisse sal wees.

<span id="an_51:63">51:63</span> En as jy hierdie boek klaar gelees het,
moet jy 'n klip daaraan vasmaak en dit binne-in die Eufraat gooi

<span id="an_51:64">51:64</span> en sê: So sal Babel sink en nie weer
opkom nie weens die onheil wat Ek oor hom bring; en hulle sal afgemat
wees. Tot sover die woorde van Jeremia.

<span id="an_52:1">52:1</span> Sedekía was een en twintig jaar oud toe
hy koning geword het, en hy het elf jaar in Jerusalem geregeer; en die
naam van sy moeder was Hamútal, 'n dogter van Jeremia uit Libna.

<span id="an_52:2">52:2</span> En hy het gedoen wat verkeerd was in die
oë van die HERE, net soos Jójakim gedoen het.

<span id="an_52:3">52:3</span> Want dit het oor Jerusalem en Juda gekom
weens die toorn van die HERE, totdat Hy hulle van sy aangesig af
weggewerp het. En Sedekía het gerebelleer teen die koning van Babel;

<span id="an_52:4">52:4</span> en in die negende jaar van sy regering,
in die tiende maand, op die tiende van die maand, het Nebukadrésar, die
koning van Babel, teen Jerusalem gekom, hy en sy hele leër, en hulle het
daarteen laer opgeslaan en daarteen skanse rondom gebou.

<span id="an_52:5">52:5</span> En die stad is beleër tot die elfde jaar
van die koning Sedekía.

<span id="an_52:6">52:6</span> In die vierde maand, op die negende van
die maand, toe die hongersnood sterk was in die stad en die mense van
die land geen brood gehad het nie,

<span id="an_52:7">52:7</span> is in die stad ingebreek, en al die
krygsmanne het gevlug en in die nag uit die stad getrek deur die poort,
tussen die twee mure wat by die koning se tuin is, terwyl die Chaldeërs
rondom teen die stad was; en hulle het getrek op pad na die Vlakte toe.

<span id="an_52:8">52:8</span> Maar die leër van die Chaldeërs het die
koning agternagejaag en Sedekía in die vlaktes van Jérigo ingehaal, en
sy hele leër is van hom af verstrooi.

<span id="an_52:9">52:9</span> Toe vang hulle die koning en bring hom op
na die koning van Babel, na Ribla, in die land Hamat; en hy het vonnis
oor hom uitgespreek.

<span id="an_52:10">52:10</span> En die koning van Babel het die seuns
van Sedekía voor sy oë gedood. En hy het ook al die vorste van Juda in
Ribla gedood.

<span id="an_52:11">52:11</span> En hy het die oë van Sedekía laat
verblind en hom met koperkettings geboei; daarna het die koning van
Babel hom na Babel gebring en hom in die gevangenis gesit tot die dag
van sy dood toe.

<span id="an_52:12">52:12</span> En in die vyfde maand, op die tiende
van die maand--dit was die negentiende jaar van koning Nebukadrésar, die
koning van Babel--het Nebusarádan, die owerste van die lyfwag, wat voor
die koning van Babel gestaan het, in Jerusalem gekom;

<span id="an_52:13">52:13</span> en hy het die huis van die HERE en die
paleis van die koning verbrand; ook al die huise van Jerusalem en elke
groot huis met vuur verbrand.

<span id="an_52:14">52:14</span> En die hele leër van die Chaldeërs wat
by die owerste van die lyfwag was, het al die mure van Jerusalem rondom
omgegooi.

<span id="an_52:15">52:15</span> En uit die armes van die volk en die
deel van die volk wat nog in die stad oor was, en die oorlopers wat na
die koning van Babel oorgeloop het--die oorblyfsel van die menigte, het
Nebusarádan, die owerste van die lyfwag, in ballingskap weggevoer.

<span id="an_52:16">52:16</span> Maar uit die armes van die land het
Nebusarádan, die owerste van die lyfwag, sommige laat agterbly as
wynboere en as landbouers.

<span id="an_52:17">52:17</span> Verder het die Chaldeërs die
koperpilare wat in die huis van die HERE was, en die afspoelwaentjies en
die kopersee wat in die huis van die HERE was, stukkend gebreek en al
die koper daarvan na Babel weggevoer.

<span id="an_52:18">52:18</span> Ook het hulle weggeneem die potte en
die skoppe en die messe en die komme en die rookpanne en al die
kopergereedskap waarmee die diens verrig is.

<span id="an_52:19">52:19</span> En die owerste van die lyfwag het
weggeneem die skottels en die vuurpanne en die komme en die potte en die
kandelaars en die rookpanne en die bekers--wat van pure goud en wat van
pure silwer was;

<span id="an_52:20">52:20</span> die twee pilare, die een see en die
twaalf koperbeeste daaronder; die afspoelwaentjies wat koning Salomo vir
die huis van die HERE gemaak het--die koper van al hierdie voorwerpe kon
nie geweeg word nie.

<span id="an_52:21">52:21</span> Wat betref die pilare, agttien el was
die hoogte van een pilaar, en 'n lyn van twaalf el kon dit omspan; en sy
dikte was vier vinger; dit was hol.

<span id="an_52:22">52:22</span> En 'n kapiteel van koper was daarop, en
die hoogte van een kapiteel was vyf el, met vlegwerk en granaatjies op
die kapiteel rondom, alles van koper; en net so aan die tweede pilaar,
met granaatjies.

<span id="an_52:23">52:23</span> En van die granaatjies was ses en
negentig sigbaar; al die granaatjies was honderd op die vlegwerk rondom.

<span id="an_52:24">52:24</span> Verder het die owerste van die lyfwag
Serája, die hoofpriester, geneem, en Sefánja, die tweede priester, en
die drie drumpelwagters.

<span id="an_52:25">52:25</span> En uit die stad het hy geneem een
hofdienaar wat oor die krygsmanne aangestel was, en sewe man uit die wat
die koning se aangesig gesien het, wat in die stad aanwesig was; en die
skrywer van die leërowerste wat die mense van die land vir krygsdiens
opgeroep het, en sestig man van die mense van die land wat binne-in die
stad aanwesig was.

<span id="an_52:26">52:26</span> En Nebusarádan, die owerste van die
lyfwag, het hulle geneem en hulle na die koning van Babel, na Ribla
gebring.

<span id="an_52:27">52:27</span> En die koning van Babel het hulle
neergeslaan en hulle gedood in Ribla, in die land Hamat. So is dan Juda
uit sy land in ballingskap weggevoer.

<span id="an_52:28">52:28</span> Dit is die mense wat Nebukadrésar in
ballingskap weggevoer het: in die sewende jaar, drie duisend drie en
twintig Jode;

<span id="an_52:29">52:29</span> in die agttiende jaar van Nebukadrésar,
uit Jerusalem agt honderd twee en dertig siele;

<span id="an_52:30">52:30</span> in die drie en twintigste jaar van
Nebukadrésar het Nebusarádan, die owerste van die lyfwag, van die Jode
sewe honderd vyf en veertig siele in ballingskap weggevoer. Al die siele
is vier duisend ses honderd.

<span id="an_52:31">52:31</span> En in die sewe en dertigste jaar van
die ballingskap van Jójagin, die koning van Juda, in die twaalfde maand,
op die vyf en twintigste van die maand, het Evil-Meródag, die koning van
Babel, in die jaar van sy troonsbestyging die hoof van Jójagin, die
koning van Juda, verhef en hom uit die gevangenis uitgebring.

<span id="an_52:32">52:32</span> En hy het vriendelik met hom gespreek
en sy stoel gesit bokant die stoel van die konings wat by hom in Babel
was.

<span id="an_52:33">52:33</span> En hy het sy gevangenisklere verwissel;
en hy het gedurigdeur brood voor sy aangesig geëet, al die dae van sy
lewe.

<span id="an_52:34">52:34</span> En aangaande sy lewensonderhoud, 'n
vaste lewensonderhoud is hom toegestaan deur die koning van Babel, na
die eis van elke dag, tot die dag van sy dood toe, al die dae van sy
lewe.

------------------------------------------------------------------------

[Next: Lamentations](lam.md)
