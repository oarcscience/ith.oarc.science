[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](jon)  [Next](nah) 

------------------------------------------------------------------------

### Afrikaans Bible: Micah

<span id="an_1:1">1:1</span> Die woord van die HERE wat tot Miga, die
Morastiet, gekom het, in die dae van Jotam, Agas, Hiskía, konings van
Juda; wat hy gesien het aangaande Samaría en Jerusalem.

<span id="an_1:2">1:2</span> o Volke, luister almal saam! o Aarde en sy
volheid, let op! Sodat die Here HERE getuie teen julle kan wees, die
Here uit sy heilige paleis.

<span id="an_1:3">1:3</span> Want kyk, die HERE gaan uit sy woonplek
uit, en Hy daal neer en betree die hoogtes van die aarde.

<span id="an_1:4">1:4</span> En die berge smelt onder Hom, en die
laagtes skeur oop, soos was voor die vuur, soos water wat langs 'n
helling afstroom!

<span id="an_1:5">1:5</span> Dit alles vanweë die oortreding van Jakob
en vanweë die sondes van die huis van Israel. Wie is die oorsaak van die
oortreding van Jakob? Is dit nie Samaría nie? En wie is die oorsaak van
die hoogtes van Juda? Is dit nie Jerusalem nie?

<span id="an_1:6">1:6</span> Daarom sal Ek Samaría 'n puinhoop maak op
die veld, 'n plek om wingerdstokke te plant; en Ek sal haar klippe in
die dal laat afrol en haar fondamente blootlê.

<span id="an_1:7">1:7</span> En al haar gesnede beelde sal stukkend
geslaan en al wat sy as hoereloon ontvang het, met vuur verbrand word,
en al haar afgode sal Ek tot 'n verwoesting maak; want uit hoereloon het
sy dit versamel, en tot hoereloon sal dit terugkeer.

<span id="an_1:8">1:8</span> Daaroor wil ek rouklaag en huil, kaalvoet
en naak loop. Ek wil klae soos die jakkalse en treur soos die
volstruise.

<span id="an_1:9">1:9</span> Waarlik, haar wonde is ongeneeslik; want
dit het gekom tot by Juda, dit reik tot aan die poort van my volk, tot
by Jerusalem.

<span id="an_1:10">1:10</span> Moet dit nie in Gat vertel nie, ween daar
ganselik nie! In Bet-Ofra het ek my in die stof gewentel!

<span id="an_1:11">1:11</span> Trek weg in smadelike naaktheid, o
inwoners van Safir! Die inwoners van Saänan trek nie uit nie. Die
weeklagte van Bet-Haësel sal julle daar die verblyf ontneem.

<span id="an_1:12">1:12</span> Want die inwoners van Marot wag in pyn op
iets goeds, omdat onheil neerdaal van die HERE na die poort van
Jerusalem.

<span id="an_1:13">1:13</span> Span die perde voor die wa, o inwoners
van Lagis! Dit was die begin van sonde vir die dogter van Sion, dat die
oortredinge van Israel in jou gevind is.

<span id="an_1:14">1:14</span> Daarom moet jy 'n afskeidsgeskenk gee aan
Moréset-Gat; die huise van Agsib sal 'n teleurstelling wees vir die
konings van Israel.

<span id="an_1:15">1:15</span> Nogmaals sal Ek jou 'n veroweraar bring,
o inwoner van Marésa; die adel van Israel sal tot by Adúllam kom.

<span id="an_1:16">1:16</span> Maak 'n kaalte op jou hoof en skeer jou
weens jou troetelkinders; maak die kaalplek groot soos dié van 'n
aasvoël, omdat hulle van jou af weggevoer is in ballingskap.

<span id="an_2:1">2:1</span> Wee die wat onreg uitdink en kwaad smee op
hulle bedde; by die môrelig voer hulle dit uit, want dit is in die mag
van hulle hand.

<span id="an_2:2">2:2</span> Ja, hulle begeer velde en roof dit; ook
huise en neem dit. So pleeg hulle dan geweld teenoor die man en sy huis,
teenoor die mens en sy erfdeel.

<span id="an_2:3">2:3</span> Daarom, so sê die HERE: Kyk, Ek bedink
onheil teen hierdie geslag, waar julle jul nekke nie sal kan uittrek
nie, en waarby julle nie regop sal kan loop nie; want dit sal 'n tyd van
onheil wees!

<span id="an_2:4">2:4</span> In dié dag sal hulle 'n spotlied oor julle
aanhef en 'n klaaglied sing: Dit is gedaan--sal hulle sê--ons is
heeltemal verwoes; die eiendom van my volk laat Hy van besitter
verander. Hoe neem Hy dit van my af! Aan die afvalliges deel Hy ons
velde uit.

<span id="an_2:5">2:5</span> Daarom sal daar vir jou niemand wees wat
die meetsnoer werp in'n erfdeel in die vergadering van die HERE nie.

<span id="an_2:6">2:6</span> Moet nie profeteer nie! sê die valse
profete. As 'n mens hieroor nie mag profeteer nie, sal die beskimping
nie ophou nie!

<span id="an_2:7">2:7</span> Mag dit gesê word, o huis van Jakob: Sou
die HERE dan ongeduldig wees? Of is dit sy dade? Is my woorde nie
vriendelik teenoor hom wat as opregte wandel nie?

<span id="an_2:8">2:8</span> Maar reeds vroeër het my volk vyandig
opgetree. Julle pluk die mantel af, weg van die kleed van die wat in
gerustheid verbygaan, wat afkerig is van oorlog.

<span id="an_2:9">2:9</span> Die vroue van my volk verdryf julle uit die
huis wat hulle liefhet; van hulle kinders neem julle my sieraad weg in
ewigheid.

<span id="an_2:10">2:10</span> Staan op en gaan heen! Want nie hiér is
die rusplek nie, weens die onreinheid wat verwoesting aanrig, ja, 'n
onherstelbare verwoesting.

<span id="an_2:11">2:11</span> As iemand wind nawandel en bedrieglik
lieg en sê: Ek sal vir jou profeteer by wyn en sterk drank--dan sou hy
vir hierdie volk 'n profeet wees!

<span id="an_2:12">2:12</span> Gewis sal Ek jou geheel en al versamel, o
Jakob! Gewis sal Ek vergader die oorblyfsel van Israel; almal
bymekaarbring soos skape in 'n kraal, soos 'n kudde in sy weiveld; en
dit sal dreun van mense.

<span id="an_2:13">2:13</span> Die deurbreker sal optrek voor hulle uit:
hulle sal deurbreek en deur die poort intrek en daardeur uittrek; en
hulle koning sal voor hulle uit gaan, en die HERE heeltemal vooraan.

<span id="an_3:1">3:1</span> Verder het ek gesê: Hoor tog, o hoofde van
Jakob en owerstes van die huis van Israel! Betaam dit julle nie om die
reg te ken nie?

<span id="an_3:2">3:2</span> Haters van wat goed is, en liefhebbers van
wat sleg is, wat die vel van die mense aftrek en hulle vlees van hul
gebeente;

<span id="an_3:3">3:3</span> en wat die vlees van my volk eet en hulle
vel van hulle afslag; ook hulle gebeente verbrysel en hulle aan stukke
kap soos vleis in 'n pot en soos vleis in 'n pan.

<span id="an_3:4">3:4</span> Dan sal hulle die HERE aanroep, en Hy sal
hulle nie antwoord nie; maar Hy sal sy aangesig in dié tyd vir hulle
verberg, omdat hulle verkeerde dinge gedoen het.

<span id="an_3:5">3:5</span> So sê die HERE aangaande die profete wat my
volk verlei, wat as hulle maar iets het om met hulle tande te byt, vrede
verkondig; maar teen hom wat niks in hulle mond steek nie, verklaar
hulle 'n heilige oorlog!

<span id="an_3:6">3:6</span> Daarom sal dit nag word vir julle, sonder
'n gesig, en duister vir julle, sonder waarsêery; ja, die son sal oor
die profete ondergaan, en die dag oor hulle verduister word.

<span id="an_3:7">3:7</span> En die sieners sal beskaamd staan, en die
waarsêers sal bloos, en hulle almal sal die baard bedek, omdat daar geen
antwoord van God kom nie.

<span id="an_3:8">3:8</span> Ek daarenteen is vol krag, mét die Gees van
die HERE, en reg en heldemoed, om aan Jakob sy oortreding te verkondig
en aan Israel sy sonde.

<span id="an_3:9">3:9</span> Hoor tog dit, hoofde van die huis van Jakob
en owerstes van die huis van Israel! Julle wat van die reg 'n afsku het
en al wat reg is, verdraai;

<span id="an_3:10">3:10</span> julle wat Sion bou met bloed en Jerusalem
met onreg!

<span id="an_3:11">3:11</span> Sy hoofde spreek vonnisse uit vir 'n
geskenk, en sy priesters gee onderrig vir loon, en sy profete is
waarsêers vir geld. Nogtans steun hulle op die HERE en sê: Is die HERE
nie in ons midde nie? Geen onheil sal ons wedervaar nie!

<span id="an_3:12">3:12</span> Daarom sal Sion om julle ontwil soos 'n
land omgeploeg en Jerusalem puinhope word en die tempelberg bosrante.

<span id="an_4:1">4:1</span> En aan die einde van die dae sal die berg
van die huis van die HERE vasstaan op die top van die berge en verhewe
wees bo die heuwels, en die volke sal daarheen toestroom.

<span id="an_4:2">4:2</span> En baie nasies sal heengaan en sê: Kom,
laat ons optrek na die berg van die HERE en na die huis van die God van
Jakob, dat Hy ons in sy weë kan leer en ons in sy paaie kan wandel. Want
uit Sion sal die wet uitgaan en die woord van die HERE uit Jerusalem.

<span id="an_4:3">4:3</span> En Hy sal oordeel tussen baie volke en
regspreek vir magtige nasies tot in die verte; en hulle sal van hul
swaarde pikke smee en van hul spiese snoeimesse; nie meer sal nasie teen
nasie die swaard ophef nie, en hulle sal nie meer leer om oorlog te voer
nie.

<span id="an_4:4">4:4</span> Maar hulle sal sit elkeen onder sy
wingerdstok en onder sy vyeboom, sonder dat iemand hulle verskrik; want
die mond van die HERE van die leërskare het dit gespreek.

<span id="an_4:5">4:5</span> Want al die volke mag wandel elkeen in die
naam van sy god, maar óns sal wandel in die Naam van die HERE onse God
vir ewig en altoos.

<span id="an_4:6">4:6</span> In dié dag, spreek die HERE, wil Ek
versamel die wat kreupel is, en bymekaarmaak wat verdryf was, en die wat
Ek kwaad aangedoen het.

<span id="an_4:7">4:7</span> Dan sal Ek die wat kreupel was, tot 'n
oorblyfsel maak en wat ver verwyder was, tot 'n magtige nasie. En die
HERE sal koning wees oor hulle op die berg Sion, van nou af tot in
ewigheid.

<span id="an_4:8">4:8</span> En jy, Skaapstoring, Heuwel van die dogter
van Sion, na jou sal dit kom, ja, die vroeëre heerskappy sal kom, die
koningskap vir die dogter van Jerusalem.

<span id="an_4:9">4:9</span> Waarom skreeu jy nou so hard? Is daar geen
koning in jou nie? Of het jou raadgewer omgekom, sodat smart jou
aangegryp het soos van een wat baar?

<span id="an_4:10">4:10</span> Krimp inmekaar en bring voort, o dogter
van Sion, soos een wat baar! Want nou sal jy die stad verlaat en op die
veld gaan woon; en jy sal in Babel aankom--dáár sal jy gered word, dáár
sal die HERE jou verlos uit die hand van jou vyande.

<span id="an_4:11">4:11</span> En nou is daar baie nasies teen jou
versamel wat sê: Laat haar ontheilig word, en laat ons oë met welgevalle
neersien op Sion.

<span id="an_4:12">4:12</span> Maar hulle ken nie die gedagtes van die
HERE nie en verstaan nie sy besluit nie, dat Hy hulle versamel het soos
gerwe op die dorsvloer.

<span id="an_4:13">4:13</span> Staan op en dors, o dogter van Sion! Want
Ek sal jou horing yster maak en jou kloue koper, en jy sal baie volke
fyn trap; en jy sal hulle onregverdige wins aan die HERE toewy en hulle
rykdom aan die Here van die ganse aarde.

<span id="an_4:14">4:14</span>  Nou sal jy by hope bymekaar moet kom, o
dogter van krygsbendes; die vyand het 'n wal teen ons opgegooi; met 'n
stok slaan hulle die regeerder van Israel op die kakebeen.

<span id="an_5:1">5:1</span>  En jy, Betlehem Éfrata, klein om te wees
onder die geslagte van Juda, uit jou sal daar vir My uitgaan een wat 'n
Heerser in Israel sal wees; en sy uitgange is uit die voortyd, uit die
dae van die ewigheid.

<span id="an_5:2">5:2</span>  Daarom sal Hy hulle prysgee tot op die tyd
dat 'n barende gebaar het. Dan sal die oorblyfsel van sy broers saam met
die kinders van Israel terugkeer.

<span id="an_5:3">5:3</span>  En Hy sal optree en hulle laat wei in die
sterkte van die HERE, in die majesteit van die Naam van die HERE sy God;
en hulle sal rustig woon, want nou sal Hy groot wees tot aan die eindes
van die aarde.

<span id="an_5:4">5:4</span>  En Hy sal vrede wees. Wanneer Assur in ons
land kom en hy ons paleise wil betree, sal ons teenoor hom sewe herders
stel, ja, agt vorste uit die mense.

<span id="an_5:5">5:5</span>  En hulle sal die land Assur met die swaard
afwei en die land van Nimrod by sy ingange. So sal Hy ons dan van Assur
bevry, wanneer hy in ons land kom en ons grondgebied betree.

<span id="an_5:6">5:6</span>  Dan sal die oorblyfsel van Jakob onder
baie volke wees soos dou van die HERE, soos reënbuie op die plante, wat
op geen mens wag nie en ter wille van geen mensekind vertoef nie.

<span id="an_5:7">5:7</span>  En die oorblyfsel van Jakob tussen die
nasies sal onder baie volke wees soos 'n leeu onder die diere van die
woud, soos 'n jong leeu onder troppe kleinvee; wat, as hy deurtrek,
vertrap en verskeur sonder dat iemand red.

<span id="an_5:8">5:8</span>  Jou hand sal bo jou teëstanders verhewe
wees, en al jou vyande sal uitgeroei word.

<span id="an_5:9">5:9</span>  En in dié dag, spreek die HERE, sal Ek jou
perde uit jou midde uitroei en jou strydwaens vernietig.

<span id="an_5:10">5:10</span>  Ook sal Ek uitroei die stede van jou
land en al jou vestings afbreek.

<span id="an_5:11">5:11</span>  Verder sal Ek uitroei die towerye uit
jou hand, en jy sal geen goëlaars meer hê nie.

<span id="an_5:12">5:12</span>  En Ek sal uit jou midde uitroei jou
gesnede beelde en jou klippilare, sodat jy jou nie meer voor die werk
van jou hande sal neerbuig nie.

<span id="an_5:13">5:13</span>  En Ek sal uit jou midde uitruk jou
heilige boomstamme en jou stede verwoes.

<span id="an_5:14">5:14</span>  En Ek sal in toorn en grimmigheid wraak
neem op die nasies wat nie geluister het nie.

<span id="an_6:1">6:1</span> Hoor tog wat die HERE sê: Staan op, twis in
teenwoordigheid van die berge, en laat die heuwels na jou stem luister!

<span id="an_6:2">6:2</span> Hoor, berge, die twis van die HERE! En
onwankelbares, grondslae van die aarde! Want die HERE het 'n twis met sy
volk en sal met Israel 'n regsgeding hou.

<span id="an_6:3">6:3</span> My volk, wat het Ek jou aangedoen, en
waarmee het Ek jou vermoei? Antwoord My!

<span id="an_6:4">6:4</span> Ja, Ek het jou uit Egipteland laat optrek
en jou uit die slawehuis losgekoop, en Ek het voor jou uit gestuur
Moses, Aäron en Mirjam.

<span id="an_6:5">6:5</span> My volk, dink tog aan wat Balak, die koning
van Moab, beraadslaag het, en wat Bíleam, die seun van Beor, hom
geantwoord het, en wat gebeur het van Sittim af tot by Gilgal, sodat jy
kennis kan dra van die regverdige dade van die HERE.

<span id="an_6:6">6:6</span> Waarmee sal ek die HERE tegemoetgaan en my
buig voor die hoë God? Sal ek Hom tegemoetgaan met brandoffers, met
jaaroud kalwers?

<span id="an_6:7">6:7</span> Sal die HERE 'n welbehae hê in duisende
ramme en tien duisende strome van olie? Sal ek my eersgeborene gee vir
my oortreding, die vrug van my liggaam vir die sonde van my siel?

<span id="an_6:8">6:8</span> Hy het jou bekend gemaak, o mens, wat goed
is; en wat vra die HERE van jou anders as om reg te doen en liefde te
betrag en ootmoedig te wandel met jou God?

<span id="an_6:9">6:9</span> Die stem van die HERE roep tot die
stad--dit is heilsaam om u Naam te vrees--:Hoor die roede, en wie dit
bestel het.

<span id="an_6:10">6:10</span> Is daar nog altyd in die huis van die
goddelose skatte van onreg en 'n skrale efa wat vervloek is?

<span id="an_6:11">6:11</span> Sal Ek rein kan wees by 'n valse
weegskaal en by 'n sak vol bedrieglike gewigte?

<span id="an_6:12">6:12</span> Want die rykes in die stad is vol geweld,
en die inwoners daarvan spreek leuentaal, en hulle tong is bedrog in
hulle mond.

<span id="an_6:13">6:13</span> So slaan Ek jou dan ook met 'n smartlike
wond, met verwoesting weens jou sondes.

<span id="an_6:14">6:14</span> Jy sal eet, maar nie versadig word nie,
sodat jou honger in jou binneste bly; en jy sal wegbring sonder om iets
te red; en wat jy red, sal Ek aan die swaard oorgee.

<span id="an_6:15">6:15</span> Jy sal saai, maar nie maai nie; jy sal
olywe uittrap, maar jou nie met olie salf nie, en mos maak, maar geen
wyn drink nie.

<span id="an_6:16">6:16</span> Want die insettinge van Omri word
onderhou en al die werke van die huis van Agab; en julle wandel
ooreenkomstig hulle planne, sodat Ek jou tot 'n woesteny sou maak en die
inwoners daarvan 'n bespotting: en die smaad van my volk sal julle dra.

<span id="an_7:1">7:1</span> Wee my, want ek het geword soos ná die
insameling van somervrugte, soos die natrossies van die wynoes: geen
tros om te eet nie, my siel begeer vroeë vye.

<span id="an_7:2">7:2</span> Die vrome het verdwyn uit die land, en daar
is geen opregte meer onder die mense nie; hulle loer almal op bloed;
hulle jaag elkeen sy broer met die net.

<span id="an_7:3">7:3</span> Na die kwaad gaan die hande uit, om dit
dapper te doen. Die vors eis, en die regter vra betaling, en die groot
man spreek die begeerte van sy siel uit, en hulle verdraai dit alles.

<span id="an_7:4">7:4</span> Die beste van hulle is soos 'n
doringstruik, die mees opregte erger as 'n doringheining. Die dag van
jou wagte, jou besoeking, kom; nou sal hulle verwarring daar wees.

<span id="an_7:5">7:5</span> Vertrou geen metgesel nie, maak op geen
vriend staat nie, let op die poorte van jou mond teenoor haar wat in jou
skoot lê.

<span id="an_7:6">7:6</span> Want die seun minag die vader, die dogter
staan op teen haar moeder, die skoondogter teen haar skoonmoeder, die
man se vyande is sy huisgenote!

<span id="an_7:7">7:7</span> Maar ek sal uitsien na die HERE, ek wil wag
op die God van my heil, my God sal my hoor.

<span id="an_7:8">7:8</span> Wees nie bly oor my nie, o my vyandin! Al
het ek geval, ek staan weer op; al sit ek in duisternis, die HERE is 'n
lig vir my.

<span id="an_7:9">7:9</span> Die toorn van die HERE sal ek dra, want ek
het teen Hom gesondig; totdat Hy my saak verdedig en my reg verskaf. Hy
sal my uitlei in die lig; ek sal met welgevalle sien hoe Hy geregtigheid
oefen.

<span id="an_7:10">7:10</span> Ook sal my vyandin dit sien, en skaamte
sal haar bedek wat vir my sê: Waar is die HERE, jou God? My oë sal met
welgevalle op haar neersien. Nou sal sy vertrap word soos modder van die
strate.

<span id="an_7:11">7:11</span> Daar kom 'n dag om jou mure te herbou! In
dié dag sal die gebied ruim wees.

<span id="an_7:12">7:12</span> Dit is 'n dag dat hulle na jou sal kom
van Assur en die stede van Egipte, en van Egipte tot by die Eufraat, en
van see tot see, en van berg tot berg.

<span id="an_7:13">7:13</span> Maar die aarde sal 'n wildernis word
vanweë sy inwoners, as gevolg van hulle handelinge.

<span id="an_7:14">7:14</span> Wei u volk met u staf, die kudde wat u
erfdeel is, wat afgesonderd woon in 'n bosveld op Karmel; laat hulle wei
in Basan en Gílead soos in die ou dae.

<span id="an_7:15">7:15</span> Soos in die dae van jou uittog uit
Egipteland sal Ek hom wonders laat sien.

<span id="an_7:16">7:16</span> Die nasies sal dit sien en skaam wees
ondanks al hulle krag: hulle sal die hand op die mond lê, hulle ore sal
doof word.

<span id="an_7:17">7:17</span> Hulle sal stof lek soos die slang, hulle
sal soos grondkruipers bewende uit hulle vestings te voorskyn kom, hulle
sal sidderende kom na die HERE onse God, en hulle sal vir U vrees.

<span id="an_7:18">7:18</span> Wie is 'n God soos U, wat die
ongeregtigheid vergewe en by die oortreding van die oorblyfsel van sy
erfdeel verbygaan? Hy hou toorn nie vir ewig vas nie, maar het 'n
welbehae in goedertierenheid.

<span id="an_7:19">7:19</span> Hy sal Hom weer oor ons ontferm, ons
ongeregtighede vertree; ja, U sal al hulle sondes in die dieptes van die
see werp.

<span id="an_7:20">7:20</span> U sal trou bewys aan Jakob,
goedertierenheid aan Abraham, wat U aan ons vaders met 'n eed beloof het
sedert die dae van die voortyd.

------------------------------------------------------------------------

[Next: Nahum](nah)
