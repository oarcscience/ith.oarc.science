[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](joe)  [Next](oba.md) 

------------------------------------------------------------------------

### Afrikaans Bible: Amos

<span id="an_1:1">1:1</span> Die woorde van Amos, een van die skaapboere
uit Tekóa, wat hy gesien het aangaande Israel in die dae van Ussía,
koning van Juda, en in die dae van Jeróbeam, die seun van Joas, koning
van Israel, twee jaar voor die aardbewing.

<span id="an_1:2">1:2</span> En hy het gesê: Die HERE brul uit Sion en
verhef sy stem uit Jerusalem, sodat die weivelde van die herders treur
en die top van Karmel verdor.

<span id="an_1:3">1:3</span> So sê die HERE: Oor drie oortredinge van
Damaskus, ja, oor vier, sal Ek dit nie afwend nie; omdat hulle Gílead
met ysterdorssleë gedors het.

<span id="an_1:4">1:4</span> Daarom sal Ek 'n vuur slinger in die huis
van Hásael, en dit sal die paleise van Bénhadad verteer.

<span id="an_1:5">1:5</span> En Ek sal die grendel van Damaskus verbreek
en die inwoners uit die laagte van Awen uitroei en die wat die septer
dra, uit Bet-Eden, en die volk van Aram sal in ballingskap gaan na Kir,
sê die HERE.

<span id="an_1:6">1:6</span> So sê die HERE: Oor drie oortredinge van
Gasa, ja, oor vier, sal Ek dit nie afwend nie; omdat hulle 'n ganse
bevolking in ballingskap weggevoer het om dit aan Edom uit te lewer.

<span id="an_1:7">1:7</span> Daarom sal Ek 'n vuur slinger in die muur
van Gasa, en dit sal sy paleise verteer.

<span id="an_1:8">1:8</span> En Ek sal die inwoners uit Asdod uitroei en
die wat die septer dra, uit Askelon; en Ek sal my hand teen Ekron
uitstrek, en die oorblyfsel van die Filistyne sal omkom, sê die Here
HERE.

<span id="an_1:9">1:9</span> So sê die HERE: Oor drie oortredinge van
Tirus, ja, oor vier, sal Ek dit nie afwend nie; omdat hulle 'n ganse
bevolking as ballinge aan Edom uitgelewer het en nie gedink het aan die
broederverbond nie.

<span id="an_1:10">1:10</span> Daarom sal Ek 'n vuur slinger in die muur
van Tirus, en dit sal sy paleise verteer.

<span id="an_1:11">1:11</span> So sê die HERE: Oor drie oortredinge van
Edom, ja, oor vier, sal Ek dit nie afwend nie; omdat hy sy broer met die
swaard agtervolg het en sy jammergevoel verstik het, sodat sy toorn
altyd verskeur en hy gedurigdeur sy grimmigheid behou.

<span id="an_1:12">1:12</span> Daarom sal Ek 'n vuur slinger in Teman,
en dit sal die paleise van Bosra verteer.

<span id="an_1:13">1:13</span> So sê die HERE: Oor drie oortredinge van
die kinders van Ammon, ja, oor vier, sal Ek dit nie afwend nie; omdat
hulle die swanger vroue van Gílead oopgesny het om hulle grondgebied uit
te brei.

<span id="an_1:14">1:14</span> Daarom sal Ek 'n vuur aansteek in die
muur van Rabba, en dit sal sy paleise verteer, met krygsgeskreeu op die
dag van stryd, in 'n storm op die dag van die orkaan.

<span id="an_1:15">1:15</span> En hulle koning sal in ballingskap gaan,
hy en sy vorste tesame, sê die HERE.

<span id="an_2:1">2:1</span> So sê die HERE: Oor drie oortredinge van
Moab, ja, oor vier, sal Ek dit nie afwend nie; omdat hy die beendere van
die koning van Edom tot kalk verbrand het.

<span id="an_2:2">2:2</span> Daarom sal Ek 'n vuur slinger in Moab, en
dit sal die paleise van Kérijot verteer; en Moab sal met oorlogsrumoer
sterwe, met krygsgeskreeu en basuingeskal.

<span id="an_2:3">2:3</span> En Ek sal die regeerder onder hulle uitroei
en al hulle vorste saam met hom doodmaak, sê die HERE.

<span id="an_2:4">2:4</span> So sê die HERE: Oor drie oortredinge van
Juda, ja, oor vier, sal Ek dit nie afwend nie; omdat hulle die wet van
die HERE verwerp het en sy insettinge nie onderhou het nie; en hulle
leuengode het hulle verlei waar hulle vaders agter aan geloop het.

<span id="an_2:5">2:5</span> Daarom sal Ek 'n vuur slinger in Juda, en
dit sal die paleise van Jerusalem verteer.

<span id="an_2:6">2:6</span> So sê die HERE: Oor drie oortredinge van
Israel, ja, oor vier, sal Ek dit nie afwend nie; omdat hulle die
regverdige vir geld verkoop het en die behoeftige vir 'n paar skoene.

<span id="an_2:7">2:7</span> Hulle wat daarna hyg dat die stof van die
aarde op die hoof van die armes kom, en wat die weg van die ellendiges
buig; en die man en sy vader gaan na dieselfde jongedogter om my heilige
Naam te ontheilig.

<span id="an_2:8">2:8</span> En hulle strek hul uit op verpande klere by
elke altaar, en die wyn van die wat beboet is, drink hulle in die huis
van hul god.

<span id="an_2:9">2:9</span> En tog het Ék die Amoriet voor hulle uit
verdelg wie se hoogte was soos die hoogte van die seders, en hy was
sterk soos die eikebome; maar Ek het sy vrug daarbo en sy wortels
daaronder verdelg.

<span id="an_2:10">2:10</span> Ook het Ek julle uit Egipteland laat
optrek en julle veertig jaar lank in die woestyn gelei, om die land van
die Amoriet in besit te neem.

<span id="an_2:11">2:11</span> En Ek het uit julle seuns profete en uit
julle jongelinge nasireërs verwek. Is dit nie so nie, o kinders van
Israel? spreek die HERE.

<span id="an_2:12">2:12</span> Maar julle het die nasireërs wyn laat
drink en aan die profete bevel gegee en gesê: Julle mag nie profeteer
nie!

<span id="an_2:13">2:13</span> Kyk, Ek laat dit onder julle kraak, soos
'n wa kraak wat vol gerwe is;

<span id="an_2:14">2:14</span> sodat die wat gou is, nie kan ontvlug
nie, en die sterke sy krag nie kan ontwikkel en die held sy lewe nie kan
red nie.

<span id="an_2:15">2:15</span> En die boogskutter sal nie bly staan en
die wat gou is op sy voete, nie vrykom nie, en die perderuiter sal sy
lewe nie red nie.

<span id="an_2:16">2:16</span> En die dapperste onder die helde sal op
dié dag naak wegvlug, spreek die HERE.

<span id="an_3:1">3:1</span> Hoor hierdie woord wat die HERE oor julle
gespreek het, o kinders van Israel, oor die hele geslag wat Ek uit
Egipteland laat optrek het, naamlik:

<span id="an_3:2">3:2</span> Julle alleen het Ek geken uit al die
geslagte van die aarde; dáárom sal Ek by julle besoeking doen oor al
julle ongeregtighede.

<span id="an_3:3">3:3</span> Sal twee met mekaar wandel tensy hulle eers
afgespreek het?

<span id="an_3:4">3:4</span> Sal 'n leeu brul in die woud as hy geen
prooi het nie? Sal 'n jong leeu sy stem uit sy lêplek laat hoor as hy
niks gevang het nie?

<span id="an_3:5">3:5</span> Sal 'n voël in 'n net val op die grond as
daar vir hom geen strik gestel is nie? Sal 'n wip van die grond af
opspring as dit glad nie gevang het nie?

<span id="an_3:6">3:6</span> Sal die basuin in die stad geblaas word en
die bevolking nie skrik nie? Sal daar 'n onheil in die stad voorval as
die HERE dit nie bewerk het nie?

<span id="an_3:7">3:7</span> Want die Here HERE doen niks tensy Hy sy
raadsbesluit aan sy knegte, die profete, geopenbaar het nie.

<span id="an_3:8">3:8</span> Die leeu het gebrul, wie sal nie vrees nie?
Die Here HERE het gespreek, wie sal nie profeteer nie?

<span id="an_3:9">3:9</span> Roep dit uit oor die paleise van Asdod en
oor die paleise van Egipteland en sê: Versamel julle op die berge van
Samaría, en aanskou die groot beroering in die midde van die stad en die
verdrukking daarbinne.

<span id="an_3:10">3:10</span> Ja, hulle weet nie om reg te doen nie,
spreek die HERE--hulle wat geweld en verdrukking opstapel in hulle
paleise.

<span id="an_3:11">3:11</span> Daarom, so sê die Here HERE: 'n Vyand! En
dit rondom die land; en hy sal jou vesting van jou af neerwerp, en jou
paleise sal geplunder word.

<span id="an_3:12">3:12</span> So sê die HERE: Soos 'n herder 'n paar
pote of 'n oorlappie red uit die bek van 'n leeu, net so sal gered word
die kinders van Israel wat daar in Samaría in die hoek van 'n bed of op
die damás van 'n rusbank sit.

<span id="an_3:13">3:13</span> Hoor en waarsku die huis van Jakob,
spreek die Here HERE, die God van die leërskare,

<span id="an_3:14">3:14</span> dat Ek in die dag as Ek die oortredinge
van Israel aan hom besoek, ook besoeking sal doen oor die altare van
Bet-el, sodat die horings van die altaar afgekap sal word en op die
grond val.

<span id="an_3:15">3:15</span> Dan sal Ek die winterhuis saam met die
somerhuis tref, en die huise van ivoor sal te gronde gaan, en baie huise
sal verdwyn, spreek die HERE.

<span id="an_4:1">4:1</span> Hoor hierdie woord, koeie van Basan, wat op
die gebergte van Samaría is! Wat die armes verdruk, die behoeftiges hard
behandel; wat aan hulle here sê: Bring aan en laat ons drink!

<span id="an_4:2">4:2</span> Die Here HERE het gesweer by sy heiligheid:
Kyk, daar sal dae oor julle kom dat hulle julle met hake sal optrek en
die wat van julle oor is, met vishoeke.

<span id="an_4:3">4:3</span> En julle sal deur bresse in die muur
uittrek, elkeen sonder om weg te kyk, en julle sal weggewerp word na
Harmon, spreek die Here HERE.

<span id="an_4:4">4:4</span> Kom na Bet-el, en sondig! Na Gilgal, sondig
nog meer! En bring julle slagoffers in die môre en julle tiendes al om
die derde dag.

<span id="an_4:5">4:5</span> En laat van wat gesuurd is, 'n lofoffer
rook, en roep vrywillige offers uit, laat dit hoor! Want so is dit na
julle sin, kinders van Israel, spreek die Here HERE.

<span id="an_4:6">4:6</span> Alhoewel Ék julle reinheid van tande gegee
het in al julle stede en broodsgebrek in al julle woonplekke--nogtans
het julle jul tot My nie bekeer nie, spreek die HERE.

<span id="an_4:7">4:7</span> Alhoewel Ék die reën van julle teruggehou
het toe dit nog drie maande voor die oestyd was en op die een stad laat
reën maar op die ander nie laat reën het nie, die een stuk land reën
gekry het, maar die ander waarop geen reën geval het nie, verdor het;

<span id="an_4:8">4:8</span> en twee, drie stede na een stad geslinger
het om water te drink sonder om die dors te les--nogtans het julle jul
tot My nie bekeer nie, spreek die HERE.

<span id="an_4:9">4:9</span> Ek het julle met brandkoring en met
heuningdou swaar getref, baie van julle tuine en julle wingerde en julle
vyebome en julle olyfbome het die sprinkaan verslind--nogtans het julle
jul tot My nie bekeer nie, spreek die HERE.

<span id="an_4:10">4:10</span> Ek het die pes onder julle gestuur, op
die manier van Egipte; Ek het julle jongmanne met die swaard gedood saam
met die wegvoering van julle perde; en Ek het die stank van julle laer
laat opstyg, ja, tot in julle neus--nogtans het julle jul tot My nie
bekeer nie, spreek die HERE.

<span id="an_4:11">4:11</span> Ek het julle omgekeer soos God Sodom en
Gomorra omgekeer het, sodat julle soos 'n stuk brandhout was wat uit die
vuur geruk is--nogtans het julle jul tot My nie bekeer nie, spreek die
HERE.

<span id="an_4:12">4:12</span> Daarom sal Ek só met jou handel, o
Israel; omdat Ek só met jou sal handel--maak jou klaar om jou God te
ontmoet, o Israel!

<span id="an_4:13">4:13</span> Want kyk, Hy wat die berge formeer en die
wind skep en aan die mens sy gedagte bekend maak, wat die dageraad
duisternis maak, wat op die hoogtes van die aarde wandel, HERE, God van
die leërskare, is sy Naam!

<span id="an_5:1">5:1</span> Hoor hierdie woord wat Ek oor julle as
klaaglied aanhef, o huis van Israel!

<span id="an_5:2">5:2</span> Die jonkvrou van Israel het geval, sy sal
nie weer opstaan nie; neergewerp lê sy op haar land, niemand rig haar op
nie.

<span id="an_5:3">5:3</span> Want so sê die Here HERE: Die stad wat met
duisend uitgetrek het, hou honderd oor; en die wat met honderd uitgetrek
het, hou tien oor vir die huis van Israel.

<span id="an_5:4">5:4</span> Want so sê die HERE aan die huis van
Israel: Soek My, dan sal julle lewe!

<span id="an_5:5">5:5</span> Maar soek Bet-el nie, en kom nie na Gilgal
nie en trek nie deur na Berséba nie. Want Gilgal sal gewis in
ballingskap gaan, en Bet-el sal tot niks word nie.

<span id="an_5:6">5:6</span> Soek die HERE, dan sal julle lewe, sodat Hy
nie teen die huis van Josef uitbreek soos 'n vuur wat verteer sonder dat
iemand dit vir Bet-el kan blus nie.

<span id="an_5:7">5:7</span> Julle wat die reg in wilde-als verander en
die geregtigheid teen die grond gooi!

<span id="an_5:8">5:8</span> Hy wat die Sewe-ster en die Oríon gemaak
het en die duisternis in môrelig verander en die dag tot nag verduister,
wat die waters van die see roep en dit uitgiet oor die oppervlakte van
die aarde--HERE is sy Naam!

<span id="an_5:9">5:9</span> Hy wat verwoesting laat aanblits oor die
sterke, en verwoesting kom oor die vesting!

<span id="an_5:10">5:10</span> Hulle haat die man wat in die poort die
reg handhaaf, en hulle het 'n afsku van hom wat in opregtheid spreek.

<span id="an_5:11">5:11</span> Daarom, omdat julle die arm man vertrap
en van hom 'n heffing van koring neem, het julle huise van gekapte
klippe gebou, maar julle sal nie daarin woon nie; julle het pragtige
wingerde geplant, maar julle sal die wyn daarvan nie drink nie.

<span id="an_5:12">5:12</span> Want Ek weet dat julle oortreding
menigvuldig en julle sondes geweldig is, julle wat die vyande is van die
regverdige, wat omkoopgeld aanneem en die behoeftiges wegstoot in die
poort.

<span id="an_5:13">5:13</span> Daarom swyg die verstandige in so 'n tyd,
want dit is 'n onheilspellende tyd.

<span id="an_5:14">5:14</span> Soek wat goed is, en nie wat sleg is nie,
sodat julle kan lewe en die HERE, die God van die leërskare, só met
julle kan wees soos julle sê.

<span id="an_5:15">5:15</span> Julle moet haat wat sleg is en liefhê wat
goed is, en handhaaf die reg in die poort--miskien sal die HERE, die God
van die leërskare, Hom ontferm oor die oorblyfsel van Josef.

<span id="an_5:16">5:16</span> Daarom, so sê die HERE, die God van die
leërskare, die Here: Op al die pleine weeklag! En op al die strate sal
hulle sê: Ag, ag! En hulle sal na die landbouer roep om te treur, en te
weeklaag na die wat verstaan om treurliedere te sing.

<span id="an_5:17">5:17</span> Ook sal daar in al die wingerde weeklag
wees wanneer Ek in jou midde deurtrek, sê die HERE.

<span id="an_5:18">5:18</span> Wee die wat na die dag van die HERE
verlang! Wat sal tog die dag van die HERE vir julle wees? Dit sal
duisternis wees en geen lig nie.

<span id="an_5:19">5:19</span> Soos wanneer iemand vlug vir 'n leeu,
maar 'n beer loop hom raak; of hy kom in die huis en leun met sy hand
teen die muur, en 'n slang byt hom!

<span id="an_5:20">5:20</span> Is die dag van die HERE nie duisternis en
geen lig nie, ja, donkerheid sonder 'n ligstraal?

<span id="an_5:21">5:21</span> Ek haat, Ek versmaad julle feeste en het
geen welgevalle aan julle feestye nie.

<span id="an_5:22">5:22</span> Want al bring julle vir My brandoffers
saam met julle spysoffers, Ek het daar geen welbehae in nie, en die
dankoffer van julle vetgemaakte kalwers sien Ek nie met welgevalle aan
nie.

<span id="an_5:23">5:23</span> Verwyder van My die geraas van jou
liedere! En na die geluid van jou harpe wil Ek nie luister nie.

<span id="an_5:24">5:24</span> Maar laat die reg aanrol soos watergolwe,
en geregtigheid soos 'n standhoudende stroom.

<span id="an_5:25">5:25</span> Het julle aan My slagoffers en spysoffers
gebring veertig jaar lank in die woestyn, o huis van Israel,

<span id="an_5:26">5:26</span> en ook gedra Sakkut, julle koning, en
Kewan, julle beelde, julle stergod wat julle vir julle gemaak het?

<span id="an_5:27">5:27</span> Daarom sal Ek julle anderkant Damaskus in
ballingskap wegvoer, sê die HERE wie se Naam God van die leërskare is.

<span id="an_6:1">6:1</span> Wee die gerustes in Sion en die sorgelose
op die berg van Samaría, die vernames van die eerste onder die nasies,
na wie die huis van Israel kom!

<span id="an_6:2">6:2</span> Trek deur na Kalne en kyk, gaan van daar na
Hamat, die groot stad, en trek af na Gat van die Filistyne! Is hulle
beter as hierdie koninkryke? Of is hulle grondgebied groter as julle
grondgebied? --

<span id="an_6:3">6:3</span> julle wat die dag van onheil veraf stel en
die setel van geweld nader skuiwe!

<span id="an_6:4">6:4</span> Wat op bedde van ivoor lê en uitgestrek lê
op hulle rusbanke en die lammers van die kleinvee en die kalwers uit die
stal eet!

<span id="an_6:5">6:5</span> Wat liedjies sing met begeleiding van die
harp, wat net soos Dawid vir hulle musiekinstrumente uitdink!

<span id="an_6:6">6:6</span> Wat uit offerkomme wyn drink en hulle met
die beste soorte olie salf, maar hulle nie oor die verbreking van Josef
bekommer nie.

<span id="an_6:7">6:7</span> Daarom sal hulle nou op die voorpunt van
die ballinge in ballingskap gaan, en daar sal 'n end kom aan die
rumoerige gejubel van die leeglêers.

<span id="an_6:8">6:8</span> Die Here HERE het by Homself gesweer,
spreek die HERE, die God van die leërskare: Ek het 'n afsku van die
trotsheid van Jakob en haat sy paleise; daarom lewer Ek die stad oor en
al wat daarin is.

<span id="an_6:9">6:9</span> En as daar tien man in een huis oorgebly
het, sal hulle sterwe.

<span id="an_6:10">6:10</span> En wanneer iemand se bloedverwant, die
een wat hom wil verbrand, hom optel om die bene uit die huis te
verwyder, en aan iemand wat in die agterste vertrekke is, sê: Is daar
nog iemand by jou? en hy antwoord: Nee--dan sal die eerste sê: Bly stil,
want dit is nie gepas om die Naam van die HERE te vermeld nie!

<span id="an_6:11">6:11</span> Want kyk, die HERE gee bevel, en hulle
slaan die groot huis tot 'n puinhoop en die klein huis tot splinters.

<span id="an_6:12">6:12</span> Kan perde draf op rotse, of kan 'n mens
met osse daarop ploeë? --dat julle die reg in gif verander en die vrug
van geregtigheid in wilde-als.

<span id="an_6:13">6:13</span> Julle wat bly is oor 'n nietige ding, wat
sê: Het ons nie deur ons eie krag horings gekry nie?

<span id="an_6:14">6:14</span> Want kyk, Ek gaan teen julle, o huis van
Israel, 'n volk opwek, spreek die HERE, die God van die leërskare, en
hulle sal julle verdruk van die ingang na Hamat af tot by die spruit van
die Vlakte.

<span id="an_7:1">7:1</span> Dit het die Here HERE my laat sien--kyk, Hy
het sprinkane geformeer toe die na-gras begin uitspruit het; en kyk, dit
was die na-gras nadat die snysels van die koning af was.

<span id="an_7:2">7:2</span> En toe hulle al die gewasse van die land
afgeëet het, sê ek: Here HERE, vergeef tog! Hoe sal Jakob staande bly?
want hy is klein.

<span id="an_7:3">7:3</span> Toe het die HERE berou gekry oor hierdie
saak. Dit sal nie gebeur nie, het die HERE gesê.

<span id="an_7:4">7:4</span> Dit het die Here HERE my laat sien--kyk,
die Here HERE roep om 'n regstryd te voer deur vuur, en dit het die
groot watervloed verteer en sou die akkerland verteer het.

<span id="an_7:5">7:5</span> Toe sê ek: Here HERE, hou tog op! Hoe sal
Jakob staande bly? want hy is klein.

<span id="an_7:6">7:6</span> Die HERE het berou gekry oor hierdie saak.
Dit sal ook nie gebeur nie, het die Here HERE gesê.

<span id="an_7:7">7:7</span> Dit het Hy my laat sien--kyk, die Here het
op 'n loodregte muur gestaan, en daar was 'n skietlood in sy hand.

<span id="an_7:8">7:8</span> Toe sê die HERE vir my: Wat sien jy, Amos?
En ek het geantwoord: 'n Skietlood. Daarop sê die Here: Kyk, Ek gaan 'n
skietlood aanlê in die midde van my volk Israel. Ek sal hom verder nie
meer verbygaan nie.

<span id="an_7:9">7:9</span> En die hoogtes van Isak sal verwoes word,
en die heiligdomme van Israel sal puinhope wees, en teen die huis van
Jeróbeam sal Ek met die swaard optree.

<span id="an_7:10">7:10</span> Toe het Amásia, die priester van Bet-el,
Jeróbeam, koning van Israel, laat weet: Amos het 'n sameswering gesmee
teen u midde-in die huis van Israel; die land sal dit onder al sy woorde
nie kan uithou nie.

<span id="an_7:11">7:11</span> Want so het Amos gesê: Jeróbeam sal deur
die swaard sterwe, en Israel sal sekerlik uit sy land in ballingskap
gaan.

<span id="an_7:12">7:12</span> Toe sê Amásia vir Amos: Gaan weg, siener,
vlug na die land Juda en eet daar brood en profeteer daar!

<span id="an_7:13">7:13</span> Maar in Bet-el mag jy verder nie meer
profeteer nie, want dit is 'n koninklike heiligdom en 'n tempel van die
ryk.

<span id="an_7:14">7:14</span> Toe het Amos geantwoord en aan Amásia
gesê: Ek was geen profeet en ook geen profete-seun nie; maar ek was 'n
veewagter en kweker van wildevyebome.

<span id="an_7:15">7:15</span> Maar die HERE het my agter die kleinvee
weggeneem, en die HERE het aan my gesê: Gaan heen, profeteer teen my
volk Israel.

<span id="an_7:16">7:16</span> Hoor dan nou die woord van die HERE! Jy
sê: Jy mag nie teen Israel profeteer nie, en jy mag geen woorde laat
druppel teen die huis van Isak nie.

<span id="an_7:17">7:17</span> Daarom, so sê die HERE: Jou vrou sal in
die stad hoereer, en jou seuns sowel as jou dogters sal deur die swaard
val, en jou grond met die meetsnoer verdeel word, en jy self sal in 'n
onrein land sterwe, en Israel sekerlik in ballingskap uit sy land gaan.

<span id="an_8:1">8:1</span> Dít het die Here HERE my laat sien--kyk,
daar was 'n mandjie met somervrugte.

<span id="an_8:2">8:2</span> En Hy sê: Wat sien jy, Amos? En ek
antwoord: 'n Mandjie met somervrugte. Toe sê die HERE vir my: Die einde
het vir my volk Israel gekom; Ek sal hom verder nie meer verbygaan nie.

<span id="an_8:3">8:3</span> En die liedere van die paleis sal in dié
dag weeklaag, spreek die Here HERE: 'n menigte lyke; hulle gooi dit oral
neer. Stilte!

<span id="an_8:4">8:4</span> Hoor dit, julle wat die behoeftige vertrap
en daarop uit is om die ootmoediges van die land uit te roei,

<span id="an_8:5">8:5</span> deur te sê: Wanneer is die nuwemaan verby,
sodat ons koring kan verkoop, en die sabbat, sodat ons die graanskuur
kan oopsluit--om die efa te verklein en die sikkel te vergroot en
bedrieglik te handel met 'n valse weegskaal;

<span id="an_8:6">8:6</span> om die armes vir geld te koop en die
behoeftige vir 'n paar skoene; ook die afval van die koring sal ons
verkoop.

<span id="an_8:7">8:7</span> Die HERE het gesweer by die hoogheid van
Jakob: Gewis, Ek sal in ewigheid nie een van hulle werke vergeet nie.

<span id="an_8:8">8:8</span> Moet hieroor die aarde nie bewe en elke
inwoner daarvan nie treur nie? Ja, dit sal oprys in sy geheel soos die
Nyl en onstuimig opkook en wegsak soos die rivier van Egipte.

<span id="an_8:9">8:9</span> En in dié dag, spreek die Here HERE, laat
Ek die son op die middag ondergaan en vir die aarde die lig duister word
terwyl dit nog dag is.

<span id="an_8:10">8:10</span> En Ek verander julle feeste in rou en al
julle liedere in klaagsang, en Ek bring op alle lendene 'n roukleed en
op alle hoofde kaalheid. En Ek maak dit soos by die rou oor 'n enigste
kind en die einde daarvan soos 'n bittere dag.

<span id="an_8:11">8:11</span> Kyk, daar kom dae, spreek die Here HERE,
dat Ek 'n honger in die land stuur, nie 'n honger na brood nie en nie 'n
dors na water nie, maar om die woorde van die HERE te hoor.

<span id="an_8:12">8:12</span> En hulle sal swerwe van see tot see en
rondslinger van noord na oos, om na die woord van die HERE te soek, maar
hulle sal dit nie vind nie.

<span id="an_8:13">8:13</span> In dié dag sal die mooi jongedogters en
die jongmanne van dors beswyk--

<span id="an_8:14">8:14</span> hulle wat sweer by die skuld van Samaría,
en ook sê: So waar as jou god leef, o Dan! en: So waar as die weg van
Berséba leef! En hulle sal val en nie weer opstaan nie.

<span id="an_9:1">9:1</span> Ek het die Here by die altaar sien staan,
en Hy het gesê: Slaan die kapiteel van die pilaar, sodat die drumpels
bewe; en verpletter hulle bo die hoof van almal! En Ek sal die wat van
hulle oorbly, met die swaard ombring: die vlugteling uit hulle sal nie
ontsnap nie, en geen vrygeraakte onder hulle homself red nie.

<span id="an_9:2">9:2</span> Al dring hulle deur in die doderyk, my hand
sal hulle daaruit haal; en al klim hulle op na die hemel, Ek sal hulle
van daar laat neerdaal.

<span id="an_9:3">9:3</span> En al steek hulle hul weg op die top van
Karmel, Ek sal hulle daar opspoor en weghaal; en al verberg hulle hul
voor my oë op die bodem van die see, Ek sal van daar die slang ontbied
om hulle te byt.

<span id="an_9:4">9:4</span> En al gaan hulle as gevangenes voor hulle
vyande uit, Ek sal van daar die swaard ontbied om hulle dood te maak; en
Ek sal my oog op hulle rig ten kwade en nie ten goede nie.

<span id="an_9:5">9:5</span> Ja, dit is die Here HERE van die leërskare
wat die aarde aanraak, sodat dit bewe en almal treur wat daarop woon; en
dit sal in sy geheel oprys soos die Nyl en wegsak soos die rivier van
Egipte.

<span id="an_9:6">9:6</span> Dit is Hy wat sy solders in die hemele bou
en sy hemelgewelf bo die aarde vestig, wat die waters van die see roep
en dit uitgiet oor die aardbodem, HERE is sy Naam!

<span id="an_9:7">9:7</span> Is julle nie vir My soos die kinders van
Kus nie, o kinders van Israel? spreek die HERE. Het Ek Israel nie laat
optrek uit Egipteland en die Filistyne uit Kaftor en die Arameërs uit
Kir nie?

<span id="an_9:8">9:8</span> Kyk, die oë van die Here HERE is gerig teen
die sondige koninkryk, en Ek sal dit van die aardbodem verdelg; maar Ek
sal die huis van Jakob nie heeltemal verdelg nie, spreek die HERE.

<span id="an_9:9">9:9</span> Want kyk, Ek gee bevel en sal die huis van
Israel onder al die nasies skud soos in 'n sif geskud word, maar daar
sal geen korrel op die grond val nie.

<span id="an_9:10">9:10</span> Al die sondaars van my volk sal deur die
swaard sterwe, die wat sê: Die onheil sal ons nie bereik en ons nie
ontmoet nie.

<span id="an_9:11">9:11</span> In dié dag sal Ek die vervalle hut van
Dawid weer oprig, en Ek sal sy skeure toebou en sy puinhope herstel, en
Ek sal dit opbou soos in die ou tyd;

<span id="an_9:12">9:12</span> sodat hulle in besit kan neem die
oorblyfsel van Edom en al die nasies oor wie my Naam uitgeroep is,
spreek die HERE wat dit doen.

<span id="an_9:13">9:13</span> Kyk, die dae kom, spreek die HERE, dat
die ploeër die maaier inhaal, en die druiwetrapper die saadsaaier; en
dat die berge van mos sal drup, en al die heuwels daarvan oorvloei sal
wees.

<span id="an_9:14">9:14</span> En Ek sal die lot van my volk Israel
verander, en hulle sal die verwoeste stede bou en bewoon, ook sal hulle
wingerde plant en die wyn daarvan drink, en tuine aanlê en die vrugte
daarvan eet.

<span id="an_9:15">9:15</span> En Ek sal hulle plant in hul land, en
hulle sal nie meer uitgeruk word uit hul land wat Ek hulle gegee het
nie, sê die HERE jou God.

------------------------------------------------------------------------

[Next: Obadiah](oba.md)
