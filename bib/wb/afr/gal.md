[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](co2)  [Next](eph.md) 

------------------------------------------------------------------------

### Afrikaans Bible: Galatians

<span id="an_1:1">1:1</span> Paulus, 'n apostel nie vanweë mense of deur
'n mens nie, maar deur Jesus Christus en God die Vader wat Hom uit die
dode opgewek het,

<span id="an_1:2">1:2</span> en al die broeders wat by my is--aan die
gemeentes van Galásië:

<span id="an_1:3">1:3</span> Genade vir julle en vrede van God die Vader
en onse Here Jesus Christus,

<span id="an_1:4">1:4</span> wat Homself gegee het vir ons sondes, sodat
Hy ons kan uitred uit die teenwoordige bose wêreld, volgens die wil van
onse God en Vader,

<span id="an_1:5">1:5</span> aan wie die heerlikheid toekom in alle
ewigheid! Amen.

<span id="an_1:6">1:6</span> Ek verwonder my dat julle so gou afvallig
word van hom wat julle deur die genade van Christus geroep het, na 'n
ander evangelie toe,

<span id="an_1:7">1:7</span> terwyl daar geen ander is nie; behalwe dat
daar sommige mense is wat julle in die war bring en die evangelie van
Christus wil verdraai.

<span id="an_1:8">1:8</span> Maar al sou ons of 'n engel uit die hemel
julle 'n evangelie verkondig in stryd met die wat ons julle verkondig
het, laat hom 'n vervloeking wees!

<span id="an_1:9">1:9</span> Soos ons vantevore gesê het, sê ek nou ook
weer: As iemand julle 'n evangelie verkondig in stryd met die wat julle
ontvang het, laat hom 'n vervloeking wees!

<span id="an_1:10">1:10</span> Soek ek dan nou die guns van mense, of
van God? Of probeer ek om mense te behaag? As ek nog mense behaag, dan
sou ek nie 'n dienskneg van Christus wees nie.

<span id="an_1:11">1:11</span> Maar ek maak julle bekend, broeders, dat
die evangelie wat deur my verkondig is, nie na die mens is nie.

<span id="an_1:12">1:12</span> Want ek het dit ook nie van 'n mens
ontvang of geleer nie, maar deur 'n openbaring van Jesus Christus.

<span id="an_1:13">1:13</span> Want julle het gehoor van my lewenswandel
vroeër in die Jodedom, dat ek die gemeente van God uitermate vervolg en
dit verwoes het;

<span id="an_1:14">1:14</span> en dat ek in die Jodedom vooruitgegaan
het bo baie van my leeftyd onder my stamgenote, terwyl ek veral 'n
yweraar was vir die oorleweringe van my voorvaders.

<span id="an_1:15">1:15</span> Maar toe dit God behaag het, wat my
afgesonder het van die skoot van my moeder af en deur sy genade geroep
het,

<span id="an_1:16">1:16</span> om sy Seun in my te openbaar, sodat ek
Hom onder die heidene sou verkondig, het ek dadelik nie vlees en bloed
geraadpleeg nie,

<span id="an_1:17">1:17</span> en ook nie na Jerusalem opgegaan na die
wat voor my apostels was nie, maar na Arabië vertrek en weer teruggekom
na Damaskus.

<span id="an_1:18">1:18</span> Vervolgens, drie jaar daarna, het ek na
Jerusalem opgegaan om met Petrus kennis te maak en vyftien dae by hom
gebly;

<span id="an_1:19">1:19</span> en ek het niemand anders van die apostels
gesien nie, behalwe Jakobus, die broer van die Here.

<span id="an_1:20">1:20</span> En wat ek julle skryf--voor die aangesig
van God, ek lieg nie!

<span id="an_1:21">1:21</span> Daarna het ek gekom in die streke van
Sírië en Cilícië;

<span id="an_1:22">1:22</span> en ek was persoonlik onbekend by die
Christelike gemeentes van Judéa;

<span id="an_1:23">1:23</span> hulle het net gehoor: hy wat ons vroeër
vervolg het, verkondig nou die geloof wat hy vroeër besig was om uit te
roei.

<span id="an_1:24">1:24</span> En hulle het God verheerlik in my.

<span id="an_2:1">2:1</span> Daarna, veertien jaar later, het ek weer na
Jerusalem opgegaan met Barnabas, en Titus ook saamgeneem.

<span id="an_2:2">2:2</span> Maar ek het opgegaan op grond van 'n
openbaring en hulle die evangelie voorgelê wat ek onder die heidene
verkondig; en afsonderlik aan die wat in aansien was, dat ek nie miskien
tevergeefs sou loop of geloop het nie.

<span id="an_2:3">2:3</span> Maar selfs is Titus, wat by my was, nie
gedwing om besny te word nie, alhoewel hy 'n Griek is;

<span id="an_2:4">2:4</span> en dit vanweë die ingesmokkelde valse
broeders wat ingesluip het om ons vryheid te bespied wat ons in Christus
Jesus het, sodat hulle ons in diensbaarheid kon bring;

<span id="an_2:5">2:5</span> aan wie ons selfs nie 'n oomblik in
onderworpenheid toegegee het nie, sodat die waarheid van die evangelie
by julle bestendig sou bly.

<span id="an_2:6">2:6</span> Maar van die wat in aansien was--wat hulle
vroeër was, maak by my geen verskil nie; God neem die persoon van die
mens nie aan nie--hulle dan wat in aansien was, het my niks meer opgelê
nie.

<span id="an_2:7">2:7</span> Maar, inteendeel, toe hulle sien dat aan my
die evangelie vir die onbesnedenes toevertrou is, net soos aan Petrus
dié vir die besnedenes--

<span id="an_2:8">2:8</span> want Hy wat Petrus bekragtig het met die
oog op die apostelskap vir die besnedenes, het my ook bekragtig met die
oog op die heidene--

<span id="an_2:9">2:9</span> en toe hulle merk die genade wat aan my
gegee is, het Jakobus en Céfas en Johannes, wat as pilare geag is, aan
my en Barnabas die regterhand van gemeenskap gegee, sodat ons na die
heidene en hulle na die besnedenes kon gaan;

<span id="an_2:10">2:10</span> alleen moes ons aan die armes dink, wat
ek my juis ook beywer het om te doen.

<span id="an_2:11">2:11</span> Maar toe Petrus in Antiochíë gekom het,
het ek hom openlik teëgestaan, omdat hy veroordeeld gestaan het.

<span id="an_2:12">2:12</span> Want voordat sommige van Jakobus af gekom
het, was hy gewoond om saam met die heidene te eet; maar ná hulle koms
het hy hom teruggetrek en hom eenkant gehou uit vrees vir die wat uit
die besnydenis is.

<span id="an_2:13">2:13</span> En saam met hom het ook die ander Jode
geveins, sodat selfs Barnabas hom laat meevoer het deur hulle geveins.

<span id="an_2:14">2:14</span> Maar toe ek sien dat hulle nie reguit
loop volgens die waarheid van die evangelie nie, het ek vir Petrus in
teenwoordigheid van almal gesê: As jy wat 'n Jood is, soos 'n heiden
lewe en nie soos 'n Jood nie, waarom dwing jy die heidene om soos Jode
te lewe?

<span id="an_2:15">2:15</span> Ons wat van nature Jode en nie sondaars
uit die heidene is nie,

<span id="an_2:16">2:16</span> terwyl ons weet dat die mens nie
geregverdig word uit die werke van die wet nie, maar alleen deur die
geloof in Jesus Christus, selfs ons het in Christus Jesus geglo, sodat
ons geregverdig kan word uit die geloof in Christus en nie uit die werke
van die wet nie; omdat uit die werke van die wet geen vlees geregverdig
sal word nie.

<span id="an_2:17">2:17</span> Maar as ons wat streef om in Christus
geregverdig te word, self ook sondaars bevind is, is Christus dan 'n
dienaar van die sonde? Nee, stellig nie!

<span id="an_2:18">2:18</span> Want as ek weer opbou wat ek afgebreek
het, dan betoon ek myself 'n oortreder;

<span id="an_2:19">2:19</span> want deur die wet is ek vir die wet dood
om vir God te lewe.

<span id="an_2:20">2:20</span> Ek is met Christus gekruisig, en ék leef
nie meer nie, maar Christus leef in my. En wat ek nou in die vlees lewe,
leef ek deur die geloof in die Seun van God wat my liefgehad het en
Homself vir my oorgegee het.

<span id="an_2:21">2:21</span> Ek verwerp nie die genade van God nie;
want as daar geregtigheid deur die wet is, dan het Christus tevergeefs
gesterwe.

<span id="an_3:1">3:1</span> o, Onverstandige Galásiërs, wie het julle
betower om die waarheid nie gehoorsaam te wees nie, julle voor wie se oë
Jesus Christus afgeskilder is as onder julle gekruisig?

<span id="an_3:2">3:2</span> Dit alleen wil ek van julle weet: het julle
die Gees ontvang uit die werke van die wet of uit die prediking van die
geloof?

<span id="an_3:3">3:3</span> Is julle so onverstandig? Nadat julle met
die Gees begin het, eindig julle nou met die vlees?

<span id="an_3:4">3:4</span> Het julle verniet so baie gely? As dit maar
verniet was!

<span id="an_3:5">3:5</span> Hy wat julle dan die Gees verleen en kragte
onder julle werk, doen Hy dit uit die werke van die wet of uit die
prediking van die geloof?

<span id="an_3:6">3:6</span> Net soos Abraham in God geglo het, en dit
is hom tot geregtigheid gereken.

<span id="an_3:7">3:7</span> Julle verstaan dan dat die wat uit die
geloof is, hulle is kinders van Abraham.

<span id="an_3:8">3:8</span> En die Skrif wat vooruit gesien het dat God
die heidene uit die geloof sou regverdig, het vooraf aan Abraham die
evangelie verkondig met die woorde: In jou sal al die volke geseën word.

<span id="an_3:9">3:9</span> Sodat die wat uit die geloof is, geseën
word saam met die gelowige Abraham.

<span id="an_3:10">3:10</span> Want almal wat uit die werke van die wet
is, is onder die vloek; want daar is geskrywe: Vervloek is elkeen wat
nie bly in alles wat geskryf is in die boek van die wet om dit te doen
nie.

<span id="an_3:11">3:11</span> En dat niemand deur die wet by God
geregverdig word nie, is duidelik; want die regverdige sal uit die
geloof lewe.

<span id="an_3:12">3:12</span> Maar die wet is nie uit die geloof nie,
maar die mens wat hierdie dinge doen, sal daardeur lewe.

<span id="an_3:13">3:13</span> Christus het ons losgekoop van die vloek
van die wet deur vir ons 'n vloek te word--want daar is geskrywe:
Vervloek is elkeen wat aan 'n hout hang--

<span id="an_3:14">3:14</span> sodat die seën van Abraham na die heidene
kan kom in Christus Jesus, en dat ons die belofte van die Gees deur die
geloof kan ontvang.

<span id="an_3:15">3:15</span> Broeders, ek spreek menslikerwys: selfs
'n mens se testament wat bekragtig is, maak niemand tot niet of voeg
daaraan toe nie.

<span id="an_3:16">3:16</span> Nou is aan Abraham die beloftes toegesê
en aan sy saad. Hy sê nie: En aan die sade, asof dit op baie sien nie,
maar op een: En aan jou saad, dit is Christus.

<span id="an_3:17">3:17</span> Maar ek sê dít: die wet wat vier honderd
en dertig jaar later gekom het, maak die verbond wat deur God in
Christus vantevore bekragtig is, nie kragteloos om die belofte tot niet
te maak nie.

<span id="an_3:18">3:18</span> Want as die erfenis uit die wet is, dan
is dit nie meer uit die belofte nie. Maar God het dit aan Abraham deur
'n belofte genadiglik geskenk.

<span id="an_3:19">3:19</span> Wat beteken die wet dan? Dit is bygevoeg
weens die oortredinge, totdat die saad aan wie die belofte gedoen is,
sou kom; en dit is deur engele beskik deur tussenkoms van 'n middelaar.

<span id="an_3:20">3:20</span> En die middelaar is nie net vir een nie;
maar God is een.

<span id="an_3:21">3:21</span> Is die wet dan teen die beloftes van God?
Nee, stellig nie! Want as daar 'n wet gegee was wat krag het om lewend
te maak, dan sou die geregtigheid werklik uit die wet wees.

<span id="an_3:22">3:22</span> Maar die Skrif het alles ingesluit onder
die sonde, sodat die belofte uit die geloof in Jesus Christus aan die
gelowiges gegee kon word.

<span id="an_3:23">3:23</span> Maar voordat die geloof gekom het, is ons
onder die wet in bewaring gehou, ingesluit met die oog op die geloof wat
geopenbaar sou word.

<span id="an_3:24">3:24</span> Die wet was dus ons tugmeester na
Christus toe, sodat ons geregverdig kan word uit die geloof.

<span id="an_3:25">3:25</span> Maar nou dat die geloof gekom het, is ons
nie meer onder 'n tugmeester nie.

<span id="an_3:26">3:26</span> Want julle is almal kinders van God deur
die geloof in Christus Jesus;

<span id="an_3:27">3:27</span> want julle almal wat in Christus gedoop
is, het julle met Christus beklee.

<span id="an_3:28">3:28</span> Daar is nie meer Jood of Griek nie, daar
is nie meer slaaf of vryman nie, daar is nie meer man en vrou nie; want
julle is almal een in Christus Jesus.

<span id="an_3:29">3:29</span> En as julle aan Christus behoort, dan is
julle die nageslag van Abraham en volgens die belofte erfgename.

<span id="an_4:1">4:1</span> Maar ek sê: So lank as die erfgenaam 'n
kind is, verskil hy niks van 'n dienskneg nie, al is hy heer van alles;

<span id="an_4:2">4:2</span> maar hy staan onder voogde en bestuurders
tot op die tyd tevore deur die vader bepaal.

<span id="an_4:3">4:3</span> So was ons ook, toe ons kinders was, in
diensbaarheid onder die eerste beginsels van die wêreld.

<span id="an_4:4">4:4</span> Maar toe die volheid van die tyd gekom het,
het God sy Seun uitgestuur, gebore uit 'n vrou, gebore onder die wet,

<span id="an_4:5">4:5</span> om die wat onder die wet was, los te koop,
sodat ons die aanneming tot kinders kan ontvang.

<span id="an_4:6">4:6</span> En omdat julle kinders is, het God die Gees
van sy Seun in julle harte uitgestuur, en Hy roep: Abba, Vader!

<span id="an_4:7">4:7</span> Daarom is jy nie meer dienskneg nie, maar
kind; en as jy kind is, dan ook erfgenaam van God deur Christus.

<span id="an_4:8">4:8</span> Maar destyds, toe julle God nie geken het
nie, het julle dié gedien wat van nature geen gode is nie;

<span id="an_4:9">4:9</span> maar nou dat julle God ken, of liewer deur
God geken is, hoe keer julle weer terug tot die swakke en armoedige
eerste beginsels wat julle weer van voor af aan wil dien?

<span id="an_4:10">4:10</span> Julle neem dae en en maande en tye en
jare waar.

<span id="an_4:11">4:11</span> Ek vrees vir julle dat ek miskien
tevergeefs aan julle gearbei het.

<span id="an_4:12">4:12</span> Broeders, ek bid julle, word soos ek,
want ek is ook soos julle. Julle het my geen onreg aangedoen nie;

<span id="an_4:13">4:13</span> maar julle weet dat ek ten gevolge van
krankheid van die vlees die eerste keer die evangelie aan julle
verkondig het;

<span id="an_4:14">4:14</span> en julle het my beproewing in my vlees
nie verag of verfoei nie, maar julle het my ontvang as 'n engel van God,
ja, as Christus Jesus.

<span id="an_4:15">4:15</span> Wat was dan julle saligprysing? Want ek
getuig van julle dat julle, as dit moontlik was, jul oë uitgegrawe en
vir my sou gegee het.

<span id="an_4:16">4:16</span> Het ek dan julle vyand geword deur julle
die waarheid te vertel?

<span id="an_4:17">4:17</span> Hulle ywer vir julle is nie goed nie,
maar hulle wil ons buitesluit, sodat julle vir hulle kan ywer.

<span id="an_4:18">4:18</span> Dit is goed as daar altyd geywer word in
'n goeie saak en nie alleen wanneer ek by julle teenwoordig is nie,

<span id="an_4:19">4:19</span> my kinders, vir wie ek weer in barensnood
is totdat Christus in julle 'n gestalte verkry.

<span id="an_4:20">4:20</span> En ek sou wens om nou by julle
teenwoordig te wees en my stem te verander, want ek is buite raad met
julle.

<span id="an_4:21">4:21</span> Julle wat onder die wet wil wees, sê vir
my, luister julle nie na die wet nie?

<span id="an_4:22">4:22</span> Want daar is geskrywe dat Abraham twee
seuns gehad het, een uit die slavin en een uit die vrye.

<span id="an_4:23">4:23</span> Maar die een uit die slavin is gebore na
die vlees, en die ander een uit die vrye deur die belofte.

<span id="an_4:24">4:24</span> Dit is sinnebeelde, want dié vroue staan
vir twee verbonde: een, van die berg Sinai afkomstig, wat vir die
slawerny kinders baar--dit is Hagar;

<span id="an_4:25">4:25</span> want Hagar staan vir die berg Sinai in
Arabië en kom ooreen met die teenswoordige Jerusalem en is met haar
kinders saam in slawerny.

<span id="an_4:26">4:26</span> Maar Jerusalem daarbo is vry; en dit is
die moeder van ons almal.

<span id="an_4:27">4:27</span> Want daar is geskrywe: Verbly jou,
onvrugbare wat nie baar nie; breek uit en roep, jy wat geen barensnood
het nie, want die kinders van die eensame is meer as van haar wat 'n man
het.

<span id="an_4:28">4:28</span> Maar ons, broeders, is soos Isak, kinders
van die belofte;

<span id="an_4:29">4:29</span> maar soos destyds hy wat na die vlees
gebore is, hom wat na die Gees was, vervolg het, so is dit nou ook.

<span id="an_4:30">4:30</span> Maar wat sê die Skrif? Werp die slavin en
haar seun uit, want nooit mag die seun van die slavin saam met die seun
van die vrye erwe nie.

<span id="an_4:31">4:31</span> Daarom, broeders, ons is nie kinders van
die slavin nie, maar van die vrye.

<span id="an_5:1">5:1</span> Staan dan vas in die vryheid waarmee
Christus ons vrygemaak het, en laat julle nie weer onder die juk van
diensbaarheid bring nie.

<span id="an_5:2">5:2</span> Kyk, ek, Paulus, sê vir julle dat as julle
jul laat besny, Christus vir julle tot geen nut sal wees nie.

<span id="an_5:3">5:3</span> En ek betuig dit weer aan elke mens wat hom
laat besny, dat hy onder verpligting is om die hele wet te onderhou.

<span id="an_5:4">5:4</span> Julle wat geregverdig wil wees deur die
wet, is losgemaak van Christus; julle het van die genade verval.

<span id="an_5:5">5:5</span> Want óns verwag deur die Gees uit die
geloof die geregtigheid waarop ons hoop.

<span id="an_5:6">5:6</span> Want in Christus Jesus het nòg die
besnydenis nòg die onbesnedenheid enige krag, maar die geloof wat deur
die liefde werk.

<span id="an_5:7">5:7</span> Julle het goed geloop: wie het julle
verhinder om die waarheid gehoorsaam te wees?

<span id="an_5:8">5:8</span> Hierdie oortuiging kom nie van Hom wat
julle roep nie.

<span id="an_5:9">5:9</span> 'n Bietjie suurdeeg maak die hele deeg
suur.

<span id="an_5:10">5:10</span> Ek vertrou van julle in die Here dat
julle nie anders sal dink nie; maar die een wat julle in die war bring,
sal die oordeel dra, wie dit ook mag wees.

<span id="an_5:11">5:11</span> Maar ek, broeders, as ek nog die
besnydenis verkondig, waarom word ek nog vervolg? Dan is die
struikelblok van die kruis vernietig!

<span id="an_5:12">5:12</span> Ag, as die wat julle opstandig maak,
hulleself tog maar ook wou vermink!

<span id="an_5:13">5:13</span> Want julle is tot vryheid geroep,
broeders; gebruik net nie julle vryheid as 'n aanleiding vir die vlees
nie, maar dien mekaar deur die liefde.

<span id="an_5:14">5:14</span> Want die hele wet word vervul in een
woord, naamlik: Jy moet jou naaste liefhê soos jouself.

<span id="an_5:15">5:15</span> Maar as julle mekaar byt en opeet, pas op
dat julle nie die een deur die ander verteer word nie.

<span id="an_5:16">5:16</span> Maar ek sê: Wandel deur die Gees, dan sal
julle nooit die begeerlikheid van die vlees volbring nie;

<span id="an_5:17">5:17</span> want die vlees begeer teen die Gees, en
die Gees teen die vlees; en hulle staan teenoor mekaar, sodat julle nie
kan doen wat julle wil nie.

<span id="an_5:18">5:18</span> Maar as julle deur die Gees gelei word,
dan is julle nie onder die wet nie.

<span id="an_5:19">5:19</span> En die werke van die vlees is openbaar,
naamlik owerspel, hoerery, onreinheid, ongebondenheid;

<span id="an_5:20">5:20</span> afgodery, towery, vyandskap, twis,
jaloersheid, toornigheid, naywer, tweedrag, partyskap;

<span id="an_5:21">5:21</span> afguns, moord, dronkenskap, brassery en
dergelike dinge, waarvan ek julle vooraf sê, soos ek al vroeër gesê het,
dat die wat sulke dinge doen, die koninkryk van God nie sal beërwe nie.

<span id="an_5:22">5:22</span> Maar die vrug van die Gees is liefde,
blydskap, vrede, lankmoedigheid, vriendelikheid, goedheid, getrouheid,
sagmoedigheid, selfbeheersing.

<span id="an_5:23">5:23</span> Teen sulke dinge is die wet nie.

<span id="an_5:24">5:24</span> Maar die wat aan Christus behoort, het
die vlees met sy hartstogte en begeerlikhede gekruisig.

<span id="an_5:25">5:25</span> As ons deur die Gees lewe, laat ons ook
deur die Gees wandel.

<span id="an_5:26">5:26</span> Laat ons nie word soekers van ydele eer
wat mekaar uittart en mekaar beny nie.

<span id="an_6:1">6:1</span> Broeders, as iemand ewenwel deur een of
ander misdaad oorval word, moet julle wat geestelik is, so een reghelp
met die gees van sagmoedigheid, terwyl jy op jouself let, dat jy ook nie
versoek word nie.

<span id="an_6:2">6:2</span> Dra mekaar se laste en vervul so die wet
van Christus.

<span id="an_6:3">6:3</span> Want as iemand meen dat hy iets is, terwyl
hy niks is nie, mislei hy homself.

<span id="an_6:4">6:4</span> Maar laat elkeen sy eie werk op die proef
stel; en dan sal hy grond vir roem hê alleen wat homself betref en nie
wat die ander betref nie.

<span id="an_6:5">6:5</span> Want elkeen sal sy eie pak dra.

<span id="an_6:6">6:6</span> Maar laat hom wat in die Woord onderwys
ontvang, meedeel van alle goeie dinge aan hom wat onderwys gee.

<span id="an_6:7">6:7</span> Moenie dwaal nie; God laat Hom nie bespot
nie; want net wat die mens saai, dit sal hy ook maai.

<span id="an_6:8">6:8</span> Hy wat in sy vlees saai, sal uit die vlees
verderf maai; maar hy wat in die Gees saai, sal uit die Gees die ewige
lewe maai.

<span id="an_6:9">6:9</span> En laat ons nie moeg word om goed te doen
nie, want op die regte tyd sal ons maai as ons nie verslap nie.

<span id="an_6:10">6:10</span> Laat ons dan, terwyl ons geleentheid het,
aan almal goed doen, maar die meeste aan die huisgenote van die geloof.

<span id="an_6:11">6:11</span> Kyk met watter groot letters ek met my
eie hand aan julle skrywe.

<span id="an_6:12">6:12</span> Almal wat 'n mooi vertoning in die vlees
wil maak, dié dwing julle om julle te laat besny net om nie ter wille
van die kruis van Christus vervolg te word nie.

<span id="an_6:13">6:13</span> Want ook hulle wat besny word, hou self
nie die wet nie; maar hulle wil hê dat julle besny moet word, sodat
hulle in julle vlees kan roem.

<span id="an_6:14">6:14</span> Maar wat my betref, mag ek nooit roem
nie, behalwe in die kruis van onse Here Jesus Christus, deur wie die
wêreld vir my gekruisig is en ek vir die wêreld.

<span id="an_6:15">6:15</span> Want in Christus Jesus het nòg die
besnydenis nòg die onbesnedenheid enige krag, maar 'n nuwe skepsel.

<span id="an_6:16">6:16</span> En mag daar vrede en barmhartigheid wees
oor almal wat sal wandel volgens hierdie reël, en oor die Israel van
God!

<span id="an_6:17">6:17</span> Verder moet niemand my moeite aandoen
nie, want ek dra die littekens van die Here Jesus in my liggaam.

<span id="an_6:18">6:18</span> Die genade van onse Here Jesus Christus
sy met julle gees, broeders! Amen.

------------------------------------------------------------------------

[Next: Ephesians](eph.md)
