[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](lam)  [Next](dan.md) 

------------------------------------------------------------------------

### Afrikaans Bible: Ezekiel

<span id="an_1:1">1:1</span> In die dertigste jaar, in die vierde maand,
op die vyfde van die maand, toe ek onder die ballinge by die Kebarrivier
was, is die hemele geopen en het ek gesigte van God gesien.

<span id="an_1:2">1:2</span> Op die vyfde van die maand--dit was die
vyfde jaar van die ballingskap van koning Jójagin--

<span id="an_1:3">1:3</span> het die woord van die HERE uitdruklik gekom
tot Eségiël, die seun van Busi, die priester, in die land van die
Chaldeërs, by die Kebarrivier; en die hand van die HERE was daar op hom.

<span id="an_1:4">1:4</span> Toe het ek gekyk--en daar het 'n stormwind
uit die noorde gekom, 'n groot wolk met onophoudelike vuur; en 'n glans
was rondom die wolk, en daaruit, uit die vuur, het iets soos blinkende
metaal geskitter.

<span id="an_1:5">1:5</span> En daaruit het die gestalte van vier wesens
gekom, en dit was hulle voorkoms: hulle het die gestalte van 'n mens
gehad;

<span id="an_1:6">1:6</span> en elkeen het vier aangesigte gehad en
elkeen van hulle vier vlerke;

<span id="an_1:7">1:7</span> en hulle bene was reguit bene en hulle
voetsole soos die sole van 'n kalfspoot; en hulle het geglinster soos
blink geskuurde koper;

<span id="an_1:8">1:8</span> en mensehande was onder hulle vlerke aan
hulle vier kante. Maar aangaande die aangesigte en die vlerke van al
vier,

<span id="an_1:9">1:9</span> hulle vlerke was aanmekaar verbind. Hulle
het nie weggedraai as hulle gaan nie; hulle het elkeen maar reguit
vorentoe gegaan.

<span id="an_1:10">1:10</span> En hulle aangesigte het gelyk soos die
gesig van 'n mens; en al vier het die gesig van 'n leeu gehad aan die
regterkant en al vier het die gesig van 'n bees aan die linkerkant; ook
het al vier die gesig van 'n arend gehad.

<span id="an_1:11">1:11</span> En hulle vlerke het uitgesprei na
boontoe; elkeen het twee gehad wat met mekaar verbind was, en twee wat
hulle liggame bedek het.

<span id="an_1:12">1:12</span> En hulle het elkeen reguit vorentoe
gegaan; waar die gees ook heen wou gaan, het hulle gegaan; hulle het nie
weggedraai as hulle gaan nie.

<span id="an_1:13">1:13</span> Aangaande die gestalte van die wesens:
hulle voorkoms was soos gloeiende vuurkole, soos die voorkoms van
fakkels; die vuur het heen en weer beweeg tussen die wesens, en die vuur
het 'n helder glans gehad, en uit die vuur het blitse uitgeslaan.

<span id="an_1:14">1:14</span> En die wesens het heen en weer gesnel, in
aansien soos 'n bliksemstraal.

<span id="an_1:15">1:15</span> Ek het toe die wesens nader bekyk: daar
was een wiel op die grond langs die wesens aan elkeen van die vier
voorkante.

<span id="an_1:16">1:16</span> Die voorkoms van die wiele en hulle
maaksel was soos dié van 'n chrisoliet; en al vier het dieselfde vorm
gehad; daarby was hulle voorkoms en hulle maaksel asof daar 'n wiel
binne-in 'n wiel was.

<span id="an_1:17">1:17</span> Na al vier kante het hulle gegaan as
hulle gaan: hulle het nie gedraai as hulle gaan nie.

<span id="an_1:18">1:18</span> En hulle vellings--dié was hoog en dié
was wonderbaar; en hulle vellings was by al vier rondom vol oë.

<span id="an_1:19">1:19</span> En as die wesens gaan, gaan die wiele
naasaan hulle; en as die wesens hulle van die grond af ophef, word die
wiele opgehef.

<span id="an_1:20">1:20</span> Waar die gees ook heen wou gaan, het
hulle gegaan in die rigting wat die gees wou gaan; en die wiele is
gelyktydig saam met hulle opgehef, want die gees van die wese was in die
wiele.

<span id="an_1:21">1:21</span> As dié gaan, gaan hulle; en as dié bly
staan, staan hulle; en as dié hulle van die grond af ophef, word die
wiele gelyktydig saam met hulle opgehef, want die gees van die wesens
was in die wiele.

<span id="an_1:22">1:22</span> En oor die hoofde van die wesens was iets
in die vorm van 'n uitspansel wat blink soos die wonderbare kristal,
bo-oor hulle hoofde uitgesprei.

<span id="an_1:23">1:23</span> En onder die uitspansel heen was hulle
vlerke reguit na mekaar uitgestrek; en elkeen het twee gehad wat duskant
en anderkant hul liggame bedek het.

<span id="an_1:24">1:24</span> En as hulle gaan, het ek die geruis van
hulle vlerke gehoor soos die geruis van baie waters, soos die stem van
die Almagtige--'n gedruis soos die gedreun van 'n leër. As hulle staan,
het hulle hul vlerke laat sak.

<span id="an_1:25">1:25</span> En daar het 'n stem gekom bo van die
uitspansel af wat oor hulle hoof was; as hulle staan, het hulle hul
vlerke laat sak.

<span id="an_1:26">1:26</span> En bokant die uitspansel wat oor hulle
hoof was, was iets wat soos saffiersteen gelyk het, in die gestalte van
'n troon; en op die troongestalte 'n gestalte wat soos 'n mens gelyk
het.

<span id="an_1:27">1:27</span> Ek sien toe iets soos blinkende metaal;
van wat soos sy lendene gelyk het boontoe soos vuur, rondom in 'n
omhulsel gevat; en van wat soos sy lendene gelyk het ondertoe, het ek
iets gesien soos vuur met 'n glans daaromheen.

<span id="an_1:28">1:28</span> Soos die gedaante van die boog wat in die
wolk is op 'n reëndag, so het die glans rondom gelyk. So het die
verskyning van die heerlikheid van die HERE gelyk. En toe ek dit sien,
het ek op my aangesig geval en die stem gehoor van Een wat spreek.

<span id="an_2:1">2:1</span> En Hy het vir my gesê: Mensekind, staan op
jou voete, dat Ek met jou kan spreek.

<span id="an_2:2">2:2</span> En die Gees het in my gekom sodra Hy met my
gespreek het, en my op my voete laat staan; en ek het Hom gehoor wat met
my gespreek het.

<span id="an_2:3">2:3</span> Hy sê toe vir my: Mensekind, Ek stuur jou
na die kinders van Israel, na die opstandige nasies wat teen My
opgestaan het; hulle en hul vaders het teen My oortree tot hierdie
selfde dag toe.

<span id="an_2:4">2:4</span> En die kinders is hard van aangesig en
verstok van hart. Ek stuur jou na hulle, en jy moet vir hulle sê: So
spreek die Here HERE!

<span id="an_2:5">2:5</span> Maar of hulle nou al luister of nie--want
hulle is 'n wederstrewige huis--hulle sal moet erken dat daar 'n profeet
in hulle midde gewees het.

<span id="an_2:6">2:6</span> En jy, mensekind, wees nie vir hulle of vir
hulle woorde bevrees nie, omdat distels en dorings by jou is, en jy by
skerpioene woon; wees nie bevrees vir hulle woorde en wees voor hulle
aangesig nie verskrik nie, want hulle is 'n wederstrewige huis.

<span id="an_2:7">2:7</span> Maar jy moet hulle my woorde verkondig, of
hulle al luister of nie; want hulle is wederstrewig.

<span id="an_2:8">2:8</span> Maar jy, mensekind, luister na wat Ek jou
sê; wees nie wederstrewig soos die wederstrewige huis nie; maak jou mond
wyd oop, en eet wat Ek jou gee.

<span id="an_2:9">2:9</span> Toe kyk ek, en daar was 'n hand na my toe
uitgesteek, en daarin 'n boekrol!

<span id="an_2:10">2:10</span> En Hy het dit voor my uitgesprei; en dit
was beskrywe op die voor-- en agterkant, en daarop was geskrywe
klaagliedere en gesug en wee.

<span id="an_3:1">3:1</span> Daarna het Hy vir my gesê: Mensekind, eet
op wat jy vind; eet hierdie rol op, en gaan spreek met die huis van
Israel.

<span id="an_3:2">3:2</span> Toe het ek my mond oopgemaak, en Hy het my
dié rol laat eet

<span id="an_3:3">3:3</span> en vir my gesê: Mensekind, laat jou buik
eet, en vul jou ingewande met hierdie rol wat Ek jou gee. En ek het dit
geëet, en dit was in my mond soos heuning so soet.

<span id="an_3:4">3:4</span> En Hy het vir my gesê: Mensekind, kom, gaan
na die huis van Israel, en spreek hulle aan met my woorde;

<span id="an_3:5">3:5</span> want jy is nie gestuur na 'n volk wat
duister van spraak en swaar van tong is nie, maar na die huis van
Israel;

<span id="an_3:6">3:6</span> nie na baie volke wat duister van spraak en
swaar van tong is nie, wie se woorde jy nie kan verstaan nie; as Ek jou
tog na hulle gestuur het, het húlle na jou geluister!

<span id="an_3:7">3:7</span> Maar die huis van Israel sal na jou nie wil
luister nie, omdat hulle na My nie wil luister nie; want die hele huis
van Israel het 'n harde voorhoof en 'n ongevoelige hart.

<span id="an_3:8">3:8</span> Kyk, Ek maak jou aangesig hard net soos
hulle aangesig en jou voorhoof hard net soos hulle voorhoof.

<span id="an_3:9">3:9</span> Jou voorhoof maak Ek hard soos 'n diamant,
harder as 'n rots; jy mag nie vir hulle bevrees of vir hulle verskrik
wees nie, omdat hulle 'n wederstrewige huis is.

<span id="an_3:10">3:10</span> Verder het Hy vir my gesê: Mensekind,
neem al my woorde wat Ek vir jou sal sê, in jou hart op, en hoor hulle
met jou ore;

<span id="an_3:11">3:11</span> en kom, gaan na die ballinge, na die
kinders van jou volk, en spreek met hulle en sê vir hulle: So spreek die
Here HERE--of hulle al luister of nie.

<span id="an_3:12">3:12</span> Toe het die Gees my opgeneem, en ek het
agter my die geluid van 'n groot gedreun gehoor wat sê: Geloofd sy die
heerlikheid van die HERE uit sy woonplek!

<span id="an_3:13">3:13</span> En ek het gehoor die geluid van die
wesens se vlerke wat die een aan die ander verbind was, en die geluid
van die wiele gelyktydig daarmee en die geluid van 'n groot gedreun.

<span id="an_3:14">3:14</span> Toe het die Gees my opgehef en my
weggeneem, en ek het gegaan, verbitterd in die grimmigheid van my gees;
maar die hand van die HERE was sterk op my.

<span id="an_3:15">3:15</span> En ek het by die ballinge gekom in
Tel-Abib, wat by die Kebarrivier gewoon het, en by die plek van hulle
woning; en ek het daar sewe dae lank verstom in hulle midde gesit.

<span id="an_3:16">3:16</span> En aan die einde van sewe dae het die
woord van die HERE tot my gekom en gesê:

<span id="an_3:17">3:17</span> Mensekind, Ek het jou as wag vir die huis
van Israel aangestel; en as jy 'n woord uit my mond hoor, moet jy hulle
van my kant waarsku.

<span id="an_3:18">3:18</span> As Ek aan die goddelose sê: Jy sal
sekerlik sterwe--en jy waarsku hom nie en spreek nie om die goddelose
vir sy goddelose weg te waarsku om hom in die lewe te hou nie, dan sal
hy, die goddelose, deur sy ongeregtigheid sterwe; maar sy bloed sal Ek
van jou hand eis.

<span id="an_3:19">3:19</span> Maar as jy die goddelose waarsku, en hy
hom nie van sy goddeloosheid en van sy goddelose weg bekeer nie, dan sal
hy deur sy ongeregtigheid sterwe; maar jy het jou siel gered.

<span id="an_3:20">3:20</span> En as 'n regverdige hom van sy
geregtigheid afkeer en onreg doen, en Ek 'n struikelblok voor hom gooi,
dan sal hy sterwe; omdat jy hom nie gewaarsku het nie, sal hy deur sy
sonde sterwe, en aan sy geregtigheid wat hy beoefen het, sal nie gedink
word nie; maar sy bloed sal Ek van jou hand eis.

<span id="an_3:21">3:21</span> Maar as jy die regverdige waarsku, dat
die regverdige nie moet sondig nie, en hy sondig nie, dan sal hy
sekerlik lewe, omdat hy hom laat waarsku het; en jy het jou siel gered.

<span id="an_3:22">3:22</span> En die hand van die HERE was daar op my,
en Hy het vir my gesê: Staan op, gaan uit na die laagte, en Ek sal daar
met jou spreek.

<span id="an_3:23">3:23</span> Ek staan toe op en gaan na die laagte
uit; en kyk, die heerlikheid van die HERE het daar gestaan soos die
heerlikheid wat ek by die Kebarrivier gesien het. En ek het op my
aangesig geval.

<span id="an_3:24">3:24</span> Toe kom die Gees in my en laat my op my
voete staan; en Hy het met my gespreek en vir my gesê: Gaan in, sluit
jou toe in jou huis.

<span id="an_3:25">3:25</span> En jy, mensekind, kyk, hulle sit vir jou
toue aan en bind jou daarmee, sodat jy nie onder hulle kan uitgaan nie.

<span id="an_3:26">3:26</span> En Ek sal jou tong aan jou verhemelte
laat klewe, sodat jy stom sal word en vir hulle geen bestraffer sal wees
nie; want hulle is 'n wederstrewige huis.

<span id="an_3:27">3:27</span> Maar as Ek met jou spreek, sal Ek jou
mond open, en jy moet aan hulle sê: So spreek die Here HERE. Wie hoor,
laat hom hoor; en wie dit nalaat, laat hom dit nalaat; want hulle is 'n
wederstrewige huis.

<span id="an_4:1">4:1</span> En jy, mensekind, neem vir jou 'n baksteen
en sit dit voor jou neer, en teken daarop 'n stad, naamlik Jerusalem;

<span id="an_4:2">4:2</span> maak dan 'n beleëring daarteen en bou forte
daarteen en gooi 'n wal daarteen op en stel laers daarteen op en lê
stormramme daarteen aan rondom.

<span id="an_4:3">4:3</span> Verder, neem jy vir jou 'n ysterpan en sit
dit as 'n ystermuur tussen jou en die stad; en rig jou aangesig daarop,
en dit sal beleër wees, en jy moet dit beleër. 'n Teken is dit vir die
huis van Israel.

<span id="an_4:4">4:4</span> Gaan lê ook op jou linkerkant, en sit
daarop die ongeregtigheid van die huis van Israel; volgens die getal dae
dat jy daarop lê, moet jy hulle ongeregtigheid dra.

<span id="an_4:5">4:5</span> En Ék lê jou die jare van hulle
ongeregtigheid op volgens die getal dae, drie honderd en negentig dae,
dat jy die ongeregtigheid van die huis van Israel moet dra.

<span id="an_4:6">4:6</span> En as jy met hierdie dae klaar is, moet jy,
vir die tweede keer, op jou regterkant gaan lê en die ongeregtigheid van
die huis van Juda dra, veertig dae lank: vir elke jaar lê Ek jou een dag
op.

<span id="an_4:7">4:7</span> En op die beleëring van Jerusalem moet jy
jou aangesig rig terwyl jou arm ontbloot is; en jy moet daarteen
profeteer.

<span id="an_4:8">4:8</span> En kyk, Ek sit vir jou toue aan, sodat jy
jou nie kan omdraai van die een kant na die ander nie, totdat jy klaar
is met die dae van jou beleëring.

<span id="an_4:9">4:9</span> En neem jy vir jou koring en gars en
boontjies en lensies en broodmanna en spelt, en gooi dit in een skottel,
en maak vir jou daarvan brood; volgens die getal dae dat jy op jou sy
lê, drie honderd en negentig dae, moet jy daarvan eet.

<span id="an_4:10">4:10</span> En jou voedsel wat jy moet eet, sal in
gewig wees twintig sikkels elke dag; van tyd tot tyd moet jy dit eet.

<span id="an_4:11">4:11</span> Jy moet ook water by die maat drink, die
sesde deel van 'n hin; van tyd tot tyd moet jy dit drink.

<span id="an_4:12">4:12</span> En as garskoeke moet jy dit eet en dit op
die mis van mensedrek bak voor hulle oë.

<span id="an_4:13">4:13</span> Toe sê die HERE: So sal die kinders van
Israel hulle brood onrein eet onder die nasies waarheen Ek hulle sal
verdrywe.

<span id="an_4:14">4:14</span> En ek sê: Ag, Here HERE! Kyk, my siel is
nooit verontreinig nie, en ek het van my jeug af tot nou toe geen aas of
iets wat verskeur is, geëet nie, en daar het geen bedorwe vleis in my
mond gekom nie.

<span id="an_4:15">4:15</span> Toe sê Hy vir my: Kyk, Ek het vir jou
beesmis gegee in plaas van mensedrek; daarop moet jy jou brood
klaarmaak.

<span id="an_4:16">4:16</span> Ook het Hy vir my gesê: Mensekind, kyk,
Ek verbreek die staf van die brood in Jerusalem, en hulle sal brood by
die gewig en met kommer eet en water by die maat en in stomme smart
drink;

<span id="an_4:17">4:17</span> sodat hulle gebrek aan brood en water
het, en die een met die ander verstom staan en in hulle ongeregtigheid
wegkwyn.

<span id="an_5:1">5:1</span> En jy, mensekind, neem vir jou 'n skerp
swaard; as skeermes moet jy dit vir jou neem, en laat dit gaan oor jou
hoof en oor jou baard; daarna moet jy vir jou 'n weegskaal neem en die
hare verdeel:

<span id="an_5:2">5:2</span> 'n derde deel moet jy binne-in die stad met
vuur verbrand as die dae van die beleëring verby is; dan moet jy 'n
derde deel neem en met die swaard stukkend kap rondom die stad, en 'n
derde deel moet jy in die wind strooi; en Ek sal 'n swaard agter hulle
uittrek.

<span id="an_5:3">5:3</span> Jy moet ook 'n klein bietjie daarvan neem
en dit in jou slippe bind;

<span id="an_5:4">5:4</span> en daarvan moet jy nog weer neem en dit
binne-in die vuur gooi en dit met vuur verbrand; daar sal vuur van
uitgaan in die hele huis van Israel.

<span id="an_5:5">5:5</span> So sê die Here HERE: Dit is Jerusalem. Ek
het dit onder die nasies gestel, en lande is daar rondomheen.

<span id="an_5:6">5:6</span> Maar dit was wederstrewig teen my
verordeninge, goddeloser as die nasies, en teen my insettinge meer as
die lande daar rondomheen; want hulle het my verordeninge verwerp en in
my insettinge nie gewandel nie.

<span id="an_5:7">5:7</span> Daarom, so sê die Here HERE: Omdat julle
opstandiger is as die nasies wat rondom julle is, in my insettinge nie
gewandel en my verordeninge nie betrag het nie--selfs na die
verordeninge van die nasies wat rondom julle is, nie gehandel het nie;

<span id="an_5:8">5:8</span> daarom, so sê die Here HERE: Kyk, Ek het
dit teen jou, ja, Ek! En Ek sal strafgerigte in jou midde oefen, voor
die oë van die nasies;

<span id="an_5:9">5:9</span> en om al jou gruwels ontwil sal Ek aan jou
doen wat Ek nooit gedoen het nie, en wat Ek só nooit weer sal doen nie.

<span id="an_5:10">5:10</span> Daarom sal die vaders die kinders opeet
in jou midde, en die kinders sal hulle vaders opeet; en Ek sal
strafgerigte oefen in jou midde en sal al wat van jou oorbly, na al die
windstreke verstrooi.

<span id="an_5:11">5:11</span> Daarom, so waar as Ek leef, spreek die
Here HERE, gewis, omdat jy my heiligdom verontreinig het met al jou
verfoeisels en met al jou gruwels, sal Ék My ook onttrek; my oog sal nie
verskoon nie, en Ék sal ook nie spaar nie.

<span id="an_5:12">5:12</span> 'n Derde deel van jou sal aan die pes
sterwe en deur hongersnood in jou omkom; en 'n derde deel sal deur die
swaard rondom jou val; en 'n derde deel sal Ek na al die windstreke
verstrooi, en Ek sal 'n swaard agter hulle uittrek.

<span id="an_5:13">5:13</span> So sal dan my toorn uitwoed, en Ek sal my
grimmigheid tot rus bring teen hulle en aan My voldoening verskaf; en
hulle sal weet dat Ek, die HERE, in my ywer gespreek het as Ek my
grimmigheid teen hulle laat uitwoed.

<span id="an_5:14">5:14</span> En Ek sal jou 'n puinhoop en 'n voorwerp
van smaad maak onder die nasies wat rondom jou is, voor die oë van almal
wat verbygaan.

<span id="an_5:15">5:15</span> En dit sal 'n voorwerp van smaad en skimp
wees, 'n waarskuwing en 'n voorwerp van verbasing vir die nasies wat
rondom jou is, as Ek strafgerigte in jou oefen in toorn en grimmigheid
en in grimmige strawwe; Ek, die HERE, het dit gespreek.

<span id="an_5:16">5:16</span> As Ek die verderflike pyle van
hongersnood teen hulle uitstuur wat tot verwoesting is, wat Ek uitstuur
om julle te vernietig, dan sal Ek die hongersnood oor julle vermeerder,
en julle staf van die brood sal Ek verbreek.

<span id="an_5:17">5:17</span> Ja, hongersnood en wilde diere wat jou
kinderloos sal maak, sal Ek oor julle stuur; ook sal pes en
bloedvergieting in jou rondgaan, en Ek sal 'n swaard oor jou bring. Ek,
die HERE, het dit gespreek.

<span id="an_6:1">6:1</span> En die woord van die HERE het tot my gekom
en gesê:

<span id="an_6:2">6:2</span> Mensekind, rig jou aangesig teen die berge
van Israel, en profeteer teen hulle

<span id="an_6:3">6:3</span> en sê: Berge van Israel, hoor die woord van
die Here HERE! So sê die Here HERE vir die berge en vir die heuwels en
vir die klowe en vir die dale: Kyk, Ek bring 'n swaard oor julle, en Ek
sal julle hoogtes vernietig;

<span id="an_6:4">6:4</span> en julle altare sal verwoes en julle
sonpilare verbreek word; en Ek sal die wat uit julle verslaan is,
neerwerp voor julle drekgode;

<span id="an_6:5">6:5</span> en Ek sal die lyke van die kinders van
Israel voor hulle drekgode werp en julle beendere rondom julle altare
strooi.

<span id="an_6:6">6:6</span> In al julle woonplekke sal die stede
verwoes en die hoogtes 'n wildernis word, sodat julle altare woes en
eensaam sal wees, en julle drekgode verbreek sal word en verdwyn, en
julle sonpilare omgekap en julle werke vernietig sal word.

<span id="an_6:7">6:7</span> En die wat verslaan is, sal onder julle lê,
sodat julle kan weet dat Ek die HERE is.

<span id="an_6:8">6:8</span> Maar Ek sal 'n oorblyfsel bewaar deurdat
daar vir julle sommige sal wees wat onder die nasies die swaard ontvlug,
as julle verstrooi is in die lande.

<span id="an_6:9">6:9</span> Dan sal die wat uit julle ontvlug het, aan
My dink onder die nasies waarheen hulle as gevangenes weggevoer is, as
Ek hulle ontugtige hart wat van My afgewyk het, en hulle oë wat agter
hulle drekgode aan hoereer, verbreek het; en hulle sal vir hulself
walglik wees weens die slegte dinge wat hulle gedoen het volgens al
hulle gruwels.

<span id="an_6:10">6:10</span> En hulle sal weet dat Ek die HERE is; Ek
het nie tevergeefs gespreek dat Ek hulle hierdie onheil sal berokken
nie.

<span id="an_6:11">6:11</span> So sê die Here HERE: Slaan in jou hand,
en stamp met jou voet, en sê: Wee oor al die growwe gruweldade van die
huis van Israel, omdat hulle deur die swaard, die honger en die pes moet
val.

<span id="an_6:12">6:12</span> Hy wat ver is, sal deur die pes sterwe;
en hy wat naby is, sal deur die swaard val; en hy wat oorgebly het en
gespaar is, sal deur die hongersnood sterwe. So sal Ek dan my
grimmigheid teen hulle laat uitwoed.

<span id="an_6:13">6:13</span> En julle sal weet dat Ek die HERE is, as
die wat uit hulle verslaan is, onder hulle drekgode lê rondom hulle
altare op elke hoë heuwel, op al die bergtoppe en onder elke groen boom
en onder elke digte terpentynboom, die plek waar hulle aan al hulle
drekgode 'n lieflike offergeur gebring het.

<span id="an_6:14">6:14</span> En Ek sal my hand teen hulle uitstrek en
sal die land 'n wildernis maak en 'n woesteny, van die Woestyn af tot by
Ribla in al hulle woonplekke. En hulle sal weet dat Ek die HERE is.

<span id="an_7:1">7:1</span> Daarna het die woord van die HERE tot my
gekom en gesê:

<span id="an_7:2">7:2</span> En jy, mensekind, so spreek die Here HERE
tot die land van Israel: Einde! Die einde het gekom oor die vier hoeke
van die land.

<span id="an_7:3">7:3</span> Nou is die einde oor jou, en Ek sal my
toorn teen jou uitstuur en jou oordeel volgens jou weë en al jou gruwels
op jou laat neerkom;

<span id="an_7:4">7:4</span> en my oog sal jou nie verskoon nie, en Ek
sal nie spaar nie, maar Ek sal jou wandel op jou laat neerkom, en jou
gruwels sal in jou midde wees; en julle sal weet dat Ek die HERE is.

<span id="an_7:5">7:5</span> So sê die Here HERE: Onheil op onheil, kyk,
dit kom!

<span id="an_7:6">7:6</span> 'n Einde kom, die einde kom, dit word
wakker teen jou; kyk, dit kom!

<span id="an_7:7">7:7</span> Die lotsverandering kom teen jou, inwoner
van die land! Die tyd kom, die dag is naby! Rumoer en geen vreugdegeroep
op die berge nie!

<span id="an_7:8">7:8</span> Nou sal Ek binnekort my grimmigheid oor jou
uitgiet en my toorn teen jou laat uitwoed en jou oordeel volgens jou weë
en al jou gruwels op jou laat neerkom.

<span id="an_7:9">7:9</span> En my oog sal nie verskoon nie, en Ek sal
nie spaar nie; Ek sal dit op jou laat neerkom volgens jou weë, en jou
gruwels sal in jou midde wees; en julle sal weet dat Ek die HERE is wat
slaan.

<span id="an_7:10">7:10</span> Kyk, die dag, kyk, hy kom! Die
lotsverandering het uitgegaan, die roede het gebloei, die trotsheid het
uitgespruit.

<span id="an_7:11">7:11</span> Die geweld het opgegroei tot 'n roede van
goddeloosheid; niks van hulle sal oorbly nie of van hulle menigte of van
hulle gedruis, en niks heerliks sal aan hulle wees nie.

<span id="an_7:12">7:12</span> Die tyd het gekom, die dag is naby; laat
die koper nie bly wees nie en die verkoper nie treur nie; want
toorngloed is daar oor die hele menigte van die land.

<span id="an_7:13">7:13</span> Want die verkoper sal nie teruggaan na
wat verkoop is nie--ook as hy nog in die lewe is; want die gesig
aangaande die hele menigte van die land sal nie herroep word nie, en
niemand sal homself deur sy ongeregtigheid in sy lewenskrag versterk
nie.

<span id="an_7:14">7:14</span> Hulle blaas met die trompet en maak alles
klaar, maar niemand trek na die oorlog toe nie; want my toorngloed is
oor die hele menigte van die land.

<span id="an_7:15">7:15</span> Die swaard buite, en die pes en die
hongersnood binne; hy wat in die veld is, sal deur die swaard sterwe; en
hy wat in die stad is, hom sal die hongersnood en die pes verteer.

<span id="an_7:16">7:16</span> En die wat uit hulle ontvlug, sal
ontvlug; maar hulle sal op die berge wees soos duiwe van die klowe wat
almal klaag, elkeen vanweë sy ongeregtigheid.

<span id="an_7:17">7:17</span> Almal se hande sal slap word, en almal se
knieë sal wegvloei soos water.

<span id="an_7:18">7:18</span> Ook sal hulle rouklere aangord, en angs
sal hulle oordek; en oor al die aangesigte sal skaamte wees en op al
hulle hoofde 'n kaalte.

<span id="an_7:19">7:19</span> Hul silwer sal hulle op die strate gooi,
en hulle goud sal 'n voorwerp van afsku wees; hul silwer en hul goud sal
hulle nie kan red in die dag van die grimmigheid van die HERE nie; hul
siel sal hulle daarmee nie versadig of hul ingewande daarmee vul nie,
want dit was die struikelblok tot hulle ongeregtigheid.

<span id="an_7:20">7:20</span> En die pragtige sieraad daarvan het hulle
as voorwerp van trots opgestel, en die beelde van hul gruwels, hul
verfoeisels het hulle daarmee gemaak; daarom het Ek dit vir hulle tot 'n
voorwerp van afsku gemaak.

<span id="an_7:21">7:21</span> En Ek sal dit in die hand van vreemdes
oorgee as roof en aan die goddelose van die aarde as buit, dat hulle dit
ontheilig.

<span id="an_7:22">7:22</span> Ook sal Ek my aangesig van hulle afwend,
en hulle sal my skat ontheilig: inbrekers sal daar inkom en dit
ontheilig.

<span id="an_7:23">7:23</span> Maak 'n ketting klaar, want die land is
vol bloedgerigte en die stad is vol geweld.

<span id="an_7:24">7:24</span> Daarom sal Ek die kwaadaardigste nasies
laat kom, wat hulle huise in besit sal neem, en Ek sal die trots van die
sterkes laat ophou, en hulle heiligdomme sal ontheilig word.

<span id="an_7:25">7:25</span> Die angs kom; en hulle soek vrede, maar
dit is nie daar nie.

<span id="an_7:26">7:26</span> Onheil op onheil kom, en gerug op gerug
is daar; en hulle sal 'n gesig verlang van die profeet, maar die wet sal
verlore wees vir die priester en die raad vir die oudstes.

<span id="an_7:27">7:27</span> Die koning sal rou, en die vors sal hom
beklee met verbasing, en die hande van die mense van die land sal deur
skrik verlam wees. Ek sal met hulle handel volgens hulle weg, en volgens
hulle verordeninge sal Ek hulle vonnis; en hulle sal weet dat Ek die
HERE is.

<span id="an_8:1">8:1</span> En in die sesde jaar, in die sesde maand,
op die vyfde van die maand, terwyl ek in my huis sit en die oudstes van
Juda voor my sit, het die hand van die Here HERE daar op my geval.

<span id="an_8:2">8:2</span> Ek kyk toe--en daar was 'n gestalte wat
soos vuur gelyk het; van wat soos sy lendene gelyk het en ondertoe, was
vuur, en van sy lendene af en boontoe iets net soos 'n hemelglans wat
soos blinkende metaal geskyn het.

<span id="an_8:3">8:3</span> Toe steek Hy iets uit wat die vorm van 'n
hand het, en vat my aan die kuifhare van my hoof; en die Gees het my
opgehef tussen die aarde en die hemel en my in gesigte van God na
Jerusalem gebring, by die ingang van die binneste poort wat na die
noorde toe kyk, waar die plek was van die afgodsbeeld van ywer wat ywer
verwek.

<span id="an_8:4">8:4</span> En kyk, die heerlikheid van die God van
Israel was daar, ooreenkomstig die verskyning wat ek in die laagte
gesien het.

<span id="an_8:5">8:5</span> En Hy sê vir my: Mensekind, slaan tog jou
oë op in die rigting van die noorde; en ek het my oë opgeslaan in die
rigting van die noorde--en daar was aan die noordekant van die
altaarpoort daardie afgodsbeeld van ywer by die ingang!

<span id="an_8:6">8:6</span> En Hy sê vir my: Mensekind, sien jy wat
hulle doen, die groot gruwels wat die huis van Israel hier aanrig, dat
Ek ver van my heiligdom af moet weggaan? Maar jy sal nog ander groot
gruwels sien.

<span id="an_8:7">8:7</span> Daarop bring Hy my by die ingang van die
voorhof. Ek kyk toe--en daar was 'n gat in die muur.

<span id="an_8:8">8:8</span> En Hy sê vir my: Mensekind, breek tog deur
die muur heen. En ek het deur die muur heen gebreek, en kyk, daar was 'n
deur.

<span id="an_8:9">8:9</span> Daarop sê Hy vir my: Gaan in, en kyk na die
growwe gruwels wat hulle hier doen.

<span id="an_8:10">8:10</span> Ek gaan toe in en kyk--en daar was
allerhande afbeeldinge van afskuwelike kruipende en viervoetige diere,
en allerhande drekgode van die huis van Israel wat al rondom op die muur
uitgesny was.

<span id="an_8:11">8:11</span> En sewentig manne uit die oudstes van die
huis van Israel het daarvoor gestaan, en Jaäsanja, die seun van Safan,
onder hulle; en elkeen het sy wierookpan in sy hand gehad, en die geur
van die wolk van reukwerk het opgegaan.

<span id="an_8:12">8:12</span> Toe sê Hy vir my: Het jy gesien,
mensekind, wat die oudstes van die huis van Israel in die duisternis
doen, elkeen in sy kamers met beeldwerk? Want hulle dink: Die HERE sien
ons nie; die HERE het die land verlaat.

<span id="an_8:13">8:13</span> En Hy sê vir my: Jy sal nog ander groot
gruwels sien wat hulle doen.

<span id="an_8:14">8:14</span> Hy het my toe gebring na die noordelike
ingang van die poort by die huis van die HERE, en kyk, daar het die
vroue gesit wat Tammus beween.

<span id="an_8:15">8:15</span> En Hy sê vir my: Het jy dit gesien,
mensekind? Jy sal nog ander gruwels, groter as hierdie, sien.

<span id="an_8:16">8:16</span> Toe bring Hy my na die binneste voorhof
van die huis van die HERE; en kyk, by die ingang van die tempel van die
HERE, tussen die voorportaal en die altaar, was omtrent vyf en twintig
man, met hulle rug na die tempel van die HERE en hulle gesig na die
ooste, en hulle het hul voor die son neergebuig na die ooste.

<span id="an_8:17">8:17</span> En Hy sê vir my: Het jy dit gesien,
mensekind? Is dit dan vir die huis van Juda te gering om die gruwels te
doen wat hulle hier bedrywe, dat hulle die land met geweld gevul en My
nog meer geterg het? En kyk hoe hulle die druiwetak by hulle neus hou!

<span id="an_8:18">8:18</span> Daarom sal Ék ook in grimmigheid handel;
my oog sal nie verskoon nie, en Ek sal nie spaar nie; en al roep hulle
hardop voor my ore, nogtans sal Ek na hulle nie luister nie.

<span id="an_9:1">9:1</span> Daarna het Hy hardop voor my ore geroep en
gesê: Kom nader, geregsdienaars van die stad, en elkeen met sy
verwoestende wapen in sy hand.

<span id="an_9:2">9:2</span> En kyk, ses manne kom met die pad van die
Boonste Poort wat na die noorde toe lê, en elkeen met sy wapen in sy
hand om mee te verbrysel; en onder hulle een man wat met linne bekleed
was, met 'n skrywer se inkpot aan sy heupe; en hulle het gekom en vlak
by die koperaltaar gaan staan.

<span id="an_9:3">9:3</span> En die heerlikheid van die God van Israel
het opgestyg van die gérub waar dit op was, na die drumpel van die huis
toe; en Hy het na die man geroep wat met linne bekleed was, wat die
skrywer se inkpot aan sy heupe gehad het.

<span id="an_9:4">9:4</span> En die HERE sê vir hom: Trek dwarsdeur die
stad, dwarsdeur Jerusalem, en maak 'n teken op die voorhoofde van die
manne wat sug en steun oor al die gruwels wat daarin gedoen word.

<span id="an_9:5">9:5</span> Maar aan die ander sê Hy voor my ore: Trek
agter hom aan deur die stad, en slaan; laat julle oog nie verskoon nie,
en moet nie spaar nie;

<span id="an_9:6">9:6</span> slaan dood grysaards, jongmanne en
jongedogters en kinders en vroue tot vernietiging toe; maar raak aan
niemand op wie die teken is nie, en begin by my heiligdom. En hulle het
begin by die manne, die oudstes, wat voor die huis was.

<span id="an_9:7">9:7</span> En Hy sê vir hulle: Verontreinig die huis
en maak die voorhowe vol met mense wat verslaan word. Trek uit! En hulle
het uitgetrek en geslaan in die stad.

<span id="an_9:8">9:8</span> En toe hulle besig was om neer te slaan en
ek oorgebly het, het ek op my aangesig geval en uitgeroep en gesê: Ag,
Here HERE, gaan U die hele oorblyfsel van Israel vernietig deurdat U u
grimmigheid oor Jerusalem uitgiet?

<span id="an_9:9">9:9</span> Toe sê Hy vir my: Die ongeregtigheid van
die huis van Israel en van Juda is buitengewoon groot, en die land is
vol bloedskuld, en die stad is vol regsverbreking; want hulle sê: Die
HERE het die land verlaat, en die HERE sien nie.

<span id="an_9:10">9:10</span> Daarom ook, wat My aangaan, my oog sal
nie verskoon nie, en Ek sal nie spaar nie; Ek sal hulle wandel op hulle
hoof laat neerkom.

<span id="an_9:11">9:11</span> En kyk, die man wat met linne bekleed
was, aan wie se heupe die inkpot was, het berig gebring en gesê: Ek het
gedoen soos U my beveel het.

<span id="an_10:1">10:1</span> Daarna het ek gekyk--en daar was op die
uitspansel, oor die hoof van die gérubs, iets soos 'n saffiersteen; iets
wat soos die gestalte van 'n troon gelyk het, het oor hulle sigbaar
geword.

<span id="an_10:2">10:2</span> En Hy het die man aangespreek wat met
linne bekleed was, en gesê: Gaan in tussen die ratwerk onder die gérub
in, en vul jou twee hande met gloeiende kole tussen die gérubs vandaan,
en strooi dit oor die stad. Toe gaan hy voor my oë daar in.

<span id="an_10:3">10:3</span> En die gérubs het aan die regterkant van
die huis gestaan toe die man daar ingaan, en die wolk het die binneste
voorhof gevul.

<span id="an_10:4">10:4</span> Toe het die heerlikheid van die HERE van
die gérub af opgestyg oor die drumpel van die huis; en die huis is gevul
met die wolk, en die voorhof was vol van die glans van die HERE se
heerlikheid.

<span id="an_10:5">10:5</span> En die geruis van die gérubs se vlerke is
gehoor tot in die buitenste voorhof, soos die stem van die almagtige God
as Hy spreek.

<span id="an_10:6">10:6</span> En toe Hy aan die man wat met linne
bekleed was, bevel gegee het deur te sê: Neem vuur tussen die ratwerk,
tussen die gérubs uit, het hy ingegaan en langs die wiel gaan staan.

<span id="an_10:7">10:7</span> Toe steek die gérub sy hand uit, tussen
die gérubs uit, na die vuur wat tussen die gérubs was; en hy neem
daarvan en gee dit in die twee hande van hom wat met linne bekleed was;
dié het dit geneem en uitgegaan.

<span id="an_10:8">10:8</span> En daar is aan die gérubs gesien die vorm
van 'n mens se hand onder hulle vlerke.

<span id="an_10:9">10:9</span> Toe het ek gekyk--en daar was vier wiele
langs die gérubs, telkens een wiel langs elke gérub; en die voorkoms van
die wiele was soos dié van chrisoliet.

<span id="an_10:10">10:10</span> En aangaande hulle voorkoms, al vier
het dieselfde voorkoms gehad, asof daar 'n wiel binne-in 'n wiel was:

<span id="an_10:11">10:11</span> as hulle gaan, het hulle na al vier
kante gegaan; hulle het nie gedraai as hulle gaan nie; maar daar waar
die voorste heen draai, het hulle agter hom aan gegaan; hulle het nie
gedraai as hulle gaan nie.

<span id="an_10:12">10:12</span> En hulle hele liggaam en hulle rugge en
hulle hande en hulle vlerke en die wiele was vol oë rondom, aan al die
vier wiele van hulle.

<span id="an_10:13">10:13</span> Aangaande die wiele, hulle is voor my
ore die ratwerk genoem.

<span id="an_10:14">10:14</span> En elkeen het vier aangesigte gehad:
die eerste aangesig was die aangesig van 'n gérub en die tweede aangesig
die aangesig van 'n mens en die derde die aangesig van 'n leeu en die
vierde die aangesig van 'n arend.

<span id="an_10:15">10:15</span> En die gérubs het opgestyg. Dit was die
wese wat ek by die Kebarrivier gesien het.

<span id="an_10:16">10:16</span> En as die gérubs gaan, gaan die wiele
naasaan hulle; en as die gérubs hulle vlerke ophef om van die grond af
op te styg, het die wiele ook nie weggedraai naasaan hulle nie.

<span id="an_10:17">10:17</span> As dié bly staan, staan hulle; en as
dié opstyg, het hulle saam opgestyg; want die gees van die wese was in
hulle.

<span id="an_10:18">10:18</span> En die heerlikheid van die HERE het van
die drumpel van die huis af weggetrek en bo die gérubs gaan staan.

<span id="an_10:19">10:19</span> En die gérubs het hulle vlerke opgehef
en voor my oë van die grond af opgestyg toe hulle weggetrek het, en die
wiele gelyktydig met hulle saam; en hulle het gaan staan by die ingang
van die Oostelike Poort van die huis van die HERE, terwyl die
heerlikheid van die God van Israel bo-oor hulle was.

<span id="an_10:20">10:20</span> Dit is die wese wat ek onder die God
van Israel by die Kebarrivier gesien het; ek merk toe dat dit gérubs
was.

<span id="an_10:21">10:21</span> Elkeen het vier aangesigte en elkeen
vier vlerke gehad; en iets in die vorm van mensehande was onder hulle
vlerke.

<span id="an_10:22">10:22</span> En wat die vorm van hulle aangesigte
betref, dit was die aangesigte wat ek by die Kebarrivier gesien het,
hulle voorkoms en hulle self; hulle het elkeen reguit vorentoe gegaan.

<span id="an_11:1">11:1</span> En die Gees het my opgehef en my gebring
na die Oostelike Poort van die huis van die HERE wat na die ooste kyk;
en kyk, by die ingang van die poort was daar vyf en twintig man, en
onder hulle het ek gesien Jaäsanja, die seun van Assur, en Pelatja, die
seun van Benája, vorste van die volk.

<span id="an_11:2">11:2</span> Toe sê Hy vir my: Mensekind, dit is die
manne wat ongeregtigheid bedink en slegte raad gee in hierdie stad,

<span id="an_11:3">11:3</span> wat sê: Nie so gou kom die tyd om huise
te bou nie: hierdie stad is die pot, en ons die vleis.

<span id="an_11:4">11:4</span> Daarom, profeteer teen hulle, profeteer,
mensekind!

<span id="an_11:5">11:5</span> Toe val die Gees van die HERE op my, en
Hy sê vir my: Spreek, so sê die HERE: So het julle gespreek, o huis van
Israel; en wat in julle gees opkom, weet Ék.

<span id="an_11:6">11:6</span> Julle het die wat deur julle verslaan is,
in hierdie stad vermenigvuldig, en julle het sy strate vol gemaak met
die wat verslaan is.

<span id="an_11:7">11:7</span> Daarom, so sê die Here HERE: Die wat deur
julle verslaan is, wat julle daarin neergelê het, hulle is die vleis, en
hierdie stad is die pot, maar júlle sal Ek daar uitbring.

<span id="an_11:8">11:8</span> Julle is bevrees vir die swaard, maar die
swaard sal Ek oor julle bring, spreek die Here HERE.

<span id="an_11:9">11:9</span> En Ek sal julle daar uitbring en julle
oorgee in die hand van vreemdes en strafgerigte onder julle oefen.

<span id="an_11:10">11:10</span> Julle sal deur die swaard val; by die
grens van Israel sal Ek julle oordeel. En julle sal weet dat Ek die HERE
is.

<span id="an_11:11">11:11</span> Hierdie stad sal vir julle nie die pot,
en júlle sal daarin nie die vleis wees nie; by die grens van Israel sal
Ek julle oordeel.

<span id="an_11:12">11:12</span> En julle sal weet dat Ek die HERE is,
omdat julle nie in my insettinge gewandel en my verordeninge nie gehou
het nie, maar gehandel het volgens verordeninge van die nasies wat
rondom julle is.

<span id="an_11:13">11:13</span> En terwyl ek profeteer, het Pelatja,
die seun van Benája, gesterwe. Toe het ek op my aangesig geval en hardop
uitgeroep en gesê: Ag, Here HERE, wil U 'n einde maak aan die oorblyfsel
van Israel?

<span id="an_11:14">11:14</span> Toe het die woord van die HERE tot my
gekom en gesê:

<span id="an_11:15">11:15</span> Mensekind, jou broers, jou broers, die
manne wat aan jou verwant is, en die hele huis van Israel, almal saam,
van wie die inwoners van Jerusalem sê: Bly ver van die HERE af, aan óns
is dit, die land, as besitting gegee--

<span id="an_11:16">11:16</span> Daarom sê: So spreek die Here HERE:
Omdat Ek hulle ver weggedryf het onder die nasies, en omdat Ek hulle
verstrooi het in die lande en Ek vir hulle 'n kort rukkie 'n heiligdom
geword het in die lande waar hulle gekom het--

<span id="an_11:17">11:17</span> daarom sê: So spreek die Here HERE: Ek
sal julle bymekaarmaak uit die volke en julle versamel uit die lande
waarin julle verstrooi is, en Ek sal aan julle die land Israel gee.

<span id="an_11:18">11:18</span> En hulle sal daarnatoe kom en al sy
verfoeisels en al sy gruwels daaruit verwyder.

<span id="an_11:19">11:19</span> En Ek sal hulle een hart gee, en 'n
nuwe gees in julle binneste gee; en Ek sal die hart van klip uit hulle
vlees verwyder en hulle 'n hart van vlees gee,

<span id="an_11:20">11:20</span> sodat hulle in my insettinge kan wandel
en my verordeninge kan hou en dit doen; en hulle sal vir my 'n volk
wees, en Ek sal vir hulle 'n God wees.

<span id="an_11:21">11:21</span> Maar hulle wie se hart agter die hart
van hulle verfoeisels en hulle gruwels aan loop--hulle wandel laat Ek op
hul hoof neerkom, spreek die Here HERE.

<span id="an_11:22">11:22</span> Toe het die gérubs hulle vlerke opgehef
en die wiele gelyktydig met hulle saam, terwyl die heerlikheid van die
God van Israel bo-oor hulle was.

<span id="an_11:23">11:23</span> En die heerlikheid van die HERE het
opgestyg uit die stad uit weg en het gaan staan op die berg wat oos van
die stad lê.

<span id="an_11:24">11:24</span> Daarna het die Gees my opgeneem en my,
in 'n gesig deur die Gees van God, gebring na Chaldéa, na die ballinge;
en die gesig wat ek gesien het, het van my af opgetrek.

<span id="an_11:25">11:25</span> En ek het aan die ballinge verkondig al
die woorde van die HERE wat Hy my laat sien het.

<span id="an_12:1">12:1</span> Verder het die woord van die HERE tot my
gekom en gesê:

<span id="an_12:2">12:2</span> Mensekind, jy woon onder mense van die
wederstrewige huis, wat oë het om te sien, maar nie sien nie; ore het om
te hoor, maar nie hoor nie, want hulle is 'n wederstrewige huis.

<span id="an_12:3">12:3</span> Maar jy, mensekind, maak vir jou
toebereidsels om in ballingskap te gaan, en gaan oordag in ballingskap
voor hulle oë; vertrek soos 'n balling voor hulle oë, van jou woonplek
af na 'n ander plek toe--miskien sal hulle dit sien, want hulle is 'n
wederstrewige huis.

<span id="an_12:4">12:4</span> En jy moet jou goed oordag uitbring voor
hulle oë soos die goed wat vir 'n ballingskap nodig is; maar self moet
jy in die aand uitgaan voor hulle oë soos die wat in ballingskap
uitgaan.

<span id="an_12:5">12:5</span> Breek vir jou 'n gat in die muur voor
hulle oë, en bring dit daardeur uit.

<span id="an_12:6">12:6</span> Voor hulle oë moet jy dit op die skouer
dra, in die pikdonker moet jy dit uitbring; jou aangesig moet jy bedek,
sodat jy die land nie sien nie; want Ek maak jou tot 'n sinnebeeld vir
die huis van Israel.

<span id="an_12:7">12:7</span> Ek het toe gedoen soos my beveel is: ek
het my goed oordag uitgebring soos die goed wat vir 'n ballingskap nodig
is; en in die aand het ek met my hand vir my 'n gat in die muur gebreek;
in die pikdonker het ek dit uitgebring, dit op die skouer voor hulle oë
gedra.

<span id="an_12:8">12:8</span> Toe kom die woord van die HERE tot my in
die môre en sê:

<span id="an_12:9">12:9</span> Mensekind, het die huis van Israel, die
wederstrewige huis, nie vir jou gesê: Wat maak jy daar nie?

<span id="an_12:10">12:10</span> Sê vir hulle: So spreek die Here HERE:
Hierdie las sien op die vors in Jerusalem en die hele huis van Israel
wat onder hulle woon.

<span id="an_12:11">12:11</span> Sê: Ek is julle sinnebeeld; soos ek
gedoen het, so sal met hulle gedoen word: in ballingskap, in
gevangenskap sal hulle gaan.

<span id="an_12:12">12:12</span> En die vors wat onder hulle is, sal die
goed op die skouer dra, in die pikdonker, en hy sal uitgaan; hulle sal
'n gat in die muur breek om daardeur uit te bring; hy sal sy aangesig
bedek, omdat hy self die land met die oog nie sal sien nie.

<span id="an_12:13">12:13</span> En Ek sal my net oor hom uitsprei, en
in my strik sal hy gevang word; en Ek sal hom na Babel, na die land van
die Chaldeërs bring; maar hy sal dit nie sien nie, en daar sal hy
sterwe.

<span id="an_12:14">12:14</span> En almal wat rondom hom is, sy hulp, en
al sy leërs sal Ek na al die windstreke verstrooi en die swaard agter
hulle uittrek.

<span id="an_12:15">12:15</span> Dan sal hulle weet dat Ek die HERE is,
as Ek hulle onder die nasies versprei en hulle in die lande verstrooi;

<span id="an_12:16">12:16</span> maar Ek sal van hulle 'n klein klompie
laat oorbly van die swaard, die hongersnood en die pes, sodat hulle al
húlle gruwels kan vertel onder die nasies waar hulle kom; en dié sal
weet dat Ek die HERE is.

<span id="an_12:17">12:17</span> Daarna het die woord van die HERE tot
my gekom en gesê:

<span id="an_12:18">12:18</span> Mensekind, jy moet jou brood met bewing
eet en jou water met siddering en kommer drink.

<span id="an_12:19">12:19</span> En jy moet aan die mense van die land
sê: So spreek die Here HERE aangaande die inwoners van Jerusalem, in die
land Israel: Hulle sal hul brood met kommer eet en hul water in stomme
smart drink, sodat hulle land, van sy volheid beroof, woes sal lê vanweë
die geweldpleging van almal wat daarin woon.

<span id="an_12:20">12:20</span> En die stede wat bewoon is, sal woes
word, en die land sal 'n wildernis wees; en julle sal weet dat Ek die
HERE is.

<span id="an_12:21">12:21</span> En die woord van die HERE het tot my
gekom en gesê:

<span id="an_12:22">12:22</span> Mensekind, wat is dit vir 'n
spreekwoord wat julle het in die land van Israel, naamlik: Die dae gaan
voort, en van al die gesigte kom niks nie.

<span id="an_12:23">12:23</span> Daarom, sê vir hulle: So spreek die
Here HERE: Ek maak 'n einde aan hierdie spreekwoord, sodat hulle dit nie
meer as spreekwoord in Israel sal gebruik nie. Maar sê vir hulle: Die
dae is naby, en die woord van elke gesig.

<span id="an_12:24">12:24</span> Want daar sal geen bedrieglike gesig of
vleiende waarsêery in die huis van Israel meer wees nie.

<span id="an_12:25">12:25</span> Want Ek, die HERE, Ek sal spreek--wat
Ek as woord spreek, dit sal gebeur; dit sal nie meer uitgestel word nie.
Want in julle dae, o wederstrewige huis, sal Ek 'n woord spreek en dit
uitvoer ook, spreek die Here HERE.

<span id="an_12:26">12:26</span> Verder het die woord van die HERE tot
my gekom en gesê:

<span id="an_12:27">12:27</span> Mensekind, kyk, die huis van Israel sê:
Die gesig wat hy sien, is vir baie dae, en hy profeteer van tye wat ver
is.

<span id="an_12:28">12:28</span> Daarom, sê vir hulle: So spreek die
Here HERE: Geeneen van my woorde sal meer uitgestel word nie; wat Ek as
woord spreek, dit sal gebeur, spreek die Here HERE.

<span id="an_13:1">13:1</span> En die woord van die HERE het tot my
gekom en gesê:

<span id="an_13:2">13:2</span> Mensekind, profeteer teen die profete van
Israel wat profeteer, en sê aan die wat profete uit hulle eie hart is:
Hoor die woord van die HERE!

<span id="an_13:3">13:3</span> So spreek die Here HERE: Wee die dwase
profete wat agter hulle eie gees aan wandel en agter dinge wat hulle nie
gesien het nie.

<span id="an_13:4">13:4</span> Jou profete, o Israel, is soos jakkalse
in puinhope.

<span id="an_13:5">13:5</span> Julle het in die bresse nie opgegaan nie
en die muur nie gebou om die huis van Israel, om in die stryd pal te
staan in die dag van die HERE nie.

<span id="an_13:6">13:6</span> Hulle het nietigheid gesien en
leuenagtige waarsêery, hulle wat daar sê: Die HERE het gespreek--terwyl
die HERE hulle nie gestuur het nie; en dan wag hulle op vervulling van
die woord!

<span id="an_13:7">13:7</span> Het julle nie 'n bedrieglike gesig gesien
en leuenagtige waarsêery gespreek nie deurdat julle sê: Die HERE spreek,
terwyl Ék nie gespreek het nie?

<span id="an_13:8">13:8</span> Daarom, so spreek die Here HERE: Omdat
julle valsheid gespreek en leuenagtige gesigte gesien het, daarom kyk,
Ek het dit teen julle, spreek die Here HERE.

<span id="an_13:9">13:9</span> En my hand sal wees teen die profete wat
bedrieglike gesigte sien en leuens waarsê: hulle sal in die vergadering
van my volk nie wees nie en in die boek van die huis van Israel nie
opgeskryf word nie en in die land van Israel nie kom nie; en julle sal
weet dat Ek die Here HERE is.

<span id="an_13:10">13:10</span> Omdat, ja, omdat hulle my volk verlei
het deur te sê: Vrede! terwyl daar geen vrede is nie; en as die volk 'n
muur bou, kyk, dan bepleister hulle dit met los kalk;

<span id="an_13:11">13:11</span> sê vir hulle wat met los kalk pleister,
dat dit sal afval; daar sal 'n oorstromende stortreën kom; en julle,
haelstene, sal val en 'n stormwind sal losbreek.

<span id="an_13:12">13:12</span> En kyk, daar val die muur! Sal dan nie
vir julle gesê word: Waar is die pleister waarmee julle gepleister het
nie?

<span id="an_13:13">13:13</span> Daarom, so spreek die Here HERE: Ja, Ek
sal 'n stormwind in my grimmigheid laat losbreek, en daar sal 'n
oorstromende stortreën kom in my toorn en haelstene in grimmigheid tot
vernietiging.

<span id="an_13:14">13:14</span> En Ek sal die muur afbreek wat julle
met los kalk gepleister het, en dit op die grond gooi, sodat sy
fondament blootgelê sal word; dan sal die stad val, en julle sal daarin
omkom; en julle sal weet dat Ek die HERE is.

<span id="an_13:15">13:15</span> En Ek sal my grimmigheid laat uitwoed
teen die muur en teen hulle wat dit met los kalk gepleister het; en Ek
sal vir julle sê: Weg is die muur! En weg is hulle wat dit gepleister
het,

<span id="an_13:16">13:16</span> naamlik die profete van Israel wat
profeteer aangaande Jerusalem en vir hom gesigte van vrede sien, terwyl
daar geen vrede is nie, spreek die Here HERE.

<span id="an_13:17">13:17</span> En jy, mensekind, rig jou aangesig teen
die dogters van jou volk wat as profetesse optree uit hulle eie hart, en
profeteer teen hulle

<span id="an_13:18">13:18</span> en sê: So spreek die Here HERE: Wee die
vroue wat bande vaswerk aan al die gewrigte van die hande en sluiers
maak oor die hoof van allerhande mense, groot en klein, om siele te
vang. Wil julle siele vang van my volk en siele vir julle voordeel in
die lewe hou?

<span id="an_13:19">13:19</span> En julle ontheilig My by my volk vir 'n
paar hande vol gars en vir 'n paar stukke brood om siele dood te maak
wat nie moes gesterf het nie, en om siele in die lewe te hou wat nie
moes geleef het nie, deurdat julle my volk belieg wat na leuens luister.

<span id="an_13:20">13:20</span> Daarom, so sê die Here HERE: Kyk, Ek
het dit teen julle bande waarmee julle die siele vang soos voëls, en Ek
sal hulle van julle arms afskeur; en Ek sal die siele losmaak, die siele
wat julle vang soos voëls.

<span id="an_13:21">13:21</span> Ek sal ook julle sluiers skeur en my
volk uit julle hand red, sodat hulle nie meer 'n buit in julle hand sal
wees nie; en julle sal weet dat Ek die HERE is.

<span id="an_13:22">13:22</span> Omdat julle met leuens die hart van die
regverdige droewig gemaak het--terwyl Ek hom geen smart aangedoen het
nie--en die hande van die goddelose versterk het, dat hy van sy slegte
weg nie sou terugkeer, om hom in die lewe te hou nie;

<span id="an_13:23">13:23</span> daarom sal julle geen bedrieglike
gesigte meer sien en geen waarsêery meer drywe nie; maar Ek sal my volk
uit julle hand red, en julle sal weet dat Ek die HERE is.

<span id="an_14:1">14:1</span> Daarop het manne uit die oudstes van
Israel na my gekom en voor my gaan sit.

<span id="an_14:2">14:2</span> Toe het die woord van die HERE tot my
gekom en gesê:

<span id="an_14:3">14:3</span> Mensekind, hierdie manne het hulle
drekgode in hulle hart opgeneem en die struikelblok tot hulle
ongeregtigheid voor hulle aangesig neergesit--sou Ek My dan werklik deur
hulle laat raadpleeg?

<span id="an_14:4">14:4</span> Daarom, spreek met hulle en sê vir hulle:
So spreek die Here HERE: Elke man uit die huis van Israel wat sy
drekgode in sy hart opneem en die struikelblok tot sy ongeregtigheid
voor sy aangesig neersit en na die profeet toe kom--Ek, die HERE, sal
hom daarvolgens, volgens die menigte van sy drekgode, antwoord gee;

<span id="an_14:5">14:5</span> sodat Ek die huis van Israel in hulle
hart kan gryp, omdat hulle almal deur hul drekgode hul van My afgewend
het.

<span id="an_14:6">14:6</span> Daarom, sê aan die huis van Israel: So
spreek die Here HERE: Bekeer julle en wend julle af van julle drekgode
en wend julle aangesig af van al julle gruwels.

<span id="an_14:7">14:7</span> Want elke man uit die huis van Israel en
uit die vreemdelinge wat in Israel vertoef, wat hom afsonder en My nie
navolg nie en sy drekgode in sy hart opneem en die struikelblok tot sy
ongeregtigheid voor sy aangesig neersit en na die profeet toe kom, dat
dié My vir hom kan raadpleeg--hom sal Ek, die HERE, self antwoord gee.

<span id="an_14:8">14:8</span> Ek sal my aangesig rig teen dié man en
hom tot 'n teken en 'n voorwerp van spot maak, en Ek sal hom uitroei uit
die midde van my volk; en julle sal weet dat Ek die HERE is.

<span id="an_14:9">14:9</span> En as die profeet hom laat verlei om 'n
woord te spreek--Ek, die HERE, het dié profeet verlei, en Ek sal my hand
teen hom uitstrek en hom verdelg uit die midde van my volk Israel.

<span id="an_14:10">14:10</span> En hulle moet hul ongeregtigheid dra:
soos die ongeregtigheid van die vraer, so sal die ongeregtigheid van die
profeet wees;

<span id="an_14:11">14:11</span> sodat die huis van Israel nie meer
agter My wegdwaal nie en hulle nie meer verontreinig met al hul
oortredinge nie. Dan sal hulle vir My 'n volk wees, en Ek sal vir hulle
'n God wees, spreek die HERE.

<span id="an_14:12">14:12</span> Verder het die woord van die HERE tot
my gekom en gesê:

<span id="an_14:13">14:13</span> Mensekind, as 'n land teen My sondig
deur troubreuk te begaan, en Ek my hand daarteen uitstrek en die staf
van die brood daarvan verbreek en 'n hongersnood daarin stuur, en Ek
daaruit mens en dier uitroei--

<span id="an_14:14">14:14</span> al was hierdie drie manne, Noag, Daniël
en Job, daarin, dan sou hulle deur hul geregtigheid net hulle eie siel
red, spreek die Here HERE.

<span id="an_14:15">14:15</span> As Ek wilde diere in die land laat
rondswerf, dat hulle dit kinderloos maak en dit 'n wildernis word, sodat
niemand daar deurgaan vanweë die wilde diere nie--

<span id="an_14:16">14:16</span> al was hierdie drie manne daarin, so
waar as Ek leef, spreek die Here HERE, hulle sou geen seuns of dogters
red nie; net hulle sou gered word, maar die land sou 'n wildernis wees.

<span id="an_14:17">14:17</span> Of as Ek die swaard bring oor daardie
land en sê: Laat die swaard deur die land trek! en Ek daaruit mens en
dier uitroei--

<span id="an_14:18">14:18</span> al was hierdie drie manne daarin, so
waar as Ek leef, spreek die Here HERE, hulle sou geen seuns of dogters
red nie, maar net hulle sou gered word.

<span id="an_14:19">14:19</span> Of as Ek pes in daardie land stuur en
my grimmigheid daaroor uitgiet in bloed, om daaruit mens en dier uit te
roei--

<span id="an_14:20">14:20</span> al was Noag, Daniël en Job daarin, so
waar as Ek leef, spreek die Here HERE, hulle sou geen seun of dogter red
nie; hulle sou net hulle eie siel deur hul geregtigheid red.

<span id="an_14:21">14:21</span> Want so sê die Here HERE: Hoeveel te
meer as Ek my vier kwaai gerigte, swaard en hongersnood en wilde diere
en pes, op Jerusalem afstuur om daaruit mens en dier uit te roei!

<span id="an_14:22">14:22</span> Maar kyk, daarin sal oorbly wat
ontvlug, wat uitgebring word, seuns en dogters; kyk, hulle kom uit na
julle toe, dat julle hulle weg en hulle handelinge kan sien, en julle
getroos kan word oor die onheil wat Ek oor Jerusalem gebring het, oor
alles wat Ek daaroor gebring het.

<span id="an_14:23">14:23</span> Ja hulle sal julle troos as julle hulle
weg en hulle handelinge sien; en julle sal weet dat Ek nie tevergeefs
alles gedoen het wat Ek daarin gedoen het nie, spreek die Here HERE.

<span id="an_15:1">15:1</span> En die woord van die HERE het tot my
gekom en gesê:

<span id="an_15:2">15:2</span> Mensekind, wat is die hout van die
wingerdstok meer as al die hout--die wingerdrank wat onder die hout van
die bos is?

<span id="an_15:3">15:3</span> Word daar hout van geneem om vir 'n stuk
werk te gebruik? Of neem 'n mens daar 'n pen van om allerhande goed aan
op te hang?

<span id="an_15:4">15:4</span> Kyk, dit is aan die vuur oorgegee om
verteer te word; as die vuur sy twee ente verteer het en sy middelste
stuk geskroei is, sal dit deug vir 'n stuk werk?

<span id="an_15:5">15:5</span> Kyk, toe dit heel was, kon daar niks van
gemaak word nie; hoeveel minder, as die vuur dit verteer het en dit
geskroei is, sal daar dan nog iets van gemaak kan word.

<span id="an_15:6">15:6</span> Daarom, so sê die Here HERE: Soos die
hout van die wingerdstok is onder die hout van die bos, wat Ek aan die
vuur oorgegee het om verteer te word, so het Ek die inwoners van
Jerusalem oorgegee:

<span id="an_15:7">15:7</span> Ek sal my aangesig teen hulle rig: uit
die vuur het hulle voortgekom, en die vuur sal hulle verteer; en julle
sal weet dat Ek die HERE is as Ek my aangesig teen hulle rig

<span id="an_15:8">15:8</span> en die land 'n wildernis maak, omdat
hulle troubreuk begaan het, spreek die Here HERE.

<span id="an_16:1">16:1</span> Verder het die woord van die HERE tot my
gekom en gesê:

<span id="an_16:2">16:2</span> Mensekind, maak aan Jerusalem sy gruwels
bekend

<span id="an_16:3">16:3</span> en sê: So spreek die Here HERE tot
Jerusalem: Jou afkoms en jou geboorte is uit die land van die
Kanaäniete; jou vader was 'n Amoriet en jou moeder 'n Hetitiese vrou.

<span id="an_16:4">16:4</span> En wat jou geboorte aangaan--die dag toe
jy gebore is, is jou nawelstring nie afgesny nie; en jy is nie met water
gewas om jou te reinig nie; ook is jy nie met sout ingevrywe of in doeke
toegedraai nie.

<span id="an_16:5">16:5</span> Geen oog het medelyde met jou gehad om
vir jou een van hierdie dinge te doen, om vir jou jammer te wees nie;
maar jy is op die oop veld gegooi uit afsku vir jou lewe, die dag toe jy
gebore is.

<span id="an_16:6">16:6</span> En Ek het by jou verbygegaan en jou sien
spartel in jou bloed; toe het Ek vir jou gesê in jou bloed: Leef! Ja, Ek
het vir jou gesê in jou bloed: Leef!

<span id="an_16:7">16:7</span> Ontelbaar, soos die uitspruitsels van die
veld, het Ek jou gemaak! En jy het gegroei en groot geword en die
hoogste bloei bereik; jou borste het styf geword, en jou hare het
gegroei, maar jy was naak en bloot.

<span id="an_16:8">16:8</span> En Ek het by jou verbygegaan en jou
gesien, en kyk, jou tyd was die tyd van liefde. Toe het Ek my vleuel oor
jou uitgesprei en jou naaktheid toegedek. Ja, Ek het vir jou gesweer en
met jou 'n verbond aangegaan, spreek die Here HERE, en jy het myne
geword.

<span id="an_16:9">16:9</span> Daarop het Ek jou met water gewas en jou
bloed van jou afgespoel en jou met olie gesalf.

<span id="an_16:10">16:10</span> Ook het Ek jou beklee met veelkleurige
klere en vir jou skoene van robbevel gemaak, en Ek het jou gehul in fyn
linne en jou oordek met sy.

<span id="an_16:11">16:11</span> Verder het Ek jou met sierade versier
en armbande aan jou hande gesit en 'n ketting om jou hals.

<span id="an_16:12">16:12</span> En Ek het 'n ring aan jou neus gesit en
oorringe aan jou ore en 'n pragtige kroon op jou hoof.

<span id="an_16:13">16:13</span> Ja, jy het jou versier met goud en
silwer, en jou klere was fyn linne en sy en veelkleurige stowwe; jy het
fynmeel en heuning en olie geëet, en jy was buitengewoon mooi en so
voorspoedig dat jy koninklike waardigheid bereik het.

<span id="an_16:14">16:14</span> Daarby het daar 'n naam van jou af
uitgegaan onder die nasies vanweë jou skoonheid, want dit was volmaak
deur my versiersels wat Ek op jou aangebring het, spreek die Here HERE.

<span id="an_16:15">16:15</span> Maar jy het vertrou op jou skoonheid en
gehoereer vanweë jou naam; en jy het jou hoererye uitgestort op elkeen
wat verbygegaan het, dat dit syne sou wees.

<span id="an_16:16">16:16</span> En jy het van jou klere geneem en vir
jou kleurige hoogtes gemaak en op hulle gehoereer--dinge wat nie
voorgekom het nie en nie moet wees nie.

<span id="an_16:17">16:17</span> Daarby het jy jou versiersels uit my
goud en my silwer geneem wat Ek jou gegee het, en jy het vir jou beelde
van manne gemaak en daarmee gehoereer.

<span id="an_16:18">16:18</span> En jy het jou veelkleurige klere geneem
en dié beelde omhul; jy het ook my olie en my reukwerk voor hulle
neergesit.

<span id="an_16:19">16:19</span> En my brood wat Ek jou gegee
het--fynmeel en olie en heuning waarmee Ek jou gespysig het--dit het jy
voor hulle neergesit as 'n lieflike reuk; ja, so was dit, spreek die
Here HERE.

<span id="an_16:20">16:20</span> Verder het jy jou seuns en jou dogters
geneem wat jy vir My gebaar het, en dié aan hulle geoffer om verteer te
word. Was dit nie genoeg met jou hoererye nie,

<span id="an_16:21">16:21</span> dat jy my kinders geslag en dié
oorgegee het deurdat jy hulle vir hulle deur die vuur laat gaan het?

<span id="an_16:22">16:22</span> Ook het jy by al jou gruwels en jou
hoererye nie gedink aan die dae van jou jeug nie, toe jy naak en bloot
was en gelê en spartel het in jou bloed.

<span id="an_16:23">16:23</span> En ná al jou boosheid--wee, wee jou!
spreek die Here HERE--

<span id="an_16:24">16:24</span> het jy vir jou 'n verwulf gebou en vir
jou 'n hoogte gemaak op elke plein;

<span id="an_16:25">16:25</span> by elke uitdraaiplek het jy jou hoogte
gebou en jou skoonheid geskend en jou sonder skaamte aangebied aan
elkeen wat verbygaan, en jy het jou hoererye vermenigvuldig.

<span id="an_16:26">16:26</span> Jy het ook gehoereer met die kinders
van Egipte, jou baie sinlike nabure; en jy het jou hoerery
vermenigvuldig om My te terg.

<span id="an_16:27">16:27</span> En kyk, Ek het my hand teen jou
uitgestrek en die vir jou bestemde deel verminder; en Ek het jou
oorgegee aan die hebsug van die wat jou haat, die dogters van die
Filistyne wat hulle geskaam het oor jou ontugtige wandel.

<span id="an_16:28">16:28</span> Verder het jy gehoereer met die kinders
van Assur, omdat jy nie bevredig was nie; ja, jy het met hulle gehoereer
en is tog nie bevredig nie.

<span id="an_16:29">16:29</span> En jy het jou hoerery vermenigvuldig na
die koopmansland, na Chaldéa; en ook daarmee is jy nie bevredig nie.

<span id="an_16:30">16:30</span> Hoe smagtend is jou hart, spreek die
Here HERE, dat jy al hierdie dinge gedoen het, die werk van 'n
onbeskaamde hoer;

<span id="an_16:31">16:31</span> dat jy jou verwulf by elke uitdraaiplek
gebou en jou hoogte op elke plein gemaak het! Maar jy was nie eens soos
'n hoer nie, deurdat jy hoereloon gering geag het.

<span id="an_16:32">16:32</span> o Die vrou wat owerspel bedrywe! Terwyl
sy onder haar man staan, het sy vreemdes aangeneem.

<span id="an_16:33">16:33</span> Hulle gee geskenke aan al die hoere,
maar jy het jou geskenke aan al jou minnaars gegee en hulle gifte
aangebied om van alle kante na jou te kom in jou hoererye.

<span id="an_16:34">16:34</span> So was daar dan by jou in jou hoererye
net die teendeel van die vroue, omdat hulle jou nie agternageloop het om
te hoereer nie, en deurdat jy hoereloon gegee het terwyl aan jou geen
hoereloon gegee is nie; daarom was jy die teendeel.

<span id="an_16:35">16:35</span> Daarom, o hoer, hoor die woord van die
HERE.

<span id="an_16:36">16:36</span> So sê die Here HERE: Omdat jou koper
uitgestort is en jou skaamte ontbloot is deur jou hoererye met jou
minnaars en met al jou afskuwelike drekgode, en vanweë die bloed van jou
kinders wat jy aan hulle gegee het,

<span id="an_16:37">16:37</span> daarom, kyk, Ek sal al jou minnaars
versamel vir wie jy aangenaam was, en almal wat jy liefgehad het, saam
met almal wat jy gehaat het; en Ek sal hulle van alle kante teen jou
versamel en jou naaktheid vir hulle ontbloot, sodat hulle jou hele
naaktheid kan sien.

<span id="an_16:38">16:38</span> En Ek sal jou oordeel volgens die
verordeninge van vroue wat owerspel bedrywe en bloed vergiet, en sal jou
oorgee aan die bloedige dood van grimmigheid en naywer.

<span id="an_16:39">16:39</span> En Ek sal jou in hulle hand oorgee, en
hulle sal jou verwulf afbreek en jou hoogtes omgooi en jou jou klere
uittrek en jou versiersels wegneem en jou naak en bloot laat staan.

<span id="an_16:40">16:40</span> Dan sal hulle teen jou 'n menigte laat
optrek en jou stenig en jou met hulle swaarde stukkend kap.

<span id="an_16:41">16:41</span> Hulle sal ook jou huise met vuur
verbrand en strafgerigte teen jou oefen voor die oë van baie vroue; en
Ek sal 'n einde aan jou hoerery maak, en jy sal ook nie meer hoereloon
gee nie.

<span id="an_16:42">16:42</span> En Ek sal my grimmigheid tot rus bring
teen jou--dan sal my ywer van jou afwyk, en Ek sal stil word en nie meer
toornig wees nie.

<span id="an_16:43">16:43</span> Omdat jy nie gedink het aan die dae van
jou jeug nie en my toorn opgewek het met al hierdie dinge--kyk, so sal
Ek dan ook jou wandel op jou hoof laat neerkom, spreek die Here HERE; en
het jy dan nie die skandelike daad gedoen bo al jou gruwels nie?

<span id="an_16:44">16:44</span> Kyk, elkeen wat spreekwoorde maak, sal
'n spreuk op jou toepas, naamlik: Soos die moeder, so haar dogter.

<span id="an_16:45">16:45</span> Jy is die dogter van jou moeder, wat 'n
afsku gehad het van haar man en haar kinders; en jy is die suster van
jou susters, wat 'n afsku gehad het van hulle mans en hulle kinders:
julle moeder was 'n Hetitiese vrou, en julle vader 'n Amoriet.

<span id="an_16:46">16:46</span> En jou groot suster is Samaría, sy met
haar dogters wat woon aan jou linkerkant; maar jou suster wat kleiner as
jy is, wat aan jou regterkant woon, is Sodom met haar dogters.

<span id="an_16:47">16:47</span> Maar jy het nie gewandel in hulle weë
en nie gehandel volgens hulle gruwels nie; net 'n kort rukkie--en jy het
verderfliker gehandel as hulle in al jou weë.

<span id="an_16:48">16:48</span> So waar as Ek leef, spreek die Here
HERE, gewis, jou suster Sodom, sy met haar dogters, het nie gehandel
soos jy gehandel het, jy met jou dogters nie.

<span id="an_16:49">16:49</span> Kyk, dít was die ongeregtigheid van jou
suster Sodom: In trotsheid, oorvloed van brood en sorgelose rus het sy
en haar dogters geleef, maar sy het die hand van die arme en behoeftige
nie versterk nie.

<span id="an_16:50">16:50</span> En toe hulle hoogmoedig was en
gruwelikheid voor my aangesig bedryf het, het Ek, toe Ek dit sien, hulle
weggeruim.

<span id="an_16:51">16:51</span> Samaría het ook nie die helfte van jou
sondes gedoen nie: jy het gruwels vermenigvuldig, meer as hulle, en jy
het jou susters geregverdig deur al jou gruwels wat jy gedoen het.

<span id="an_16:52">16:52</span> Dra dan ook jou skande, jy wat vir jou
susters ingetree het: deur jou sondes wat jy gruweliker gemaak het as
hulle, is hulle regverdiger as jy. Skaam jou dan ook, en dra jou skande,
omdat jy jou susters geregverdig het.

<span id="an_16:53">16:53</span> En Ek sal hulle lot verander, die lot
van Sodom en haar dogters, en die lot van Samaría en haar dogters; en Ek
sal jou lot verander tussen dié twee in;

<span id="an_16:54">16:54</span> dat jy jou skande kan dra en jou kan
skaam oor alles wat jy gedoen het deur hulle te troos.

<span id="an_16:55">16:55</span> En jou susters, Sodom met haar dogters,
sal na hulle vorige toestand terugkeer; en Samaría met haar dogters sal
na hulle vorige toestand terugkeer; en jy met jou dogters sal na julle
vorige toestand terugkeer.

<span id="an_16:56">16:56</span> Ja, die naam van jou suster Sodom is in
jou mond nie gehoor in die dag van jou trotsheid nie,

<span id="an_16:57">16:57</span> voordat jou boosheid geopenbaar is,
soos in die tyd van versmading deur die dogters van Aram en deur almal
wat daar rondom was--die dogters van die Filistyne--wat jou van alle
kante verag het.

<span id="an_16:58">16:58</span> Jou skandelike daad en jou gruwels moet
jy dra, spreek die Here HERE.

<span id="an_16:59">16:59</span> Want so sê die Here HERE: Ja, Ek doen
aan jou soos jy gedoen het, wat die eedswering geminag het deur die
verbond te verbreek.

<span id="an_16:60">16:60</span> Ewenwel sal Ek dink aan my verbond met
jou in die dae van jou jeug, en Ek sal met jou 'n ewige verbond oprig.

<span id="an_16:61">16:61</span> Dan sal jy aan jou weë dink en skaam
wees, as jy jou susters aanneem wat groter is as jy, by dié wat kleiner
is as jy, en Ek hulle aan jou as dogters gee; al is dit nie kragtens die
verbond met jou nie.

<span id="an_16:62">16:62</span> En Ek sal my verbond met jou oprig, en
jy sal weet dat Ek die HERE is;

<span id="an_16:63">16:63</span> sodat jy kan nadink en beskaamd staan
en jou mond nie meer oopmaak vanweë jou skande nie, as Ek vir jou
versoening sal bewerk oor alles wat jy gedoen het, spreek die Here HERE.

<span id="an_17:1">17:1</span> En die woord van die HERE het tot my
gekom en gesê:

<span id="an_17:2">17:2</span> Mensekind, gee 'n raaisel op aan die huis
van Israel en dra 'n gelykenis voor

<span id="an_17:3">17:3</span> en sê: So spreek die Here HERE: Die groot
arend met groot vleuels, met lang vlerke, vol vere wat veelkleurig was,
het na die Líbanon gekom en die top van die seder weggeneem.

<span id="an_17:4">17:4</span> Hy het die boonste van sy jong takkies
afgepluk en dit na die koopmansland gebring; hy het dit neergesit in die
stad van koopmans.

<span id="an_17:5">17:5</span> Hy het ook van die saad van die land
geneem en dit in 'n saailand geplant; hy het dit na baie waters
weggeneem, dit as oewergewas geplant.

<span id="an_17:6">17:6</span> En dit het uitgespruit en 'n breë
wingerdstok geword, laag van groei, sodat sy ranke na die arend kon
draai en sy wortels onder hóm kon wees. So het dit dan 'n wingerdstok
geword, en dit het lote gemaak en lootjies uitgeskiet.

<span id="an_17:7">17:7</span> En daar was nog 'n groot arend met groot
vleuels en baie vere; en kyk, hierdie wingerdstok het sy wortels na hóm
toe gebuig en sy ranke na hom toe uitgeskiet uit die beddings waar dit
geplant was, dat hy dit sou bevogtig.

<span id="an_17:8">17:8</span> Dit was in 'n goeie land by baie waters
geplant om ranke te maak en vrugte te dra, om 'n pragtige wingerdstok te
word.

<span id="an_17:9">17:9</span> Sê: So spreek die Here HERE: Sal dit
voorspoedig wees? Sal hy nie die wortels daarvan uitruk en die vrugte
daarvan afsny, sodat dit verdroog, ja, verdroog in al sy uitgespruite
blaartjies nie? En dit nie deur 'n magtige arm en baie mense om dit van
sy wortels af uit te lig nie.

<span id="an_17:10">17:10</span> Ja, kyk, dit is geplant--sal dit
voorspoedig wees? Sal dit nie heeltemal verdroog as die oostewind hom
aanraak, verdroog op die beddings waar dit uitgespruit het nie?

<span id="an_17:11">17:11</span> Daarna het die woord van die HERE tot
my gekom en gesê:

<span id="an_17:12">17:12</span> Spreek tog met die wederstrewige huis:
Weet julle nie wat hierdie dinge beteken nie? Sê: Kyk, die koning van
Babel het na Jerusalem gekom en sy koning en sy vorste weggeneem en
hulle na hom toe, na Babel gebring.

<span id="an_17:13">17:13</span> Toe het hy een uit die koninklike
geslag geneem en met hom 'n verbond gesluit en hom 'n eed opgelê, maar
die magtiges van die land het hy weggeneem;

<span id="an_17:14">17:14</span> sodat die koninkryk van geringe
betekenis sou wees en hom nie sou verhef nie, maar dat dit, deur sy
verbond te onderhou, in stand kon bly.

<span id="an_17:15">17:15</span> Maar hy het teen hom in opstand gekom
deur sy gesante na Egipte te stuur, dat hulle hom perde en baie
manskappe sou gee. Sal hy voorspoedig wees? Sal hy ontvlug wat sulke
dinge doen? Sal hy die verbond verbreek en tog ontvlug?

<span id="an_17:16">17:16</span> So waar as Ek leef, spreek die Here
HERE, gewis, in die plek waar die koning woon wat hom koning gemaak het,
wie se eed hy geminag en wie se verbond hy verbreek het, by hom,
binne-in Babel, sal hy sterwe.

<span id="an_17:17">17:17</span> Ook sal Farao nie met hom saamspan in
die oorlog met 'n groot leër en met baie mense nie, as hulle 'n wal
opwerp en forte bou om baie siele uit te roei.

<span id="an_17:18">17:18</span> Want hy het die eed geminag deur die
verbond te verbreek; en kyk, hy het sy hand gegee en tog al hierdie
dinge gedoen; hy sal nie ontvlug nie.

<span id="an_17:19">17:19</span> Daarom, so sê die Here HERE: So waar as
Ek leef, Ek sal gewis my eed wat hy geminag het, en my verbond wat hy
verbreek het, op sy hoof laat neerkom.

<span id="an_17:20">17:20</span> En Ek sal my net oor hom uitsprei, en
in my strik sal hy gevang word; en Ek sal hom na Babel bring en daar met
hom na die gereg gaan, weens die troubreuk wat hy teen My begaan het.

<span id="an_17:21">17:21</span> En al sy vlugtelinge in al sy leërs sal
deur die swaard val, en die wat oorgebly het, sal na al die windstreke
verstrooi word; en julle sal weet dat Ek, die HERE, dit gespreek het.

<span id="an_17:22">17:22</span> So sê die Here HERE: Dan sal Ek self
van die verhewe top van die seder 'n steggie neem en dit insit--van die
boonste van sy lootjies sal Ek 'n teer puntjie afpluk en self dit plant
op 'n hoë en verhewe berg.

<span id="an_17:23">17:23</span> Op die hoë berg van Israel sal Ek dit
plant, en dit sal takke voortbring en vrugte dra en 'n heerlike seder
word, sodat al die voëls van allerhande vere daaronder kan woon; in die
skaduwee van sy takke sal hulle woon.

<span id="an_17:24">17:24</span> En al die bome van die veld sal weet
dat Ek, die HERE, die hoë boom verneder, die nederige boom verhoog het;
die groen boom laat verdroog en die droë boom laat bloei het. Ek, die
HERE, het dit gespreek en gedoen.

<span id="an_18:1">18:1</span> Verder het die woord van die HERE tot my
gekom en gesê:

<span id="an_18:2">18:2</span> Wat is dit met julle dat julle hierdie
spreekwoord gebruik aangaande die land van Israel, naamlik: Die vaders
het groen druiwe geëet, en die tande van die kinders het stomp geword?

<span id="an_18:3">18:3</span> So waar as Ek leef, spreek die Here HERE,
dit sal julle nie meer in die gedagte kom om hierdie spreekwoord in
Israel te gebruik nie.

<span id="an_18:4">18:4</span> Kyk, al die siele is myne; soos die siel
van die vader, so die siel van die seun--hulle is myne; die siel wat
sondig, dié moet sterwe.

<span id="an_18:5">18:5</span> Maar as iemand regverdig is en reg en
geregtigheid doen;

<span id="an_18:6">18:6</span> nie eet op die berge en sy oë nie opslaan
na die drekgode van die huis van Israel en die vrou van sy naaste nie
verontreinig en nie naby 'n vrou kom as sy onrein is nie,

<span id="an_18:7">18:7</span> en niemand verdruk nie; wat hy vir skuld
as pand geneem het, teruggee; geen roof pleeg nie; aan die wat honger
het, sy brood gee en die wat naak is, met 'n kleed toedek;

<span id="an_18:8">18:8</span> nie leen op rente en geen woeker neem
nie; sy hand terughou van onreg, eerlike regspraak oefen tussen man en
man;

<span id="an_18:9">18:9</span> in my insettinge wandel en my
verordeninge onderhou om eerlik te handel--hy is regverdig, hy sal
sekerlik lewe, spreek die Here HERE.

<span id="an_18:10">18:10</span> En het hy 'n geweldenaar van 'n seun
verwek wat bloed vergiet en net maar een van hierdie dinge doen--

<span id="an_18:11">18:11</span> terwyl hy self dit alles nie gedoen het
nie--as hy ook eet op die berge en die vrou van sy naaste verontreinig,

<span id="an_18:12">18:12</span> die ellendige en behoeftige verdruk,
roof pleeg, die pand nie teruggee nie en sy oë opslaan na die drekgode,
gruwelike dinge doen,

<span id="an_18:13">18:13</span> op rente leen en woeker neem--sal hy
lewe? Hy sal nie lewe nie; al hierdie gruwels het hy gedoen; hy moet
sekerlik gedood word; sy bloedskuld is op hom.

<span id="an_18:14">18:14</span> Maar kyk, as hy 'n seun verwek wat al
die sondes van sy vader sien wat hy gedoen het--dit sien en sulke dinge
nie doen nie:

<span id="an_18:15">18:15</span> nie eet op die berge en sy oë nie
opslaan na die drekgode van die huis van Israel nie, die vrou van sy
naaste nie verontreinig

<span id="an_18:16">18:16</span> en niemand verdruk nie, geen pand neem
en geen roof pleeg nie, sy brood gee aan die wat honger het, en met 'n
kleed toedek die wat naak is,

<span id="an_18:17">18:17</span> sy hand van die ellendige afhou, geen
rente of woeker neem nie, my verordeninge volbring en in my insettinge
wandel--hy sal nie sterwe weens die ongeregtigheid van sy vader nie, hy
sal sekerlik lewe.

<span id="an_18:18">18:18</span> Sy vader sal, omdat hy aan verdrukking
skuldig is, sy broer iets deur roof ontneem het en onder sy stamgenote
gedoen het wat nie goed is nie--kyk, hy sal deur sy ongeregtigheid
sterwe.

<span id="an_18:19">18:19</span> Maar julle sê: Waarom dra die seun nie
saam die ongeregtigheid van die vader nie? Maar die seun het reg en
geregtigheid gedoen en al my insettinge onderhou en dit volbring--hy sal
sekerlik lewe!

<span id="an_18:20">18:20</span> Die siel wat sondig, dié moet sterwe;
die seun sal nie die ongeregtigheid van die vader help dra nie, en die
vader sal nie die ongeregtigheid van die seun help dra nie; die
geregtigheid van die regverdige sal op hom wees, en die goddeloosheid
van die goddelose sal op hom wees.

<span id="an_18:21">18:21</span> Maar as die goddelose hom bekeer van al
sy sondes wat hy gedoen het, en al my insettinge onderhou en reg en
geregtigheid doen, sal hy sekerlik lewe, hy sal nie sterwe nie.

<span id="an_18:22">18:22</span> Al sy oortredinge wat hy begaan het,
sal hom nie toegereken word nie; deur sy geregtigheid wat hy gedoen het,
sal hy lewe.

<span id="an_18:23">18:23</span> Het Ek dan miskien 'n behae in die dood
van die goddelose? spreek die Here HERE. Nie liewer daarin dat hy hom
bekeer van sy weë en lewe nie?

<span id="an_18:24">18:24</span> Maar as die regverdige afwyk van sy
geregtigheid en onreg doen en handel volgens al die gruwels wat die
goddelose doen--sal hy lewe? Aan al sy geregtighede wat hy gedoen het,
sal nie gedink word nie; om sy troubreuk wat hy begaan het, en om sy
sonde wat hy gedoen het, om hulle ontwil sal hy sterwe.

<span id="an_18:25">18:25</span> Tog sê julle: Die weg van die Here is
nie reg nie. Hoor tog, o huis van Israel! Is my weg nie reg nie? Is
júlle weë nie onreg nie?

<span id="an_18:26">18:26</span> As die regverdige afwyk van sy
geregtigheid en onreg doen, dan sterf hy ten gevolge daarvan; deur sy
onreg wat hy gedoen het, sterf hy.

<span id="an_18:27">18:27</span> En as die goddelose hom bekeer van sy
goddeloosheid wat hy gedoen het, en reg en geregtigheid doen--hy sal sy
siel in die lewe behou;

<span id="an_18:28">18:28</span> hy het dit ingesien en hom bekeer van
al sy oortredinge wat hy begaan het; hy sal sekerlik lewe, hy sal nie
sterwe nie.

<span id="an_18:29">18:29</span> Tog sê die huis van Israel: Die weg van
die Here is nie reg nie. Is my weë nie reg nie, o huis van Israel? Is
júlle weë nie onreg nie?

<span id="an_18:30">18:30</span> Daarom sal Ek julle oordeel, o huis van
Israel, elkeen volgens sy weë, spreek die Here HERE. Bekeer julle en
wend julle af van al julle oortredinge, sodat dit nie 'n struikelblok
tot ongeregtigheid vir julle mag wees nie.

<span id="an_18:31">18:31</span> Werp al julle oortredinge waardeur
julle oortree het, van julle af weg en maak vir julle 'n nuwe hart en 'n
nuwe gees; want waarom wil julle sterwe, o huis van Israel?

<span id="an_18:32">18:32</span> Want Ek het geen behae in die dood van
hom wat sterwe nie, spreek die Here HERE. Bekeer julle dan en lewe.

<span id="an_19:1">19:1</span> Verder, hef jy 'n klaaglied aan oor die
vorste van Israel,

<span id="an_19:2">19:2</span> en sê: Wat was jou moeder? 'n Leeuin:
tussen die leeus het sy gelê, onder die jong leeus het sy haar
kleintjies grootgemaak.

<span id="an_19:3">19:3</span> En sy het een van haar kleintjies
opgekweek, 'n jong leeu het hy geword; en hy het geleer om prooi te
verskeur, hy het mense geëet.

<span id="an_19:4">19:4</span> En die nasies het van hom gehoor; in
hulle vangkuil is hy gevang, en hulle het hom met hake na Egipteland
gebring.

<span id="an_19:5">19:5</span> En toe sy sien dat sy teleurgestel is,
haar hoop verlore, het sy 'n ander een van haar kleintjies geneem, hom
'n jong leeu gemaak.

<span id="an_19:6">19:6</span> En hy het rondgeloop onder die leeus, het
'n jong leeu geword en geleer om prooi te verskeur; hy het mense geëet.

<span id="an_19:7">19:7</span> Hy het hulle weduwees beken en hulle
stede verwoes; ja, die land en sy volheid was verskrik vanweë die geluid
van sy gebrul.

<span id="an_19:8">19:8</span> Toe het die nasies rondom uit die lande
hulle teen hom opgestel en hul net oor hom uitgesprei; in hulle vangkuil
is hy gevang.

<span id="an_19:9">19:9</span> En hulle het hom in 'n hok gesit aan hake
en hom na die koning van Babel gebring; hulle het hom in vestings
gebring, dat sy stem nie meer gehoor sou word op die berge van Israel
nie.

<span id="an_19:10">19:10</span> Jou moeder was soos 'n wingerdstok in
jou rustige tyd; by waters was dit geplant; dit was vrugbaar en vol
ranke vanweë die baie waters.

<span id="an_19:11">19:11</span> En dit het sterk takke gekry om as
septers vir heersers te dien, en sy top was hoog tussen die digte takke
in; en dit het hom vertoon in sy hoogte, in die menigte van sy ranke.

<span id="an_19:12">19:12</span> Maar dit is in grimmigheid uitgeruk,
teen die grond gegooi, en die oostewind het sy vrugte laat verdroog;
hulle is afgeruk en het verdroog; sy sterk tak--die vuur het dit
verteer.

<span id="an_19:13">19:13</span> En nou is dit geplant in die woestyn,
in 'n dor en dorstige land.

<span id="an_19:14">19:14</span> En vuur het uitgegaan uit sy tak vol
lote, dit het sy vrugte verteer; en geen sterk tak is daarin as septer
om te heers nie. 'n Klaaglied is dit, en 'n klaaglied het dit geword.

<span id="an_20:1">20:1</span> En in die sewende jaar, in die vyfde
maand, op die tiende van die maand, het daar manne uit die oudstes van
Israel gekom om die HERE te raadpleeg; en hulle het voor my gaan sit.

<span id="an_20:2">20:2</span> Toe het die woord van die HERE tot my
gekom en gesê:

<span id="an_20:3">20:3</span> Mensekind, spreek met die oudstes van
Israel en sê vir hulle: So spreek die Here HERE: Kom julle om My te
raadpleeg? So waar as Ek leef, gewis, Ek laat my deur julle nie
raadpleeg nie, spreek die Here HERE.

<span id="an_20:4">20:4</span> Wil jy hulle oordeel, wil jy oordeel,
mensekind? Maak hulle dan die gruwels van hulle vaders bekend,

<span id="an_20:5">20:5</span> en sê aan hulle: So spreek die Here HERE:
Die dag toe Ek Israel uitverkies het, het Ek my hand opgehef vir die
geslag van die huis van Jakob en My aan hulle bekend gemaak in
Egipteland; ja, Ek het my hand vir hulle opgehef en gesê: Ek is die HERE
julle God.

<span id="an_20:6">20:6</span> Op dié dag het Ek my hand vir hulle
opgehef, om hulle uit Egipteland uit te lei na 'n land wat Ek vir hulle
uitgesoek het, wat oorloop van melk en heuning--'n sieraad is dit van al
die lande.

<span id="an_20:7">20:7</span> En Ek het aan hulle gesê: Gooi weg,
elkeen die verfoeisels van sy oë, en verontreinig julle nie met die
drekgode van Egipte nie: Ek is die HERE julle God.

<span id="an_20:8">20:8</span> Maar hulle was wederstrewig teen My en
wou na My nie luister nie; niemand het die verfoeisels van sy oë
weggegooi of die drekgode van Egipte laat staan nie. Toe het Ek gesê dat
Ek my grimmigheid oor hulle sal uitgiet, om my toorn teen hulle te laat
uitwoed in Egipteland.

<span id="an_20:9">20:9</span> Maar Ek het gehandel ter wille van my
Naam, dat dit nie ontheilig sou word voor die oë van die nasies onder
wie hulle gewees het nie, voor wie se oë Ek My bekend gemaak het aan
hulle, om hulle uit Egipteland uit te lei.

<span id="an_20:10">20:10</span> En Ek het hulle uit Egipteland uitgelei
en hulle in die woestyn gebring.

<span id="an_20:11">20:11</span> En Ek het hulle my insettinge gegee en
my verordeninge aan hulle bekend gemaak, wat die mens moet doen, dat hy
daardeur kan lewe.

<span id="an_20:12">20:12</span> Daarby het Ek ook my sabbatte aan hulle
gegee om 'n teken te wees tussen My en hulle, dat hulle kan weet dat dit
Ek, die HERE, is wat hulle heilig.

<span id="an_20:13">20:13</span> Maar die huis van Israel was
wederstrewig teen My in die woestyn; hulle het nie in my insettinge
gewandel nie en my verordeninge verwerp, wat die mens moet doen, dat hy
daardeur kan lewe; en my sabbatte het hulle baie ontheilig. Toe het Ek
gesê dat Ek my grimmigheid oor hulle sal uitgiet in die woestyn om hulle
te vernietig.

<span id="an_20:14">20:14</span> Maar Ek het gehandel ter wille van my
Naam, dat dit nie ontheilig sou word voor die oë van die nasies voor wie
se oë Ek hulle uitgelei het nie.

<span id="an_20:15">20:15</span> So het Ek dan ook my hand vir hulle
opgehef in die woestyn, dat Ek hulle nie sou bring in die land wat Ek
aan hulle gegee het nie, wat oorloop van melk en heuning--'n sieraad is
dit van al die lande;

<span id="an_20:16">20:16</span> omdat hulle my verordeninge verwerp het
en in my insettinge nie gewandel het nie en my sabbatte ontheilig het;
want hulle hart het agter hul drekgode aan geloop.

<span id="an_20:17">20:17</span> Maar my oog het hulle verskoon, sodat
Ek hulle nie verdelg het nie en geen einde aan hulle gemaak het in die
woestyn nie.

<span id="an_20:18">20:18</span> Maar Ek het aan hulle kinders in die
woestyn gesê: Wandel nie in die insettinge van julle vaders nie en
onderhou nie hulle verordeninge nie en verontreinig julle nie met hulle
drekgode nie.

<span id="an_20:19">20:19</span> Ek is die HERE julle God; wandel in my
insettinge en onderhou my verordeninge en doen dit.

<span id="an_20:20">20:20</span> En heilig my sabbatte; en hulle sal 'n
teken wees tussen My en julle, dat julle kan weet dat Ek die HERE julle
God is.

<span id="an_20:21">20:21</span> Maar die kinders was wederstrewig teen
My: hulle het nie gewandel in my insettinge en my verordeninge nie
onderhou om dit te doen nie--wat die mens moet doen, dat hy daardeur kan
lewe; hulle het my sabbatte ontheilig. Toe het Ek gesê dat Ek my
grimmigheid oor hulle sal uitgiet, om my toorn te laat uitwoed teen
hulle in die woestyn.

<span id="an_20:22">20:22</span> Maar Ek het my hand teruggetrek en
gehandel ter wille van my Naam, dat dit nie ontheilig sou word voor die
oë van die nasies voor wie se oë Ek hulle uitgelei het nie.

<span id="an_20:23">20:23</span> Tog het Ék my hand vir hulle opgehef in
die woestyn, dat Ek hulle sal versprei onder die nasies en hulle sal
verstrooi in die lande;

<span id="an_20:24">20:24</span> omdat hulle my verordeninge nie gehou
het nie, maar my insettinge verwerp het en my sabbatte ontheilig het en
hulle oë agter die drekgode van hulle vaders aan was.

<span id="an_20:25">20:25</span> So het Ék dan ook aan hulle insettinge
gegee wat nie goed was nie, en verordeninge waardeur hulle nie sou lewe
nie.

<span id="an_20:26">20:26</span> En Ek het hulle verontreinig deur hulle
offergawes, omdat hulle deur die vuur laat deurgaan het alles wat die
moederskoot open; sodat Ek hulle kon vernietig, dat hulle sou weet dat
Ek die HERE is.

<span id="an_20:27">20:27</span> Daarom, mensekind, spreek met die huis
van Israel en sê vir hulle: So spreek die Here HERE: Verder het julle
vaders My in hierdie saak smaadheid aangedoen, dat hulle troubreuk teen
My begaan het:

<span id="an_20:28">20:28</span> toe Ek hulle in die land gebring het
waaroor Ek my hand opgehef het om dit aan hulle te gee, het hulle
uitgekyk na al die hoë heuwels en al die digte bome, en hulle het daar
hul offers geslag en daar hul aanstootlike offergawe gegee en daar hul
lieflike offergeur gebring en daar hul drankoffers uitgegiet.

<span id="an_20:29">20:29</span> Toe het Ek aan hulle gesê: Wat is dit
vir 'n hoogte waarheen julle gaan? En hulle het dit Hoogte genoem tot
vandag toe.

<span id="an_20:30">20:30</span> Daarom, sê aan die huis van Israel: So
spreek die Here HERE: Wat? Julle is verontreinig in die weg van julle
vaders, en julle hoereer agter hulle verfoeisels aan;

<span id="an_20:31">20:31</span> ja, deur die aanbieding van julle
offergawes, deur julle seuns deur die vuur te laat gaan, is julle
verontreinig met al jul drekgode tot vandag toe--en sou Ek My deur julle
laat raadpleeg, o huis van Israel? So waar as Ek leef, spreek die Here
HERE, Ek laat My deur julle nie raadpleeg nie!

<span id="an_20:32">20:32</span> En wat in julle gees opgeklim het, sal
sekerlik nie gebeur nie--dat julle sê: Ons wil soos die nasies, soos die
geslagte van die lande wees, deur hout en klip te dien.

<span id="an_20:33">20:33</span> So waar as Ek leef, spreek die Here
HERE, Ek sal gewis met 'n sterke hand en met 'n uitgestrekte arm en met
uitgestorte grimmigheid oor julle regeer.

<span id="an_20:34">20:34</span> En Ek sal julle uit die volke uitlei en
julle versamel uit die lande waarin julle verstrooi is, deur 'n sterke
hand en deur 'n uitgestrekte arm en deur uitgestorte grimmigheid.

<span id="an_20:35">20:35</span> En Ek sal julle bring in die woestyn
van die volke, en Ek sal daar met julle in die gerig tree van aangesig
tot aangesig.

<span id="an_20:36">20:36</span> Soos Ek met julle vaders in die woestyn
van Egipteland in die gerig getree het, so sal Ek met julle in die gerig
tree, spreek die Here HERE.

<span id="an_20:37">20:37</span> En Ek sal julle onder die herderstaf
laat deurgaan en julle bring in die band van die verbond.

<span id="an_20:38">20:38</span> En Ek sal uit julle afsonder die wat
opstandig is en teen My oortree; Ek sal hulle uit die land van hul
vreemdelingskap uitlei, maar hulle sal in die land van Israel nie kom
nie; en julle sal weet dat Ek die HERE is.

<span id="an_20:39">20:39</span> Maar julle, o huis van Israel, so sê
die Here HERE: Gaan weg en dien elkeen sy drekgode; maar
hierná--sekerlik sal julle na My luister en my heilige Naam nie meer
ontheilig met julle offergawes en julle drekgode nie.

<span id="an_20:40">20:40</span> Want op my heilige berg, op die verhewe
berg van Israel, spreek die Here HERE, daar sal die hele huis van
Israel, hulle almal, My dien in die land; daar sal Ek 'n behae in hulle
hê en daar sal Ek julle offergawes eis en die eerstelinge van julle
aanbiedinge by al julle heilige gawes.

<span id="an_20:41">20:41</span> As 'n lieflike geur sal Ek 'n behae in
julle hê wanneer Ek julle uit die volke uitlei en julle uit die lande
versamel waarin julle verstrooi was, en Ek sal My in julle as die
Heilige laat ken voor die oë van die nasies.

<span id="an_20:42">20:42</span> En julle sal weet dat Ek die HERE is as
Ek julle in die land van Israel bring, in die land waar Ek my hand oor
opgehef het om dit aan julle vaders te gee.

<span id="an_20:43">20:43</span> Daar sal julle dan dink aan julle weë
en al julle handelinge waarmee julle jul verontreinig het, en julle sal
vir julself walglik wees vanweë al jul slegte dinge wat julle gedoen
het.

<span id="an_20:44">20:44</span> En julle sal weet dat Ek die HERE is as
Ek met julle handel ter wille van my Naam en nie volgens julle verkeerde
weë of julle verdorwe handelinge nie, o huis van Israel, spreek die Here
HERE.

<span id="an_20:45">20:45</span> Verder het die woord van die HERE tot
my gekom en gesê:

<span id="an_20:46">20:46</span> Mensekind, rig jou aangesig na die
suide en laat jou rede druppel teen die suide en profeteer teen die
bosveld, die Suidland,

<span id="an_20:47">20:47</span> en sê aan die bos van die Suidland:
Hoor die woord van die HERE: So spreek die Here HERE: Kyk, Ek steek 'n
vuur in jou aan wat in jou elke groen boom en elke droë boom sal
verteer; die uitslaande vlam sal nie uitgeblus word nie, maar daardeur
sal alle aangesigte verbrand word van die Suidland af tot die noorde
toe;

<span id="an_20:48">20:48</span> en alle vlees sal sien dat Ek, die
HERE, dit aangesteek het; dit sal nie uitgeblus word nie.

<span id="an_20:49">20:49</span> Toe sê ek: Ag, Here HERE, hulle sê vir
my: Spreek hy nie altyd in gelykenisse nie?

<span id="an_21:1">21:1</span> En die woord van die HERE het tot my
gekom en gesê:

<span id="an_21:2">21:2</span> Mensekind, rig jou aangesig teen
Jerusalem en laat jou rede druppel teen die heiligdomme en profeteer
teen die land van Israel;

<span id="an_21:3">21:3</span> en sê aan die land van Israel: So spreek
die HERE: Kyk, Ek het dit teen jou, en Ek sal my swaard uit sy skede
trek en uit jou uitroei die regverdige en die goddelose.

<span id="an_21:4">21:4</span> Omdat Ek uit jou uitroei die regverdige
en die goddelose, daarom sal my swaard uit sy skede uitgaan teen alle
vlees, van die suide tot die noorde.

<span id="an_21:5">21:5</span> En alle vlees sal weet dat Ek, die HERE,
my swaard uit sy skede getrek het; dit sal nie meer daarin terugkeer
nie.

<span id="an_21:6">21:6</span> Maar jy, o mensekind, sug; sug voor hulle
oë met verbreking van lendene en bitterheid.

<span id="an_21:7">21:7</span> En as hulle vir jou sê: Waarom sug jy?
dan moet jy antwoord: Oor die tyding, want dit kom; en elke hart sal
versmelt, en al die hande sal slap word en elke gees sal verstomp en al
die knieë sal wegvloei soos water. Kyk, dit kom, en dit sal gebeur,
spreek die Here HERE.

<span id="an_21:8">21:8</span> En die woord van die HERE het tot my
gekom en gesê:

<span id="an_21:9">21:9</span> Mensekind, profeteer en sê: So spreek die
HERE. Sê: 'n Swaard, 'n swaard is skerpgemaak en ook geskuur;

<span id="an_21:10">21:10</span> om 'n slagting aan te rig, is dit
skerpgemaak, om soos weerlig te wees, is dit geskuur. (Of moet ons bly
wees deur te sê: Die septer van my seun verag elke hout?)

<span id="an_21:11">21:11</span> En Hy het dit gegee om te skuur, dat
hulle dit in die hand kan vat; dit is skerpgemaak, die swaard, en dit is
geskuur om dit in die hand te gee van hom wat doodslaan.

<span id="an_21:12">21:12</span> Skreeu en huil, mensekind; want dit
gaan teen my volk, dit gaan teen al die vorste van Israel: aan die
swaard is hulle oorgelewer saam met my volk; daarom, slaan op die heup.

<span id="an_21:13">21:13</span> Want die proef is gemaak--en hoe dan as
ook die septer wat verag, daar nie meer sal wees nie? spreek die Here
HERE.

<span id="an_21:14">21:14</span> En jy, mensekind, profeteer en slaan
hand teen hand, sodat die swaard verdubbel word, tot drievoudig toe, 'n
moordende swaard is dit, 'n moorddadige swaard, die grote, wat hulle
omsweef.

<span id="an_21:15">21:15</span> Ek het die slagbank van die swaard
opgestel teen al hulle poorte, dat die hart kan smelt en die
struikelblokke baie kan wees. Ag, dit is gemaak tot 'n weerligstraal,
dit is glad gemaak om te slag.

<span id="an_21:16">21:16</span> Bly aanmekaar, o swaard! Gaan regs,
maak 'n aanval, gaan links, waarheen jou snykant ook al gerig is.

<span id="an_21:17">21:17</span> So sal Ek dan ook my hand teen my hand
slaan en my grimmigheid tot rus bring; Ek, die HERE, het dit gespreek.

<span id="an_21:18">21:18</span> Verder het die woord van die HERE tot
my gekom en gesê:

<span id="an_21:19">21:19</span> En jy, mensekind, maak vir jou twee
paaie waarlangs die swaard van die koning van Babel kan kom; uit een
land moet altwee uitgaan; en sny 'n wegwyser uit; sny dit uit by die
begin van die pad na 'n stad;

<span id="an_21:20">21:20</span> jy moet 'n pad maak, dat die swaard kan
kom na Rabba, van die kinders van Ammon, en na Juda, in die versterkte
stad Jerusalem.

<span id="an_21:21">21:21</span> Want die koning van Babel gaan staan
waar die paaie uitmekaarloop, by die begin van die twee paaie, om van
waarsêery gebruik te maak: hy skud die pyle, raadpleeg die huisgode,
bekyk die lewer.

<span id="an_21:22">21:22</span> In sy regterhand is die lot: Jerusalem,
om stormramme op te stel, om die mond met geskreeu oop te maak, om die
stem te verhef met krygsgeroep, om stormramme op te stel teen die
poorte, om 'n wal op te werp, om forte te bou.

<span id="an_21:23">21:23</span> Maar dit is vir hulle soos 'n
bedrieglike waarsêery in hul oë (die plegtigste eedsweringe tog is hulle
s'n!); maar hy bring die ongeregtigheid in herinnering, dat hulle gegryp
kan word.

<span id="an_21:24">21:24</span> Daarom, so sê die Here HERE: Omdat
julle jul ongeregtigheid in herinnering bring deurdat julle oortredinge
openbaar word, sodat julle sondes in al jul handelinge gesien
word--omdat julle in herinnering gebring is, sal julle met die hand
gegryp word.

<span id="an_21:25">21:25</span> En jy, onheilige, goddelose, vors van
Israel, wie se dag gekom het in die tyd van die uiteindelike
afrekening--

<span id="an_21:26">21:26</span> so sê die Here HERE: Die tulband moet
weg, en die kroon moet af! Dit bly nie so nie: Na bo met wat nederig is!
Na onder met wat hoog is!

<span id="an_21:27">21:27</span> Puinhoop, puinhoop, puinhoop sal Ek dit
maak. Ook dit sal nie bly nie--totdat Hy kom wat daarop reg het, en aan
Hom sal Ek dit gee.

<span id="an_21:28">21:28</span> En jy, mensekind, profeteer en sê: So
spreek die Here HERE aangaande die kinders van Ammon en hulle smaadrede;
en jy moet sê: 'n Swaard, 'n swaard is getrek om te slag; dit is geskuur
tot die uiterste toe om soos 'n weerligstraal te wees--

<span id="an_21:29">21:29</span> onderwyl hulle vir jou, o swaard, 'n
bedrieglike gesig sien, onderwyl hulle vir jou leuens voorspel--dat jy
gesit sou word op die nekke van goddelose wat onheilig is, wie se dag
gekom het in die tyd van uiteindelike afrekening!

<span id="an_21:30">21:30</span> Steek dit weer in die skede. In die
plek waar jy geskape is, in die land van jou oorsprong, sal Ek jou
oordeel.

<span id="an_21:31">21:31</span> En Ek sal oor jou my toorn uitgiet; Ek
sal op jou blaas met die vuur van my grimmigheid en jou oorgee in die
hand van barbare, mense wat verderf smee.

<span id="an_21:32">21:32</span> Voedsel sal jy wees vir die vuur; jou
bloed sal binne-in die land wees; aan jou sal nie meer gedink word nie;
want Ek, die HERE, het dit gespreek.

<span id="an_22:1">22:1</span> Verder het die woord van die HERE tot my
gekom en gesê:

<span id="an_22:2">22:2</span> En jy, mensekind, wil jy oordeel, wil jy
oordeel die bloedstad? Maak hom dan al sy gruwels bekend

<span id="an_22:3">22:3</span> en sê: So spreek die Here HERE: Stad wat
daarbinne bloed vergiet, dat sy tyd kan kom, en drekgode teen homself
maak, om hom te verontreinig!

<span id="an_22:4">22:4</span> Deur die bloed wat jy vergiet het, het jy
skuldig geword; en deur jou drekgode wat jy gemaak het, is jy
verontreinig; en jy het jou dae verhaas en tot by jou jare gekom. Daarom
maak Ek jou tot 'n smaad vir die nasies en 'n spot vir al die lande.

<span id="an_22:5">22:5</span> Die wat naby en die wat ver van jou af
is, sal jou bespot, o onreine van naam, vol van rumoer!

<span id="an_22:6">22:6</span> Kyk, die vorste van Israel was in jou,
elkeen na sy krag, om bloed te vergiet.

<span id="an_22:7">22:7</span> Hulle het vader en moeder in jou verag,
die vreemdeling in jou met geweld behandel, wees en weduwee in jou
verdruk.

<span id="an_22:8">22:8</span> My heilige dinge het jy geminag en my
sabbatte ontheilig.

<span id="an_22:9">22:9</span> Kwaadsprekers was daar in jou om bloed te
vergiet, en by jou het hulle op die berge geëet en skandelikheid in jou
gedoen.

<span id="an_22:10">22:10</span> Hulle het die skaamte van die vader in
jou ontbloot; haar wat onrein was deur maandelikse onreinheid, het hulle
in jou onteer.

<span id="an_22:11">22:11</span> Die een het 'n gruwelike ding gedoen
met die vrou van sy naaste, en die ander het sy skoondogter verontreinig
deur 'n skandelike daad, en 'n derde het in jou sy suster, sy vader se
dogter, onteer.

<span id="an_22:12">22:12</span> Hulle het omkoopgeskenke in jou
aangeneem om bloed te vergiet; rente en woeker het jy geneem en jou
naaste te veel laat betaal deur verdrukking, maar My het jy vergeet,
spreek die Here HERE.

<span id="an_22:13">22:13</span> Kyk, so slaan Ek dan in my hand oor jou
onregverdige wins wat jy gemaak het, en oor jou bloedskuld wat in jou
is.

<span id="an_22:14">22:14</span> Sal jou hart standhou of jou hande
sterk wees in die dae as Ek met jou handel? Ek, die HERE, het dit
gespreek en sal dit doen.

<span id="an_22:15">22:15</span> En Ek sal jou verstrooi onder die
nasies en jou versprei in die lande, en Ek sal jou onreinheid uit jou
wegruim.

<span id="an_22:16">22:16</span> En jy sal deur jouself ontheilig wees
voor die oë van die nasies; en jy sal weet dat Ek die HERE is.

<span id="an_22:17">22:17</span> Verder het die woord van die HERE tot
my gekom en gesê:

<span id="an_22:18">22:18</span> Mensekind, die huis van Israel het vir
My skuim geword; hulle is almal koper en tin en yster en lood binne die
smeltoond; silwerskuim het hulle geword.

<span id="an_22:19">22:19</span> Daarom, so sê die Here HERE: Omdat
julle almal skuim geword het, kyk, daarom sal Ek julle binne-in
Jerusalem bymekaarmaak.

<span id="an_22:20">22:20</span> Soos silwer en koper en yster en lood
en tin binne-in 'n smeltoond bymekaargemaak word om daarteen 'n vuur aan
te blaas en dit te smelt, so sal Ek julle bymekaarmaak in my toorn en in
my grimmigheid en julle ingooi en smelt.

<span id="an_22:21">22:21</span> Ja, Ek sal julle versamel en met die
vuur van my grimmigheid teen julle blaas, dat julle dáárin gesmelt kan
word.

<span id="an_22:22">22:22</span> Soos silwer in die smeltoond gesmelt
word, so sal julle dáárin gesmelt word; en julle sal weet dat Ek, die
HERE, my grimmigheid oor julle uitgegiet het.

<span id="an_22:23">22:23</span> Verder het die woord van die HERE tot
my gekom en gesê:

<span id="an_22:24">22:24</span> Mensekind, sê vir hom: Jy is 'n land
wat nie gereinig is nie, wat nie reën gekry het in die dag van
grimmigheid nie.

<span id="an_22:25">22:25</span> 'n Sameswering van sy profete is in
hom, soos 'n leeu wat brul, wat prooi verskeur; hulle eet die siele op;
skatte en kosbare dinge neem hulle weg; die weduwees vermeerder hulle
daarin.

<span id="an_22:26">22:26</span> Sy priesters verkrag my wet en
ontheilig my heilige dinge; tussen heilig en onheilig maak hulle geen
onderskeid nie, en die verskil tussen onrein en rein gee hulle nie te
kenne nie; daarby maak hulle hul oë toe vir my sabbatte; ja, Ek word
onder hulle ontheilig.

<span id="an_22:27">22:27</span> Sy vorste is in hom soos wolwe wat
prooi verskeur, om bloed te vergiet en siele om te bring, dat hulle
onregverdige wins kan maak.

<span id="an_22:28">22:28</span> En sy profete pleister vir hulle met
los kalk deur bedrieglike gesigte te sien en vir hulle leuens te
voorspel met die woorde: So sê die Here HERE--terwyl die HERE nie
gespreek het nie.

<span id="an_22:29">22:29</span> Die mense van die land pleeg geweld en
eien hulle geroofde goed toe; ook verdruk hulle die ellendige en
behoeftige, en teenoor die vreemdeling pleeg hulle geweld sonder reg.

<span id="an_22:30">22:30</span> En Ek het onder hulle 'n man gesoek wat
'n muur kan bou en voor my aangesig in die bres kan staan vir die land,
sodat Ek dit nie sou verwoes nie; maar Ek het niemand gevind nie.

<span id="an_22:31">22:31</span> Daarom het Ek my toorn oor hulle
uitgegiet; deur die vuur van my grimmigheid het Ek hulle verteer; hulle
wandel het Ek op hulle hoof laat neerkom, spreek die Here HERE.

<span id="an_23:1">23:1</span> Verder het die woord van die HERE tot my
gekom en gesê:

<span id="an_23:2">23:2</span> Mensekind, daar was twee vroue, dogters
van een moeder.

<span id="an_23:3">23:3</span> En hulle het in Egipte gehoereer; in hul
jeug het hulle gehoereer; daar is hul borste betas, en daar is hul
maagdelike boesem gedruk.

<span id="an_23:4">23:4</span> En hulle name was: Ohóla, die grootste,
en Ohóliba, haar suster; en hulle het myne geword en seuns en dogters
gebaar. En wat hulle name betref: Samaría is Ohóla en Jerusalem Ohóliba.

<span id="an_23:5">23:5</span> En Ohóla het gehoereer terwyl sy my vrou
was, en het gesmag na haar minnaars, na die Assiriërs, krygshaftige
mense

<span id="an_23:6">23:6</span> wat pers aangetrek was, goewerneurs en
owerstes, almal begeerlike jongmanne, ruiters te perd.

<span id="an_23:7">23:7</span> En sy het haar hoererye aan hulle
weggegee, hulle almal, die beste uit die kinders van Assur; en met almal
na wie sy gesmag het--met al hulle drekgode het sy haar verontreinig.

<span id="an_23:8">23:8</span> So het sy dan haar hoererye, uit Egipte
afkomstig, nie laat staan nie; want hulle het in haar jeug met haar
gemeenskap gehad en hulle het haar maagdelike boesem gedruk en hul
hoerery oor haar uitgestort.

<span id="an_23:9">23:9</span> Daarom het Ek haar oorgegee in die hand
van haar minnaars, in die hand van die kinders van Assur na wie sy
gesmag het.

<span id="an_23:10">23:10</span> Hulle het haar skaamte ontbloot, haar
seuns en haar dogters weggeneem; maar haar het hulle met die swaard
gedood, sodat sy 'n waarskuwende voorbeeld onder die vroue geword het,
en hulle het strafgerigte aan haar voltrek.

<span id="an_23:11">23:11</span> Alhoewel haar suster Ohóliba dit gesien
het, het sy dit tog met haar verliefdheid erger gemaak as sy, en met
haar hoererye nog erger as haar suster.

<span id="an_23:12">23:12</span> Sy het gesmag na die seuns van Assur,
goewerneurs en owerstes, krygshaftige mense, pragtig aangetrek, ruiters
te perd, almal begeerlike jongmanne.

<span id="an_23:13">23:13</span> Toe het Ek gesien dat sy verontreinig
was: altwee het dieselfde weg bewandel.

<span id="an_23:14">23:14</span> Ja, sy het nog meer gehoereer; toe sy
manne sien wat op die muur afgeteken was, afbeeldinge van die Chaldeërs,
geteken met rooiminie;

<span id="an_23:15">23:15</span> omgord met 'n gordel aan hulle heupe,
met oorhangende tulbande op hulle hoofde, in hulle voorkoms almal
offisiere, in die gestalte van die seuns van Babel wie se geboorteland
Chaldéa is--

<span id="an_23:16">23:16</span> net toe sy hulle sien, het sy na hulle
gesmag en boodskappers na hulle gestuur, na Chaldéa toe.

<span id="an_23:17">23:17</span> Daarop kom die kinders van Babel by
haar, na die bed van liefde, en verontreinig haar met hulle hoerery, en
sy het onrein geword deur hulle; daarna het haar siel van hulle
vervreemd geraak.

<span id="an_23:18">23:18</span> En toe sy haar hoererye geopenbaar en
haar skaamte ontbloot het, het my siel van haar vervreemd geraak, soos
my siel vervreemd geraak het van haar suster.

<span id="an_23:19">23:19</span> Ja, sy het haar hoererye baie gemaak
deur te dink aan die dae van haar jeug toe sy 'n hoer was in Egipteland.

<span id="an_23:20">23:20</span> En sy het gesmag na hulle
wellustelinge, wat sinlik soos esels en onstuimig van drif was soos
perde.

<span id="an_23:21">23:21</span> En jy het na die skandelike daad van
jou jeug verlang, toe dié van Egipte jou boesem gedruk het om jou
jeugdige borste ontwil.

<span id="an_23:22">23:22</span> Daarom, o Ohóliba, so sê die Here HERE:
Kyk, Ek verwek jou minnaars, van wie jou siel vervreemd geraak het, teen
jou, en Ek sal hulle van alle kante teen jou aanbring:

<span id="an_23:23">23:23</span> die kinders van Babel en al die
Chaldeërs, Pekod en Soa en Koa, al die kinders van Assur saam met hulle,
begeerlike jongmanne wat almal goewerneurs en owerstes is, offisiere en
aansienlike mense wat almal te perd ry.

<span id="an_23:24">23:24</span> En hulle sal teen jou kom met 'n hoop
strydwaens en wiele en met 'n menigte van volke; groot skild en klein
skild en helm sal hulle rondom teen jou rig; en Ek sal die strafgerig
aan hulle oorgee, en hulle sal jou vonnis volgens hulle reg.

<span id="an_23:25">23:25</span> En Ek sal my ywer teen jou rig, dat
hulle in grimmigheid met jou handel: hulle sal jou neus en jou ore
afsny, en die wat van jou oorbly, sal deur die swaard val; hulle sal jou
seuns en jou dogters wegneem, en wat van jou oorbly, sal deur vuur
verteer word.

<span id="an_23:26">23:26</span> Hulle sal jou ook jou klere uittrek en
jou versiersels wegneem.

<span id="an_23:27">23:27</span> So sal Ek dan by jou 'n einde maak aan
jou skandelike dade en jou hoerery, uit Egipteland afkomstig; en jy sal
jou oë nie na hulle opslaan en aan Egipte nie meer dink nie.

<span id="an_23:28">23:28</span> Want so sê die Here HERE: Kyk, Ek sal
jou oorgee in die hand van hulle wat jy haat, in die hand van hulle van
wie jou siel vervreemd geraak het.

<span id="an_23:29">23:29</span> En hulle sal jou as vyand behandel en
al jou goed wegneem en jou naak en bloot laat staan, sodat jou ontugtige
skaamte ontbloot kan word. Ja, jou skandelike dade en jou hoererye

<span id="an_23:30">23:30</span> het jou dit aangedoen deurdat jy agter
nasies aan gehoereer het en omdat jy met hulle drekgode verontreinig is.

<span id="an_23:31">23:31</span> In die weg van jou suster het jy
gewandel; daarom sal Ek haar beker in jou hand gee.

<span id="an_23:32">23:32</span> So sê die Here HERE: Jy sal die beker
van jou suster drink wat diep en wyd is--jy sal tot 'n belagging en 'n
spot word--die beker wat so baie bevat.

<span id="an_23:33">23:33</span> Van dronkenskap en kommer sal jy vol
word; die beker van jou suster Samaría is 'n beker van huiwering en
ontsetting.

<span id="an_23:34">23:34</span> En jy sal dit drink en uitsuig en aan
sy skerwe knaag en jou borste oopskeur; want Ek het dit gespreek, spreek
die Here HERE.

<span id="an_23:35">23:35</span> Daarom, so sê die Here HERE: Omdat jy
My vergeet het en My agter jou rug gewerp het, so dra jy dan ook nou jou
skandelike dade en jou hoererye.

<span id="an_23:36">23:36</span> En die HERE het vir my gesê: Mensekind,
wil jy Ohóla en Ohóliba oordeel? Maak hulle dan hul gruwels bekend.

<span id="an_23:37">23:37</span> Want hulle het owerspel begaan, en daar
is bloed aan hulle hande: met hul drekgode het hulle owerspel begaan en
ook hul seuns wat hulle vir My gebaar het, as spys vir hulle deur die
vuur laat deurgaan.

<span id="an_23:38">23:38</span> Verder het hulle My dít aangedoen:
hulle het my heiligdom op dieselfde dag verontreinig en my sabbatte
ontheilig--

<span id="an_23:39">23:39</span> as hulle hul kinders vir hulle drekgode
slag, kom hulle op dieselfde dag na my heiligdom om dit te ontheilig; en
kyk, so het hulle gedoen binne-in my huis.

<span id="an_23:40">23:40</span> Ja, hulle het selfs na manne gestuur
wat van ver gekom het--aan wie 'n boodskapper gestuur is, en kyk, hulle
het gekom! --vir wie jy jou gewas, jou oë geverf en sierade aangesit
het.

<span id="an_23:41">23:41</span> En jy het gesit op 'n pragtige bed
waarvoor 'n tafel reggemaak is en waar jy my reukwerk en my olie op
neergesit het;

<span id="an_23:42">23:42</span> en daarbinne was die stem van 'n
sorgelose menigte. En by manne uit die menigte van mense is daar
wynsuipers aangebring uit die woestyn; dié het armbande aan hulle hande
gesit en 'n pragtige kroon op hulle hoofde.

<span id="an_23:43">23:43</span> Toe sê Ek: Bedryf die verwelkte nog
owerspel? Nou sal haar hoererye self hoerery gaan bedrywe.

<span id="an_23:44">23:44</span> En hulle het by haar ingegaan soos 'n
mens ingaan by 'n hoer; só het hulle ingegaan by Ohóla en Ohóliba, die
ontugtige vroue.

<span id="an_23:45">23:45</span> En regverdige manne, dié sal hulle
vonnis volgens die reg van owerspeelsters en volgens die reg van vroue
wat bloed vergiet; want hulle is owerspeelsters, en bloed is aan hulle
hande.

<span id="an_23:46">23:46</span> Want so sê die Here HERE: Laat hulle
teen hulle 'n vergadering oproep en hulle tot 'n skrikbeeld maak en 'n
plundering.

<span id="an_23:47">23:47</span> En die vergadering moet hulle stenig en
hulle met hul swaarde stukkend kap; hulle seuns en dogters moet hulle
doodmaak en hulle huise met vuur verbrand.

<span id="an_23:48">23:48</span> So sal Ek dan die skandelike dade uit
die land laat ophou, dat al die vroue hulle kan laat waarsku om geen
skandelikheid te begaan soos julle nie.

<span id="an_23:49">23:49</span> En hulle sal julle skandelike dade op
julle laat neerkom, en julle sal die sondes van julle drekgode dra; en
julle sal weet dat Ek die Here HERE is.

<span id="an_24:1">24:1</span> En in die negende jaar, in die tiende
maand, op die tiende van die maand, het die woord van HERE tot my gekom
en gesê:

<span id="an_24:2">24:2</span> Mensekind, skrywe vir jou die naam van
die dag, van hierdie selfde dag, op. Die koning van Babel het hom
hierdie selfde dag op Jerusalem gewerp.

<span id="an_24:3">24:3</span> En dra aan die wederstrewige huis 'n
gelykenis voor en sê vir hulle: So spreek die Here HERE: Sit die pot op,
sit dit op, en gooi ook water daarin.

<span id="an_24:4">24:4</span> Sit sy stukke almal daarin, al die goeie
stukke, die boud en die blad; maak dit vol met die beste bene.

<span id="an_24:5">24:5</span> Neem die beste van die kleinvee, en ook
'n stapel hout daaronder; laat dit sterk opborrel; ook moet die bene
daarin kook.

<span id="an_24:6">24:6</span> Daarom, so sê die Here HERE: Wee die
bloedstad, die pot waar roes in is en waarvan die roes nie afgegaan het
nie. Haal stuk vir stuk daaruit; geen lot is daaroor gewerp nie.

<span id="an_24:7">24:7</span> Want die stad se bloed is binne-in hom;
op 'n kaal rots het hy dit neergesit; hy het dit nie op die grond
uitgegooi om dit met stof te bedek nie.

<span id="an_24:8">24:8</span> Om grimmigheid te verwek, om wraak te
neem, het Ek sy bloed op 'n kaal rots neergesit, dat dit nie toegemaak
sou word nie.

<span id="an_24:9">24:9</span> Daarom, so sê die Here HERE: Wee die
bloedstad! Ék sal ook die houtstapel groot maak.

<span id="an_24:10">24:10</span> Dra baie hout aan, steek die vuur aan,
maak gaar die vleis en roer die sous en laat die bene braai.

<span id="an_24:11">24:11</span> En laat dit leeg op sy kole staan, dat
dit warm kan word en sy koper kan gloei en sy onreinheid kan smelt in
hom--sy roes verteer kan word.

<span id="an_24:12">24:12</span> Dit het My met moeite oorlaai, en sy
baie roes gaan nie van hom af nie. Sy roes moet die vuur in!

<span id="an_24:13">24:13</span> Oor jou skandelike onreinheid, omdat Ek
jou gereinig het en jy nie rein geword het van jou onreinheid nie, sal
jy nie meer rein word totdat Ek my grimmigheid teen jou tot rus gebring
het nie.

<span id="an_24:14">24:14</span> Ek, die HERE, het dit gespreek; dit
kom, en Ek sal dit doen; Ek sal nie ophou nie en sal nie verskoon of
berou hê nie; volgens jou wandel en jou handelinge sal hulle jou
oordeel, spreek die Here HERE.

<span id="an_24:15">24:15</span> Verder het die woord van die HERE tot
my gekom en gesê:

<span id="an_24:16">24:16</span> Mensekind, kyk, Ek neem die lus van jou
oë van jou af weg deur 'n sware slag; nogtans mag jy nie rouklaag of
ween nie, en jou trane mag nie kom nie.

<span id="an_24:17">24:17</span> Sug in stilte; oor die dooies mag jy
geen rou bedryf nie; bind jou hoofdoek vir jou om en trek jou skoene aan
jou voete; jy mag ook die baard nie bedek nie en die brood wat die mense
bring, nie eet nie.

<span id="an_24:18">24:18</span> Toe het ek die môre met die mense
gespreek, en die aand het my vrou gesterwe; en ek het die volgende môre
gedoen soos dit my beveel was.

<span id="an_24:19">24:19</span> En die mense het vir my gesê: Sal u ons
nie te kenne gee wat dit vir ons beteken dat u so maak nie?

<span id="an_24:20">24:20</span> Toe het ek hulle geantwoord: Die woord
van die HERE het tot my gekom en gesê:

<span id="an_24:21">24:21</span> Sê aan die huis van Israel: So spreek
die Here HERE: Kyk, Ek sal my heiligdom ontheilig, die glorie van julle
sterkte, die lus van julle oë, die medelyde van julle siel; en julle
seuns en julle dogters wat julle laat agterbly het, sal deur die swaard
val.

<span id="an_24:22">24:22</span> Dan sal julle doen soos ek gedoen het:
die baard sal julle nie bedek nie en die brood wat die mense bring, nie
eet nie.

<span id="an_24:23">24:23</span> En jul hoofdoek sal op julle hoofde
wees en jul skoene aan julle voete; julle sal nie rouklaag of ween nie,
maar wegteer in julle ongeregtighede en sug, die een teen die ander.

<span id="an_24:24">24:24</span> En Eségiël sal vir julle 'n sinnebeeld
wees; net soos hy gedoen het, sal julle doen; as dit kom, sal julle weet
dat Ek die Here HERE is.

<span id="an_24:25">24:25</span> En wat jou aangaan, mensekind,
sekerlik, die dag as Ek hulle vesting van hulle af wegneem, hulle
heerlike vreugde, die lus van hulle oë en die verlange van hulle siel,
hulle seuns en hulle dogters,

<span id="an_24:26">24:26</span> op dié dag sal 'n vlugteling na jou toe
kom om jou dit te verkondig.

<span id="an_24:27">24:27</span> Op dié dag sal jou mond geopen word
tegelyk met dié van die vlugteling, en jy sal spreek en nie meer stom
wees nie. So sal jy dan vir hulle 'n sinnebeeld wees, en hulle sal weet
dat Ek die HERE is.

<span id="an_25:1">25:1</span> En die woord van die HERE het tot my
gekom en gesê:

<span id="an_25:2">25:2</span> Mensekind, rig jou aangesig teen die
kinders van Ammon, en profeteer teen hulle.

<span id="an_25:3">25:3</span> En sê aan die kinders van Ammon: Hoor die
woord van die Here HERE. So spreek die Here HERE: Omdat jy ha, ha!
geroep het oor my heiligdom, omdat dit ontheilig is, en oor die land van
Israel, omdat dit verwoes is, en oor die huis van Juda, omdat hulle in
ballingskap gegaan het--

<span id="an_25:4">25:4</span> daarom, kyk, Ek gee jou oor aan die
kinders van die Ooste as 'n besitting, dat hulle hul laers in jou
opslaan en hul wonings in jou maak; hulle sal jou vrugte eet, en hulle
sal jou melk drink.

<span id="an_25:5">25:5</span> En Ek sal Rabba 'n weiveld maak vir
kamele en die kinders van Ammon 'n lêplek vir kleinvee, en julle sal
weet dat Ek die HERE is.

<span id="an_25:6">25:6</span> Want so sê die Here HERE: Omdat jy in die
hand geklap en met die voet gestamp het en bly was met volle veragting
in die siel oor die land van Israel--

<span id="an_25:7">25:7</span> daarom, kyk, Ek strek my hand teen jou
uit en gee jou as buit vir die nasies, en Ek sal jou uitroei uit die
volke en jou uit die lande verdelg; Ek sal jou vernietig, en jy sal weet
dat Ek die HERE is.

<span id="an_25:8">25:8</span> So spreek die Here HERE: Omdat Moab en
Seïr sê: Kyk, die huis van Juda is soos al die nasies--

<span id="an_25:9">25:9</span> daarom, kyk, Ek maak die berghange van
Moab oop, dat dit sonder stede is, sonder sy stede in sy hele gebied,
die sieraad van die land: Bet-Jésimot, Baäl-Meon en tot Kirjatáim toe;

<span id="an_25:10">25:10</span> aan die kinders van die Ooste sal Ek
dit, saam met die kinders van Ammon, as besitting gee, sodat die kinders
van Ammon nie meer genoem sal word onder die nasies nie.

<span id="an_25:11">25:11</span> Ek sal ook in Moab strafgerigte
voltrek; en hulle sal weet dat Ek die HERE is.

<span id="an_25:12">25:12</span> So sê die Here HERE: Omdat Edom
wraaksugtig gehandel het teen die huis van Juda en hom baie skuldig
gemaak het en hom op hulle gewreek het--

<span id="an_25:13">25:13</span> daarom, so sê die Here HERE: Ek sal my
hand uitstrek teen Edom en daaruit mens en dier uitroei; en Ek sal dit
'n puinhoop maak van Teman af, en tot by Dedan sal hulle deur die swaard
val.

<span id="an_25:14">25:14</span> En Ek sal my wraak op Edom in die hand
van my volk Israel gee, en hulle sal met Edom handel volgens my toorn en
my grimmigheid; so sal hulle dan my wraak gewaar word, spreek die Here
HERE.

<span id="an_25:15">25:15</span> So sê die Here HERE: Omdat die
Filistyne wraaksugtig gehandel het en hulle erg gewreek het met
veragting in die siel, om te verwoes met ewige vyandskap--

<span id="an_25:16">25:16</span> daarom, so sê die Here HERE: Kyk, Ek
strek my hand uit teen die Filistyne en sal die Kretiërs uitroei en die
oorblyfsel van die seekus vernietig.

<span id="an_25:17">25:17</span> En Ek sal gedugte wraak aan hulle oefen
met grimmige strawwe; en hulle sal weet dat Ek die HERE is as Ek my
wraak oor hulle bring.

<span id="an_26:1">26:1</span> En in die elfde jaar, op die eerste van
die maand, het die woord van die HERE tot my gekom en gesê:

<span id="an_26:2">26:2</span> Mensekind, omdat Tirus oor Jerusalem
geroep het: Ha, ha! die poort van die volke is gebreek, dit is na my toe
gedraai; ék sal vol word, dit is verwoes--

<span id="an_26:3">26:3</span> daarom, so sê die Here HERE: Kyk, Ek het
dit teen jou, o Tirus! en Ek laat baie nasies teen jou optrek soos die
see sy golwe laat optrek.

<span id="an_26:4">26:4</span> Húlle sal die mure van Tirus verwoes en
sy torings afbreek; ja, Ek sal sy puin van hom af wegvee en hom 'n kaal
rots maak.

<span id="an_26:5">26:5</span> Hy sal binne-in die see 'n droogmaakplek
van nette wees; want Ek het dit gesê, spreek die Here HERE; en hy sal 'n
buit vir die nasies wees.

<span id="an_26:6">26:6</span> En sy dogters wat op die land is, sal met
die swaard gedood word; en hulle sal weet dat Ek die HERE is.

<span id="an_26:7">26:7</span> Want so sê die Here HERE: Kyk, Ek laat
Nebukadrésar, die koning van Babel, die koning van die konings, van die
noorde af teen Tirus kom, met perde en strydwaens en ruiters en 'n
menigte en baie mense.

<span id="an_26:8">26:8</span> Hy sal jou dogters op die land met die
swaard doodmaak en forte teen jou opstel en 'n wal teen jou opwerp en
die skilddak teen jou oprig.

<span id="an_26:9">26:9</span> En hy sal die stoot van sy stormram teen
jou mure rig en jou torings met sy breekysters afbreek.

<span id="an_26:10">26:10</span> Vanweë die menigte van sy perde sal
hulle stofwolk jou oordek; jou mure sal bewe vanweë die gedruis van
ruiters en wiele en strydwaens as hy deur jou poorte intrek, soos 'n
mens indring in 'n stad wat oopgebreek is.

<span id="an_26:11">26:11</span> Hy sal met die hoewe van sy perde al
jou strate vertrap; jou mense sal hy met die swaard doodmaak, en jou
trotse klippilare sal op die grond val.

<span id="an_26:12">26:12</span> En hulle sal jou rykdom buitmaak en jou
koopware roof en jou mure afbreek en jou kosbare huise omgooi; en hulle
sal jou klippe en jou houte en jou puin in die water slinger.

<span id="an_26:13">26:13</span> En Ek sal die geruis van jou liedere
laat ophou, en die klank van jou siters sal nie meer gehoor word nie.

<span id="an_26:14">26:14</span> Ja, Ek sal jou 'n kaal rots maak, 'n
droogmaakplek van nette sal jy wees en nooit herbou word nie; want Ek,
die HERE, het dit gesê, spreek die Here HERE.

<span id="an_26:15">26:15</span> So sê die Here HERE aan Tirus: Sal die
kuslande nie bewe van die geluid van jou val, as die gewondes kerm, as
hulle 'n moord in jou aanrig nie?

<span id="an_26:16">26:16</span> Dan sal al die vorste van die see van
hulle trone afklim en hulle mantels afhaal en hulle veelkleurige klere
uittrek; met siddering sal hulle beklee word, op die grond sal hulle sit
en elke oomblik sidder en oor jou verbaas wees.

<span id="an_26:17">26:17</span> En hulle sal 'n klaaglied oor jou
aanhef en vir jou sê: Hoe het jy vergaan wat bewoon was uit die seë,
hoog geroemde stad; wat sterk was deur die see, hy en sy inwoners, wat
die skrik vir hulle ingeboesem het by al die kusbewoners.

<span id="an_26:18">26:18</span> Nou sal die kuslande sidder op die dag
van jou val; en die kuslande wat aan die see is, sal verskrik word oor
jou uiteinde.

<span id="an_26:19">26:19</span> Want so sê die Here HERE: As Ek jou 'n
verwoeste stad maak, soos die stede wat nie bewoon is nie; as Ek die
watervloed oor jou laat opkom en die groot waters jou oordek;

<span id="an_26:20">26:20</span> dan sal Ek jou laat neerdaal saam met
die wat in die kuil neerdaal, na die mense van die voortyd; en Ek sal
jou laat woon in die onderste plekke van die aarde, in ewige woestenye,
saam met die wat in die kuil neergedaal het, sodat jy nie bewoon word
nie; en Ek sal heerlikheid gee in die land van die lewendes.

<span id="an_26:21">26:21</span> Maar jou sal Ek tot 'n voorwerp van
verskrikking maak, en jy sal daar nie wees nie; jy sal gesoek word, maar
vir ewig nie meer gevind word nie, spreek die Here HERE.

<span id="an_27:1">27:1</span> Verder het die woord van die HERE tot my
gekom en gesê:

<span id="an_27:2">27:2</span> Maar jy, mensekind, hef 'n klaaglied oor
Tirus aan,

<span id="an_27:3">27:3</span> en sê aan Tirus, wat woon by die ingange
van die see, wat handel drywe met die volke na baie kuslande toe: So
spreek die Here HERE: o Tirus, jy sê: Ek is volmaak in skoonheid.

<span id="an_27:4">27:4</span> In die hart van die seë is jou gebied;
jou boumeesters het jou skoonheid volkome gemaak.

<span id="an_27:5">27:5</span> Van sipresse uit Senir het hulle vir jou
al die plankwerk gebou; 'n seder uit Líbanon het hulle geneem om op jou
'n mas te maak.

<span id="an_27:6">27:6</span> Van eikebome uit Basan het hulle jou
roeispane gemaak; jou dek het hulle gemaak uit ivoor, ingelê in
dennehout uit die kuslande van die Kittiërs.

<span id="an_27:7">27:7</span> Veelkleurige fyn linne uit Egipte was jou
seil, om vir jou as vlag te dien; pers en purper stowwe uit die kuslande
van Elísa was jou hutbedekking.

<span id="an_27:8">27:8</span> Die inwoners van Sidon en Arwad was jou
roeiers; jou wyse manne was in jou, o Tirus, hulle was jou stuurmanne.

<span id="an_27:9">27:9</span> Die oudstes van Gebal en sy wyse manne
was in jou om jou lekplekke reg te maak; al die skepe van die see en
hulle seevaarders was in jou om jou koopware te verhandel.

<span id="an_27:10">27:10</span> Perse en Ludiete en Putéërs was in jou
leër, jou krygsmanne; skild en helm het hulle in jou opgehang; hulle het
aan jou glans gegee.

<span id="an_27:11">27:11</span> Die kinders van Arwad en jou leër was
op jou mure rondom, en die Gammadiete was op jou torings; hul skilde het
hulle aan jou mure rondom gehang; hulle het jou skoonheid volkome
gemaak.

<span id="an_27:12">27:12</span> Tarsis het handel gedrywe met jou weens
die menigte van allerhande goed: silwer, yster, tin en lood het hulle as
handelsartikels aan jou gelewer.

<span id="an_27:13">27:13</span> Jawan, Tubal en Meseg, hulle was jou
koopmans; slawe en kopergoed het hulle as koopware aan jou gelewer.

<span id="an_27:14">27:14</span> Uit die huis van Togarma het hulle
perde en ryperde en muilesels as handelsware aan jou gelewer.

<span id="an_27:15">27:15</span> Die kinders van Dedan was jou koopmans,
baie kuslande die handelsgebied wat tot jou beskikking gestaan het;
olifantstande en ebbehout het hulle aan jou as betaling gebring.

<span id="an_27:16">27:16</span> Aram het met jou handel gedrywe weens
die menigte van jou kunswerke: karbonkel, purper en veelkleurige stowwe
en fyn linne en korale en robyne het hulle as handelsartikels aan jou
gelewer.

<span id="an_27:17">27:17</span> Juda en die land Israel, hulle was jou
koopmans; koring van Minnit en meel en heuning en olie en balsem het
hulle as koopware aan jou gelewer.

<span id="an_27:18">27:18</span> Damaskus het met jou handel gedrywe
weens die menigte van jou kunswerke, weens die menigte van allerhande
goed: wyn van Helbon en wit wol.

<span id="an_27:19">27:19</span> Wedan en Jawan het uit Usal aan jou
smee-yster as handelsartikel gelewer; kassie en kalmoes was onder jou
koopware.

<span id="an_27:20">27:20</span> Dedan het met jou handel gedrywe in
saalkleedjies om op te ry.

<span id="an_27:21">27:21</span> Arabië en al die vorste van Kedar,
hulle was die koopmans wat tot jou beskikking gestaan het; lammers en
ramme en bokke--daarin het hulle met jou handel gedrywe.

<span id="an_27:22">27:22</span> Die koopmans van Skeba en Raëma, hulle
was jou koopmans; die fynste van allerhande speserye en allerhande
edelgesteentes en goud het hulle as handelsartikels aan jou gelewer.

<span id="an_27:23">27:23</span> Haran en Kanne en Eden, die koopmans
van Skeba, Assur en Kilmad het met jou handel gedrywe.

<span id="an_27:24">27:24</span> Hulle was jou koopmans in pragtige
klerasie, in mantels van pers stof en veelkleurige goed en in bont
geweefde tapyte, in gevlegte en gedraaide toue, op jou mark.

<span id="an_27:25">27:25</span> Die skepe van Tarsis het jou koopware
vir jou aangevoer, sodat jy vol en baie heerlik geword het in die hart
van die seë.

<span id="an_27:26">27:26</span> Die wat jou geroei het, het jou op
groot waters gebring; die Oostewind het jou verbreek in die hart van die
seë.

<span id="an_27:27">27:27</span> Jou goed en jou handelsartikels, jou
koopware, jou seevaarders en jou stuurmanne, die wat jou lekplekke
reggemaak het en die wat jou koopware verhandel het, en al jou
krygsmanne wat in jou is, saam met jou hele menigte wat in jou is--hulle
sal val in die hart van die seë op die dag van jou val.

<span id="an_27:28">27:28</span> Van die harde geskreeu van jou
stuurmanne sal die oop velde bewe.

<span id="an_27:29">27:29</span> En almal wat die roeispaan hanteer, sal
van hulle skepe afklim; die seevaarders, al die stuurmanne van die see,
sal op die land gaan staan.

<span id="an_27:30">27:30</span> En hulle sal hul stem oor jou laat hoor
en bitterlik skreeu; en hulle sal stof op hul hoofde gooi, hulle wentel
in die as.

<span id="an_27:31">27:31</span> En hulle sal om jou ontwil 'n kaal plek
skeer en rouklere aangord en oor jou ween met bitterheid van siel, in 'n
bitter rouklag.

<span id="an_27:32">27:32</span> En hulle sal in hul weeklag oor jou 'n
klaaglied aanhef en oor jou sing: Wie was soos Tirus, die doodstille
daar in die see?

<span id="an_27:33">27:33</span> Toe jou handelsware uit die see
voortgekom het, het jy baie volke versadig; met die menigte van jou goed
en jou koopware het jy die konings van die aarde ryk gemaak.

<span id="an_27:34">27:34</span> Nou is jy verbreek van die see af in
die dieptes van die waters; jou koopware en jou hele menigte het saam
met jou weggesink.

<span id="an_27:35">27:35</span> Al die inwoners van die kuslande staan
verbaas oor jou, en hulle konings huiwer van skrik, met donker
aangesigte.

<span id="an_27:36">27:36</span> Die handelaars onder die volke spot oor
jou; jy het 'n verskrikking geword en sal daar nie meer wees tot in
ewigheid nie.

<span id="an_28:1">28:1</span> Verder het die woord van die HERE tot my
gekom en gesê:

<span id="an_28:2">28:2</span> Mensekind, sê aan die vors van Tirus: So
spreek die Here HERE: Omdat jou hart hoogmoedig was en jy gesê het: Ek
is 'n god, ek bewoon 'n godewoning in die hart van die seë--terwyl jy
tog 'n mens is en geen god nie--en jou hart gemaak het soos die hart van
'n god;

<span id="an_28:3">28:3</span> kyk, jy is wyser as Daniël, alles wat
verborge is, is vir jou nie te duister nie!

<span id="an_28:4">28:4</span> Deur jou wysheid en deur jou verstand het
jy vir jou rykdom verkry, ja, jy het goud en silwer in jou skatkamers
verwerf;

<span id="an_28:5">28:5</span> deur die grootheid van jou wysheid in jou
koophandel het jy jou rykdom vermeerder, en jou hart het hoogmoedig
geword deur jou rykdom;

<span id="an_28:6">28:6</span> daarom, so sê die Here HERE: Omdat jy jou
hart gemaak het soos die hart van 'n god,

<span id="an_28:7">28:7</span> daarom, kyk, Ek bring vreemdes oor jou,
die geweldigste nasies, en hulle sal hul swaarde trek teen die skoonheid
wat jou wysheid verwerf het, en jou glans ontheilig.

<span id="an_28:8">28:8</span> In die kuil sal hulle jou laat neerdaal,
en jy sal in die hart van die seë die bittere dood sterwe van een wat
verslaan is.

<span id="an_28:9">28:9</span> Sal jy werklik sê, in die aangesig van
hom wat jou doodmaak: Ek is 'n god! --terwyl jy tog 'n mens is in die
hand van hulle wat jou deurboor, en geen god nie?

<span id="an_28:10">28:10</span> Jy sal die dood van onbesnedenes
sterwe, deur die hand van vreemdes; want Ek het dit gesê, spreek die
Here HERE.

<span id="an_28:11">28:11</span> Verder het die woord van die HERE tot
my gekom en gesê:

<span id="an_28:12">28:12</span> Mensekind, hef 'n klaaglied aan oor die
koning van Tirus, en sê vir hom: So spreek die Here HERE: Jy was die
seëlring van eweredigheid, vol wysheid en volmaak in skoonheid.

<span id="an_28:13">28:13</span> Jy was in Eden, die tuin van God;
allerhande edelgesteentes was jou bedekking: karneool, topaas en jaspis,
chrisoliet, oniks, sardoniks, saffier, karbonkel en smarag; en van goud
was die werk van jou kassies en groewe aan jou; op die dag toe jy
geskape is, is hulle berei.

<span id="an_28:14">28:14</span> Jy was 'n gérub met uitgespreide vlerke
wat beskut, en Ek het jou gestel op 'n heilige berg; 'n god was jy; jy
het gewandel tussen vurige gesteentes.

<span id="an_28:15">28:15</span> Jy was volkome in jou weë van die dag
af dat jy geskape is, totdat daar ongeregtigheid in jou gevind is.

<span id="an_28:16">28:16</span> Weens die grootheid van jou koophandel
het hulle jou binneste met geweld gevul, en jy het gesondig; daarom het
Ek jou as onheilige van die godeberg afgedrywe, en Ek het jou tussen die
vurige gesteentes uit vernietig, o gérub wat beskut!

<span id="an_28:17">28:17</span> Hoogmoedig het jou hart geword oor jou
skoonheid; jy het jou wysheid verderwe weens jou glans. Ek het jou op
die grond gewerp, Ek het jou oorgegee voor die aangesig van konings, dat
hulle op jou neer kan sien.

<span id="an_28:18">28:18</span> Weens die menigte van jou
ongeregtighede, deur die onreg van jou koophandel, het jy jou
heiligdomme ontheilig; daarom het Ek 'n vuur uit jou binneste laat
uitgaan; dit het jou verteer, en Ek het jou tot as gemaak op die aarde
voor die oë van almal wat jou gesien het.

<span id="an_28:19">28:19</span> Al jou bekendes onder die volke is
ontsteld oor jou; jy het 'n verskrikking geword en sal daar nie meer
wees tot in ewigheid nie.

<span id="an_28:20">28:20</span> Verder het die woord van die HERE tot
my gekom en gesê:

<span id="an_28:21">28:21</span> Mensekind, rig jou aangesig teen Sidon
en profeteer teen hom

<span id="an_28:22">28:22</span> en sê: So spreek die Here HERE: Kyk, Ek
het dit teen jou, o Sidon, en Ek sal My verheerlik in jou midde; en
hulle sal weet dat Ek die HERE is as Ek in hom strafgerigte voltrek en
My in hom as die Heilige laat ken.

<span id="an_28:23">28:23</span> En Ek sal die pes in hom stuur en bloed
op sy strate, en die gewondes sal in hom val deur die swaard wat teen
hom is van alle kante, en hulle sal weet dat Ek die HERE is.

<span id="an_28:24">28:24</span> En daar sal vir die huis van Israel
geen steekdoring en smartlike distel meer wees onder almal wat rondom
hulle is nie, wat hulle verag; en hulle sal weet dat Ek die Here HERE
is.

<span id="an_28:25">28:25</span> So sê die Here HERE: As Ek die huis van
Israel versamel uit die volke onder wie hulle verstrooi is, en Ek My in
hulle as die Heilige laat ken voor die oë van die nasies, dan sal hulle
in hul land woon wat Ek aan my kneg Jakob gegee het.

<span id="an_28:26">28:26</span> En hulle sal daarin veilig woon en
huise bou en wingerde plant; ja, hulle sal veilig woon as Ek
strafgerigte voltrek teen almal wat hulle van alle kante verag; en hulle
sal weet dat Ek die HERE hulle God is.

<span id="an_29:1">29:1</span> In die tiende jaar, in die tiende maand,
op die twaalfde van die maand, het die woord van die HERE tot my gekom
en gesê:

<span id="an_29:2">29:2</span> Mensekind, rig jou aangesig teen Farao,
die koning van Egipte, en profeteer teen hom en teen die hele Egipte.

<span id="an_29:3">29:3</span> Spreek en sê: So spreek die Here HERE:
Kyk, Ek het dit teen jou, o Farao, koning van Egipte, jou groot draak
wat in jou strome lê, wat sê: My stroom is myne, en ek het dit vir my
gemaak.

<span id="an_29:4">29:4</span> Maar Ek sal hake in jou kakebene slaan en
die visse van jou strome aan jou skubbe laat klewe; en Ek sal jou uit
jou strome optrek, saam met al die visse van jou strome wat aan jou
skubbe klewe.

<span id="an_29:5">29:5</span> En Ek sal jou wegwerp in die woestyn, jou
en al die visse van jou strome; op die oop veld sal jy val; jy sal nie
bymekaargemaak of versamel word nie; aan die wilde diere van die aarde
en aan die voëls van die hemel gee Ek jou as voedsel.

<span id="an_29:6">29:6</span> En al die inwoners van Egipte sal weet
dat Ek die HERE is, omdat hulle vir die huis van Israel 'n rietstok is--

<span id="an_29:7">29:7</span> as Israel jou met die hand aanvat, knak
jy en skeur hulle hele skouer oop; en as hulle op jou leun, dan breek jy
en laat al hulle lendene wankel.

<span id="an_29:8">29:8</span> Daarom, so sê die Here HERE: Kyk, Ek
bring die swaard oor jou en sal mens en dier uit jou uitroei.

<span id="an_29:9">29:9</span> En Egipteland sal 'n wildernis en
puinhoop word, en hulle sal weet dat Ek die HERE is. Omdat hy sê: Die
Nyl is myne, en ek het dit gemaak--

<span id="an_29:10">29:10</span> daarom, kyk, Ek het dit teen jou en
teen jou strome; en Ek sal Egipteland 'n volkome puinhoop maak, 'n
wildernis van Migdol af tot by Siëne, en tot by die grens van Kus.

<span id="an_29:11">29:11</span> Geen mens se voet sal daar deurgaan
nie, en geen dier se poot sal daar deurgaan nie, en dit sal veertig jaar
lank onbewoond wees.

<span id="an_29:12">29:12</span> En Ek sal Egipteland 'n wildernis maak
tussen verwoeste lande in, en sy stede sal 'n wildernis wees tussen
verwoeste stede in, veertig jaar lank; en Ek sal die Egiptenaars
verstrooi onder die nasies en hulle versprei in die lande.

<span id="an_29:13">29:13</span> Want so sê die Here HERE: Aan die einde
van veertig jaar sal Ek die Egiptenaars versamel uit die volke waarheen
hulle verstrooi was.

<span id="an_29:14">29:14</span> En Ek sal die lot van die Egiptenaars
verander en hulle laat teruggaan na die land Patros, na die land van
hulle oorsprong; en daar sal hulle 'n koninkryk van geringe betekenis
wees.

<span id="an_29:15">29:15</span> En dit sal geringer wees as die ander
koninkryke en hom nie meer bo die nasies verhef nie; en Ek sal hulle
klein maak, sodat hulle nie heers oor die nasies nie.

<span id="an_29:16">29:16</span> En dit sal vir die huis van Israel geen
voorwerp van vertroue meer wees, wat die ongeregtigheid in gedagtenis
bring as Israel omdraai agter hulle aan nie; en hulle sal weet dat Ek
die Here HERE is.

<span id="an_29:17">29:17</span> En in die sewe en twintigste jaar, in
die eerste maand, op die eerste van die maand, het die woord van die
HERE tot my gekom en gesê:

<span id="an_29:18">29:18</span> Mensekind, Nebukadrésar, die koning van
Babel, het sy leër 'n swaar diens teen Tirus laat verrig: elke hoof het
kaal geword en elke skouer is seer geskaaf. Maar hy en ook sy leër het
van Tirus geen loon ontvang vir die krygsdiens wat hy daarteen verrig
het nie.

<span id="an_29:19">29:19</span> Daarom, so sê die Here HERE: Kyk, Ek
gee Egipteland aan Nebukadrésar, die koning van Babel, en hy sal die
rykdom daarvan wegdra en die buit daarvan buitmaak en die roof daarvan
rowe, en dit sal die loon vir sy leër wees.

<span id="an_29:20">29:20</span> As sy arbeidsloon waar hy voor gedien
het, gee Ek hom Egipteland, omdat hulle vir My gewerk het, spreek die
Here HERE.

<span id="an_29:21">29:21</span> In dié dag sal Ek vir die huis van
Israel 'n horing laat uitspruit, en Ek sal vir jou opening van die mond
gee onder hulle; en hulle sal weet dat Ek die HERE is.

<span id="an_30:1">30:1</span> Verder het die woord van die HERE tot my
gekom en gesê:

<span id="an_30:2">30:2</span> Mensekind, profeteer en sê: So spreek die
Here HERE: Huil julle! Ag, die dag!

<span id="an_30:3">30:3</span> Want naby is 'n dag, ja, naby is 'n dag
van die HERE, 'n dag van wolke; die tyd van die nasies sal dit wees.

<span id="an_30:4">30:4</span> Dan sal 'n swaard in Egipte kom, en daar
sal angs in Kus wees as die wat verslaan is, val in Egipte, en as hulle
sy rykdom wegneem en sy fondamente afgebreek word.

<span id="an_30:5">30:5</span> Kus en Putéërs en Ludiete en die hele
gemengde bevolking en Kub en die kinders van die daarmee verbonde land
sal saam met hulle val deur die swaard.

<span id="an_30:6">30:6</span> So sê die HERE: Ja, hulle sal val wat
Egipte ondersteun, en sy trotse mag sal wegsink; van Migdol af tot by
Siëne sal hulle daarin val deur die swaard, spreek die Here HERE.

<span id="an_30:7">30:7</span> En dit sal verwoes wees tussen die
verwoeste lande in, en sy stede sal wees tussen die verwoeste stede in.

<span id="an_30:8">30:8</span> En hulle sal weet dat Ek die HERE is, as
Ek 'n vuur werp in Egipte en al sy helpers verbreek word.

<span id="an_30:9">30:9</span> In dié dag sal daar boodskappers voor My
uit wegvaar in skepe om die sorgelose Kus te verskrik; en dan sal daar
angs onder hulle wees soos in die dag van Egipte. Want kyk, dit kom!

<span id="an_30:10">30:10</span> So sê die Here HERE: Ja, Ek sal aan die
menigte van Egipte 'n einde maak deur die hand van Nebukadrésar, die
koning van Babel.

<span id="an_30:11">30:11</span> Hy en sy volk saam met hom, die
geweldigste nasies, word aangevoer om die land te verwoes; en hulle sal
hul swaarde teen Egipte uittrek en die land vul met gesneuweldes.

<span id="an_30:12">30:12</span> En Ek sal die strome droë grond maak en
die land verkoop in die hand van kwaaddoeners en die land met sy volheid
verwoes deur die hand van vreemdes. Ek, die HERE, het dit gespreek.

<span id="an_30:13">30:13</span> So sê die Here HERE: Ek sal ook die
drekgode vernietig en die afgode laat verdwyn uit Nof, en daar sal geen
vors meer wees uit Egipteland nie; en Ek sal vrees in Egipteland verwek.

<span id="an_30:14">30:14</span> En Ek sal Patros verwoes en 'n vuur
werp in Soan en strafgerigte voltrek in No.

<span id="an_30:15">30:15</span> En Ek sal my grimmigheid uitgiet oor
Sin, die vesting van Egipte; en Ek sal die menigte van No uitroei.

<span id="an_30:16">30:16</span> En Ek sal 'n vuur werp in Egipte: Sin
sal bewe van angs, en No sal oopgebreek word, en Nof--vyande oordag!

<span id="an_30:17">30:17</span> Die jongmanne van On en Pi-Beset sal
deur die swaard val, maar hulle self sal in gevangenskap gaan.

<span id="an_30:18">30:18</span> En in Tagpánhes word die dag duister as
Ek daar die jukke van Egipte verbreek, en sy trotse mag daarin sal
ophou; 'n wolk sal dit oordek, en sy dogters sal in gevangenskap gaan.

<span id="an_30:19">30:19</span> So sal Ek dan strafgerigte voltrek in
Egipte; en hulle sal weet dat Ek die HERE is.

<span id="an_30:20">30:20</span> En in die elfde jaar, in die eerste
maand, op die sewende van die maand, het die woord van die HERE tot my
gekom en gesê:

<span id="an_30:21">30:21</span> Mensekind, Ek het die arm van Farao,
die koning van Egipte, gebreek; en kyk, dit is nie verbind tot genesing
of geswagtel tot verbinding, dat dit sterk kan word om die swaard te vat
nie.

<span id="an_30:22">30:22</span> Daarom, so sê die Here HERE: Kyk, Ek
het dit teen Farao, die koning van Egipte! En Ek sal sy arms verbreek,
die sterk een en die gebreekte een, en sal die swaard uit sy hand laat
val.

<span id="an_30:23">30:23</span> En Ek sal die Egiptenaars verstrooi
onder die nasies en hulle versprei in die lande.

<span id="an_30:24">30:24</span> En Ek sal die arms van die koning van
Babel versterk en my swaard in sy hand gee, maar Farao se arms sal Ek
breek, sodat hy voor hom sal kerm soos 'n dodelike gewonde man kerm.

<span id="an_30:25">30:25</span> Ja, Ek sal die arms van die koning van
Babel versterk, maar Farao se arms sal afval; en hulle sal weet dat Ek
die HERE is as Ek my swaard in die hand van die koning van Babel gee,
dat hy dit kan uitstrek oor Egipteland.

<span id="an_30:26">30:26</span> En Ek sal die Egiptenaars verstrooi
onder die nasies en hulle versprei in die lande. So sal hulle dan weet
dat Ek die HERE is.

<span id="an_31:1">31:1</span> En in die elfde jaar, in die derde maand,
op die eerste van die maand, het die woord van die HERE tot my gekom en
gesê:

<span id="an_31:2">31:2</span> Mensekind, sê aan Farao, die koning van
Egipte, en aan sy menigte: Na wie lyk jy in jou grootheid?

<span id="an_31:3">31:3</span> Kyk, Assur was 'n seder op die Líbanon,
skoon van takke en 'n skaduryke bos en hoog van groei; en sy top was
tussen die wolke.

<span id="an_31:4">31:4</span> Waters het hom grootgemaak; die
watervloed het hom hoog laat groei, wat met sy strome gegaan het rondom
die plek waar hy geplant was, en sy watervore uitgestuur het na al die
bome van die veld.

<span id="an_31:5">31:5</span> Daarom het hy hoër gegroei as al die bome
van die veld, en het sy takke baie geword en sy takkies lank, weens die
groot waters toe hy uitgeskiet het.

<span id="an_31:6">31:6</span> Al die voëls van die hemel het nes gemaak
in sy takke, en al die wilde diere van die veld het onder sy takkies
aangeteel, en allerhande groot volke het onder sy skaduwee gaan sit.

<span id="an_31:7">31:7</span> En hy het skoon geword in sy grootheid,
in die lengte van sy takke, omdat sy wortel by groot waters was.

<span id="an_31:8">31:8</span> Seders het nie naby hom gekom in die tuin
van God nie, sipresse was nie soos sy takke nie, en platane het nie
gehaal by sy takwerk nie: geen boom in die tuin van God was met hom te
vergelyk in sy skoonheid nie.

<span id="an_31:9">31:9</span> Ek het hom mooi gemaak deur die menigte
van sy takke, sodat al die bome van Eden wat in die tuin van God was,
hom beny het.

<span id="an_31:10">31:10</span> Daarom, so het die Here HERE gesê:
Omdat hy hoog uitgegroei het, en hy sy top tussen die wolke verhef het
en hoogmoedig geword het oor sy hoogte,

<span id="an_31:11">31:11</span> sal Ek hom oorgee in die hand van die
magtige onder die nasies; dié sal sekerlik met hom handel; vanweë sy
goddeloosheid het Ek hom uitgedrywe.

<span id="an_31:12">31:12</span> Vreemdes, die geweldigste nasies, het
hom afgekap en hom neergewerp; op die berge en in al die dale het sy
takke geval, en sy takkies is stukkend gebreek in al die klowe van die
land; en al die volke van die aarde het uit sy skaduwee weggegaan en hom
so laat lê.

<span id="an_31:13">31:13</span> Al die voëls van die hemel het gaan sit
op sy omgevalle stam, en al die wilde diere van die veld was op sy
takkies;

<span id="an_31:14">31:14</span> sodat al die bome wat by water staan,
nie hoog sou groei en hulle top nie sou verhef tussen die wolke nie, en
hulle magtiges nie sou gaan staan in hulle hoogheid, almal wat water
drink nie! Want hulle is almal oorgegee aan die dood om te gaan na die
onderste van die aarde, onder die mensekinders, na die wat in die kuil
neerdaal.

<span id="an_31:15">31:15</span> So sê die Here HERE: Op die dag toe hy
na die doderyk neergedaal het, het Ek laat treur: Ek het om sy ontwil
die watervloed oordek en die strome daarvan teruggehou, sodat die groot
waters gestuit is; en Ek het om sy ontwil die Líbanon in swart gehul, en
al die bome van die veld het gesmag om sy ontwil.

<span id="an_31:16">31:16</span> Deur die geluid van sy val het Ek die
nasies laat bewe, toe Ek hom na die doderyk laat neerdaal het saam met
die wat in die kuil neerdaal; en al die bome van Eden, die uitgesoektes
en bestes van die Líbanon, almal waterdrinkers, het hulleself getroos in
die onderste van die aarde.

<span id="an_31:17">31:17</span> Hulle het ook saam met hom neergedaal
na die doderyk, na die wat verslaan is deur die swaard, ook sy helpers
wat in sy skaduwee gesit het onder die nasies.

<span id="an_31:18">31:18</span> Na wie lyk jy so in heerlikheid en
grootheid onder die bome van Eden? En tog sal jy neergewerp word saam
met die bome van Eden na die onderste van die aarde; tussen die
onbesnedenes sal jy lê, saam met die wat verslaan is deur die swaard.
Dit is Farao en sy hele menigte, spreek die Here HERE.

<span id="an_32:1">32:1</span> En in die twaalfde jaar, in die twaalfde
maand, op die eerste van die maand, het die woord van die HERE tot my
gekom en gesê:

<span id="an_32:2">32:2</span> Mensekind, hef 'n klaaglied aan oor
Farao, die koning van Egipte, en sê vir hom: Jong leeu onder die volke,
verlore is jy! En jy was soos 'n draak in die groot water, en jy het
uitgebreek in jou strome en die waters geroer met jou pote en die strome
daarvan troebel gemaak.

<span id="an_32:3">32:3</span> So sê die Here HERE: So sal Ek dan my net
oor jou uitsprei deur 'n vergadering van baie volke, en hulle sal jou
optrek in my vangnet.

<span id="an_32:4">32:4</span> Dan sal Ek jou neerwerp op die land, jou
wegslinger op die oop veld; en Ek sal al die voëls van die hemel op jou
laat sit en die wilde diere van die hele aarde aan jou versadig.

<span id="an_32:5">32:5</span> En Ek sal jou vlees weggee op die berge
en die dale vol maak met jou hoogheid.

<span id="an_32:6">32:6</span> En Ek sal jou stroomland natmaak met jou
bloed tot by die berge; en die klowe sal vol word van jou.

<span id="an_32:7">32:7</span> En as Ek jou uitblus, sal Ek die hemel
oordek en sy sterre verdonker; Ek sal die son met wolke oordek, en die
maan sal sy lig nie laat skyn nie.

<span id="an_32:8">32:8</span> Al die skynende ligte aan die hemel, dié
sal Ek om jou ontwil duister maak, en Ek sal duisternis gee oor jou
land, spreek die Here HERE.

<span id="an_32:9">32:9</span> En Ek sal die hart van baie volke
bekommerd maak as Ek jou verbreking onder die nasies uitbring, na lande
wat jy nie geken het nie.

<span id="an_32:10">32:10</span> En Ek sal maak dat baie volke oor jou
verstom staan en hulle konings sal oor jou gril van skrik as Ek my
swaard voor hulle swaai; en hulle sal elke oomblik sidder, elkeen vir sy
lewe, op die dag van jou val.

<span id="an_32:11">32:11</span> Want so sê die Here HERE: Die swaard
van die koning van Babel sal oor jou kom.

<span id="an_32:12">32:12</span> Ek sal jou menigte laat val deur
swaarde van helde--die geweldigste nasies, hulle almal; en hulle sal die
prag van Egipte verwoes, en sy hele menigte sal verdelg word.

<span id="an_32:13">32:13</span> En Ek sal al sy vee laat omkom by die
groot waters; en geen mensevoet sal dit weer laat roer nie en geen dier
se kloue dit troebel maak nie.

<span id="an_32:14">32:14</span> Dan sal Ek hulle waters laat besink en
hulle riviere laat vloei soos olie, spreek die Here HERE.

<span id="an_32:15">32:15</span> As Ek Egipteland 'n wildernis maak en
die land woes lê, van sy volheid beroof, as Ek almal wat daarin woon,
verslaan het, dan sal hulle weet dat Ek die HERE is.

<span id="an_32:16">32:16</span> 'n Klaaglied is dit, en hulle moet dit
sing; die dogters van die nasies moet dit sing; hulle moet dit sing oor
Egipte en oor sy hele menigte, spreek die Here HERE.

<span id="an_32:17">32:17</span> En in die twaalfde jaar, op die
vyftiende van die maand, het die woord van die HERE tot my gekom en
gesê:

<span id="an_32:18">32:18</span> Mensekind, weeklaag oor die menigte van
Egipte, en laat hulle neerdaal (hy met die dogters van geweldige nasies)
in die onderste plekke van die aarde, by die wat in die kuil neergedaal
het.

<span id="an_32:19">32:19</span> Bo wie is jy skoon? Daal af, en laat
jou neerlê by die onbesnedenes.

<span id="an_32:20">32:20</span> Onder die wat deur die swaard verslaan
is, sal hulle val; die swaard is aangegee; trek hom weg saam met sy hele
menigte.

<span id="an_32:21">32:21</span> Die magtigste helde sal hom, met sy
helpers, toespreek uit die doderyk uit: Hulle het neergedaal, hulle lê
daar--die onbesnedenes, verslaan deur die swaard.

<span id="an_32:22">32:22</span> Daar is Assur en sy hele menigte; hulle
grafte is rondom hom; hulle is almal verslaan, geval deur die swaard;

<span id="an_32:23">32:23</span> wie se grafte gemaak is in die uithoeke
van die kuil, en sy menigte is rondom sy graf; hulle is almal verslaan,
geval deur die swaard, hulle wat skrik versprei het in die land van die
lewendes.

<span id="an_32:24">32:24</span> Daar is Elam en sy hele menigte rondom
sy graf; hulle is almal verslaan, geval deur die swaard, hulle wat
onbesnede neergedaal het in die onderste plekke van die aarde, wat skrik
voor hulle versprei het in die land van die lewendes en nou hulle skande
dra by die wat in die kuil neergedaal het.

<span id="an_32:25">32:25</span> Onder die wat verslaan is, het hulle
vir hom 'n bed gemaak saam met sy hele menigte; rondom hom is hulle
grafte; hulle is almal onbesnede, verslaan deur die swaard, omdat skrik
voor hulle versprei is in die land van die lewendes; en nou dra hulle
hul skande by die wat in die kuil neergedaal het. Onder die wat verslaan
is, is hy neergelê.

<span id="an_32:26">32:26</span> Daar is Meseg-Tubal en sy hele menigte;
rondom hom is hulle grafte; hulle is almal onbesnede, verslaan deur die
swaard, omdat hulle skrik voor hulle versprei het in die land van die
lewendes.

<span id="an_32:27">32:27</span> Maar hulle lê nie by die helde wat
geval het uit die onbesnedenes, wat na die doderyk neergedaal het saam
met hulle oorlogswapens en wie se swaarde onder hulle hoofde gesit is
nie; wie se ongeregtighede nogtans op hulle gebeente is, omdat die skrik
vir die helde in die land van die lewendes was.

<span id="an_32:28">32:28</span> Jy sal ook verbreek word onder die
onbesnedenes, en jy sal lê by die wat deur die swaard verslaan is.

<span id="an_32:29">32:29</span> Daar is Edom, sy konings en al sy
vorste, wat ondanks hulle dapperheid neergelê is by die wat verslaan is
deur die swaard; hulle lê by die onbesnedenes en by die wat in die kuil
neergedaal het.

<span id="an_32:30">32:30</span> Daar is die vorste van die Noorde,
hulle almal, en al die Sidoniërs wat neergedaal het saam met die wat
verslaan is, en beskaamd staan ondanks die skrik deur hulle verwek
vanweë hulle dapperheid; en nou lê hulle onbesnede by die wat verslaan
is deur die swaard, en dra hulle skande by die wat in die kuil
neergedaal het.

<span id="an_32:31">32:31</span> Farao sal hulle sien en hom troos oor
sy hele menigte; deur die swaard verslaan is Farao en sy hele leër,
spreek die Here HERE.

<span id="an_32:32">32:32</span> Want Ek het skrik vir hom versprei in
die land van die lewendes; daarom sal hy neergelê word onder die
onbesnedenes, by die wat verslaan is deur die swaard--Farao en sy hele
menigte, spreek die Here HERE.

<span id="an_33:1">33:1</span> En die woord van die HERE het tot my
gekom en gesê:

<span id="an_33:2">33:2</span> Mensekind, spreek met die kinders van jou
volk en sê vir hulle: As Ek die swaard oor 'n land bring, en die mense
van die land neem 'n man uit hulle kring en stel hom as wag vir hulle
aan,

<span id="an_33:3">33:3</span> en hy sien die swaard aankom oor die land
en blaas met die basuin en waarsku die mense--

<span id="an_33:4">33:4</span> as dan iemand die geluid van die basuin
hoor, maar hom nie laat waarsku nie, en die swaard kom en neem hom weg,
dan is sy bloed op sy hoof.

<span id="an_33:5">33:5</span> Hy het die geluid van die basuin gehoor,
maar het hom nie laat waarsku nie: sy bloed is op hom. Maar as hy hom
laat waarsku, dan red hy sy siel.

<span id="an_33:6">33:6</span> As daarenteen die wag die swaard sien kom
en met die basuin nie blaas nie, sodat die mense nie gewaarsku is nie,
en die swaard kom en neem 'n siel uit hulle weg--dan is hy deur sy
ongeregtigheid weggeneem, maar sy bloed sal Ek van die hand van die wag
eis.

<span id="an_33:7">33:7</span> En jy, o mensekind, Ek het jou as wag oor
die huis van Israel aangestel; en as jy 'n woord uit my mond hoor, moet
jy hulle van my kant waarsku.

<span id="an_33:8">33:8</span> As Ek aan die goddelose sê: o Goddelose,
jy sal sekerlik sterwe, en jy spreek nie om die goddelose vir sy weg te
waarsku nie, dan sal hy, die goddelose, deur sy ongeregtigheid sterwe;
maar sy bloed sal Ek van jou hand eis.

<span id="an_33:9">33:9</span> Maar as jy die goddelose waarsku vir sy
weg, dat hy hom daarvan moet bekeer, en hy hom nie bekeer van sy weg
nie, dan sal hy deur sy ongeregtigheid sterwe; maar jy het jou siel
gered.

<span id="an_33:10">33:10</span> En jy, mensekind, sê aan die huis van
Israel: So het julle gesê: Gewis, ons oortredinge en ons sondes is op
ons, en daardeur teer ons weg--hoe kan ons dan lewe?

<span id="an_33:11">33:11</span> Sê vir hulle: So waar as Ek leef,
spreek die Here HERE, gewis, Ek het geen behae in die dood van die
goddelose nie, maar daarin dat die goddelose hom bekeer van sy weg en
lewe. Bekeer julle, bekeer julle van jul verkeerde weë! Waarom tog wil
julle sterwe, o huis van Israel?

<span id="an_33:12">33:12</span> En jy, mensekind, sê aan die kinders
van jou volk: Die geregtigheid van die regverdige sal hom nie red op die
dag van sy oortreding nie; en aangaande die goddeloosheid van die
goddelose, hy sal daardeur nie struikel op die dag as hy hom van sy
goddeloosheid bekeer nie; en die regverdige sal deur sy geregtigheid nie
kan lewe op die dag as hy sondig nie.

<span id="an_33:13">33:13</span> As Ek aan die regverdige sê dat hy
sekerlik sal lewe, en hy vertrou op sy geregtigheid en doen onreg, dan
sal aan al sy geregtighede nie gedink word nie, maar deur sy onreg wat
hy doen, daardeur sal hy sterwe.

<span id="an_33:14">33:14</span> En as Ek aan die goddelose sê: Jy sal
sekerlik sterwe--en hy hom van sy sonde bekeer, en reg en geregtigheid
doen--

<span id="an_33:15">33:15</span> gee die goddelose die pand terug,
vergoed hy wat geroof is, wandel hy in die insettinge van die lewe,
sodat hy geen onreg doen nie--dan sal hy sekerlik lewe, hy sal nie
sterwe nie.

<span id="an_33:16">33:16</span> Al sy sondes wat hy gedoen het, sal hom
nie toegereken word nie; hy het reg en geregtigheid gedoen, hy sal
sekerlik lewe.

<span id="an_33:17">33:17</span> Maar die kinders van jou volk sê: Die
weg van die Here is nie reg nie, terwyl tog hulle eie weg nie reg is
nie.

<span id="an_33:18">33:18</span> As die regverdige afwyk van sy
geregtigheid en onreg doen, dan sal hy ten gevolge daarvan sterwe.

<span id="an_33:19">33:19</span> En as die goddelose hom bekeer van sy
goddeloosheid en reg en geregtigheid doen, dan sal hy ten gevolge
daarvan lewe.

<span id="an_33:20">33:20</span> Tog sê julle: Die weg van die Here is
nie reg nie. Ek sal julle oordeel, elkeen volgens sy weë, o huis van
Israel!

<span id="an_33:21">33:21</span> En in die twaalfde jaar van ons
ballingskap, in die tiende maand op die vyfde van die maand, het 'n
vlugteling uit Jerusalem na my gekom met die woorde: Die stad is
ingeneem!

<span id="an_33:22">33:22</span> En die hand van die HERE was op my in
die aand, voordat die vlugteling gekom het; en Hy het my mond geopen
teen die tyd dat hy in die môre na my gekom het. So is dan my mond
geopen, en ek was nie meer stom nie.

<span id="an_33:23">33:23</span> Toe het die woord van die HERE tot my
gekom en gesê:

<span id="an_33:24">33:24</span> Mensekind, die bewoners van daardie
puinhope in die land van Israel spreek en sê: Abraham was 'n eenling, en
tog het hy die land as besitting ontvang; maar ons is baie; aan ons is
die land as besitting gegee!

<span id="an_33:25">33:25</span> Daarom, sê vir hulle: So spreek die
Here HERE: Julle eet vleis saam met die bloed en slaan julle oë op na
jul drekgode en vergiet bloed--en sal julle die land as besitting
ontvang?

<span id="an_33:26">33:26</span> Julle steun op jul swaard, julle doen
gruwels en verontreinig elkeen die vrou van sy naaste--en sal julle die
land as besitting ontvang?

<span id="an_33:27">33:27</span> So moet jy vir hulle sê: So spreek die
Here HERE: So waar as Ek leef, die wat in die puinhope is, sal gewis
deur die swaard val; en hom wat op die oop veld is, gee Ek aan die wilde
diere oor om opgeëet te word; en die wat in die vestings en in die
spelonke is, sal deur die pes sterwe.

<span id="an_33:28">33:28</span> En Ek sal die land 'n wildernis en 'n
woesteny maak, en aan sy trotse mag sal 'n einde kom; en die berge van
Israel sal woes wees sonder dat iemand daar oorgaan.

<span id="an_33:29">33:29</span> Dan sal hulle weet dat Ek die HERE is,
as Ek die land 'n wildernis en 'n woesteny maak oor al hul gruwels wat
hulle bedryf het.

<span id="an_33:30">33:30</span> En jy, mensekind, die kinders van jou
volk wat oor jou gesels langs die mure en in die deure van die
huise--hulle spreek die een met die ander, elkeen met sy broer, en sê:
Kom tog en hoor wat die woord is wat van die HERE uitgaan.

<span id="an_33:31">33:31</span> En hulle kom na jou toe soos 'n volk
saamstroom en sit voor jou as my volk en hoor jou woorde, maar hulle
doen dit nie; want hulle maak liefdesverklaringe met hulle mond, maar
hulle hart gaan agter hulle onregverdige wins aan.

<span id="an_33:32">33:32</span> En kyk, jy is vir hulle soos 'n
minnelied, soos een skoon van stem, wat goed op die snare speel: hulle
hoor jou woorde, maar hulle doen dit nie.

<span id="an_33:33">33:33</span> Maar as dit kom--kyk, dit kom! --dan
sal hulle weet dat daar 'n profeet onder hulle gewees het.

<span id="an_34:1">34:1</span> En die woord van die HERE het tot my
gekom en gesê:

<span id="an_34:2">34:2</span> Mensekind, profeteer teen die herders van
Israel; profeteer en sê vir hulle, die herders: So spreek die Here HERE:
Wee die herders van Israel wat aan hulleself weiding verskaf! Moet die
herders nie die skape laat wei nie?

<span id="an_34:3">34:3</span> Julle eet die vet en beklee julle met die
wol; julle slag die vettes, maar die skape laat julle nie wei nie;

<span id="an_34:4">34:4</span> julle versterk die swakkes nie en maak
die siekes nie gesond nie en die wat gewond is, verbind julle nie en wat
weggedryf is, bring julle nie terug nie en wat verlore is, soek julle
nie; maar met strengheid heers julle oor hulle en met hardheid.

<span id="an_34:5">34:5</span> So het hulle dan verstrooid geraak, omdat
daar geen herder was nie; en hulle het die voedsel geword vir al die
wilde diere van die veld en het verstrooid geraak.

<span id="an_34:6">34:6</span> My skape dwaal rond op al die berge en op
al die hoë heuwels; ja, oor die hele oppervlakte van die aarde is my
skape verstrooi, sonder dat iemand na hulle vra of hulle soek.

<span id="an_34:7">34:7</span> Daarom, o herders, hoor die woord van die
HERE:

<span id="an_34:8">34:8</span> So waar as Ek leef, spreek die Here HERE,
gewis, omdat my skape'n prooi geword het en my skape as voedsel gedien
het van al die wilde diere van die veld, omdat daar geen herder was nie,
en my herders na my skape nie vra nie; en die herders aan hulleself
weiding verskaf, maar my skape nie laat wei nie--

<span id="an_34:9">34:9</span> daarom, o herders, hoor die woord van die
HERE!

<span id="an_34:10">34:10</span> So sê die Here HERE: Kyk, Ek het dit
teen die herders! En Ek sal my skape van hulle hand eis en maak dat
hulle geen skape meer oppas nie, sodat die herders aan hulleself nie
meer weiding sal verskaf nie; en Ek sal my skape uit hulle mond uitruk,
sodat dit hulle nie as voedsel sal dien nie.

<span id="an_34:11">34:11</span> Want so sê die Here HERE: Kyk, hier is
Ek, en Ek sal na my skape vra en vir hulle sorg.

<span id="an_34:12">34:12</span> Soos 'n herder vir sy trop skape sorg
op die dag as hy onder sy verspreide skape is, so sal Ek vir my skape
sorg; en Ek sal hulle red uit al die plekke waarheen hulle verstrooi is,
op die dag van wolke en donkerheid.

<span id="an_34:13">34:13</span> En Ek sal hulle uitlei uit die volke en
versamel uit die lande en hulle bring in hul land; en Ek sal hulle laat
wei op die berge van Israel, in die klowe en in al die bewoonbare plekke
van die land.

<span id="an_34:14">34:14</span> Op 'n goeie weiveld sal Ek hulle laat
wei, en op die hoë berge van Israel sal hulle weiplek wees. Daar sal
hulle lê op 'n goeie plek en wei in 'n geil weiveld op die berge van
Israel.

<span id="an_34:15">34:15</span> Ek self sal my skape oppas, en Ek self
sal hulle laat lê en rus, spreek die Here HERE.

<span id="an_34:16">34:16</span> Die wat verlore is, sal Ek soek, en wat
weggedryf is, sal Ek terugbring, en wat gewond is, sal Ek verbind, en
die siekes sal Ek versterk; maar die vettes en die sterkes sal Ek
verdelg: Ek sal hulle oppas soos dit reg is.

<span id="an_34:17">34:17</span> En wat julle aangaan, my skape, so sê
die Here HERE, kyk, Ek sal oordeel tussen skape en skape, die ramme en
die bokramme.

<span id="an_34:18">34:18</span> Is dit vir julle nie genoeg dat julle
die goeie weiveld afwei nie? En moet julle die orige van jul weiveld met
jul pote vertrap? En moet julle die helder water drink, terwyl julle die
wat oorbly, met jul pote troebel maak?

<span id="an_34:19">34:19</span> En moet my skape afwei wat met julle
pote vertrap is, en drink wat met julle pote troebel gemaak is?

<span id="an_34:20">34:20</span> Daarom, so sê die Here HERE vir hulle:
Kyk, hier is Ek, en Ek sal oordeel tussen die vet skape en die maer
skape.

<span id="an_34:21">34:21</span> Omdat julle al die swakkes met skof en
skouer wegdruk en met julle horings stoot, totdat julle hulle uitgejaag
het,

<span id="an_34:22">34:22</span> daarom sal Ek my skape red, sodat hulle
nie meer 'n prooi sal wees nie; en Ek sal oordeel tussen skape en skape.

<span id="an_34:23">34:23</span> En Ek sal een enkele herder oor hulle
verwek, en hy sal hulle laat wei, naamlik my kneg Dawid; hy sal hulle
laat wei, en hy sal vir hulle 'n herder wees.

<span id="an_34:24">34:24</span> En Ek, die HERE, Ek sal vir hulle 'n
God wees, en my kneg Dawid 'n vors in hulle midde. Ek, die HERE, het dit
gespreek.

<span id="an_34:25">34:25</span> En Ek sal 'n verbond van vrede met
hulle sluit en die wilde diere uit die land laat verdwyn; en hulle sal
veilig bly in die woestyn en slaap in die bosse.

<span id="an_34:26">34:26</span> En Ek sal hulle en die plekke rondom my
heuwel tot 'n seën maak en die stortreën laat val op sy tyd; stortreëns
van seën sal dit wees.

<span id="an_34:27">34:27</span> En die bome van die veld sal hulle
vrugte gee, en die land sal sy opbrings gee, en hulle sal veilig wees in
hul land; en hulle sal weet dat Ek die HERE is as Ek hulle jukskeie
stukkend breek en hulle red uit die hand van die wat hulle diensbaar
gemaak het.

<span id="an_34:28">34:28</span> En hulle sal nie meer 'n prooi vir die
nasies wees nie, en die wilde diere van die land sal hulle nie opeet
nie; maar hulle sal veilig woon sonder dat iemand hulle verskrik.

<span id="an_34:29">34:29</span> En Ek sal vir hulle plante van naam
verwek, sodat hulle nie meer deur hongersnood in die land weggeruk sal
word nie en die smaad van die nasies nie meer sal dra nie.

<span id="an_34:30">34:30</span> Maar hulle sal weet dat Ek, die HERE
hulle God, met hulle is, en dat hulle, die huis van Israel, my volk is,
spreek die Here HERE.

<span id="an_34:31">34:31</span> En julle is my skape, die skape van my
weide; julle is mense, Ek is julle God, spreek die Here HERE.

<span id="an_35:1">35:1</span> Verder het die woord van die HERE tot my
gekom en gesê:

<span id="an_35:2">35:2</span> Mensekind, rig jou aangesig teen die berg
Seïr en profeteer teen hom.

<span id="an_35:3">35:3</span> En sê vir hom: So spreek die Here HERE:
Kyk, Ek het dit teen jou, o berg Seïr! En Ek sal my hand teen jou
uitstrek en jou 'n wildernis en 'n woesteny maak.

<span id="an_35:4">35:4</span> Ek sal jou stede 'n puinhoop maak, en jy
self sal 'n wildernis word; en jy sal weet dat Ek die HERE is.

<span id="an_35:5">35:5</span> Omdat jy 'n ewige vyandskap koester en
die kinders van Israel in die mag van die swaard oorgelewer het in die
tyd van hulle onheil, in die tyd van uiteindelike afrekening,

<span id="an_35:6">35:6</span> daarom, so waar as Ek leef, spreek die
Here HERE, gewis, Ek sal jou tot bloed maak, en bloed sal jou vervolg;
omdat jy bloed nie gehaat het nie, sal bloed jou vervolg.

<span id="an_35:7">35:7</span> En Ek sal die berg Seïr 'n woesteny en
wildernis maak, en uit hom uitroei die wat deurtrek en wat terugkom.

<span id="an_35:8">35:8</span> En Ek sal sy berge vol maak met die wat
uit hom verslaan is; jou heuwels en jou dale en al jou klowe--die wat
verslaan is deur die swaard, sal daarin val.

<span id="an_35:9">35:9</span> Ewige wildernisse sal Ek jou maak, en jou
stede sal nie bewoon word nie; en julle sal weet dat Ek die HERE is.

<span id="an_35:10">35:10</span> Omdat jy sê: Die twee nasies daar en
die twee lande sal myne wees, en ons sal dit in besit neem--terwyl tog
die HERE daar gewees het--

<span id="an_35:11">35:11</span> daarom, so waar as Ek leef, spreek die
Here HERE, Ek sal handel volgens jou toorn en jou naywer waarmee jy uit
jou haat teen hulle gehandel het; en Ek sal onder hulle bekend word as
Ek jou oordeel.

<span id="an_35:12">35:12</span> En jy sal weet dat Ek, die HERE, al jou
lasterlike woorde gehoor het wat jy teen die berge van Israel gespreek
het deur te sê: Hulle lê woes, hulle is aan ons gegee tot spys.

<span id="an_35:13">35:13</span> So het julle dan jul groot gehou teen
My met julle mond en julle woorde teen My opgehoop; Ek het dit gehoor.

<span id="an_35:14">35:14</span> So sê die Here HERE: Tot vreugde van
die hele aarde sal Ek jou 'n wildernis maak.

<span id="an_35:15">35:15</span> Soos jy vrolik was oor die erfdeel van
die huis van Israel, omdat dit verwoes is, so sal Ek met jou maak: jy
sal 'n wildernis word, o berg Seïr en die hele Edom, almal saam. En
hulle sal weet dat Ek die HERE is.

<span id="an_36:1">36:1</span> En jy, mensekind, profeteer tot die berge
van Israel en sê: Berge van Israel, hoor die woord van die HERE!

<span id="an_36:2">36:2</span> So sê die Here HERE: Omdat die vyand ha,
ha! oor julle roep; en: Die ewige hoogtes het vir ons 'n besitting
geword! --

<span id="an_36:3">36:3</span> daarom profeteer en sê: So spreek die
Here HERE: Omdat, ja, omdat hulle julle van alle kante verwoes en
vertrap het, sodat julle vir die oorblyfsel van die nasies 'n besitting
kan wees, en julle in opspraak gekom het en deur die mense beskinder
is--

<span id="an_36:4">36:4</span> daarom, o berge van Israel, hoor die
woord van die Here HERE. So spreek die Here HERE tot die berge en die
heuwels, tot die klowe en die dale, tot die verwoeste puinhope en die
verlate stede wat 'n buit en 'n spot geword het vir die oorblyfsel van
die nasies wat rondom is--

<span id="an_36:5">36:5</span> daarom, so sê die Here HERE: Waarlik, in
die vuur van my ywer spreek Ek teen die oorblyfsel van die nasies en
teen die hele Edom wat my land vir hulleself as besitting bestem het--in
volle vreugde van die hart, met diepste veragting--sodat die weiveld
daarvan 'n buit sou wees.

<span id="an_36:6">36:6</span> Daarom, profeteer oor die land van
Israel, en spreek tot die berge en die heuwels, tot die klowe en die
dale: So spreek die Here HERE: Kyk, Ek spreek in my ywer en in my
grimmigheid, omdat julle die smaad van die nasies gedra het.

<span id="an_36:7">36:7</span> Daarom, so sê die Here HERE, hef Ek my
hand op: Waarlik, die nasies wat rondom julle is--hulle sal hul smaad
dra.

<span id="an_36:8">36:8</span> Maar julle, o berge van Israel, sal jul
takke gee en jul vrugte dra vir my volk Israel; want hulle koms is naby.

<span id="an_36:9">36:9</span> Want kyk, Ek kom na julle en wend My na
julle toe, en julle sal bewerk en besaai word.

<span id="an_36:10">36:10</span> En Ek sal mense op julle
vermenigvuldig, die hele huis van Israel, almal saam; en die stede sal
bewoon en die puinhope opgebou word.

<span id="an_36:11">36:11</span> Ja, Ek sal mense en diere op julle
vermenigvuldig, en hulle sal vermenigvuldig en vrugbaar wees; en Ek sal
julle laat bewoon soos in jul voortyd en aan julle weldoen meer as in
julle vroeër dae, en julle sal weet dat Ek die HERE is.

<span id="an_36:12">36:12</span> En Ek sal mense op julle laat loop, my
volk Israel; en hulle sal jou in besit neem, en jy sal vir hulle 'n
erfenis wees en hulle verder nie meer kinderloos maak nie.

<span id="an_36:13">36:13</span> So spreek die Here HERE: Omdat hulle
vir julle sê: 'n Menseter is jy en een wat sy eie nasie kinderloos
maak--

<span id="an_36:14">36:14</span> daarom sal jy nie meer mense opeet en
jou nasie nie meer laat struikel nie, spreek die Here HERE.

<span id="an_36:15">36:15</span> En Ek sal nie meer teen jou laat hoor
die skimp van die nasies nie, en die smaad van die volke sal jy nie meer
dra nie; en jy sal jou nasie nie meer laat struikel nie, spreek die Here
HERE.

<span id="an_36:16">36:16</span> Verder het die woord van die HERE tot
my gekom en gesê:

<span id="an_36:17">36:17</span> Mensekind, toe die huis van Israel in
hulle land gewoon het, het hulle dit verontreinig met hul wandel en met
hul handelinge; hulle wandel was voor my aangesig soos die besoedeling
van die maandelikse onreinheid.

<span id="an_36:18">36:18</span> Daarom het Ek my grimmigheid oor hulle
uitgegiet, vanweë die bloed wat hulle in die land vergiet het, terwyl
hulle dit met hul drekgode verontreinig het.

<span id="an_36:19">36:19</span> En Ek het hulle verstrooi onder die
nasies en hulle is versprei in die lande; Ek het hulle geoordeel volgens
hul wandel en hul handelinge.

<span id="an_36:20">36:20</span> En toe hulle by die nasies kom waarheen
hulle getrek het, het hulle my heilige Naam ontheilig deurdat van hulle
gesê is: Hierdie mense is die volk van die HERE, en hulle moes uit sy
land uittrek.

<span id="an_36:21">36:21</span> Toe het dit My ter harte gegaan om my
heilige Naam ontwil wat die huis van Israel ontheilig het onder die
nasies waar hulle gekom het.

<span id="an_36:22">36:22</span> Daarom, sê vir die huis van Israel: So
spreek die Here HERE: Ek doen dit nie om julle ontwil nie, o huis van
Israel, maar ter wille van my heilige Naam wat julle ontheilig het onder
die nasies waar julle gekom het.

<span id="an_36:23">36:23</span> En Ek sal my grote Naam heilig wat
onder die nasies ontheilig is, wat julle onder hulle ontheilig het; en
die nasies sal weet dat Ek die HERE is, spreek die Here HERE, as Ek My
in julle voor hul oë as die Heilige laat ken.

<span id="an_36:24">36:24</span> En Ek sal julle uit die nasies gaan
haal en julle uit al die lande bymekaar laat kom, en Ek sal julle in jul
land bring.

<span id="an_36:25">36:25</span> Dan sal Ek skoon water op julle giet,
sodat julle rein kan word; van al jul onreinhede en van al jul drekgode
sal Ek julle reinig.

<span id="an_36:26">36:26</span> En Ek sal julle 'n nuwe hart gee en 'n
nuwe gees in jul binneste gee; en Ek sal die hart van klip uit julle
vlees wegneem en julle 'n hart van vlees gee.

<span id="an_36:27">36:27</span> En Ek sal my Gees in jul binneste gee
en sal maak dat julle in my insettinge wandel en my verordeninge
onderhou en doen.

<span id="an_36:28">36:28</span> En julle sal woon in die land wat Ek
aan jul vaders gegee het; en julle sal vir My 'n volk en Ek sal vir
julle 'n God wees.

<span id="an_36:29">36:29</span> En Ek sal julle verlos van al jul
onreinhede; en Ek sal roep na die koring en dit vermenigvuldig, en Ek
sal geen hongersnood op julle lê nie.

<span id="an_36:30">36:30</span> En Ek sal die vrugte van die bome en
die opbrings van die veld vermenigvuldig, sodat julle die smaad van
hongersnood nie meer hoef te verdra onder die nasies nie.

<span id="an_36:31">36:31</span> Dan sal julle dink aan jul verkeerde
weë en aan jul handelinge wat nie goed was nie; en julle sal vir
julleself walglik wees oor jul ongeregtighede en oor jul gruwels.

<span id="an_36:32">36:32</span> Ek doen dit nie om julle ontwil nie,
spreek die Here HERE; laat dit julle bekend wees! Skaam julle en bloos
oor jul weë, o huis van Israel.

<span id="an_36:33">36:33</span> So sê die Here HERE: In die dag as Ek
julle reinig van al jul ongeregtighede, sal Ek die stede laat bewoon, en
die puinhope sal opgebou word.

<span id="an_36:34">36:34</span> En die verwoeste land sal bewerk word,
in plaas dat dit 'n wildernis is voor die oë van almal wat verbygaan.

<span id="an_36:35">36:35</span> En hulle sal sê: Hierdie land wat
verwoes was, het geword soos die tuin van Eden; en die stede wat in puin
gelê het en verwoes en afgebreek was, is versterk en bewoon.

<span id="an_36:36">36:36</span> Dan sal die nasies weet wat rondom
julle oorgebly het, dat Ek, die HERE, opgebou het wat afgebreek was,
beplant het wat verwoes was; Ek, die HERE, het dit gespreek en sal dit
doen.

<span id="an_36:37">36:37</span> So sê die Here HERE: Ook dit sal Ek My
laat vra deur die huis van Israel om dit vir hulle te doen: Ek sal hulle
mense vermenigvuldig soos skape.

<span id="an_36:38">36:38</span> Soos die geheiligde skape, soos die
skape van Jerusalem op sy feestye, so sal die stede wat in puin lê, vol
wees van kuddes van mense; en hulle sal weet dat Ek die HERE is.

<span id="an_37:1">37:1</span> Die hand van die HERE was op my, en Hy
het my uitgebring deur die Gees van die HERE en my neergesit in die
laagte; en dit was vol bene.

<span id="an_37:2">37:2</span> En Hy het my by hulle laat verbygaan na
alle kante toe; en kyk, daar het 'n groot menigte oor die laagte gelê,
en kyk, hulle was baie dor.

<span id="an_37:3">37:3</span> Toe sê Hy vir my: Mensekind, kan hierdie
bene lewendig word? En ek antwoord: Here HERE, U weet dit.

<span id="an_37:4">37:4</span> Daarop sê Hy vir my: Profeteer oor
hierdie bene en sê vir hulle: Dor bene, hoor die woord van die HERE!

<span id="an_37:5">37:5</span> So spreek die Here HERE tot hierdie bene:
Kyk, Ek bring gees in julle in, sodat julle lewendig kan word.

<span id="an_37:6">37:6</span> En Ek sal senings op julle lê en vlees
oor julle laat opkom en 'n vel oor julle trek en gees in julle gee,
sodat julle lewendig kan word; en julle sal weet dat Ek die HERE is.

<span id="an_37:7">37:7</span> Toe het ek geprofeteer soos my beveel
was. En sodra ek geprofeteer het, was daar 'n geruis, en kyk--'n
beroering! En die bene het nader gekom, elke been na sy been.

<span id="an_37:8">37:8</span> Toe kyk ek en--daar was senings op hulle,
en daar het vlees op gekom, en 'n vel is bo-oor hulle getrek, maar daar
was geen gees in hulle nie.

<span id="an_37:9">37:9</span> Daarop sê Hy vir my: Profeteer tot die
gees, profeteer, mensekind, en sê aan die gees: So spreek die Here HERE:
Kom aan uit die vier windstreke, o gees, en blaas in hierdie dooies, dat
hulle lewendig kan word.

<span id="an_37:10">37:10</span> En ek het geprofeteer soos Hy my beveel
het. Toe het die gees in hulle gekom, en hulle het lewendig geword en op
hulle voete gaan staan--'n ontsaglike groot leër!

<span id="an_37:11">37:11</span> Toe sê Hy vir my: Mensekind, hierdie
bene is die hele huis van Israel. Kyk, hulle sê: Ons bene is verdor, en
ons verwagting is verlore; dit is klaar met ons!

<span id="an_37:12">37:12</span> Daarom, profeteer en sê aan hulle: So
spreek die Here HERE: Kyk, Ek sal julle grafte oopmaak en julle uit jul
grafte laat opkom, o my volk! En Ek sal julle bring in die land van
Israel.

<span id="an_37:13">37:13</span> En julle sal weet dat Ek die HERE is as
Ek julle grafte oopmaak en julle uit jul grafte laat opkom, o my volk!

<span id="an_37:14">37:14</span> En Ek sal my Gees in julle gee, dat
julle lewendig kan word; en Ek sal julle vestig in jul land; en julle
sal weet dat Ek, die HERE, dit gespreek en gedoen het, spreek die HERE.

<span id="an_37:15">37:15</span> Verder het die woord van die HERE tot
my gekom en gesê:

<span id="an_37:16">37:16</span> En jy, mensekind, neem vir jou 'n stuk
hout, en skrywe daarop: Vir Juda en vir die kinders van Israel, sy
bondgenote; en neem 'n ander stuk hout en skrywe daarop: Vir Josef (die
hout van Efraim) en die hele huis van Israel, sy bondgenote.

<span id="an_37:17">37:17</span> Voeg hulle dan vir jou bymekaar, die
een by die ander, om een stuk hout te wees, en laat hulle een word in
jou hand.

<span id="an_37:18">37:18</span> En as die kinders van jou volk met jou
spreek en sê: Sal u ons nie te kenne gee wat u met hierdie dinge bedoel
nie?

<span id="an_37:19">37:19</span> sê dan vir hulle: So spreek die Here
HERE: Kyk, Ek sal die stuk hout van Josef neem, wat in die hand van
Efraim is, en die stamme van Israel, sy bondgenote, en Ek sal hulle by
hom voeg, by die stuk van Juda, en hulle een stuk hout maak; en hulle
sal een word in my hand.

<span id="an_37:20">37:20</span> So moet dan die houte waar jy op
skrywe, in jou hand wees voor hulle oë;

<span id="an_37:21">37:21</span> en sê vir hulle: So spreek die Here
HERE: Kyk, Ek gaan die kinders van Israel haal tussen die nasies uit
waarheen hulle getrek het, en Ek sal hulle van alle kante bymekaar laat
kom en hulle bring in hul land.

<span id="an_37:22">37:22</span> En Ek sal hulle een volk maak in die
land, op die berge van Israel; en een Koning sal vir hulle almal koning
wees; en hulle sal nie meer twee nasies wees nie en verder nie meer in
twee koninkryke verdeeld wees nie.

<span id="an_37:23">37:23</span> En hulle sal hul nie meer verontreinig
met hulle drekgode en hulle verfoeisels en met al hulle oortredinge nie;
en Ek sal hulle verlos uit al hulle woonplekke waarin hulle gesondig
het, en sal hulle reinig. So sal hulle dan vir my 'n volk wees, en Ek
vir hulle 'n God wees.

<span id="an_37:24">37:24</span> En my kneg Dawid sal koning oor hulle
wees, en hulle sal almal een herder hê; en hulle sal in my verordeninge
wandel en my insettinge onderhou en daarna handel.

<span id="an_37:25">37:25</span> En hulle sal woon in die land wat Ek
aan my kneg Jakob gegee het, waar julle vaders in gewoon het; ja, húlle
sal daarin woon, hulle kinders en hulle kindskinders tot in ewigheid; en
my kneg Dawid sal hulle vors wees vir ewig.

<span id="an_37:26">37:26</span> En Ek sal 'n verbond van vrede met
hulle sluit, dit sal 'n ewige verbond met hulle wees; en Ek sal hulle
daar bring en hulle vermenigvuldig; en Ek sal my heiligdom in hulle
midde vestig vir ewig.

<span id="an_37:27">37:27</span> En my tabernakel sal oor hulle wees, en
Ek sal vir hulle 'n God wees en hulle vir my 'n volk wees.

<span id="an_37:28">37:28</span> En die nasies sal weet dat Ek die HERE
is wat Israel heilig as my heiligdom vir ewig in hulle midde sal wees.

<span id="an_38:1">38:1</span> Verder het die woord van die HERE tot my
gekom en gesê:

<span id="an_38:2">38:2</span> Mensekind, rig jou aangesig teen Gog, in
die land Magog, die vors van Ros, Meseg en Tubal, en profeteer teen hom

<span id="an_38:3">38:3</span> en sê: So spreek die Here HERE: Kyk, Ek
het dit teen jou, o Gog, vors van Ros, Meseg en Tubal!

<span id="an_38:4">38:4</span> En Ek sal jou weglok en hake in jou
kakebene sit en jou laat uittrek en jou hele leër, perde en ruiters,
almal volkome toegerus, 'n groot menigte met die groot en die klein
skild, wat almal die swaard hanteer;

<span id="an_38:5">38:5</span> Perse, Kusiete en Putéërs saam met hulle,
almal met skild en helm;

<span id="an_38:6">38:6</span> Gomer en al sy leërs, die huis van
Togarma, in die uithoeke van die Noorde, en al sy leërs--baie volke saam
met jou.

<span id="an_38:7">38:7</span> Hou jou reg en maak jou klaar, jy en al
jou menigtes wat by jou vergader het; en wees vir hulle 'n leidsman.

<span id="an_38:8">38:8</span> Ná baie dae sal jy bevel ontvang; aan die
einde van die jare sal jy 'n land intrek wat van die swaard weer
reggekom het, wat versamel is uit baie volke, op die berge van Israel
wat gedurigdeur as puinhoop daar gelê het--ja, dit is uit die volke
uitgebring, en hulle woon almal in veiligheid.

<span id="an_38:9">38:9</span> Dan sal jy optrek soos 'n onweer wat
aankom, jy sal wees soos 'n wolk om die land te oordek, jy en al jou
leërs en baie volke saam met jou.

<span id="an_38:10">38:10</span> So sê die Here HERE: In dié dag sal
daar gedagtes in jou hart opkom, en jy sal 'n listige plan beraam

<span id="an_38:11">38:11</span> en sê: Ek sal optrek teen die land wat
ooplê, ek sal kom by rustige mense wat in veiligheid woon; wat almal
woon sonder muur en geen grendel of poorte het nie;

<span id="an_38:12">38:12</span> om buit te maak en roof te rowe, om jou
hand uit te steek teen die puinhope wat weer bewoon is, en teen 'n volk
wat uit die nasies versamel is, wat vee en goed verwerf het, wat op die
middelpunt van die aarde woon.

<span id="an_38:13">38:13</span> Skeba en Dedan en die koopmans van
Tarsis en al sy jong leeus sal vir jou sê: Kom jy om buit te maak? Het
jy jou menigte bymekaar laat kom om roof te rowe? Om silwer en goud weg
te dra, om vee en goed weg te neem, om 'n groot buit te maak?

<span id="an_38:14">38:14</span> Daarom, profeteer, o mensekind, en sê
aan Gog: So spreek die Here HERE: Sal jy dit nie opmerk in dié dag as my
volk Israel veilig woon nie?

<span id="an_38:15">38:15</span> Dan sal jy kom uit jou woonplek, uit
die agterhoeke van die Noorde, jy en baie volke saam met jou wat almal
op perde ry, 'n groot menigte en 'n magtige leër;

<span id="an_38:16">38:16</span> en jy sal optrek teen my volk Israel
soos 'n wolk om die land te oordek. Aan die einde van die dae sal dit
wees--dan sal Ek jou teen my land laat aankom, sodat die nasies My kan
ken as Ek My in jou, o Gog, voor hulle oë as die Heilige laat ken.

<span id="an_38:17">38:17</span> So sê die Here HERE: Is jy dit van wie
Ek in die voortyd gespreek het deur my knegte, die profete van Israel,
wat in dié dae geprofeteer het, jare lank, dat Ek jou teen hulle sal
laat aankom?

<span id="an_38:18">38:18</span> Maar in dié dag, die dag as Gog teen
die land van Israel aankom, spreek die Here HERE, sal my grimmigheid in
my neus opkom.

<span id="an_38:19">38:19</span> Ja, in my ywer spreek Ek, in die vuur
van my grimmigheid: Waarlik, in dié dag sal daar 'n groot aardbewing
wees in die land van Israel,

<span id="an_38:20">38:20</span> sodat van my aangesig af weg sal bewe
die visse van die see en die voëls van die hemel en die wilde diere van
die veld en al die gedierte wat op die grond kruip, en al die mense wat
op die aarde is; en die berge sal omvergegooi word en die kranse
inmekaarstort en al die mure op die aarde val.

<span id="an_38:21">38:21</span> En Ek sal die swaard oproep teen hom na
al my berge, spreek die Here HERE; die swaard van die een sal teen die
ander wees.

<span id="an_38:22">38:22</span> En Ek sal met hom in die gereg gaan
deur pes en deur bloed; en oorstromende stortreën en haelstene, vuur en
swawel op hom laat reën en op sy leërs en op baie volke wat saam met hom
is.

<span id="an_38:23">38:23</span> So sal Ek My dan as groot en as heilig
laat ken en Myself bekend maak voor die oë van baie nasies; en hulle sal
weet dat Ek die HERE is.

<span id="an_39:1">39:1</span> En jy, mensekind, profeteer teen Gog en
sê: So spreek die Here HERE: Kyk, Ek het dit teen jou, o Gog, vors van
Ros, Meseg en Tubal.

<span id="an_39:2">39:2</span> En Ek sal jou weglok en jou lei en jou
laat optrek uit die agterhoeke van die Noorde en jou laat kom op die
berge van Israel.

<span id="an_39:3">39:3</span> Maar Ek sal jou boog uit jou linkerhand
slaan en jou pyle uit jou regterhand laat val.

<span id="an_39:4">39:4</span> Op die berge van Israel sal jy val, jy en
al jou leërs en die volke wat saam met jou is; aan die roofvoëls van
allerhande vere en aan die wilde diere van die veld het Ek jou as
voedsel gegee.

<span id="an_39:5">39:5</span> Op die oop veld sal jy val; want Ek het
dit gesê, spreek die Here HERE.

<span id="an_39:6">39:6</span> En Ek sal 'n vuur slinger in Magog en
onder hulle wat in die kuslande veilig woon; en hulle sal weet dat Ek
die HERE is.

<span id="an_39:7">39:7</span> En Ek sal my heilige Naam bekend maak
onder my volk Israel en sal my heilige Naam nie meer laat ontheilig nie;
en die nasies sal weet dat Ek die HERE is, die Heilige in Israel.

<span id="an_39:8">39:8</span> Kyk, dit kom en gebeur, spreek die Here
HERE. Dit is die dag waarvan Ek gespreek het.

<span id="an_39:9">39:9</span> En die inwoners van die stede van Israel
sal uitgaan en vuur maak en stook met die wapens: klein en groot skilde,
met boë en pyle en knopkieries en spiese; en hulle sal daarmee vuur maak
sewe jaar lank;

<span id="an_39:10">39:10</span> sodat hulle geen hout uit die veld sal
dra of in die bosse sal kap nie, maar met die wapens vuur sal maak; en
hulle sal plunder die wat hulle geplunder het, en berowe die wat hulle
beroof het, spreek die Here HERE.

<span id="an_39:11">39:11</span> En in dié dag sal Ek aan Gog 'n plek
gee waar 'n graf sal wees in Israel, die dal van die trekkers aan die
oostekant van die see, en dit sal vir die deurtrekkers die pad toemaak;
en daar sal hulle Gog begrawe en sy hele menigte en dit noem: Die dal
van Gog se menigte.

<span id="an_39:12">39:12</span> En die huis van Israel sal hulle
begrawe om die land te reinig, sewe maande lank.

<span id="an_39:13">39:13</span> En al die mense van die land sal
begrawe, en dit sal hulle roem wees, die dag as Ek My verheerlik, spreek
die Here HERE.

<span id="an_39:14">39:14</span> Ook sal hulle vaste manne afsonder wat
die land deurgaan en die trekkers begrawe wat bo-op die grond oorgebly
het, om dit te reinig. Aan die einde van sewe maande sal hulle 'n
ondersoek instel,

<span id="an_39:15">39:15</span> en sien een van hulle wat deur die land
trek, 'n mensebeen, dan rig hy daarby 'n merkteken op, totdat die
begrawers dit begrawe het in die dal van Gog se menigte.

<span id="an_39:16">39:16</span> En ook sal die naam van 'n stad wees
Hamóna. So sal hulle dan die land reinig.

<span id="an_39:17">39:17</span> En jy, mensekind, so spreek die Here
HERE: Sê vir die voëls van allerhande vere en vir al die wilde diere van
die veld: Kom bymekaar en kom aan, versamel julle van alle kante by my
slagoffer wat Ek vir julle slag, 'n groot slagoffer op die berge van
Israel; en eet vlees en drink bloed!

<span id="an_39:18">39:18</span> Vlees van die helde sal julle eet en
bloed van die vorste van die aarde drink--ramme, lammers en bokke en
stiere, vetgemaakte diere van Basan almal saam--

<span id="an_39:19">39:19</span> vet sal julle eet totdat julle versadig
is, en bloed drink totdat julle dronk is, van my slagoffer wat Ek vir
julle geslag het.

<span id="an_39:20">39:20</span> En julle sal aan my tafel versadig word
van perde en ruiters, van helde en alle soorte krygsmanne, spreek die
Here HERE.

<span id="an_39:21">39:21</span> En Ek sal my heerlikheid onder die
nasies bring, en al die nasies sal my strafgerig sien wat Ek voltrek
het, en my hand wat Ek op hulle gelê het.

<span id="an_39:22">39:22</span> En die huis van Israel sal weet dat Ek
die HERE hulle God is, van dié dag af en verder.

<span id="an_39:23">39:23</span> En die nasies sal weet dat die huis van
Israel vanweë hulle ongeregtigheid in ballingskap gegaan het; omdat
hulle teen My troubreuk begaan het, het Ek my aangesig vir hulle verberg
en hulle in die hand van hul teëstanders oorgegee, sodat hulle almal
deur die swaard geval het.

<span id="an_39:24">39:24</span> Volgens hulle onreinheid en hulle
oortredinge het Ek met hulle gehandel en my aangesig vir hulle verberg.

<span id="an_39:25">39:25</span> Daarom, so sê die Here HERE: Nou sal Ek
die lot van Jakob verander en My ontferm oor die hele huis van Israel en
ywer vir my heilige Naam.

<span id="an_39:26">39:26</span> En hulle sal hul smaad vergeet en al
hul ontrou wat hulle teen My begaan het, as hulle in hul land veilig
woon en daar niemand is wat hulle verskrik nie.

<span id="an_39:27">39:27</span> As Ek hulle terugbring uit die volke en
hulle versamel uit die lande van hulle vyande, sal Ek My in hulle as die
Heilige laat ken voor die oë van baie nasies.

<span id="an_39:28">39:28</span> En hulle sal weet dat Ek, die HERE,
hulle God is, daaraan dat Ek hulle in ballingskap laat gaan het na die
nasies, maar hulle weer versamel het in hulle land en dáár niemand meer
uit hulle agter laat bly het nie.

<span id="an_39:29">39:29</span> En Ek sal my aangesig nie meer vir
hulle verberg nie, omdat Ek my Gees oor die huis van Israel uitgegiet
het, spreek die Here HERE.

<span id="an_40:1">40:1</span> In die vyf en twintigste jaar van ons
ballingskap, in die begin van die jaar, op die tiende van die eerste
maand, in die veertiende jaar nadat die stad ingeneem is, op daardie
selfde dag, was die hand van die HERE op my, en Hy het my daarheen
gebring.

<span id="an_40:2">40:2</span> In gesigte van God het Hy my in die land
van Israel gebring en my neergesit op 'n baie hoë berg, en daarop iets
wat soos 'n stad gebou was, teen die suide.

<span id="an_40:3">40:3</span> En Hy het my daarheen gebring; en kyk,
daar was 'n man wat in sy voorkoms soos koper gelyk het; en in sy hand
was 'n linnetou en 'n meetroede; en hy het by die poort gestaan.

<span id="an_40:4">40:4</span> En die man het met my gespreek:
Mensekind, kyk met jou oë en hoor met jou ore en gee ag op alles wat ek
jou sal laat sien; want om jou dit te laat sien, is jy hierheen gebring.
Verkondig aan die huis van Israel alles wat jy sien.

<span id="an_40:5">40:5</span> En kyk, daar was 'n muur aan die
buitekant van die huis al rondom, en in die man se hand was die
meetroede van ses el (elkeen was 'n el en 'n handbreedte); en hy het die
dikte van die bouwerk gemeet: een roede, en die hoogte: een roede.

<span id="an_40:6">40:6</span> Toe het hy gekom by 'n poort waarvan die
voorkant na die ooste lê, en hy het met sy trappe opgegaan en die
drumpel van die poort gemeet: een roede die breedte, en die ander
drumpel: een roede die breedte.

<span id="an_40:7">40:7</span> En elke sykamer: een roede die lengte en
een roede die breedte; en tussen die sykamers: vyf el; en die drumpel
van die poort langs die voorportaal van die poort aan die binnekant: een
roede.

<span id="an_40:8">40:8</span> Ook het hy die voorportaal van die poort
aan die binnekant gemeet: een roede.

<span id="an_40:9">40:9</span> Toe het hy die voorportaal van die poort
gemeet: agt el, en sy deurposte: twee el; die voorportaal van die poort
was aan die binnekant.

<span id="an_40:10">40:10</span> En die sykamers van die poort na die
ooste was drie aan die een en drie aan die ander kant; al drie het
dieselfde afmeting gehad; ook het die deurposte aan weerskante dieselfde
afmeting gehad.

<span id="an_40:11">40:11</span> Verder het hy die wydte van die
poort-ingang gemeet: tien el; die lengte van die poort: dertien el.

<span id="an_40:12">40:12</span> En daar was 'n afskorting voor die
sykamers van een el aan die een kant, en 'n afskorting van een el aan
die ander kant; en elke kamer was ses el aan die een, en ses el aan die
ander kant.

<span id="an_40:13">40:13</span> Toe het hy die poort gemeet van die dak
van die een sykamer af na die dak van die ander toe: die breedte was vyf
en twintig el, deur teenoor deur.

<span id="an_40:14">40:14</span> Ook het hy die deurposte gemaak; sestig
el; en die voorhof, al rondom die poort, het gekom tot by die deurposte.

<span id="an_40:15">40:15</span> En van die voorkant van die
ingangspoort af tot by die voorkant van die voorportaal van die binneste
poort: vyftig el.

<span id="an_40:16">40:16</span> En daar was vensters van latwerk in die
sykamers ingebou en in hulle deurposte, na binne toe in die poort al
rondom; so ook in die voorportale; ja, vensters was al rondom na binne
toe, en op die deurposte was palmbome.

<span id="an_40:17">40:17</span> Verder het hy my in die buitenste
voorhof gebring, en kyk, daar was kamers, en rondom die voorhof was 'n
plaveisel gemaak; dertig kamers was op die plaveisel.

<span id="an_40:18">40:18</span> En die plaveisel was aan die sykant van
die poorte, ooreenkomstig die lengte van die poorte; dit was die
onderste plaveisel.

<span id="an_40:19">40:19</span> Toe het hy die breedte gemeet van die
voorkant van die onderste poort af tot by die buitenste voorkant van die
binneste voorhof: honderd el, aan die ooste-- en aan die noordekant.

<span id="an_40:20">40:20</span> Aangaande die poort wat na die noorde
lê, by die buitenste voorhof--hy het sy lengte en sy breedte gemeet.

<span id="an_40:21">40:21</span> En sy sykamers was drie aan die een en
drie aan die ander kant; en sy deurposte en sy voorportaal het dieselfde
afmeting gehad as by die eerste poort: vyftig el sy lengte en die
breedte vyf en twintig el.

<span id="an_40:22">40:22</span> En sy vensters en sy voorportaal en sy
palmbome het dieselfde afmeting gehad as by die poort waarvan die
voorkant na die ooste lê: en 'n mens kon daarin opklim met sewe trappe;
en sy voorportaal was daarvoor.

<span id="an_40:23">40:23</span> En daar was 'n poort na die binneste
voorhof teenoor die poort na die noorde en na die ooste; en hy het
gemeet van poort tot poort: honderd el.

<span id="an_40:24">40:24</span> Daarop het hy my na die suide laat
gaan; en kyk, daar was 'n poort na die suide; en hy het sy deurposte en
sy voorportaal gemeet volgens die vorige afmetinge.

<span id="an_40:25">40:25</span> En dit het vensters gehad, ook sy
voorportaal, al rondom soos die vorige vensters; die lengte was vyftig
el en die breedte vyf en twintig el.

<span id="an_40:26">40:26</span> En sy trap het sewe trappies gehad, en
sy voorportaal was daarvoor; en dit het palmbome gehad, een aan die een
en een aan die ander kant, op sy deurposte.

<span id="an_40:27">40:27</span> Ook was daar 'n poort na die binneste
voorhof na die suide; en hy het van poort tot poort gemeet, na die
suide: honderd el.

<span id="an_40:28">40:28</span> Verder het hy my deur die suidpoort
gebring na die binneste voorhof; en hy het die suidpoort gemeet: dit het
dieselfde afmetinge gehad.

<span id="an_40:29">40:29</span> En sy sykamers en sy deurposte en sy
voorportaal was volgens dié mate; en dit het vensters gehad, ook sy
voorportaal, al rondom; die lengte was vyftig el en die breedte vyf en
twintig el.

<span id="an_40:30">40:30</span> En daar was voorportale al rondom; die
lengte was vyf en twintig el en die breedte vyf el.

<span id="an_40:31">40:31</span> En sy voorportaal het na die buitenste
voorhof gelê; ook was daar palmbome op sy deurposte, en sy trap het agt
trappies gehad.

<span id="an_40:32">40:32</span> Daarop het hy my na die binneste
voorhof gebring, na die ooste; en hy het die poort gemeet: dit het
dieselfde afmetinge gehad.

<span id="an_40:33">40:33</span> Ook sy sykamers en sy deurposte en sy
voorportaal volgens die vorige afmetinge; en dit het vensters gehad, ook
sy voorportaal, al rondom; die lengte was vyftig el en die breedte vyf
en twintig el.

<span id="an_40:34">40:34</span> En sy voorportaal het na die buitenste
voorhof gelê; ook was daar palmbome op sy deurposte aan weerskante; en
sy trap het agt trappies gehad.

<span id="an_40:35">40:35</span> Daarop het hy my na die noordpoort
gebring; en hy het gemeet volgens die vorige afmetinge:

<span id="an_40:36">40:36</span> sy sykamers, sy deurposte en sy
voorportaal; ook het dit vensters gehad al rondom; die lengte was vyftig
el en die breedte vyf en twintig el.

<span id="an_40:37">40:37</span> En sy voorportaal was na die buitenste
voorhof toe; ook was daar palmbome op sy deurposte aan weerskante; en sy
trap het agt trappies gehad.

<span id="an_40:38">40:38</span> En 'n kamer met sy ingang was by die
deurposte by die poorte; daar het hulle die brandoffer afgespoel.

<span id="an_40:39">40:39</span> En in die voorportaal van die poort was
twee tafels aan die een en twee tafels aan die ander kant om daarop die
brandoffer en die sondoffer en die skuldoffer te slag.

<span id="an_40:40">40:40</span> En aan die buitenste symuur, noord van
wie na die ingang van die poort opgaan, was twee tafels; en aan die
ander symuur wat by die voorportaal van die poort was, twee tafels:

<span id="an_40:41">40:41</span> vier tafels aan die een en vier tafels
aan die ander kant, by die symuur van die poort: agt tafels waar hulle
op geslag het.

<span id="an_40:42">40:42</span> En daar was vier tafels vir die
brandoffer, van gekapte klippe, die lengte anderhalf el, en die breedte
anderhalf el, en die hoogte een el--daarop het hulle die gereedskap
neergesit waarmee hulle die brandoffer en die slagoffer geslag het.

<span id="an_40:43">40:43</span> En die gaffelvormige hake van 'n
handbreedte was aan die binnekant al rondom bevestig; en op die tafels
was die offervleis.

<span id="an_40:44">40:44</span> En buitekant die binneste poort was
twee kamers in die binneste voorhof, een aan die symuur van die
noordpoort, met die voorkant na die suide toe; een was aan die symuur
van die suidpoort, met die voorkant na die noorde toe.

<span id="an_40:45">40:45</span> En hy het vir my gesê: Hierdie kamer,
waarvan die voorkant na die suide lê, is vir die priesters wat die diens
van die huis waarneem.

<span id="an_40:46">40:46</span> En die kamer waarvan die voorkant na
die noorde lê, is vir die priesters wat die diens van die altaar
waarneem; dit is die seuns van Sadok wat uit die kinders van Levi na die
HERE mag nader kom om Hom te dien.

<span id="an_40:47">40:47</span> En hy het die voorhof gemeet: die
lengte honderd el en die breedte honderd el, 'n vierkant; en die altaar
was voor die huis.

<span id="an_40:48">40:48</span> Toe het hy my gebring in die
voorportaal van die huis; en hy het elke deurpos van die voorportaal
gemeet: vyf el aan die een en vyf el aan die ander kant; en die breedte
van die poort: drie el aan die een, en drie el aan die ander kant.

<span id="an_40:49">40:49</span> Die lengte van die voorportaal was
twintig el, en die breedte elf el, en dit by die trappe waarmee 'n mens
daarheen opgaan; ook was daar pilare by die deurposte, een aan die een
en een aan die ander kant.

<span id="an_41:1">41:1</span> Verder het hy my in die hoofvertrek
gebring; en hy het die deurposte gemeet: ses el die breedte aan die een
en ses el die breedte aan die ander kant, die breedte van die tent.

<span id="an_41:2">41:2</span> En die breedte van die ingang: tien el,
en die symure van die ingang: vyf el aan weerskante; ook het hy die
lengte daarvan gemeet: veertig el, en die breedte: twintig el.

<span id="an_41:3">41:3</span> Daarop het hy ingegaan na die binneste,
en hy het die deurpos van die ingang gemeet: twee el, en die ingang: ses
el, en die breedte by die ingang: sewe el.

<span id="an_41:4">41:4</span> Ook het hy die lengte daarvan gemeet:
twintig el, en die breedte: twintig el na die kant van die hoofvertrek.
En hy het vir my gesê: Dit is die Allerheiligste.

<span id="an_41:5">41:5</span> En hy het die muur van die huis gemeet:
ses el, en die breedte van die aanbousel: vier el, aan alle kante rondom
die huis.

<span id="an_41:6">41:6</span> En die sykamers het in drie verdiepinge
bo mekaar gelê, in rye van dertig; en daar was in die muur van die huis
rondom inspringinge vir die sykamers, om daarop te dra; maar hulle het
nie gedra op die muur van die huis nie;

<span id="an_41:7">41:7</span> en die omgewende sykamers het op elke
verdieping breër geword; die ombou van die huis het steeds hoër opgerys
rondom die huis; so het die huis 'n verbreding na boontoe gekry; en so
is uit die onderste na die boonste opgegaan deur die middelste.

<span id="an_41:8">41:8</span> En ek het gesien aan die huis rondom 'n
verhoging as onderbou van die sykamers; dit was 'n volle roede hoog: ses
el, tot aan die verbinding.

<span id="an_41:9">41:9</span> Die breedte van die muur wat die sykamers
buitentoe gehad het, was vyf el, en so ook wat oopgelaat is, die ruimte
vir die sykamers wat by die huis behoort het.

<span id="an_41:10">41:10</span> En tussen die kamers was 'n breedte van
twintig el, aan alle kante rondom die huis.

<span id="an_41:11">41:11</span> En die deuropening van die sykamers was
na die plek toe wat oopgelaat is: een deur na die noorde en een deur na
die suide; en die breedte van die plek wat oopgelaat is: vyf el al
rondom.

<span id="an_41:12">41:12</span> En die bouwerk wat teenoor die
afgeslote ruimte na die westekant toe lê, was sewentig el breed, en die
muur van die bouwerk vyf el breed al rondom, en die lengte daarvan
negentig el.

<span id="an_41:13">41:13</span> Verder het hy die huis gemeet: die
lengte honderd el; ook die afgeslote ruimte en die gebou en die mure
daarvan: die lengte honderd el.

<span id="an_41:14">41:14</span> En die breedte van die voorkant van die
huis en van die afgeslote ruimte na die ooste toe: honderd el.

<span id="an_41:15">41:15</span> So het hy dan gemeet die lengte van die
gebou teenoor die afgeslote ruimte, wat aan die agterkant daarvan lê, en
die galerye daarvan aan weerskante: honderd el, en die binneste van die
tempel en die voorportale van die voorhof;

<span id="an_41:16">41:16</span> die drumpels en die vensters van
latwerk en die galerye rondom al drie--teenoor die drumpel was geskaafde
hout al rondom--en die grond tot by die vensters (die vensters was
bedek),

<span id="an_41:17">41:17</span> die plek bokant die deur tot in die
binneste huis sowel as buitekant, en op die hele muur al rondom,
binnekant en buitekant--oral was daar vaste mate.

<span id="an_41:18">41:18</span> En aangebring is gérubs en palmbome, en
daar was 'n palmboom tussen gérub en gérub; en elke gérub het twee
aangesigte gehad:

<span id="an_41:19">41:19</span> die aangesig van 'n mens na die
palmboom toe aan die een, en die aangesig van 'n jong leeu na die
palmboom toe aan die ander kant; in die hele huis al rondom is dit
aangebring;

<span id="an_41:20">41:20</span> van die grond af tot bokant die deur is
die gérubs en die palmbome aangebring, en wel aan die muur van die
hoofvertrek.

<span id="an_41:21">41:21</span> Die deurposte van die hoofvertrek was
vierkantig; en die voorkant van die heiligdom het dieselfde voorkoms
gehad.

<span id="an_41:22">41:22</span> Die altaar was van hout, drie el hoog,
en sy lengte twee el, en dit het sy hoekstukke gehad; en sy voetstuk en
sy sykante was van hout. En hy het vir my gesê: Dit is die tafel wat
voor die aangesig van die HERE is.

<span id="an_41:23">41:23</span> En die hoofvertrek en die heiligdom het
elkeen twee deure gehad.

<span id="an_41:24">41:24</span> En die deure het twee vleuels gehad,
twee vleuels wat kon draai; twee vir die een deur en twee vleuels vir
die ander een.

<span id="an_41:25">41:25</span> En daarop, op die deure van die
hoofvertrek, is gérubs en palmbome aangebring soos daar op die mure
aangebring is; en daar was 'n afdak van hout vooraan die voorportaal
buitekant.

<span id="an_41:26">41:26</span> En daar was vensters van latwerk en
palmbome aan weerskante aan die symure van die voorportaal; en aan die
sykamers van die huis en die afdakke.

<span id="an_42:1">42:1</span> Daarna het hy my uitgebring na die
buitenste voorhof op die weg na die noorde toe; en hy het my gebring na
die kamers wat teenoor die afgeslote ruimte en wat teenoor die bouwerk
teen die noorde lê,

<span id="an_42:2">42:2</span> oor 'n lengte van honderd el, langs die
noordelike ingang, en 'n breedte van vyftig el.

<span id="an_42:3">42:3</span> Teenoor die twintig el wat by die
binneste voorhof behoort, en teenoor die plaveisel wat by die buitenste
voorhof behoort, was galery teenoor galery in drie verdiepinge.

<span id="an_42:4">42:4</span> En voor die kamers was 'n gang van tien
el breedte, na binnetoe, honderd el lank; en hulle deure was teen die
noorde.

<span id="an_42:5">42:5</span> En die boonste kamers was korter, want
die galerye het ruimte van hulle weggeneem in vergelyking met die
onderstes en die middelstes in die bouwerk;

<span id="an_42:6">42:6</span> want hulle het drie verdiepinge gehad,
maar geen pilare soos die pilare van die voorhowe nie; daarom is daar
ruimte weggeneem in vergelyking met die onderstes en die middelstes, van
die grond af.

<span id="an_42:7">42:7</span> En daar was 'n muur wat buitekant
ewewydig met die kamers geloop het, na die buitenste voorhof toe,
vooraan die kamers, vyftig el lank.

<span id="an_42:8">42:8</span> Want die lengte van die kamers wat na die
buitenste voorhof lê, was vyftig el; en kyk, teenoor die tempel was
honderd el.

<span id="an_42:9">42:9</span> En onder hierdie kamers was die ingang
van die oostekant af as iemand na hulle toe ingaan uit die buitenste
voorhof uit.

<span id="an_42:10">42:10</span> In die breedte van die muur van die
voorhof, na die suide toe, vooraan die afgeslote ruimte en vooraan die
bouwerk, was daar kamers,

<span id="an_42:11">42:11</span> met 'n weg voor hulle, soos die
voorkoms van die kamers wat na die noorde toe lê, net so lank en so
breed as hulle, en al die uitgange en inrigtinge soos by hulle. En soos
hulle ingange,

<span id="an_42:12">42:12</span> so was ook die ingange van die kamers
wat na die suide lê: 'n ingang by die begin van die weg, naamlik die weg
voor die ooreenkomende muur, na die ooste toe, as 'n mens na hulle toe
aankom.

<span id="an_42:13">42:13</span> Toe het hy vir my gesê: Die noordelike
kamers en die suidelike kamers wat teenoor die afgeslote ruimte lê,
hulle is die heilige kamers waar die priesters wat na die HERE nader
kom, die hoogheilige gawes moet eet; daar moet hulle die hoogheilige
gawes neersit: die spysoffer en die sondoffer en die skuldoffer, want
die plek is heilig.

<span id="an_42:14">42:14</span> As die priesters ingaan, dan mag hulle
nie uit die heiligdom uitgaan na die buitenste voorhof nie, maar daar
moet hulle hul klere neersit waarin hulle diens gedoen het; want dié is
heilig; hulle moet ander klere aantrek en dan nader kom na die ruimte
wat vir die volk bestem is.

<span id="an_42:15">42:15</span> En toe hy klaar was met die mate van
die binneste huis, het hy my na die poort toe uitgebring waarvan die
voorkant na die ooste lê, en dit gemeet al rondom.

<span id="an_42:16">42:16</span> Hy het die oostekant met die meetroede
gemeet: vyf honderd roede, met die meetroede rondom.

<span id="an_42:17">42:17</span> Hy het die noordekant gemeet: vyf
honderd roede, met die meetroede rondom.

<span id="an_42:18">42:18</span> Die suidekant het hy gemeet: vyf
honderd roede, met die meetroede.

<span id="an_42:19">42:19</span> Hy het hom begewe na die westekant en
gemeet: vyf honderd roede, met die meetroede.

<span id="an_42:20">42:20</span> Hy het dit aan vier kante gemeet; dit
het 'n muur gehad al rondom; die lengte was vyf honderd en die breedte
vyf honderd, om skeiding te maak tussen wat heilig en onheilig is.

<span id="an_43:1">43:1</span> Toe het hy my gelei na die poort, die
poort wat na die ooste kyk.

<span id="an_43:2">43:2</span> En kyk, die heerlikheid van die God van
Israel het van die oostekant af gekom; en die geruis daarvan was soos
die geruis van baie waters, en die aarde het geglans van sy heerlikheid.

<span id="an_43:3">43:3</span> En die gesig wat ek gesien het, het gelyk
soos die gesig wat ek gesien het by my koms om die stad te verwoes; en
dit was gesigte soos die gesig wat ek gesien het by die Kebarrivier; en
ek het op my aangesig geval.

<span id="an_43:4">43:4</span> En die heerlikheid van die HERE het in
die huis ingetrek deur die poort waarvan die voorkant na die ooste lê.

<span id="an_43:5">43:5</span> En die Gees het my opgeneem en my in die
binneste voorhof gebring; en kyk, die heerlikheid van die HERE het die
huis vervul.

<span id="an_43:6">43:6</span> En ek het Een gehoor wat met my spreek
uit die huis, terwyl die man by my staan.

<span id="an_43:7">43:7</span> En Hy het vir my gesê: Mensekind, dit is
die plek van my troon en die plek van my voetsole waar Ek vir ewig sal
woon onder die kinders van Israel; en die huis van Israel sal my heilige
Naam nie meer verontreinig nie, hulle en hulle konings met hulle hoerery
en met die lyke van hulle konings, by hulle dood;

<span id="an_43:8">43:8</span> deurdat hulle hul drumpel by my drumpel
gemaak het en hul deurpos langs my deurpos, sodat net die muur tussen My
en hulle was; en hulle het my heilige Naam verontreinig met hulle
gruwels wat hulle bedryf het, sodat Ek hulle in my toorn verteer het.

<span id="an_43:9">43:9</span> Nou sal hulle hul hoerery en die lyke van
hul konings ver van My af verwyder; en Ek sal vir ewig onder hulle woon.

<span id="an_43:10">43:10</span> Jy, o mensekind, vertel die huis van
Israel van die huis, sodat hulle beskaamd kan staan vanweë hul
ongeregtighede, en laat hulle die voorbeeld nameet.

<span id="an_43:11">43:11</span> En as hulle beskaamd staan oor alles
wat hulle gedoen het, maak hulle dan bekend die vorm van die huis en sy
inrigting en sy uitgange en sy ingange en al sy vorme en al sy
verordeninge, ja, al sy vorme en al sy wette; en skrywe dit voor hulle
oë op, sodat hulle sy hele vorm kan bewaar en al sy verordeninge en dié
kan uitvoer.

<span id="an_43:12">43:12</span> Dit is die wet van die huis: Op die top
van die berg sal sy hele gebied al rondom hoogheilig wees. Kyk, dit is
die wet van die huis.

<span id="an_43:13">43:13</span> En dit is die afmetinge van die altaar
in elle (die el is 'n el en 'n handbreedte): die voetlaag 'n el hoog en
'n el die breedte; en die opstaande rand daarvan aan die buitekant
daarvan rondom: een span; en dit is die onderbou van die altaar.

<span id="an_43:14">43:14</span> En van die voetlaag op die grond tot by
die onderste omlysting: twee el, en die breedte: een el; en van die
kleinste omlysting tot by die grootste omlysting: vier el, en die
breedte: een el.

<span id="an_43:15">43:15</span> En die vuurherd: vier el; en van die
vuurherd af en boontoe die horings, vier in getal.

<span id="an_43:16">43:16</span> En die vuurherd: twaalf el lank by
twaalf el breed, vierkantig na sy vier kante.

<span id="an_43:17">43:17</span> En die omlysting: veertien el lengte by
veertien el breedte na sy vier kante toe; en die opstaande rand daar
rondom: 'n half-el; en die voetlaag daaraan: 'n el rondom; en sy trappe
het oos gekyk.

<span id="an_43:18">43:18</span> En hy het vir my gesê: Mensekind, so
spreek die Here HERE: Dit is die verordeninge van die altaar: Op die dag
as dit gemaak word om brandoffers daarop te bring en om bloed daarteen
uit te gooi,

<span id="an_43:19">43:19</span> moet jy aan die Levitiese priesters wat
uit die geslag van Sadok is, wat na My mag nader kom--spreek die Here
HERE--om My te dien, 'n jong bul gee as sondoffer.

<span id="an_43:20">43:20</span> En jy moet van sy bloed neem en dit
stryk aan die vier horings daarvan en aan die vier hoeke van die
omlysting en aan die opstaande rand rondom; so moet jy dit dan ontsondig
en versoening daarvoor bewerk.

<span id="an_43:21">43:21</span> Dan moet jy die sondofferbul neem, en
hulle moet hom verbrand in die daarvoor bestemde plek van die huis,
buitekant die heiligdom.

<span id="an_43:22">43:22</span> En op die tweede dag moet jy 'n bokram
sonder gebrek as sondoffer bring; en hulle moet die altaar ontsondig
soos hulle dit met die bul ontsondig het.

<span id="an_43:23">43:23</span> As jy klaar is met die ontsondiging,
moet jy 'n jong bul sonder gebrek en 'n ram sonder gebrek uit die
kleinvee bring.

<span id="an_43:24">43:24</span> En jy moet hulle bring voor die
aangesig van die HERE; en die priesters moet sout daarop strooi en dit
as brandoffer aan die HERE bring.

<span id="an_43:25">43:25</span> Sewe dae lank moet jy daagliks die
sondofferbok gereedmaak; ook moet hulle 'n jong bul en 'n ram uit die
kleinvee, altwee sonder gebrek, berei.

<span id="an_43:26">43:26</span> Sewe dae lank moet hulle vir die altaar
versoening bewerk en dit reinig en dit inwy.

<span id="an_43:27">43:27</span> En hulle moet die dae voleindig; dan
moet die priesters op die agtste dag en verder julle brandoffers en
julle dankoffers op die altaar berei; en Ek sal 'n behae in julle hê,
spreek die Here HERE.

<span id="an_44:1">44:1</span> Toe het hy my teruggebring na die
buitenste poort van die heiligdom wat na die ooste kyk; en dit was
gesluit.

<span id="an_44:2">44:2</span> En die HERE het vir my gesê: Hierdie
poort moet toegesluit bly, dit mag nie oopgemaak word nie, en niemand
mag daardeur ingaan nie, omdat die HERE, die God van Israel, daardeur
ingegaan het; daarom moet dit gesluit bly.

<span id="an_44:3">44:3</span> Wat betref die vors, hy moet as vors
daarin sit om brood te eet voor die aangesig van die HERE; van die
voorportaal van die poort af moet hy ingaan en op dieselfde weg daar
uitgaan.

<span id="an_44:4">44:4</span> Daarop het hy my gebring na die
noordpoort, aan die voorkant van die huis; ek kyk toe en sien dat die
heerlikheid van die HERE die huis van die HERE vervul; toe het ek op my
aangesig geval.

<span id="an_44:5">44:5</span> En die HERE het vir my gesê: Mensekind,
gee ag daarop en kyk met jou oë en hoor met jou ore alles wat Ek jou sal
sê aangaande al die verordeninge van die huis van die HERE en al die
wette daarvan; en gee ag op die ingang in die huis deur al die uitgange
van die heiligdom.

<span id="an_44:6">44:6</span> En sê aan die wederstrewiges, aan die
huis van Israel: So spreek die Here HERE: Laat dit genoeg wees met al
julle gruwels, o huis van Israel!

<span id="an_44:7">44:7</span> Omdat julle uitlanders ingebring het,
onbesnedenes van hart en onbesnedenes van vlees, om in my heiligdom te
wees, om dit, my huis, te ontheilig; toe julle my brood, vet en bloed
gebring, en hulle my verbond verbreek het by al julle gruwels.

<span id="an_44:8">44:8</span> En julle het die diens van my heilige
gawes nie waargeneem nie, maar het hulle aangestel om my diens in my
heiligdom vir julle waar te neem.

<span id="an_44:9">44:9</span> So sê die Here HERE: Geen uitlander,
onbesnede van hart en onbesnede van vlees, mag in my heiligdom ingaan,
van al die uitlanders wat onder die kinders van Israel is nie.

<span id="an_44:10">44:10</span> Maar die Leviete wat ver van My afgewyk
het by die afdwaling van Israel, wat van My af weggedwaal het agter
hulle drekgode aan, hulle moet hul ongeregtigheid dra:

<span id="an_44:11">44:11</span> hulle moet dienaars wees in my
heiligdom, as wagte by die poorte van die huis en bedienaars van die
huis; hulle moet die brandoffer en die slagoffer vir die volk slag en
voor hulle staan om hulle te dien.

<span id="an_44:12">44:12</span> Omdat hulle hul gedien het voor hulle
drekgode en vir die huis van Israel 'n struikelblok tot ongeregtigheid
was, daarom het Ek my hand teen hulle opgehef, spreek die Here HERE,
sodat hulle hul ongeregtigheid moet dra.

<span id="an_44:13">44:13</span> En hulle mag nie nader kom na My toe om
die priesteramp vir My te bedien nie en om nader te kom na al my heilige
gawes, na die hoogheilige gawes nie; maar hulle moet hul skande dra en
hul gruwels wat hulle bedryf het.

<span id="an_44:14">44:14</span> Dus sal Ek hulle aanstel om die diens
van die huis waar te neem, vir die hele bediening daarvan en vir alles
wat daarin gedoen moet word.

<span id="an_44:15">44:15</span> Maar die Levitiese priesters, die
kinders van Sadok, wat die diens van my heiligdom waargeneem het toe die
kinders van Israel van My af weggedwaal het, hulle moet na My toe nader
kom om My te dien en voor my aangesig staan om aan My die vet en die
bloed te offer, spreek die Here HERE.

<span id="an_44:16">44:16</span> Hulle moet in my heiligdom ingaan, en
hulle moet na my tafel toe nader kom om My te dien en my diens waarneem.

<span id="an_44:17">44:17</span> En as hulle na die poorte van die
binneste voorhof ingaan, moet hulle linneklere aantrek; maar wol mag op
hulle nie kom as hulle dien in die poorte van die binneste voorhof en
daar binnekant nie.

<span id="an_44:18">44:18</span> Linne-hoofversiersels moet op hulle
hoof wees en linnebroeke moet aan hulle heupe wees; hulle mag hul nie
gord met iets wat laat sweet nie.

<span id="an_44:19">44:19</span> En as hulle uitgaan na die buitenste
voorhof, na die buitenste voorhof na die volk toe, moet hulle hul klere
uittrek waar hulle in gedien het, en dit neersit in die heilige kamers,
en hulle moet ander klere aantrek, sodat hulle die volk nie heilig maak
met hul klere nie.

<span id="an_44:20">44:20</span> En hulle moet hul hoof nie kaal skeer
of die hare lank laat groei nie; behoorlik moet hulle hul hoofde skeer.

<span id="an_44:21">44:21</span> Ook mag geen priester wyn drink as hy
in die binneste voorhof ingaan nie.

<span id="an_44:22">44:22</span> Ook mag hulle geen weduwee of een wat
verstoot is, vir hulle as vrou neem nie; maar jongmeisies uit die geslag
van die huis van Israel of 'n weduwee wat deur 'n priester as weduwee
agtergelaat is, mag hulle neem.

<span id="an_44:23">44:23</span> En hulle moet my volk die onderskeid
leer tussen wat heilig en onheilig is, en hulle bekend maak die
onderskeid tussen wat onrein en rein is.

<span id="an_44:24">44:24</span> En oor 'n regsaak moet hulle optree om
reg te spreek, volgens my verordeninge moet hulle dit uitoefen; en hulle
moet my wette en my insettinge hou op al my feestye en my sabbatte
heilig.

<span id="an_44:25">44:25</span> En hy mag by 'n lyk nie kom, sodat hy
onrein word nie; net maar aan 'n vader of 'n moeder of 'n seun of 'n
dogter, aan 'n broer of 'n suster wat nie aan 'n man toebehoort nie, mag
hulle hul verontreinig.

<span id="an_44:26">44:26</span> En ná sy reiniging moet hulle vir hom
sewe dae tel.

<span id="an_44:27">44:27</span> En op die dag as hy in die heiligdom
ingaan, in die binneste voorhof, om in die heiligdom te dien, moet hy sy
sondoffer bring, spreek die Here HERE.

<span id="an_44:28">44:28</span> En dit sal vir hulle 'n erfdeel wees:
Ek is hulle erfdeel; en julle mag aan hulle geen besitting in Israel gee
nie: Ek is hulle besitting.

<span id="an_44:29">44:29</span> Die spysoffer en die sondoffer en die
skuldoffer, dié moet hulle eet; en alles wat in Israel onder die ban is,
moet vir hulle wees.

<span id="an_44:30">44:30</span> En die beste van al die eerstelinge van
alles en elke offergawe van alles, van al julle offergawes, moet vir die
priesters wees; ook moet julle die eerstelinge van julle growwe meel aan
die priester gee, om 'n seën op jou huis te laat rus.

<span id="an_44:31">44:31</span> Geen aas of iets wat verskeur is, van
voëls of van vee, mag die priesters eet nie.

<span id="an_45:1">45:1</span> En as julle die land as erflike besitting
verdeel, moet julle 'n offergawe aan die HERE afgee, 'n heilige plek uit
die land; aangaande die lengte: vyf en twintig duisend el die lengte, en
die breedte: twintig duisend; dit moet in sy hele omvang rondom heilig
wees.

<span id="an_45:2">45:2</span> Hiervan moet vir die heiligdom wees vyf
honderd by vyf honderd el, 'n vierkant rondom; en dit moet 'n oop veld
hê van vyftig el rondom.

<span id="an_45:3">45:3</span> En van dié stuk wat afgemeet is, moet jy
meet 'n lengte van vyf en twintig duisend el, en 'n breedte van tien
duisend; en daarin moet die heiligdom, die Allerheiligste, lê.

<span id="an_45:4">45:4</span> Dit moet die heilige plek wees uit die
land; dit moet wees vir die priesters wat die heiligdom bedien, wat
nader kom om die HERE te dien; en dit moet vir hulle dien as ruimte vir
huise en 'n heiligdom vir die heiligdom.

<span id="an_45:5">45:5</span> En vyf en twintig duisend el in lengte en
tien duisend in breedte moet die stuk vir die Leviete, die dienaars van
die huis, wees--'n besitting vir hulle, as stede om in te woon.

<span id="an_45:6">45:6</span> En as besitting van die stad moet julle
gee 'n breedte van vyf duisend en 'n lengte van vyf en twintig duisend
el langs die heilige offergawe; vir die hele huis van Israel moet dit
wees.

<span id="an_45:7">45:7</span> En vir die vors: aan weerskante van die
heilige offergawe en van die stadsbesitting, langs die heilige offergawe
en langs die stadsbesitting, aan die westekant na die weste en aan die
oostekant na die ooste; en die lengte moet wees ooreenkomstig een van
die stamgedeeltes, van die westelike grens na die oostelike grens.

<span id="an_45:8">45:8</span> Aangaande die grond, dit sal aan hom
behoort as besitting in Israel, en my vorste sal my volk nie meer
verdruk nie, maar aan die huis van Israel die land oorlaat volgens hulle
stamme.

<span id="an_45:9">45:9</span> So sê die Here HERE: Dit is nou genoeg, o
vorste van Israel! Verwyder geweld en verdrukking, en doen reg en
geregtigheid; hou op om my volk uit hulle besittings te verdring, spreek
die Here HERE.

<span id="an_45:10">45:10</span> Julle moet 'n regte weegskaal hê en 'n
regte efa en 'n regte bat.

<span id="an_45:11">45:11</span> 'n Efa en 'n bat moet 'n vaste maat hê,
sodat 'n bat die tiende van 'n homer bevat; ook 'n efa die tiende van 'n
homer; die reëling daarvan moet wees volgens die homer.

<span id="an_45:12">45:12</span> En die sikkel moet twintig gera wees;
twintig sikkels, vyf en twintig sikkels, vyftien sikkels moet vir julle
'n mine wees.

<span id="an_45:13">45:13</span> Dit is die offergawe wat julle moet
afgee: die sesde van 'n efa van 'n homer koring; ook die sesde van 'n
efa van 'n homer gars.

<span id="an_45:14">45:14</span> En die bestemde deel van olie, van 'n
bat olie: die tiende van 'n bat uit 'n kor, dit is tien bat, 'n homer;
want tien bat is 'n homer.

<span id="an_45:15">45:15</span> Verder van die kleinvee: een stuk uit
twee honderd, uit die waterryke weiveld van Israel--as spysoffers en
brandoffers en dankoffers om versoening vir hulle te doen, spreek die
Here HERE.

<span id="an_45:16">45:16</span> Al die mense van die land moet deel hê
aan hierdie offergawe vir die vors in Israel.

<span id="an_45:17">45:17</span> En op die vors rus die verpligting van
die brandoffers en die spysoffer en die drankoffer op die feeste en op
die nuwemane en op die sabbatte, op al die feestye van die huis van
Israel; hy moet die sondoffer en die spysoffer en die brandoffer en die
dankoffers berei, om versoening te doen vir die huis van Israel.

<span id="an_45:18">45:18</span> So sê die Here HERE: In die eerste
maand, op die eerste van die maand, moet jy 'n jong bul sonder gebrek
neem en die heiligdom ontsondig.

<span id="an_45:19">45:19</span> En die priester moet van die bloed van
die sondoffer neem en dit aan die deurposte van die huis stryk en aan
die vier hoeke van die omlysting van die altaar en aan die deurposte van
die poort van die binneste voorhof.

<span id="an_45:20">45:20</span> So moet jy ook doen op die sewende in
die maand ter wille van die wat hulle uit swakheid of uit onwetendheid
misgaan het; so moet julle dan vir die huis versoening doen.

<span id="an_45:21">45:21</span> In die eerste maand, op die veertiende
dag van die maand, moet vir julle die pasga wees; op die sewedaagse fees
moet ongesuurde brode geëet word.

<span id="an_45:22">45:22</span> En die vors moet op dié dag vir homself
en vir die hele volk van die land 'n sondofferbul berei.

<span id="an_45:23">45:23</span> En die sewe dae van die fees moet hy
daagliks as brandoffer aan die HERE gereedmaak sewe bulle en sewe ramme
sonder gebrek, gedurende die sewe dae, en daagliks 'n bokram as
sondoffer.

<span id="an_45:24">45:24</span> Ook moet hy as spysoffer berei 'n efa
vir 'n bul en 'n efa vir 'n ram en 'n hin olie vir 'n efa.

<span id="an_45:25">45:25</span> In die sewende maand, op die vyftiende
dag van die maand, moet hy op die fees dieselfde offers gereedmaak
gedurende die sewe dae: dieselfde sondoffer, dieselfde brandoffer en
dieselfde spysoffer en dieselfde olie.

<span id="an_46:1">46:1</span> So sê die Here HERE: Die poort van die
binneste voorhof wat na die ooste kyk, moet gedurende die ses werkdae
gesluit wees; maar op die sabbatdag moet dit oopgemaak word; ook moet
dit op die dag van die nuwemaan oopgemaak word.

<span id="an_46:2">46:2</span> En die vors moet deur die voorportaal van
die poort van buite af ingaan en by die deurpos van die poort gaan
staan, en die priesters moet sy brandoffer en sy dankoffers berei; en hy
moet aanbid by die drumpel van die poort en dan uitgaan; maar die poort
moet nie gesluit word tot die aand toe nie.

<span id="an_46:3">46:3</span> Ook moet die volk van die land aanbid
voor die ingang van dié poort, op die sabbatte en op die nuwemane, voor
die aangesig van die HERE.

<span id="an_46:4">46:4</span> En die brandoffer wat die vors aan die
HERE moet bring op die sabbatdag, is ses lammers sonder gebrek en 'n ram
sonder gebrek;

<span id="an_46:5">46:5</span> en die spysoffer: 'n efa vir die ram;
maar vir die lammers moet die spysoffer wees wat sy hand kan gee; en 'n
hin olie vir 'n efa.

<span id="an_46:6">46:6</span> Maar op die dag van die nuwemaan: 'n jong
bul sonder gebrek en ses lammers en 'n ram--sonder gebrek moet hulle
wees;

<span id="an_46:7">46:7</span> en as spysoffer moet hy gereedmaak: 'n
efa vir die bul en 'n efa vir die ram, maar vir die lammers volgens wat
hy kan bekostig; en 'n hin olie vir 'n efa.

<span id="an_46:8">46:8</span> En as die vors ingaan, moet hy deur die
voorportaal van die poort ingaan en met dieselfde weg weer uitgaan.

<span id="an_46:9">46:9</span> Maar as die volk van die land voor die
aangesig van die HERE kom op die feestye, moet hy wat deur die
noordpoort ingaan om te aanbid, deur die suidpoort uitgaan; en hy wat
deur die suidpoort ingaan, moet deur die noordpoort uitgaan; hy mag nie
teruggaan deur die poort waardeur hy ingegaan het nie, maar moet reguit
vorentoe uitgaan.

<span id="an_46:10">46:10</span> En die vors moet tussen hulle ingaan as
hulle ingaan; en as hulle uitgaan, moet hy saam uitgaan.

<span id="an_46:11">46:11</span> Verder moet op die feeste en op die
feestye die spysoffer wees: 'n efa vir 'n bul en 'n efa vir 'n ram, maar
vir die lammers, wat sy hand kan gee; en 'n hin olie vir 'n efa.

<span id="an_46:12">46:12</span> En as die vors 'n vrywillige offer
gereedmaak, 'n brandoffer of dankoffers as vrywillige offer aan die
HERE, dan moet hulle vir hom die poort oopmaak wat na die ooste kyk; en
hy moet sy brandoffer en sy dankoffers berei soos hy op die sabbatdag
doen; en as hy uitgaan, moet hulle die poort sluit nadat hy uitgegaan
het.

<span id="an_46:13">46:13</span> Verder moet jy 'n jaaroud lam sonder
gebrek daagliks berei as brandoffer aan die HERE; elke môre moet jy dit
berei.

<span id="an_46:14">46:14</span> En jy moet elke môre daarby as
spysoffer gereedmaak: 'n sesde van 'n efa en 'n derde van 'n hin olie om
die fynmeel te bevogtig, as spysoffer aan die HERE--ewige insettinge,
altyddeur.

<span id="an_46:15">46:15</span> So moet hulle dan die lam en die
spysoffer en die olie elke môre berei as 'n voortdurende brandoffer.

<span id="an_46:16">46:16</span> So sê die Here HERE: As die vors aan
een van sy seuns 'n geskenk gee van sy erfdeel, dan moet dit vir sy
seuns wees: dit is hulle besitting as erfenis.

<span id="an_46:17">46:17</span> Maar as hy van sy erfdeel 'n geskenk
aan een van sy dienaars gee, dan sal dit syne wees tot by die jaar van
vrylating; dan moet dit aan die vors terugval; net vir sy seuns moet sy
erfdeel wees.

<span id="an_46:18">46:18</span> En die vors mag niks neem van die
erfdeel van die volk om hulle uit hul besitting te verdring nie; van sy
besitting moet hy aan sy seuns 'n erfdeel gee, sodat my volk nie
verstrooi word elkeen uit sy besitting nie.

<span id="an_46:19">46:19</span> Daarop het hy my gebring deur die
ingang wat by die symuur van die poort was, na die heilige kamers vir
die priesters wat na die noorde kyk; en kyk, daar was 'n plek aan die
agterkant, na die weste toe.

<span id="an_46:20">46:20</span> En hy het vir my gesê: Dit is die plek
waar die priesters die skuldoffer en die sondoffer moet kook, waar hulle
die spysoffer moet bak, dat hulle dit nie uitbring in die buitenste
voorhof waardeur hulle die volk sou heilig nie.

<span id="an_46:21">46:21</span> Toe het hy my uitgebring in die
buitenste voorhof en my verder gelei na die vier hoeke van die voorhof;
en kyk, in elke hoek van die voorhof was daar nog 'n voorhof.

<span id="an_46:22">46:22</span> In die vier hoeke van die voorhof was
daar afgeslote voorhowe, veertig el die lengte en dertig die breedte; al
vier die hoekruimtes het dieselfde afmeting gehad.

<span id="an_46:23">46:23</span> En daar was 'n ringmuur in hulle
rondom, om al vier, en daar is kookplekke gemaak onderaan die ringmure
rondom.

<span id="an_46:24">46:24</span> En hy het vir my gesê: Dit is die
kookhuis waar die dienaars van die huis die slagoffer van die volk moet
kook.

<span id="an_47:1">47:1</span> Daarna het hy my teruggebring na die
ingang van die huis, en kyk, daar het waters uitgestroom onder die
drumpel van die huis uit, na die ooste toe; want die voorkant van die
huis was na die ooste toe; en die waters het weggevloei onder die
regtersymuur van die huis uit, suid van die altaar.

<span id="an_47:2">47:2</span> En hy het my uitgebring deur die
noordpoort en my buitekant om laat gaan na die buitenste poort wat na
die ooste kyk; en kyk, die waters het gekabbel uit die regtersymuur uit.

<span id="an_47:3">47:3</span> Toe die man na die ooste uitgegaan het
met 'n meetsnoer in sy hand, het hy duisend el gemeet; en hy het my deur
die waters laat deurgaan--waters tot aan die enkels.

<span id="an_47:4">47:4</span> Toe het hy nog duisend gemeet en my deur
die waters laat deurgaan--waters tot aan die knieë; en hy het nog
duisend gemeet en my laat deurgaan--waters tot aan die heupe.

<span id="an_47:5">47:5</span> Verder het hy nog duisend gemeet--'n
stroom wat ek nie kon deurgaan nie! Want die waters het opgerys--waters
om in te swem, 'n stroom waar 'n mens nie deur kan loop nie.

<span id="an_47:6">47:6</span> En hy het vir my gesê: Het jy dit gesien,
mensekind? Toe het hy my weer terug laat loop aan die kant van die
stroom.

<span id="an_47:7">47:7</span> Terwyl ek teruggaan, kyk, toe het ek aan
die kant van die stroom 'n menigte bome gesien, aan altwee kante.

<span id="an_47:8">47:8</span> En hy het vir my gesê: Hierdie waters
vloei weg na die oostelike landstreek en loop in die Vlakte af en gaan
na die see; in die see word dit uitgelei, sodat die waters daarvan
gesond kan word.

<span id="an_47:9">47:9</span> En al die lewende wesens wat wemel, oral
waar die dubbele stroom kom, sal lewe; en daar sal 'n menigte visse
wees, omdat hierdie waters daarheen gekom het; en dié waters sal gesond
word, en alles sal lewe waar die stroom kom.

<span id="an_47:10">47:10</span> Ook sal vissers daaraan staan, van
Éngedi af tot by en Eglaim: 'n droogmaakplek vir die nette sal dit wees;
na hulle soorte sal daar visse in wees soos die visse van die Groot See,
'n menigte.

<span id="an_47:11">47:11</span> Die moerasse en kuile daarvan--húlle
sal nie gesond word nie: vir sout is hulle bestem.

<span id="an_47:12">47:12</span> En by die stroom sal aan altwee kante
allerhande bome groei om van te eet, waarvan die blare nie sal verdor en
die vrugte nie sal opraak nie; elke maand sal hulle nuwe vrugte dra;
want die waters waar hulle aan staan--uit die heiligdom stroom hulle; en
hulle vrugte sal wees om te eet en hulle blare om te genees.

<span id="an_47:13">47:13</span> So sê die Here HERE: Dit moet die
grondgebied wees waarin julle die land as erfdeel sal verwerf volgens
die twaalf stamme van Israel--vir Josef twee dele.

<span id="an_47:14">47:14</span> En julle moet dit erwe, die een soos
die ander, omdat Ek my hand opgehef het om dit aan julle vaders te gee;
en hierdie land moet julle as erfenis toeval.

<span id="an_47:15">47:15</span> En dit moet die grens van die land
wees: aan die noordekant van die Groot See af, langs die weg van Hetlon,
tot by die ingang na Sedad toe:

<span id="an_47:16">47:16</span> Hamat, Berota, Sibraim, wat tussen die
gebied van Damaskus en die gebied van Hamat lê, die middelste Haser, wat
op die grens van Hauran is.

<span id="an_47:17">47:17</span> So moet dan die grens van die See af
wees tot by Hasar-Enon, die gebied van Damaskus, en wat die noorde
betref noordwaarts, is Hamat die grens; dit is die noordekant.

<span id="an_47:18">47:18</span> En aan die oostekant: tussen Hauran en
Damaskus en Gílead en die land van Israel uit--die Jordaan; van dié
grens af tot by die Oostelike See moet julle dit meet; dit is die
oostekant.

<span id="an_47:19">47:19</span> En aan die suidekant na die suide toe
van Tamar af tot by die twiswaters van Kades, dan na die spruit van
Egipte tot by die Groot See; dit is die suidekant na die suide toe.

<span id="an_47:20">47:20</span> En aan die westekant die Groot See, van
die grens af tot reg teenoor die plek waar die ingang na Hamat is; dit
is die westekant.

<span id="an_47:21">47:21</span> En julle moet hierdie land aan julle
uitdeel volgens die stamme van Israel.

<span id="an_47:22">47:22</span> En julle moet dit as erfenis laat
toeval aan julle en aan die vreemdelinge wat onder julle vertoef, wat
kinders onder julle verwek het; en hulle sal vir julle wees soos 'n kind
van die land onder die kinders van Israel; saam met julle moet hulle 'n
erfdeel ontvang onder die stamme van Israel.

<span id="an_47:23">47:23</span> En in die stam waar die vreemdeling by
vertoef, daar moet julle hom sy erfdeel gee, spreek die Here HERE.

<span id="an_48:1">48:1</span> En dit is die name van die stamme. Aan
die noordekant langs die weg van Hetlon na die ingang van Hamat en
Hasar-Enan aan die grens van Damaskus, na die noorde toe langs Hamat--hy
moet die ooste en die westekant hê--Dan een deel.

<span id="an_48:2">48:2</span> En naas die gebied van Dan, van die
oostekant af tot by die westekant: Aser een deel.

<span id="an_48:3">48:3</span> En naas die gebied van Aser, van die
oostekant af tot by die westekant: Náftali, een.

<span id="an_48:4">48:4</span> En naas die gebied van Náftali, van die
oostekant af tot by die westekant: Manasse, een.

<span id="an_48:5">48:5</span> En naas die gebied van Manasse, van die
oostekant af tot by die westekant: Efraim, een.

<span id="an_48:6">48:6</span> En naas die gebied van Efraim, van die
oostekant af tot by die westekant: Ruben, een.

<span id="an_48:7">48:7</span> En naas die gebied van Ruben, van die
oostekant af tot by die westekant: Juda, een.

<span id="an_48:8">48:8</span> En naas die gebied van Juda, van die
oostekant af tot by die westekant, moet die offergawe wees wat julle
moet afgee: vyf en twintig duisend el breed en net so lank as een van
die dele, van die oostekant af tot by die westekant; en die heiligdom
moet in die middel daarvan wees.

<span id="an_48:9">48:9</span> Die offergawe wat julle aan die HERE moet
afgee, moet vyf en twintig duisend el lank wees en tien duisend breed.

<span id="an_48:10">48:10</span> En aan hulle, aan die priesters, moet
die heilige offergawe toebehoort: teen die noorde 'n lengte van vyf en
twintig duisend el en teen die weste 'n breedte van tien duisend en teen
die ooste 'n breedte van tien duisend en teen die suide 'n lengte van
vyf en twintig duisend; en die heiligdom van die HERE moet in die middel
daarvan wees.

<span id="an_48:11">48:11</span> Dit moet wees vir die priesters wat
geheilig is, die seuns van Sadok, wat my verordening onderhou het, wat
nie afgedwaal het by die afdwaling van die kinders van Israel soos die
Leviete afgedwaal het nie.

<span id="an_48:12">48:12</span> So moet dit dan vir hulle 'n offergawe
wees uit die offergawe van die land, iets hoogheiligs, op die grens van
die Leviete.

<span id="an_48:13">48:13</span> Verder moet die Leviete, ewewydig met
die grens van die priesters, ontvang 'n lengte van vyf en twintig
duisend el en 'n breedte van tien duisend; die hele lengte moet wees vyf
en twintig duisend en die breedte tien duisend.

<span id="an_48:14">48:14</span> En hulle mag niks daarvan verkoop of
verruil nie, en die beste van die land mag nie in ander hande oorgaan
nie; want dit is heilig aan die HERE.

<span id="an_48:15">48:15</span> Maar die vyf duisend wat in die breedte
oorgebly het, langs die vyf en twintig duisend--dit sal gewone land
wees, bestem vir die stad as woonplek en oop veld; en die stad moet in
die middel daarvan wees.

<span id="an_48:16">48:16</span> En dit is die afmetinge daarvan: die
noordekant, vier duisend vyf honderd el; en die suidekant, vier duisend
vyf honderd; en die oostekant, vier duisend vyf honderd; en die
westekant, vier duisend vyf honderd.

<span id="an_48:17">48:17</span> En as oop veld moet by die stad
behoort: Teen die noorde, twee honderd en vyftig el; en teen die suide,
twee honderd en vyftig; en teen die ooste, twee honderd en vyftig; en
teen die weste, twee honderd en vyftig.

<span id="an_48:18">48:18</span> En wat oorgebly het in die lengte,
ewewydig met die heilige offergawe, tien duisend teen die ooste en tien
duisend teen die weste--dit moet ewewydig wees met die heilige
offergawe; en die opbrings daarvan sal as onderhoud dien vir die
werksmense van die stad.

<span id="an_48:19">48:19</span> En wat die werksmense van die stad
betref--uit al die stamme van Israel moet hulle dit bewerk.

<span id="an_48:20">48:20</span> Die hele offergawe moet wees vyf en
twintig duisend el by vyf en twintig duisend--vierkantig moet julle die
heilige offergawe afgee saam met die stadsbesitting.

<span id="an_48:21">48:21</span> En wat oorbly, behoort aan die vors,
aan weerskante van die heilige offergawe en van die stadsbesitting,
langs die vyf en twintig duisend, die offergawe, tot by die grens teen
die ooste, en na die weste toe langs die vyf en twintig duisend tot by
die grens teen die weste, net so lank as die stamgedeeltes--dit behoort
aan die vors; en die heilige offergawe en die heiligdom van die huis
moet in die middel daarvan wees.

<span id="an_48:22">48:22</span> En van die besitting van die Leviete en
die besitting van die stad af, wat in die middel lê van wat die vors s'n
is, tussen die grens van Juda en die grens van Benjamin, moet alles aan
die vors behoort.

<span id="an_48:23">48:23</span> Verder die ander stamme. Van die
oostekant af tot by die westekant: Benjamin een deel.

<span id="an_48:24">48:24</span> En naas die gebied van Benjamin, van
die oostekant af tot by die westekant: Símeon, een.

<span id="an_48:25">48:25</span> En naas die gebied van Símeon, van die
oostekant af tot by die westekant: Issaskar, een.

<span id="an_48:26">48:26</span> En naas die gebied van Issaskar, van
die oostekant af tot by die westekant: Sébulon, een.

<span id="an_48:27">48:27</span> En naas die gebied van Sébulon, van die
oostekant af tot by die westekant: Gad, een.

<span id="an_48:28">48:28</span> En naas die gebied van Gad, aan die
suidekant na die suide toe, moet die grens wees van Tamar af na die
twiswaters van Kades en na die spruit van Egipte tot by die Groot See.

<span id="an_48:29">48:29</span> Dit is die land wat julle as erfenis
moet laat toekom aan die stamme van Israel, en dit is hulle gedeeltes,
spreek die Here HERE.

<span id="an_48:30">48:30</span> En dit is die uitgange van die stad:
aan die noordekant vier duisend vyf honderd el lengtemaat.

<span id="an_48:31">48:31</span> En die poorte van die stad moet wees
volgens die name van die stamme van Israel; drie poorte teen die noorde:
die poort van Ruben, een; die poort van Juda, een; die poort van Levi,
een.

<span id="an_48:32">48:32</span> En na die oostekant vier duisend vyf
honderd el; en drie poorte, naamlik: die poort van Josef, een; die poort
van Benjamin, een; die poort van Dan, een.

<span id="an_48:33">48:33</span> En die suidekant vier duisend vyf
honderd lengtemaat; en drie poorte: die poort van Símeon, een; die poort
van Issaskar, een; die poort van Sébulon, een.

<span id="an_48:34">48:34</span> Die westekant vier duisend vyf honderd;
hulle poorte drie: die poort van Gad, een; die poort van Aser, een; die
poort van Náftali, een;

<span id="an_48:35">48:35</span> rondom agttien duisend el; en die naam
van die stad sal van vandag af wees: Die HERE is daar!

------------------------------------------------------------------------

[Next: Daniel](dan.md)
