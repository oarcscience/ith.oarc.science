[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](jde) 

------------------------------------------------------------------------

### Afrikaans Bible: Revelation

<span id="an_1:1">1:1</span> Die openbaring van Jesus Christus wat God
Hom gegee het om aan sy diensknegte te toon wat gou moet gebeur, en wat
Hy deur die sending van sy engel aan sy dienskneg Johannes te kenne
gegee het,

<span id="an_1:2">1:2</span> wat getuig het van die woord van God en die
getuienis van Jesus Christus alles wat hy gesien het.

<span id="an_1:3">1:3</span> Salig is hy wat die woorde van die profesie
lees, en die wat dit hoor en bewaar wat daarin geskrywe is, want die tyd
is naby.

<span id="an_1:4">1:4</span> Johannes aan die sewe gemeentes in Asië:
Genade vir julle en vrede van Hom wat is en wat was en wat kom, en van
die sewe Geeste wat voor sy troon is,

<span id="an_1:5">1:5</span> en van Jesus Christus, die getroue getuie,
die eersgeborene uit die dode en die Owerste oor die konings van die
aarde! Aan Hom wat ons liefgehad het en ons van ons sondes gewas het in
sy bloed

<span id="an_1:6">1:6</span> en ons gemaak het konings en priesters vir
sy God en Vader, aan Hom die heerlikheid en die krag tot in alle
ewigheid! Amen.

<span id="an_1:7">1:7</span> Kyk, Hy kom met die wolke, en elke oog sal
Hom sien, ook hulle wat Hom deursteek het; en al die geslagte van die
aarde sal oor Hom rou bedryf; ja, amen!

<span id="an_1:8">1:8</span> Ek is die Alfa en die Oméga, die begin en
die einde, sê die Here, wat is en wat was en wat kom, die Almagtige.

<span id="an_1:9">1:9</span> Ek, Johannes, julle broeder en deelgenoot
in die verdrukking en in die koninkryk en lydsaamheid van Jesus
Christus, was op die eiland wat Patmos genoem word, ter wille van die
woord van God en om die getuienis van Jesus Christus.

<span id="an_1:10">1:10</span> Ek was in die Gees op die dag van die
Here, en ek het agter my 'n groot stem gehoor, soos van 'n basuin, wat
sê:

<span id="an_1:11">1:11</span> Ek is die Alfa en die Oméga, die eerste
en die laaste, en skryf wat jy sien in 'n boek en stuur dit na die sewe
gemeentes wat in Asië is: na Éfese en Smirna en Pérgamus en Thiatíre en
Sardis en Filadelfía en Laodicéa.

<span id="an_1:12">1:12</span> Toe draai ek my om, om te sien watter
stem met my gespreek het; en toe ek my omgedraai het, sien ek sewe goue
kandelaars,

<span id="an_1:13">1:13</span> en tussen die sewe kandelaars Een soos
die Seun van die mens met 'n kleed aan wat tot op die voete hang, en
gegord om die bors met 'n goue gordel.

<span id="an_1:14">1:14</span> Sy hoof en hare was wit soos wit wol,
soos sneeu, en sy oë soos 'n vuurvlam,

<span id="an_1:15">1:15</span> en sy voete soos blink koper wat gloei
soos in 'n oond, en sy stem soos die stem van baie waters.

<span id="an_1:16">1:16</span> En in sy regterhand het Hy sewe sterre
gehou, en 'n skerp tweesnydende swaard het uit sy mond uitgegaan, en sy
aangesig was soos die son wat skyn in sy krag.

<span id="an_1:17">1:17</span> En toe ek Hom sien, val ek soos 'n dooie
aan sy voete; en Hy het sy regterhand op my gelê en vir my gesê: Moenie
vrees nie; Ek is die eerste en die laaste

<span id="an_1:18">1:18</span> en die lewende; en Ek was dood en kyk, Ek
leef tot in alle ewigheid. Amen. En Ek het die sleutels van die doderyk
en van die dood.

<span id="an_1:19">1:19</span> Skryf die dinge op wat jy gesien het, die
wat is, sowel as die wat gaan gebeur;

<span id="an_1:20">1:20</span> die verborgenheid van die sewe sterre wat
jy in my regterhand gesien het, en die sewe goue kandelaars: die sewe
sterre is die engele van die sewe gemeentes, en die sewe kandelaars wat
jy gesien het, is die sewe gemeentes.

<span id="an_2:1">2:1</span> Skryf aan die engel van die gemeente in
Éfese: Dít sê Hy wat die sewe sterre in sy regterhand hou, wat wandel
tussen die sewe goue kandelaars:

<span id="an_2:2">2:2</span> Ek ken jou werke en jou arbeid en jou
lydsaamheid, en dat jy slegte mense nie kan verdra nie; en dat jy dié op
die proef gestel het wat sê dat hulle apostels is en dit nie is nie, en
hulle leuenaars bevind het;

<span id="an_2:3">2:3</span> en dat jy verdra het en lydsaamheid besit,
en ter wille van my Naam gearbei en nie moeg geword het nie.

<span id="an_2:4">2:4</span> Maar Ek het teen jou dat jy jou eerste
liefde verlaat het.

<span id="an_2:5">2:5</span> Onthou dan waarvandaan jy uitgeval het, en
bekeer jou en doen die eerste werke. Anders kom Ek gou na jou toe en sal
jou kandelaar van sy plek verwyder as jy jou nie bekeer nie.

<span id="an_2:6">2:6</span> Maar dit het jy, dat jy die werke van die
Nikolaïete haat, wat Ek ook haat.

<span id="an_2:7">2:7</span> Wie 'n oor het, laat hom hoor wat die Gees
aan die gemeentes sê. Aan hom wat oorwin, sal Ek gee om te eet van die
boom van die lewe wat binne in die paradys van God is.

<span id="an_2:8">2:8</span> En skryf aan die engel van die gemeente in
Smirna: Dít sê die eerste en die laaste, wat dood was en lewend geword
het:

<span id="an_2:9">2:9</span> Ek ken jou werke en verdrukking en armoede
maar jy is ryk en die lastering van die wat sê dat hulle Jode is en dit
nie is nie, maar 'n sinagoge van die Satan.

<span id="an_2:10">2:10</span> Vrees vir niks wat jy sal ly nie. Kyk,
die duiwel gaan sommige van julle in die gevangenis werp, sodat julle op
die proef gestel kan word; en julle sal tien dae lank verdrukking hê.
Wees getrou tot die dood toe, en Ek sal jou die kroon van die lewe gee.

<span id="an_2:11">2:11</span> Wie 'n oor het, laat hom hoor wat die
Gees aan die gemeentes sê. Die wat oorwin, sal deur die tweede dood geen
skade ly nie.

<span id="an_2:12">2:12</span> En skryf aan die engel van die gemeente
in Pérgamus: Dít sê Hy wat die skerp tweesnydende swaard het:

<span id="an_2:13">2:13</span> Ek ken jou werke en die plek waar jy
woon, waar die troon van die Satan is. En jy hou vas aan my Naam en het
die geloof in My nie verloën nie, selfs in die dae waarin Antipas my
getroue getuie was, wat gedood is by julle waar die Satan woon.

<span id="an_2:14">2:14</span> Maar Ek het enkele dinge teen jou: dat jy
daar mense het wat vashou aan die leer van Bíleam wat Balak geleer het
om 'n struikelblok voor die kinders van Israel te werp, naamlik om
afgodsoffers te eet en te hoereer.

<span id="an_2:15">2:15</span> So het jy ook mense wat vashou aan die
leer van die Nikolaïete, wat Ek haat.

<span id="an_2:16">2:16</span> Bekeer jou; anders kom Ek gou na jou toe
en sal teen hulle oorlog voer met die swaard van my mond.

<span id="an_2:17">2:17</span> Wie 'n oor het, laat hom hoor wat die
Gees aan die gemeentes sê. Aan hom wat oorwin, sal Ek gee om te eet van
die verborge manna, en Ek sal hom gee 'n wit keursteen, en op dié steen
'n nuwe naam geskrywe wat niemand ken nie, behalwe hy wat dit ontvang.

<span id="an_2:18">2:18</span> En skryf aan die engel van die gemeente
in Thiatíre: Dít sê die Seun van God wat oë het soos 'n vuurvlam, en sy
voete is soos blink koper:

<span id="an_2:19">2:19</span> Ek ken jou werke en liefde en diens en
geloof en jou lydsaamheid en jou werke, en dat die laaste meer is as die
eerste.

<span id="an_2:20">2:20</span> Maar Ek het enkele dinge teen jou; dat jy
die vrou Isébel, wat haarself 'n profetes noem, toelaat om te leer en my
diensknegte te verlei om te hoereer en afgodsoffers te eet.

<span id="an_2:21">2:21</span> En Ek het haar tyd gegee om haar van haar
hoerery te bekeer, en sy het haar nie bekeer nie.

<span id="an_2:22">2:22</span> Kyk, Ek werp haar neer op 'n siekbed, en
die wat met haar owerspel bedryf, in 'n groot verdrukking, as hulle hul
nie van hul werke bekeer nie.

<span id="an_2:23">2:23</span> En haar kinders sal Ek sekerlik doodmaak,
en al die gemeentes sal weet dat dit Ek is wat niere en harte deursoek,
en Ek sal aan elkeen van julle gee volgens sy werke.

<span id="an_2:24">2:24</span> En ek sê vir julle en die ander wat in
Thiatíre is, almal wat hierdie leer nie het nie, en die wat die dieptes
van die Satan, soos hulle dit noem, nie leer ken het nie: Ek sal op
julle geen ander las lê nie.

<span id="an_2:25">2:25</span> Hou maar net vas wat julle het, totdat Ek
kom.

<span id="an_2:26">2:26</span> En aan hom wat oorwin en my werke tot die
einde toe bewaar, sal Ek mag oor die nasies gee,

<span id="an_2:27">2:27</span> en hy sal hulle regeer met 'n ysterstaf;
soos erdegoed word hulle verbrysel, net soos Ek ook van my Vader ontvang
het.

<span id="an_2:28">2:28</span> En Ek sal hom die môrester gee.

<span id="an_2:29">2:29</span> Wie 'n oor het, laat hom hoor wat die
Gees aan die gemeentes sê.

<span id="an_3:1">3:1</span> En skryf aan die engel van die gemeente in
Sardis: Dít sê Hy wat die sewe Geeste van God en die sewe sterre het: Ek
ken jou werke, dat jy die naam het dat jy leef en jy is dood.

<span id="an_3:2">3:2</span> Wees wakker en versterk die wat oorbly, wat
op die punt staan om te sterwe, want Ek het jou werke nie volkome voor
God gevind nie.

<span id="an_3:3">3:3</span> Onthou dan hoe jy dit ontvang en gehoor
het, en bewaar dit en bekeer jou; as jy dan nie wakker word nie, sal Ek
op jou afkom soos 'n dief, en jy sal nie weet in watter uur Ek op jou
afkom nie.

<span id="an_3:4">3:4</span> Maar jy het enkele persone ook in Sardis
wat hulle klere nie besoedel het nie, en hulle sal saam met My in wit
klere wandel, omdat hulle dit waardig is.

<span id="an_3:5">3:5</span> Wie oorwin, sal beklee word met wit klere,
en Ek sal sy naam nooit uitwis uit die boek van die lewe nie, en Ek sal
sy naam bely voor my Vader en voor sy engele.

<span id="an_3:6">3:6</span> Wie 'n oor het, laat hom hoor wat die Gees
aan die gemeentes sê.

<span id="an_3:7">3:7</span> En skryf aan die engel van die gemeente in
Filadelfía: Dít sê die Heilige, die Waaragtige, wat die sleutel van
Dawid het, wat oopmaak en niemand sluit nie, en Hy sluit en niemand maak
oop nie:

<span id="an_3:8">3:8</span> Ek ken jou werke. Kyk, Ek het voor jou 'n
geopende deur gegee, en niemand kan dit sluit nie, want jy het min krag
en jy het my woord bewaar en my Naam nie verloën nie.

<span id="an_3:9">3:9</span> Kyk, Ek gee jou uit die sinagoge van die
Satan, van die wat sê dat hulle Jode is en dit nie is nie, maar lieg Ek
sal maak dat hulle kom en voor jou voete neerbuig en erken dat Ek jou
liefgehad het.

<span id="an_3:10">3:10</span> Omdat jy die woord van my lydsaamheid
bewaar het, sal Ek jou ook bewaar in die uur van beproewing wat oor die
hele wêreld kom om die bewoners van die aarde op die proef te stel.

<span id="an_3:11">3:11</span> Kyk, Ek kom gou! Hou vas wat jy het,
sodat niemand jou kroon kan neem nie.

<span id="an_3:12">3:12</span> Wie oorwin, Ek sal hom 'n pilaar in die
tempel van my God maak, en hy sal daar nooit weer uitgaan nie; en Ek sal
op hom die Naam van my God skrywe en die naam van die stad van my God,
van die nuwe Jerusalem, wat uit die hemel van my God neerdaal, en my
nuwe Naam.

<span id="an_3:13">3:13</span> Wie 'n oor het, laat hom hoor wat die
Gees aan die gemeentes sê.

<span id="an_3:14">3:14</span> En skryf aan die engel van die gemeente
van die Laodicense: Dít sê die Amen, die getroue en waaragtige Getuie,
die begin van die skepping van God:

<span id="an_3:15">3:15</span> Ek ken jou werke, dat jy nie koud is en
ook nie warm nie. Was jy tog maar koud of warm!

<span id="an_3:16">3:16</span> Maar nou, omdat jy lou is en nie koud of
warm nie, sal Ek jou uit my mond spuug.

<span id="an_3:17">3:17</span> Want jy sê: Ek is ryk en het verryk
geword en het aan niks gebrek nie; en jy weet nie dat dit jy is wat
ellendig en beklaenswaardig en arm en blind en naak is nie.

<span id="an_3:18">3:18</span> Ek raai jou aan om van My te koop goud
wat deur vuur gelouter is, sodat jy kan ryk word; en wit klere, dat jy
jou kan aantrek en die skande van jou naaktheid nie openbaar word nie;
en salf om jou oë te salf, sodat jy kan sien.

<span id="an_3:19">3:19</span> Almal wat Ek liefhet, bestraf en tugtig
Ek. Wees dan ywerig en bekeer jou.

<span id="an_3:20">3:20</span> Kyk, Ek staan by die deur en Ek klop. As
iemand my stem hoor en die deur oopmaak, sal Ek ingaan na hom toe en
saam met hom maaltyd hou, en hy met My.

<span id="an_3:21">3:21</span> Aan hom wat oorwin, sal Ek gee om saam
met My te sit op my troon, soos Ek ook oorwin het en saam met my Vader
op sy troon gaan sit het.

<span id="an_3:22">3:22</span> Wie 'n oor het, laat hom hoor wat die
Gees aan die gemeentes sê.

<span id="an_4:1">4:1</span> Ná hierdie dinge het ek gesien kyk, 'n
geopende deur in die hemel, en die eerste stem wat ek soos 'n basuin met
my hoor spreek het, het gesê: Kom op hierheen, en Ek sal jou toon wat ná
hierdie dinge moet gebeur.

<span id="an_4:2">4:2</span> En dadelik was ek in die Gees, en kyk, daar
staan 'n troon in die hemel en Een sit op die troon.

<span id="an_4:3">4:3</span> En Hy wat daarop sit, het in sy voorkoms
gelyk soos die steen jaspis en sardius; en rondom die troon was 'n
reënboog wat in sy voorkoms gelyk het soos 'n smarag.

<span id="an_4:4">4:4</span> En rondom die troon was daar vier en
twintig trone, en op die trone het ek die vier en twintig ouderlinge
sien sit, bekleed met wit klere; en hulle het goue krone op hulle hoofde
gehad.

<span id="an_4:5">4:5</span> En daar het weerligte en donderslae en
stemme uit die troon uitgegaan, en sewe vuurfakkels wat die sewe Geeste
van God is, het voor die troon gebrand;

<span id="an_4:6">4:6</span> en voor die troon was daar 'n see van glas
soos kristal, en in die middel van die troon en rondom die troon vier
lewende wesens vol oë van voor en van agter.

<span id="an_4:7">4:7</span> En die eerste lewende wese was soos 'n
leeu, en die tweede lewende wese was soos 'n kalf, en die derde lewende
wese het 'n gesig gehad soos 'n mens, en die vierde lewende wese was
soos 'n arend wat vlieg.

<span id="an_4:8">4:8</span> En die vier lewende wesens het elkeen vir
homself ses vlerke gehad, en hulle was rondom en van binne vol oë; en
hulle het sonder ophou dag en nag gesê: Heilig, heilig, heilig is die
Here God, die Almagtige, wat was en wat is en wat kom!

<span id="an_4:9">4:9</span> En elke keer as die lewende wesens
heerlikheid en eer en danksegging gee aan Hom wat op die troon sit, wat
tot in alle ewigheid lewe,

<span id="an_4:10">4:10</span> val die vier en twintig ouderlinge neer
voor Hom wat op die troon sit, en aanbid Hom wat tot in alle ewigheid
lewe, en werp hulle krone voor die troon en sê:

<span id="an_4:11">4:11</span> U is waardig, o Here, om te ontvang die
heerlikheid en die eer en die krag, want U het alles geskape en deur u
wil bestaan hulle en is hulle geskape.

<span id="an_5:1">5:1</span> En ek het in die regterhand van Hom wat op
die troon sit, 'n boek gesien, van binne en van buite beskrywe en met
sewe seëls goed verseël.

<span id="an_5:2">5:2</span> En ek het 'n sterk engel gesien wat met 'n
groot stem uitroep: Wie is waardig om die boek oop te maak en sy seëls
te breek?

<span id="an_5:3">5:3</span> En niemand in die hemel of op die aarde of
onder die aarde kon die boek oopmaak of daarin kyk nie.

<span id="an_5:4">5:4</span> En ek het baie geween, omdat daar niemand
waardig bevind is om die boek oop te maak en te lees of daarin te kyk
nie.

<span id="an_5:5">5:5</span> Toe sê een van die ouderlinge vir my:
Moenie ween nie; kyk, die Leeu wat uit die stam van Juda is, die wortel
van Dawid, het oorwin om die boek oop te maak en sy sewe seëls te breek.

<span id="an_5:6">5:6</span> En ek het gesien, en kyk, in die middel van
die troon en die vier lewende wesens en in die midde van die ouderlinge
staan daar 'n Lam asof Hy geslag is, met sewe horings en sewe oë, wat
die sewe Geeste van God is wat uitgestuur is oor die hele aarde.

<span id="an_5:7">5:7</span> Hy het gekom en die boek geneem uit die
regterhand van Hom wat op die troon sit;

<span id="an_5:8">5:8</span> en toe Hy die boek neem, val die vier
lewende wesens en die vier en twintig ouderlinge voor die Lam neer,
elkeen met siters en goue skale vol reukwerk, wat die gebede van die
heiliges is.

<span id="an_5:9">5:9</span> Toe sing hulle 'n nuwe lied en sê: U is
waardig om die boek te neem en sy seëls oop te maak, want U is geslag en
het ons vir God met u bloed gekoop uit elke stam en taal en volk en
nasie,

<span id="an_5:10">5:10</span> en het ons konings en priesters vir onse
God gemaak, en ons sal as konings op die aarde heers.

<span id="an_5:11">5:11</span> Toe sien ek, en ek hoor 'n stem van baie
engele rondom die troon en van die lewende wesens en die ouderlinge; en
hulle getal was tien duisende van tien duisende en duisende van
duisende;

<span id="an_5:12">5:12</span> en met 'n groot stem het hulle gesê: Die
Lam wat geslag is, is waardig om te ontvang die krag en rykdom en
wysheid en sterkte en eer en heerlikheid en lof.

<span id="an_5:13">5:13</span> En elke skepsel wat in die hemel en op
die aarde en onder die aarde en wat op die see is, en alles wat in hulle
is, het ek hoor sê: Aan Hom wat op die troon sit, en aan die Lam kom toe
die lof en die eer en die heerlikheid en die krag tot in alle ewigheid!

<span id="an_5:14">5:14</span> En die vier lewende wesens het gesê:
Amen! En die vier en twintig ouderlinge het neergeval en Hom aanbid wat
lewe tot in alle ewigheid.

<span id="an_6:1">6:1</span> En ek het gesien toe die Lam een van die
seëls oopmaak; en ek het een van die vier lewende wesens hoor sê, soos
die geluid van 'n donderslag: Kom kyk!

<span id="an_6:2">6:2</span> En ek het gesien, en kyk, daar was 'n wit
perd. En hy wat daarop sit, het 'n boog; en aan hom is 'n kroon gegee,
en hy het uitgegaan as 'n oorwinnaar en om te oorwin.

<span id="an_6:3">6:3</span> En toe Hy die tweede seël oopgemaak het,
hoor ek die tweede lewende wese sê: Kom kyk!

<span id="an_6:4">6:4</span> En 'n ander perd, 'n vuurrooie, het
uitgekom, en aan hom wat daarop sit, is dit gegee om die vrede van die
aarde af weg te neem en dat hulle mekaar sou doodmaak; en 'n groot
swaard is aan hom gegee.

<span id="an_6:5">6:5</span> En toe Hy die derde seël oopgemaak het,
hoor ek die derde lewende wese sê: Kom kyk! En ek het gesien, en kyk,
daar was 'n swart perd; en hy wat daarop sit, het 'n skaal in sy hand.

<span id="an_6:6">6:6</span> En ek het 'n stem tussen die vier lewende
wesens hoor sê: 'n Rantsoen koring vir 'n penning en drie rantsoene gars
vir 'n penning; en moenie die olie en die wyn beskadig nie.

<span id="an_6:7">6:7</span> En toe Hy die vierde seël oopgemaak het,
hoor ek die stem van die vierde lewende wese sê: Kom kyk!

<span id="an_6:8">6:8</span> En ek het gesien, en kyk, daar was 'n vaal
perd. En hy wat daarop sit, sy naam is die dood, en die doderyk het hom
gevolg. En aan hulle is mag gegee oor die vierde deel van die aarde om
dood te maak met swaard en hongersnood en pes en deur die wilde diere
van die aarde.

<span id="an_6:9">6:9</span> En toe Hy die vyfde seël oopgemaak het,
sien ek onder die altaar die siele van die wat gedood is ter wille van
die woord van God en die getuienis wat hulle gehad het.

<span id="an_6:10">6:10</span> En hulle het met 'n groot stem uitgeroep
en gesê: Hoe lank, o heilige en waaragtige Heerser, oordeel en wreek U
nie ons bloed op die bewoners van die aarde nie?

<span id="an_6:11">6:11</span> En aan elkeen van hulle is wit klere
gegee; en aan hulle is gesê dat hulle nog 'n klein tydjie moes rus
totdat ook hulle medediensknegte en hulle broeders wat nog gedood sou
word soos hulle, voltallig sou wees.

<span id="an_6:12">6:12</span> En ek het gesien toe Hy die sesde seël
oopgemaak het, en kyk, daar was 'n groot aardbewing; en die son het
swart geword soos 'n harige sak, en die maan het geword soos bloed;

<span id="an_6:13">6:13</span> en die sterre van die hemel het op die
aarde geval, soos 'n vyeboom wat deur 'n groot wind geskud word, sy
navye laat afval;

<span id="an_6:14">6:14</span> en die hemel het weggewyk soos 'n boek
wat toegerol word, en al die berge en eilande is uit hulle plekke
versit;

<span id="an_6:15">6:15</span> en die konings van die aarde en die
grotes en die rykes en die owerstes oor duisend en die magtiges en al
die slawe en al die vrymense het hulle weggesteek in die spelonke en in
die rotse van die berge,

<span id="an_6:16">6:16</span> en vir die berge en die rotse gesê: Val
op ons en verberg ons vir die aangesig van Hom wat op die troon sit, en
vir die toorn van die Lam;

<span id="an_6:17">6:17</span> want die groot dag van sy toorn het
gekom, en wie kan bestaan?

<span id="an_7:1">7:1</span> En ná hierdie dinge het ek vier engele op
die vier hoeke van die aarde sien staan, en hulle het die vier winde van
die aarde vasgehou, sodat geen wind sou waai op die aarde of op die see
of teen enige boom nie.

<span id="an_7:2">7:2</span> En ek het 'n ander engel sien opkom van die
opgang van die son, met die seël van die lewende God; en hy het met 'n
groot stem geroep na die vier engele aan wie dit gegee is om die aarde
en die see te beskadig

<span id="an_7:3">7:3</span> en gesê: Moenie die aarde of die see of die
bome beskadig voordat ons die diensknegte van onse God op hulle
voorhoofde verseël het nie.

<span id="an_7:4">7:4</span> En ek het die getal van die verseëldes
gehoor: honderd vier en veertig duisend verseëldes uit al die stamme van
die kinders van Israel

<span id="an_7:5">7:5</span> uit die stam van Juda twaalf duisend
verseëldes; uit die stam van Ruben twaalf duisend verseëldes; uit die
stam van Gad twaalf duisend verseëldes;

<span id="an_7:6">7:6</span> uit die stam van Aser twaalf duisend
verseëldes; uit die stam van Náftali twaalf duisend verseëldes; uit die
stam van Manasse twaalf duisend verseëldes;

<span id="an_7:7">7:7</span> uit die stam van Símeon twaalf duisend
verseëldes; uit die stam van Levi twaalf duisend verseëldes; uit die
stam van Issaskar twaalf duisend verseëldes;

<span id="an_7:8">7:8</span> uit die stam van Sébulon twaalf duisend
verseëldes; uit die stam van Josef twaalf duisend verseëldes; uit die
stam van Benjamin twaalf duisend verseëldes.

<span id="an_7:9">7:9</span> Ná hierdie dinge het ek gesien, en kyk,
daar was 'n groot menigte wat niemand kon tel nie, uit alle nasies en
stamme en volke en tale; hulle het gestaan voor die troon en voor die
Lam, bekleed met wit klere en met palmtakke in hulle hande;

<span id="an_7:10">7:10</span> en hulle het met 'n groot stem geroep en
gesê: Heil aan onse God wat op die troon sit, en aan die Lam!

<span id="an_7:11">7:11</span> En al die engele het rondom die troon en
die ouderlinge en die vier lewende wesens gestaan, en hulle het voor die
troon op hulle aangesig neergeval en God aanbid en gesê:

<span id="an_7:12">7:12</span> Amen! Die lof en die heerlikheid en die
wysheid en die danksegging en die eer en die krag en die sterkte aan
onse God tot in alle ewigheid! Amen.

<span id="an_7:13">7:13</span> Toe het een van die ouderlinge gespreek
en vir my gesê: Hulle wat bekleed is met die wit klere, wie is hulle en
waarvandaan het hulle gekom?

<span id="an_7:14">7:14</span> En ek sê vir hom: My heer, u weet dit. En
hy sê vir my: Dit is hulle wat uit die groot verdrukking kom, en hulle
het hul klere gewas en hul klere wit gemaak in die bloed van die Lam.

<span id="an_7:15">7:15</span> Daarom is hulle voor die troon van God en
dien Hom dag en nag in sy tempel; en Hy wat op die troon sit, sal sy
tent oor hulle oopspan.

<span id="an_7:16">7:16</span> Hulle sal nie meer honger en nie meer
dors hê nie, en nooit sal die son of enige hitte op hulle val nie;

<span id="an_7:17">7:17</span> want die Lam wat in die middel van die
troon is, sal hulle laat wei en hulle na lewende waterfonteine lei, en
God sal alle trane van hulle oë afvee.

<span id="an_8:1">8:1</span> En toe Hy die sewende seël oopgemaak het,
kom daar stilte in die hemel omtrent 'n halfuur lank.

<span id="an_8:2">8:2</span> En ek het die sewe engele gesien wat voor
God staan, en sewe basuine is aan hulle gegee.

<span id="an_8:3">8:3</span> En 'n ander engel het gekom en met 'n goue
wierookbak by die altaar gaan staan, en baie reukwerk is aan hom gegee,
om dit met die gebede van al die heiliges op die goue altaar voor die
troon te lê;

<span id="an_8:4">8:4</span> en die rook van die reukwerk het met die
gebede van die heiliges uit die hand van die engel opgegaan voor God.

<span id="an_8:5">8:5</span> En die engel het die wierookbak geneem en
dit met vuur van die altaar volgemaak en dit op die aarde gegooi; en
daar het stemme gekom en donderslae en weerligte en aardbewing.

<span id="an_8:6">8:6</span> En die sewe engele met die sewe basuine het
hulle gereed gemaak om te blaas.

<span id="an_8:7">8:7</span> En die eerste engel het geblaas, en daar
het hael en vuur gekom met bloed gemeng, en dit is op die aarde gegooi.
En 'n derde van die bome het verbrand, en al die groen gras het
verbrand.

<span id="an_8:8">8:8</span> En die tweede engel het geblaas, en iets
soos 'n groot berg wat brand met vuur, is in die see gegooi. En 'n derde
van die see het bloed geword,

<span id="an_8:9">8:9</span> en 'n derde van die lewende skepsele in die
see het gesterwe, en 'n derde van die skepe het vergaan.

<span id="an_8:10">8:10</span> En die derde engel het geblaas, en 'n
groot ster wat soos 'n fakkel brand, het uit die hemel geval, en dit het
geval op 'n derde van die riviere en op die waterfonteine.

<span id="an_8:11">8:11</span> En die naam van die ster word genoem
Alsem; en 'n derde van die waters het als geword, en baie mense het
gesterwe van die water, omdat dit bitter geword het.

<span id="an_8:12">8:12</span> En die vierde engel het geblaas, en 'n
derde van die son is getref en 'n derde van die maan en 'n derde van die
sterre, sodat 'n derde van hulle donker sou word en die dag vir sy derde
deel nie lig sou gee nie, en die nag net so.

<span id="an_8:13">8:13</span> En ek het gesien en gehoor 'n engel wat
in die middel van die hemel vlieg, wat met 'n groot stem sê: Wee, wee,
wee hulle wat op die aarde woon, vanweë die orige geluide van die basuin
van die drie engele wat nog sal blaas!

<span id="an_9:1">9:1</span> En toe die vyfde engel blaas, sien ek 'n
ster wat uit die hemel op die aarde geval het, en aan hom is die sleutel
van die put van die afgrond gegee.

<span id="an_9:2">9:2</span> En hy het die put van die afgrond
oopgemaak, en daar het rook opgekom uit die put soos rook van 'n groot
oond, en die son en die lug is deur die rook van die put verduister.

<span id="an_9:3">9:3</span> En uit die rook het daar sprinkane uitgekom
op die aarde, en aan hulle is mag gegee soos die skerpioene van die
aarde mag het.

<span id="an_9:4">9:4</span> En aan hulle is gesê dat hulle nie die gras
van die aarde of enige groenigheid of enige boom moet beskadig nie, maar
net alleen die mense wat die seël van God nie op hulle voorhoofde het
nie.

<span id="an_9:5">9:5</span> En dit is aan hulle gegee, nie om hulle
dood te maak nie, maar dat hulle vyf maande lank gepynig sou word; en
hulle pyniging was soos die pyniging van 'n skerpioen wanneer hy 'n mens
steek.

<span id="an_9:6">9:6</span> En in dié dae sal die mense die dood soek
en dit nie vind nie; en hulle sal verlang om te sterwe, en die dood sal
vir hulle wegvlug.

<span id="an_9:7">9:7</span> En die voorkoms van die sprinkane was soos
dié van perde wat vir die oorlog toegerus is, en op hulle koppe was iets
soos krone wat net soos goud gelyk het, en hulle gesigte was soos die
gesigte van mense.

<span id="an_9:8">9:8</span> En hulle het hare gehad soos vrouehare, en
hulle tande was soos dié van leeus.

<span id="an_9:9">9:9</span> En hulle het borsharnasse gehad soos van
yster, en die gedruis van hulle vlerke was soos die gedruis van baie
strydwaens met perde wat opruk na die oorlog.

<span id="an_9:10">9:10</span> En hulle het sterte gehad soos dié van
skerpioene, en daar was angels in hulle sterte, en hulle mag was om die
mense vyf maande lank skade aan te doen.

<span id="an_9:11">9:11</span> En hulle het as koning oor hulle die
engel van die afgrond; sy naam in Hebreeus is Abáddon, en in Grieks het
hy die naam van Apóllion.

<span id="an_9:12">9:12</span> Die een wee het verbygegaan; hierna kom
daar nog twee weë.

<span id="an_9:13">9:13</span> En die sesde engel het geblaas, en ek het
'n stem gehoor uit die vier horings van die goue altaar wat voor God is,

<span id="an_9:14">9:14</span> en dié het aan die sesde engel met die
basuin gesê: Maak die vier engele los wat gebind is by die groot rivier,
die Eufraat.

<span id="an_9:15">9:15</span> Toe is die vier engele losgemaak wat
gereed gehou was vir die uur en dag en maand en jaar, om 'n derde van
die mense dood te maak.

<span id="an_9:16">9:16</span> En die getal van die leërs van
perderuiters was twee maal tien duisend maal tien duisend; en ek het
hulle getal gehoor.

<span id="an_9:17">9:17</span> En só het ek in hierdie gesig die perde
gesien en die wat op hulle sit, met vuurrooi en blou en swawelgeel
borsharnasse. En die koppe van die perde was soos leeukoppe, en uit
hulle bekke het vuur en rook en swawel uitgegaan.

<span id="an_9:18">9:18</span> Deur hierdie drie plae is 'n derde van
die mense gedood, deur die vuur en deur die rook en deur die swawel wat
uit hulle bekke uitgegaan het;

<span id="an_9:19">9:19</span> want hulle mag is in hulle bek en in
hulle sterte; want hulle sterte is soos slange en het koppe, en daarmee
rig hulle skade aan.

<span id="an_9:20">9:20</span> En die orige mense wat deur hierdie plae
nie gedood is nie, het hulle nie bekeer van die werke van hul hande, om
die duiwels te aanbid, of die afgode van goud en silwer en koper en klip
en hout wat nie kan sien of hoor of loop nie.

<span id="an_9:21">9:21</span> En hulle het hul nie bekeer van hul
moorde en hul towerye en hul hoerery en hul diefstalle nie.

<span id="an_10:1">10:1</span> En ek het 'n ander sterk engel uit die
hemel sien neerdaal, bekleed met 'n wolk, en 'n reënboog was oor sy
hoof, en sy aangesig was soos die son, en sy voete soos pilare van vuur;

<span id="an_10:2">10:2</span> en in sy hand het hy 'n geopende boekie
gehad, en hy het sy regtervoet op die see gesit en sy linkervoet op die
land;

<span id="an_10:3">10:3</span> en hy het met 'n groot stem uitgeroep
soos 'n leeu wat brul, en toe hy uitgeroep het, het die sewe donderslae
hulle stemme laat hoor.

<span id="an_10:4">10:4</span> En toe die sewe donderslae hulle stemme
laat hoor het, wou ek skrywe; maar ek het 'n stem uit die hemel vir my
hoor sê: Verseël wat die sewe donderslae gespreek het, en skryf dit nie
op nie.

<span id="an_10:5">10:5</span> En die engel wat ek op die see en op die
land sien staan het, het sy hand na die hemel opgehef,

<span id="an_10:6">10:6</span> en hy het gesweer by Hom wat tot in alle
ewigheid lewe, wat die hemel geskape het en wat daarin is, en die aarde
en wat daarin is, en die see en wat daarin is, dat daar geen tyd meer
sal wees nie;

<span id="an_10:7">10:7</span> maar in die dae van die stem van die
sewende engel, wanneer hy met die basuin sal blaas, dan is die
verborgenheid van God volbring, soos Hy die blye tyding verkondig het
aan sy diensknegte, die profete.

<span id="an_10:8">10:8</span> En die stem wat ek uit die hemel gehoor
het, het weer tot my gespreek en gesê: Gaan, neem die geopende boekie in
die hand van die engel wat op die see en op die land staan.

<span id="an_10:9">10:9</span> En ek het na die engel gegaan en aan hom
gesê: Gee my die boekie. Toe sê hy vir my: Neem en eet dit op, en dit
sal jou maag bitter maak, maar in jou mond sal dit soet wees soos
heuning.

<span id="an_10:10">10:10</span> Toe neem ek die boekie uit die hand van
die engel en eet dit op, en in my mond was dit soet soos heuning; maar
toe ek dit geëet het, het my maag bitter geword.

<span id="an_10:11">10:11</span> En hy het vir my gesê: Jy moet weer
profeteer oor baie volke en nasies en tale en konings.

<span id="an_11:1">11:1</span> En 'n riet soos 'n stok is aan my gegee,
en die engel het gestaan en gesê: Staan op en meet die tempel van God en
die altaar en die wat daarin aanbid.

<span id="an_11:2">11:2</span> Maar die voorhof buitekant die tempel
moet jy uitlaat en dit nie meet nie, want dit is aan die heidene gegee;
en hulle sal die heilige stad twee en veertig maande lank vertrap.

<span id="an_11:3">11:3</span> En Ek sal aan my twee getuies gee dat
hulle, met sakke bekleed, duisend twee honderd en sestig dae lank sal
profeteer.

<span id="an_11:4">11:4</span> Hulle is die twee olyfbome en die twee
kandelaars wat voor die God van die aarde staan.

<span id="an_11:5">11:5</span> En as iemand hulle wil beskadig, gaan
daar vuur uit hulle mond en verslind hulle vyande; en as iemand hulle
wil beskadig, moet hy op dieselfde manier gedood word.

<span id="an_11:6">11:6</span> Hulle het mag om die hemel te sluit,
sodat daar in die dae van hulle profesie geen reën val nie; en hulle het
mag oor die waters, om dit in bloed te verander en om die aarde te tref
met allerhande plae so dikwels as hulle wil.

<span id="an_11:7">11:7</span> En wanneer hulle hul getuienis voleindig
het, sal die dier wat uit die afgrond opkom, teen hulle oorlog voer en
hulle oorwin en hulle doodmaak;

<span id="an_11:8">11:8</span> en hulle lyke sal lê op die straat van
die groot stad wat geestelik genoem word Sodom en Egipte, waar ook onse
Here gekruisig is.

<span id="an_11:9">11:9</span> En mense uit die volke en stamme en tale
en nasies sal hulle lyke drie en 'n halwe dag lank sien en nie toelaat
dat hulle lyke in die graf gelê word nie.

<span id="an_11:10">11:10</span> Die bewoners van die aarde sal bly en
verheug wees oor hulle en sal vir mekaar geskenke stuur, omdat dié twee
profete die bewoners van die aarde gepynig het.

<span id="an_11:11">11:11</span> En ná die drie en 'n halwe dag het 'n
gees van die lewe uit God in hulle ingegaan, en hulle het op hul voete
gaan staan, en 'n groot vrees het geval op die wat hulle aanskou het.

<span id="an_11:12">11:12</span> En hulle het 'n groot stem uit die
hemel vir hulle hoor sê: Kom op hierheen! En hulle het opgevaar na die
hemel in die wolk, en hul vyande het hulle aanskou.

<span id="an_11:13">11:13</span> En in dié uur het daar 'n groot
aardbewing gekom, en 'n tiende van die stad het geval, en sewe duisend
mense het in die aardbewing omgekom, en die ander het bevrees geword en
aan die God van die hemel heerlikheid toegebring.

<span id="an_11:14">11:14</span> Die tweede wee het verbygegaan; kyk,
die derde kom gou.

<span id="an_11:15">11:15</span> En die sewende engel het geblaas, en
daar was groot stemme in die hemel wat sê: Die koninkryke van die wêreld
het die eiendom van onse Here geword en van sy Christus, en Hy sal as
Koning heers tot in alle ewigheid.

<span id="an_11:16">11:16</span> En die vier en twintig ouderlinge wat
voor God op hulle trone sit, het op hulle aangesig geval en God aanbid
en gesê:

<span id="an_11:17">11:17</span> Ons dank U, Here God, Almagtige, wat is
en wat was en wat kom, dat U u groot mag aangeneem en as koning geheers
het.

<span id="an_11:18">11:18</span> En die nasies was vertoornd, en u toorn
het gekom en die tyd van die dode om geoordeel te word en om die loon te
gee aan u diensknegte, die profete, en aan die heiliges en aan die wat u
Naam vrees, klein en groot, en om die verderwers van die aarde te
verderf.

<span id="an_11:19">11:19</span> En die tempel van God het in die hemel
oopgegaan, en sy verbondsark is in sy tempel gesien, en daar was
weerligte en stemme en donderslae en aardbewing en groot hael.

<span id="an_12:1">12:1</span> En 'n groot teken het in die hemel
verskyn: 'n vrou wat met die son bekleed was, en die maan was onder haar
voete, en op haar hoof 'n kroon van twaalf sterre;

<span id="an_12:2">12:2</span> en sy was swanger en het uitgeroep in
haar weë en barensnood.

<span id="an_12:3">12:3</span> En 'n ander teken het in die hemel
verskyn, en daar was 'n groot vuurrooi draak met sewe koppe en tien
horings, en op sy koppe sewe krone;

<span id="an_12:4">12:4</span> en sy stert het die derde van die sterre
van die hemel meegesleep en hulle op die aarde gegooi. En die draak het
gestaan voor die vrou wat op die punt was om te baar, sodat hy haar kind
sou verslind sodra sy gebaar het.

<span id="an_12:5">12:5</span> En sy het 'n manlike kind gebaar, wat al
die nasies met 'n ystersepter sou regeer; en haar kind is weggeruk na
God en sy troon.

<span id="an_12:6">12:6</span> En die vrou het na die woestyn gevlug
waar sy 'n plek het wat deur God gereed gemaak is, dat hulle haar daar
sou onderhou duisend twee honderd en sestig dae lank.

<span id="an_12:7">12:7</span> En daar het oorlog in die hemel gekom:
Mígael en sy engele het oorlog gevoer teen die draak, en die draak en sy
engele het oorlog gevoer;

<span id="an_12:8">12:8</span> en hulle kon nie oorwin nie, en hulle
plek was in die hemel nie meer te vinde nie.

<span id="an_12:9">12:9</span> En die groot draak is neergewerp, die ou
slang wat genoem word duiwel en Satan, wat die hele wêreld verlei, hy is
neergewerp op die aarde, en sy engele is saam met hom neergewerp.

<span id="an_12:10">12:10</span> Toe hoor ek 'n groot stem in die hemel
sê: Nou het die heil en die krag en die koningskap die eiendom van onse
God geword, en die mag van sy Christus; want die aanklaer van ons
broeders is neergewerp, hy wat hulle aanklaag voor onse God, dag en nag.

<span id="an_12:11">12:11</span> En hulle het hom oorwin deur die bloed
van die Lam en deur die woord van hulle getuienis, en hulle het tot die
dood toe hulle lewe nie liefgehad nie.

<span id="an_12:12">12:12</span> Daarom, wees verheug, o hemele en die
wat daarin woon; wee die bewoners van die aarde en die see, want die
duiwel het na julle neergedaal met groot woede, omdat hy weet dat hy min
tyd het.

<span id="an_12:13">12:13</span> En toe die draak sien dat hy neergewerp
is op die aarde, het hy die vrou vervolg wat die seuntjie gebaar het;

<span id="an_12:14">12:14</span> maar die twee vlerke van die groot
arend is aan die vrou gegee, sodat sy na die woestyn, na haar plek, kon
vlieg, waar sy uit die gesig van die slang onderhou word, 'n tyd en tye
en 'n halwe tyd.

<span id="an_12:15">12:15</span> En die slang het uit sy bek water soos
'n rivier agter die vrou aan uitgegooi, om haar te laat wegvoer deur die
rivier.

<span id="an_12:16">12:16</span> En die aarde het die vrou te hulp
gekom, en die aarde het sy mond oopgemaak en die rivier opgesluk, wat
die draak uit sy bek uitgegooi het.

<span id="an_12:17">12:17</span> En die draak was vertoornd op die vrou,
en hy het weggegaan om oorlog te voer teen haar ander nakomelinge wat
die gebooie van God bewaar en die getuienis van Jesus Christus hou.

<span id="an_12:18">12:18</span>  En ek het op die sand van die see gaan
staan.

<span id="an_13:1">13:1</span> En ek het 'n dier uit die see sien opkom
met sewe koppe en tien horings, en op sy horings tien krone en op sy
koppe 'n naam van godslastering.

<span id="an_13:2">13:2</span> En die dier wat ek gesien het, was soos
'n luiperd, en sy pote soos dié van 'n beer, en sy bek soos die bek van
'n leeu; en die draak het hom sy krag gegee en sy troon en groot mag.

<span id="an_13:3">13:3</span> En ek het een van sy koppe gesien net of
dit dodelik gewond was, en sy dodelike wond is genees. En die hele
wêreld het verwonderd agter die dier aan gegaan.

<span id="an_13:4">13:4</span> En hulle het die draak aanbid wat die
dier mag gegee het, en die dier aanbid en gesê: Wie is aan die dier
gelyk? Wie kan teen hom oorlog voer?

<span id="an_13:5">13:5</span> En 'n mond is aan hom gegee wat groot
woorde en godslasteringe uitspreek, en aan hom is mag gegee om dit twee
en veertig maande lank te doen.

<span id="an_13:6">13:6</span> En hy het sy mond oopgemaak om te laster
teen God, om sy Naam en sy tabernakel en die wat in die hemel woon, te
laster.

<span id="an_13:7">13:7</span> Dit is ook aan hom gegee om oorlog te
voer teen die heiliges en hulle te oorwin, en aan hom is mag gegee oor
elke stam en taal en nasie.

<span id="an_13:8">13:8</span> En al die bewoners van die aarde sal hom
aanbid, almal wie se name nie van die grondlegging van die wêreld af in
die boek van die lewe van die Lam wat geslag is, geskrywe is nie.

<span id="an_13:9">13:9</span> As iemand 'n oor het, laat hom hoor.

<span id="an_13:10">13:10</span> As iemand krygsgevangenes maak, gaan hy
in krygsgevangenskap; as iemand met die swaard doodmaak, moet hy met die
swaard doodgemaak word. Hier is die lydsaamheid en die geloof van die
heiliges.

<span id="an_13:11">13:11</span> En uit die aarde het ek 'n ander dier
sien opkom, en hy het twee horings gehad net soos 'n lam en het gepraat
soos 'n draak.

<span id="an_13:12">13:12</span> En hy oefen al die mag van die eerste
dier uit voor sy oë, en hy maak dat die aarde en die wat daarop woon,
die eerste dier aanbid, waarvan die dodelike wond genees is.

<span id="an_13:13">13:13</span> Hy doen ook groot tekens, sodat hy
selfs vuur uit die hemel laat neerdaal op die aarde voor die oë van die
mense.

<span id="an_13:14">13:14</span> En hy verlei die bewoners van die aarde
deur die tekens wat hom gegee is om voor die oë van die dier te doen,
deur aan die bewoners van die aarde te sê dat hulle 'n beeld moet maak
vir die dier wat die swaardwond ontvang en lewendig geword het.

<span id="an_13:15">13:15</span> En dit is hom gegee om 'n gees aan die
dier se beeld te gee, sodat die dier se beeld ook sal praat en maak dat
almal gedood word wat die dier se beeld nie aanbid nie.

<span id="an_13:16">13:16</span> En hy maak dat aan almal, klein en
groot, en die rykes en die armes, en die vrymense en die slawe 'n merk
op hulle regterhand en op hulle voorhoofde gegee word;

<span id="an_13:17">13:17</span> sodat niemand kan koop of verkoop nie,
behalwe hy wat die merk of die naam van die dier of die getal van sy
naam het.

<span id="an_13:18">13:18</span> Hier kom die wysheid te pas. Wie die
verstand het, laat hom die getal van die dier bereken, want dit is die
getal van 'n mens; en sy getal is ses honderd ses en sestig.

<span id="an_14:1">14:1</span> En ek het gesien, en kyk, die Lam staan
op die berg Sion, en saam met Hom honderd vier en veertig duisend met sy
Naam en die Naam van sy Vader op hulle voorhoofde geskrywe.

<span id="an_14:2">14:2</span> En ek het 'n geluid uit die hemel gehoor
soos die geluid van baie waters en soos die geluid van 'n harde
donderslag, en ek het die geluid gehoor van siterspelers wat speel op
hulle siters.

<span id="an_14:3">14:3</span> En hulle het 'n nuwe lied gesing voor die
troon en voor die vier lewende wesens en die ouderlinge; en niemand kon
die lied leer nie, behalwe die honderd vier en veertig duisend wat van
die aarde vrygekoop is.

<span id="an_14:4">14:4</span> Dit is hulle wat hulself met vroue nie
besoedel het nie, want hulle is maagdelik rein; dit is hulle wat die Lam
volg waar Hy ook heengaan; dit is hulle wat gekoop is uit die mense as
eerstelinge vir God en die Lam.

<span id="an_14:5">14:5</span> En in hulle mond is daar geen bedrog
gevind nie; want hulle is sonder gebrek voor die troon van God.

<span id="an_14:6">14:6</span> En ek het 'n ander engel in die middel
van die lug sien vlieg met 'n ewige evangelie om te verkondig aan die
bewoners van die aarde en aan alle nasies en stamme en tale en volke.

<span id="an_14:7">14:7</span> En hy het met 'n groot stem gesê: Vrees
God en gee Hom heerlikheid, want die uur van sy oordeel het gekom; en
aanbid Hom wat die hemel en die aarde en die see en die waterfonteine
gemaak het.

<span id="an_14:8">14:8</span> En 'n ander engel het gevolg en gesê:
Geval, geval het Babilon, die groot stad, omdat sy al die nasies laat
drink het van die wyn van die grimmigheid van haar hoerery.

<span id="an_14:9">14:9</span> En 'n derde engel het hulle gevolg en met
'n groot stem gesê: As iemand die dier en sy beeld aanbid en 'n merk op
sy voorhoof of op sy hand ontvang,

<span id="an_14:10">14:10</span> sal hy self ook drink van die wyn van
die grimmigheid van God wat ongemeng ingeskink is in die beker van sy
toorn, en hy sal gepynig word met vuur en swawel voor die heilige engele
en voor die Lam.

<span id="an_14:11">14:11</span> En die rook van hulle pyniging gaan op
tot in alle ewigheid, en hulle het dag en nag geen rus nie hulle wat die
dier en sy beeld aanbid, en elkeen wat die merk van sy naam ontvang.

<span id="an_14:12">14:12</span> Hier kom die lydsaamheid van die
heiliges te pas; hier is hulle wat die gebooie van God en die geloof in
Jesus bewaar.

<span id="an_14:13">14:13</span> En ek het 'n stem uit die hemel aan my
hoor sê: Skryf salig is van nou af die dode wat in die Here sterwe. Ja,
sê die Gees, sodat hulle kan rus van hul arbeid, en hulle werke volg met
hulle.

<span id="an_14:14">14:14</span> En ek het gesien, en kyk, daar was 'n
wit wolk en een soos 'n Menseseun wat op die wolk sit, met 'n goue kroon
op sy hoof en in sy hand 'n skerp sekel.

<span id="an_14:15">14:15</span> En 'n ander engel het uit die tempel
gekom en met 'n groot stem geroep na Hom wat op die wolk sit: Slaan u
sekel in en maai, want die uur het vir U gekom om te maai, omdat die oes
van die aarde oorryp geword het.

<span id="an_14:16">14:16</span> En Hy wat op die wolk sit, het sy sekel
oor die aarde laat gaan, en die aarde is afgemaai.

<span id="an_14:17">14:17</span> En 'n ander engel het uitgekom uit die
tempel wat in die hemel is, en hy het ook 'n skerp sekel gehad;

<span id="an_14:18">14:18</span> en 'n ander engel wat mag oor die vuur
gehad het, het uit die altaar uitgekom en met 'n groot stem geroep na
hom wat die skerp sekel het, en gesê: Slaan jou skerp sekel in en samel
die trosse van die wingerdstok van die aarde in, want sy druiwe het ryp
geword.

<span id="an_14:19">14:19</span> En die engel het sy sekel oor die aarde
laat gaan en die wingerdstok van die aarde afgeoes en dit gegooi in die
groot parskuip van die grimmigheid van God.

<span id="an_14:20">14:20</span> En die parskuip is buitekant die stad
getrap, en bloed het uit die parskuip gekom tot aan die tooms van die
perde, twee honderd myl ver.

<span id="an_15:1">15:1</span> En ek het 'n ander teken in die hemel
gesien, groot en wonderlik: sewe engele met die sewe laaste plae, want
daarmee is die grimmigheid van God voleindig.

<span id="an_15:2">15:2</span> En ek het gesien iets soos 'n see van
glas, gemeng met vuur. En die oorwinnaars oor die dier en oor sy beeld
en oor sy teken, oor die getal van sy naam, het ek by die see van glas
sien staan, met siters van God.

<span id="an_15:3">15:3</span> En hulle het die lied gesing van Moses,
die dienskneg van God, en die lied van die Lam, en gesê: Groot en
wonderlik is u werke, Here God, Almagtige; regverdig en waaragtig is u
weë, o Koning van die heiliges!

<span id="an_15:4">15:4</span> Wie sal U nie vrees nie, Here, en u Naam
nie verheerlik nie? Want U alleen is heilig; want al die nasies sal kom
en voor U aanbid, omdat u regverdige dade openbaar geword het.

<span id="an_15:5">15:5</span> En ná hierdie dinge het ek gesien, en
kyk, die tempel van die tent van die getuienis in die hemel is geopen.

<span id="an_15:6">15:6</span> En die sewe engele met die sewe plae het
uit die tempel uitgekom, bekleed met rein, blink linne, en om die bors
omgord met goue gordels.

<span id="an_15:7">15:7</span> En een van die vier lewende wesens het
aan die sewe engele sewe goue skale gegee, vol van die grimmigheid van
God wat leef tot in alle ewigheid.

<span id="an_15:8">15:8</span> En die tempel het vol rook geword uit die
heerlikheid van God en uit sy krag, en niemand kon ingaan in die tempel
voordat die sewe plae van die sewe engele voleindig was nie.

<span id="an_16:1">16:1</span> En ek het 'n groot stem uit die tempel
aan die sewe engele hoor sê: Gaan gooi die skale van die grimmigheid van
God op die aarde uit.

<span id="an_16:2">16:2</span> Toe gaan die eerste een weg en gooi sy
skaal op die aarde uit, en kwaai en bose swere het aan die mense gekom
wat die merk van die dier gehad het en sy beeld aanbid het.

<span id="an_16:3">16:3</span> En die tweede engel het sy skaal op die
see uitgegooi, en dit het bloed geword soos van 'n dooie, en al die
lewende wesens in die see het gesterwe.

<span id="an_16:4">16:4</span> En die derde engel het sy skaal uitgegooi
op die riviere en op die waterfonteine, en dit het bloed geword.

<span id="an_16:5">16:5</span> En ek het die engel van die waters hoor
sê: Regverdig, Here, is U wat is en wat was, U, die Heilige, omdat U
hierdie oordeel uitgevoer het;

<span id="an_16:6">16:6</span> want hulle het die bloed van heiliges en
profete vergiet, en U het aan hulle bloed gegee om te drink, want hulle
het dit verdien.

<span id="an_16:7">16:7</span> En ek het 'n ander een uit die altaar
hoor sê: Ja, Here God, Almagtige, waaragtig en regverdig is u oordele.

<span id="an_16:8">16:8</span> En die vierde engel het sy skaal op die
son uitgegooi, en daaraan is dit gegee om die mense met vuur te skroei.

<span id="an_16:9">16:9</span> En die mense is geskroei met 'n groot
hitte, en hulle het die Naam van God gelaster wat mag het oor hierdie
plae, en hulle het hul nie bekeer om Hom heerlikheid te gee nie.

<span id="an_16:10">16:10</span> En die vyfde engel het sy skaal
uitgegooi op die troon van die dier, en sy koninkryk is verduister, en
hulle het hul tonge gekou van pyn;

<span id="an_16:11">16:11</span> en hulle het die God van die hemel
gelaster oor hulle pyne en oor hulle swere, en het hulle nie bekeer van
hul werke nie.

<span id="an_16:12">16:12</span> En die sesde engel het sy skaal
uitgegooi op die groot rivier, die Eufraat, en sy water het opgedroog,
sodat die pad van die konings wat van die ooste af kom, reggemaak kon
word.

<span id="an_16:13">16:13</span> En ek het uit die bek van die draak en
uit die bek van die dier en uit die mond van die valse profeet drie
onreine geeste soos paddas sien kom.

<span id="an_16:14">16:14</span> Want dit is geeste van duiwels wat
tekens doen, wat uitgaan na die konings van die aarde en die hele
wêreld, om hulle te versamel vir die oorlog van daardie groot dag van
die almagtige God.

<span id="an_16:15">16:15</span> Kyk, Ek kom soos 'n dief. Salig is hy
wat waak en sy klere bewaar, sodat hy nie miskien naak rondloop en hulle
sy skaamte sien nie.

<span id="an_16:16">16:16</span> En hulle het hul versamel op die plek
wat in Hebreeus genoem word Armagéddon.

<span id="an_16:17">16:17</span> En die sewende engel het sy skaal
uitgegooi in die lug, en 'n groot stem het uit die tempel van die hemel
gekom, van die troon af, wat gesê het: Dit is verby!

<span id="an_16:18">16:18</span> En daar het stemme gekom en donderslae
en bliksemstrale, en daar het 'n groot aardbewing gekom soos daar nog
nie gewees het vandat die mense op die aarde was nie so 'n geweldige
groot aardbewing.

<span id="an_16:19">16:19</span> En die groot stad is in drie dele
verdeel, en die stede van die nasies het geval. En die groot Babilon is
in gedagtenis gebring voor God, om haar te gee die beker met die wyn van
die grimmigheid van sy toorn.

<span id="an_16:20">16:20</span> En alle eilande het gevlug, en berge is
daar nie gevind nie;

<span id="an_16:21">16:21</span> en groot hael, omtrent 'n talent swaar,
het uit die hemel op die mense geval; en die mense het God gelaster oor
die plaag van die hael, omdat sy plaag ontsettend groot was.

<span id="an_17:1">17:1</span> En een van die sewe engele met die sewe
skale het gekom en met my gespreek en vir my gesê: Kom hierheen, ek sal
jou toon die oordeel van die groot hoer wat op die baie waters sit,

<span id="an_17:2">17:2</span> met wie die konings van die aarde
gehoereer het, en die bewoners van die aarde het dronk geword van die
wyn van haar hoerery.

<span id="an_17:3">17:3</span> En hy het my in die gees weggevoer na 'n
woestyn, en ek het 'n vrou sien sit op 'n skarlakenrooi dier, vol
godslasterlike name, met sewe koppe en tien horings.

<span id="an_17:4">17:4</span> En die vrou was bekleed met purper en
skarlaken en versierd met goud en kosbare stene en pêrels, en sy het in
haar hand 'n goue beker gehad, vol gruwels en die onreinheid van haar
hoerery;

<span id="an_17:5">17:5</span> en op haar voorhoof was 'n naam geskrywe:
Verborgenheid, die groot Babilon, die moeder van die hoere en van die
gruwels van die aarde.

<span id="an_17:6">17:6</span> En ek het die vrou gesien, dronk van die
bloed van die heiliges en van die bloed van die getuies van Jesus, en ek
het my uitermate verwonder toe ek haar sien.

<span id="an_17:7">17:7</span> Toe sê die engel vir my: Waarom het jy
jou verwonder? Ek sal jou die verborgenheid van die vrou vertel en van
die dier met die sewe koppe en die tien horings, wat haar dra.

<span id="an_17:8">17:8</span> Die dier wat jy gesien het, was en is
nie, en sal uit die afgrond opkom en na die verderf vaar; en die
bewoners van die aarde wie se name nie van die grondlegging van die
wêreld af in die boek van die lewe geskryf is nie, sal hulle verwonder
as hulle die dier sien wat was en nie is nie, alhoewel hy is.

<span id="an_17:9">17:9</span> Hier kom die verstand wat wysheid het, te
pas. Die sewe koppe is sewe berge waar die vrou op sit.

<span id="an_17:10">17:10</span> En hulle is sewe konings: vyf het geval
en een is; die ander een het nog nie gekom nie; en wanneer hy kom, moet
hy 'n kort tydjie bly.

<span id="an_17:11">17:11</span> En die dier wat was en nie is nie, is
self ook die agtste, en hy behoort by die sewe en gaan na die verderf.

<span id="an_17:12">17:12</span> En die tien horings wat jy gesien het,
is tien konings wat nog geen koningskap ontvang het nie, maar hulle
ontvang mag soos konings een uur lank saam met die dier.

<span id="an_17:13">17:13</span> Hulle het een gesindheid en sal hulle
krag en mag oorgee aan die dier.

<span id="an_17:14">17:14</span> Hulle sal teen die Lam oorlog voer, en
die Lam sal hulle oorwin want Hy is die Here van die here en die Koning
van die konings en die wat saam met Hom is, geroepe en uitverkore en
getrou.

<span id="an_17:15">17:15</span> En hy sê vir my: Die waters wat jy
gesien het, waar die hoer op sit, is volke en menigtes en nasies en
tale.

<span id="an_17:16">17:16</span> En die tien horings wat jy op die dier
gesien het, hulle sal die hoer haat en haar verlate maak en naak, en
haar vlees eet en haar met vuur verbrand.

<span id="an_17:17">17:17</span> Want God het dit in hulle harte gegee
om sy bedoeling uit te voer en een bedoeling uit te voer, en hulle
heerskappy aan die dier te gee totdat die woorde van God volbring is.

<span id="an_17:18">17:18</span> En die vrou wat jy gesien het, is die
groot stad wat heerskappy voer oor die konings van die aarde.

<span id="an_18:1">18:1</span> En ná hierdie dinge het ek 'n engel sien
neerdaal uit die hemel, met groot mag, en die aarde is verlig deur sy
heerlikheid.

<span id="an_18:2">18:2</span> En hy het met 'n groot stem kragtig
uitgeroep en gesê: Geval, geval het die groot Babilon, en dit het geword
'n woonplek van duiwels en 'n versamelplek van allerhande onreine geeste
en 'n versamelplek van allerhande onreine en haatlike voëls,

<span id="an_18:3">18:3</span> omdat al die nasies gedrink het van die
wyn van die grimmigheid van haar hoerery, en die konings van die aarde
met haar gehoereer het, en die handelaars van die aarde ryk geword het
deur die mag van haar weelderigheid.

<span id="an_18:4">18:4</span> En ek het 'n ander stem uit die hemel
hoor sê: Gaan uit haar uit, my volk, sodat julle nie gemeenskap met haar
sondes mag hê en van haar plae ontvang nie.

<span id="an_18:5">18:5</span> Want haar sondes reik tot aan die hemel,
en God het haar ongeregtighede onthou.

<span id="an_18:6">18:6</span> Vergeld haar soos sy ook julle vergeld
het, en verdubbel dit vir haar volgens haar werke. Skink vir haar dubbel
in die beker waarin sy geskink het.

<span id="an_18:7">18:7</span> Namate sy haarself verheerlik het en
weelderig geleef het, na dié mate moet julle haar pyniging en droefheid
aandoen. Omdat sy in haar hart sê: Ek sit as koningin en is geen weduwee
nie, en droefheid sal ek nooit sien nie

<span id="an_18:8">18:8</span> daarom sal haar plae op een dag kom: dood
en droefheid en honger; en met vuur sal sy verbrand word, want sterk is
die Here God wat haar oordeel.

<span id="an_18:9">18:9</span> En die konings van die aarde wat met haar
gehoereer en weelderig geleef het, sal oor haar ween en oor haar
weeklaag wanneer hulle die rook van haar verbranding sien,

<span id="an_18:10">18:10</span> terwyl hulle ver weg staan uit vrees
vir haar pyniging, en sê: Wee, wee jou, o groot stad Babilon, o sterk
stad, want in een uur het jou oordeel gekom!

<span id="an_18:11">18:11</span> En die handelaars van die aarde sal
ween en rou bedrywe oor haar, omdat niemand hulle koopware meer koop
nie,

<span id="an_18:12">18:12</span> koopware van goud en silwer en
edelgesteente en pêrels en fyn linne en purper en sy en skarlaken; en
allerhande geurige hout en allerhande voorwerpe van ivoor en allerhande
voorwerpe van die kosbaarste hout en van koper en yster en marmer

<span id="an_18:13">18:13</span> en kaneel en reukwerk en salf en
wierook en wyn en olyfolie en fynmeel en koring en grootvee en skape; en
van perde en waens en slawe en mensesiele.

<span id="an_18:14">18:14</span> En die vrugte wat jou siel begeer, het
van jou gewyk, en al die blinkende en die skitterende dinge het van jou
gewyk, en jy sal dit nooit weer kry nie.

<span id="an_18:15">18:15</span> Die handelaars in hierdie dinge, wat
van haar ryk geword het, sal ver weg staan uit vrees vir haar pyniging,
terwyl hulle ween en rou bedrywe en sê:

<span id="an_18:16">18:16</span> Wee, wee die groot stad wat bekleed was
met fyn linne en purper en skarlaken en versierd met goud en
edelgesteente en pêrels, omdat in een uur soveel rykdom verwoes is!

<span id="an_18:17">18:17</span> En elke stuurman en die hele menigte op
die skepe, en die matrose en almal wat die see bevaar, het ver weg gaan
staan

<span id="an_18:18">18:18</span> en het uitgeroep toe hulle die rook van
haar verbranding sien, en gesê: Watter stad is soos die groot stad?

<span id="an_18:19">18:19</span> En hulle het stof op hul hoofde gegooi
en onder geween en weeklag uitgeroep en gesê: Wee, wee die groot stad
waarin almal wat skepe op die see het, deur haar kostelike skatte ryk
geword het; want dit is in een uur verwoes!

<span id="an_18:20">18:20</span> Verbly jou oor haar, o hemel, en o
heilige apostels en profete, omdat God julle oordeel aan haar voltrek
het!

<span id="an_18:21">18:21</span> En een sterk engel het 'n klip opgetel
soos 'n groot meulsteen en dit in die see gegooi en gesê: So, met 'n
vaart, sal Babilon, die groot stad, neergegooi word en nooit meer gevind
word nie.

<span id="an_18:22">18:22</span> En die stem van siterspelers en sangers
en fluitspelers en basuinblasers sal nooit meer in jou gehoor word nie,
en geen kunstenaar van enige kuns sal ooit weer in jou gevind word nie,
en die geluid van die meul sal nooit meer in jou gehoor word nie.

<span id="an_18:23">18:23</span> En die lig van 'n lamp sal nooit meer
in jou skyn nie, en die stem van bruidegom en bruid sal nooit meer in
jou gehoor word nie; want jou handelaars was die grotes van die aarde;
want deur jou towery is al die nasies verlei.

<span id="an_18:24">18:24</span> En die bloed van profete en heiliges is
in haar gevind, en van almal wat op die aarde gedood is.

<span id="an_19:1">19:1</span> En ná hierdie dinge het ek iets soos 'n
groot stem van 'n groot menigte in die hemel gehoor wat sê: Halleluja,
die heil en die heerlikheid en die eer en die krag aan die Here onse
God!

<span id="an_19:2">19:2</span> Want sy oordele is waaragtig en
regverdig; want Hy het die groot hoer geoordeel wat die aarde met haar
hoerery verderf het, en Hy het die bloed van sy diensknegte op haar
gewreek.

<span id="an_19:3">19:3</span> En vir die tweede maal het hulle gesê:
Halleluja! En haar rook gaan op tot in alle ewigheid.

<span id="an_19:4">19:4</span> En die vier en twintig ouderlinge en die
vier lewende wesens het neergeval en God aanbid wat op die troon sit, en
gesê: Amen, Halleluja!

<span id="an_19:5">19:5</span> En 'n stem het uit die troon uitgegaan en
gesê: Prys onse God, al sy diensknegte, en julle wat Hom vrees, klein en
groot!

<span id="an_19:6">19:6</span> En ek het iets gehoor soos die stem van
'n groot menigte en soos die geluid van baie waters en soos die geluid
van sterk donderslae wat sê: Halleluja! want die Here God, die
Almagtige, het die koningskap aanvaar.

<span id="an_19:7">19:7</span> Laat ons bly wees en ons verheug en aan
Hom die heerlikheid gee, want die bruilof van die Lam het gekom en sy
vrou het haar gereed gemaak.

<span id="an_19:8">19:8</span> En aan haar is gegee om bekleed te wees
met rein en blink fyn linne, want die fyn linne is die regverdige dade
van die heiliges.

<span id="an_19:9">19:9</span> Toe sê hy vir my: Skryf salig is die wat
genooi is na die bruilofsmaal van die Lam. En hy sê vir my: Dit is die
waaragtige woorde van God.

<span id="an_19:10">19:10</span> En ek het voor sy voete neergeval om
hom te aanbid; maar hy het vir my gesê: Moenie! Ek is 'n mededienskneg
van jou en van jou broeders wat die getuienis van Jesus het. Aanbid God.
Want die getuienis van Jesus is die gees van die profesie.

<span id="an_19:11">19:11</span> Toe het ek die hemel geopend gesien; en
daar was 'n wit perd, en Hy wat daarop sit, word genoem Getrou en
Waaragtig, en Hy oordeel en voer oorlog in geregtigheid.

<span id="an_19:12">19:12</span> En sy oë was soos 'n vuurvlam, en op sy
hoof was baie krone; en Hy het 'n Naam wat geskrywe is, wat niemand ken
nie, behalwe Hy self.

<span id="an_19:13">19:13</span> En Hy was bekleed met 'n kleed wat in
bloed gedoop was, en sy Naam is: Die Woord van God.

<span id="an_19:14">19:14</span> En die leërs in die hemel het Hom
gevolg op wit perde, bekleed met wit en rein fyn linne.

<span id="an_19:15">19:15</span> En uit sy mond gaan daar 'n skerp
swaard om die nasies daarmee te slaan; en Hy sal hulle met 'n ysterstaf
regeer, en Hy trap die parskuip van die wyn van die grimmigheid en van
die toorn van God, die Almagtige.

<span id="an_19:16">19:16</span> En Hy dra op sy kleed en op sy heup die
Naam wat geskrywe is: Die Koning van die konings en die Here van die
here.

<span id="an_19:17">19:17</span> En ek het een engel sien staan in die
son; en hy het met 'n groot stem uitgeroep en vir al die voëls gesê wat
in die middel van die lug vlieg: Kom hierheen en versamel julle tot die
maaltyd van die grote God,

<span id="an_19:18">19:18</span> dat julle kan eet die vlees van konings
en die vlees van owerstes oor duisend en die vlees van sterkes en die
vlees van perde en van die wat daarop sit, en die vlees van almal,
vrymense sowel as slawe, klein sowel as groot.

<span id="an_19:19">19:19</span> En ek het die dier en die konings van
die aarde en hulle leërs versameld gesien, om oorlog te voer teen Hom
wat op die perd sit, en teen sy leër.

<span id="an_19:20">19:20</span> En die dier is gevange geneem, en saam
met hom die valse profeet wat die tekens in sy teenwoordigheid gedoen
het, waarmee hy húlle verlei het wat die merk van die dier ontvang en sy
beeld aanbid het. Lewend is die twee gewerp in die vuurpoel wat met
swawel brand.

<span id="an_19:21">19:21</span> En die ander is gedood met die swaard
wat uit die mond gaan van Hom wat op die perd sit; en al die voëls is
versadig van hulle vlees.

<span id="an_20:1">20:1</span> En ek het 'n engel uit die hemel sien
neerdaal, met die sleutel van die afgrond en 'n groot ketting in sy
hand.

<span id="an_20:2">20:2</span> En hy het die draak gegryp die ou slang
wat die duiwel en die Satan is en hy het hom gebind duisend jaar lank,

<span id="an_20:3">20:3</span> en hom in die afgrond gewerp en hom
toegesluit en dit bo hom verseël, sodat hy die nasies nie meer sou
verlei totdat die duisend jaar voleindig is nie. Daarna moet hy dan 'n
kort tydjie ontbind word.

<span id="an_20:4">20:4</span> En ek het trone gesien, en hulle het
daarop gaan sit, en aan hulle is die oordeel gegee; en ek het die siele
gesien van die wat onthoof is oor die getuienis van Jesus en oor die
woord van God, en die wat die dier en sy beeld nie aanbid het nie, en
die merk op hulle voorhoof en op hulle hand nie ontvang het nie; en
hulle het geleef en as konings geregeer saam met Christus die duisend
jaar lank.

<span id="an_20:5">20:5</span> En die ander dode het nie herlewe totdat
die duisend jaar voleindig was nie. Dit is die eerste opstanding.

<span id="an_20:6">20:6</span> Salig en heilig is hy wat deel het aan
die eerste opstanding; oor hulle het die tweede dood geen mag nie, maar
hulle sal priesters van God en van Christus wees en sal saam met Hom as
konings regeer duisend jaar lank.

<span id="an_20:7">20:7</span> En wanneer die duisend jaar voleindig is,
sal die Satan uit sy gevangenis ontbind word;

<span id="an_20:8">20:8</span> en hy sal uitgaan om die nasies te verlei
wat in die vier hoeke van die aarde is, die Gog en die Magog, om hulle
te versamel vir die oorlog; en hulle getal is soos die sand van die see.

<span id="an_20:9">20:9</span> En hulle het opgekom oor die breedte van
die aarde en die laer van die heiliges en die geliefde stad omsingel, en
vuur het van God uit die hemel neergedaal en hulle verslind.

<span id="an_20:10">20:10</span> En die duiwel wat hulle verlei het, is
in die poel van vuur en swawel gewerp waar die dier en die valse profeet
is; en hulle sal dag en nag gepynig word tot in alle ewigheid.

<span id="an_20:11">20:11</span> En ek het 'n groot wit troon gesien en
Hom wat daarop sit, voor wie se aangesig die aarde en die hemel
weggevlug het; en daar is geen plek vir hulle gevind nie.

<span id="an_20:12">20:12</span> En ek het die dode, klein en groot,
voor God sien staan, en die boeke is geopen; en 'n ander boek, die boek
van die lewe, is geopen. En die dode is geoordeel na wat in die boeke
geskryf is, volgens hulle werke.

<span id="an_20:13">20:13</span> En die see het die dode gegee wat
daarin was, en die dood en die doderyk het die dode gegee wat daarin
was; en hulle is geoordeel, elkeen volgens sy werke.

<span id="an_20:14">20:14</span> En die dood en die doderyk is in die
poel van vuur gewerp. Dit is die tweede dood.

<span id="an_20:15">20:15</span> En as dit bevind is dat iemand nie
opgeskryf was in die boek van die lewe nie, is hy in die poel van vuur
gewerp.

<span id="an_21:1">21:1</span> En ek het 'n nuwe hemel en 'n nuwe aarde
gesien, want die eerste hemel en die eerste aarde het verbygegaan; en
die see was daar nie meer nie.

<span id="an_21:2">21:2</span> En ek, Johannes, het die heilige stad,
die nuwe Jerusalem, sien neerdaal van God uit die hemel, toeberei soos
'n bruid wat vir haar man versier is.

<span id="an_21:3">21:3</span> En ek het 'n groot stem uit die hemel
hoor sê: Kyk, die tabernakel van God is by die mense, en Hy sal by hulle
woon, en hulle sal sy volk wees; en God self sal by hulle wees as hulle
God.

<span id="an_21:4">21:4</span> En God sal al die trane van hulle oë
afvee, en daar sal geen dood meer wees nie; ook droefheid en geween en
moeite sal daar nie meer wees nie, want die eerste dinge het
verbygegaan.

<span id="an_21:5">21:5</span> En Hy wat op die troon sit, het gesê:
Kyk, Ek maak alles nuut. En Hy het aan my gesê: Skryf, want hierdie
woorde is waaragtig en betroubaar.

<span id="an_21:6">21:6</span> En Hy het vir my gesê: Dit is verby! Ek
is die Alfa en die Oméga, die begin en die einde. Aan die dorstige sal
Ek gee uit die fontein van die water van die lewe, verniet.

<span id="an_21:7">21:7</span> Hy wat oorwin, sal alles beërwe; en Ek
sal vir hom 'n God wees, en hy sal vir My 'n seun wees.

<span id="an_21:8">21:8</span> Maar wat die vreesagtiges aangaan en die
ongelowiges en gruwelikes en moordenaars en hoereerders en towenaars en
afgodedienaars en al die leuenaars hulle deel is in die poel wat brand
met vuur en swawel: dit is die tweede dood.

<span id="an_21:9">21:9</span> En een van die sewe engele wat die sewe
skale gehad het, vol van die sewe laaste plae, het na my gekom en met my
gespreek en gesê: Kom hierheen, ek sal jou die bruid toon, die vrou van
die Lam.

<span id="an_21:10">21:10</span> En hy het my in die gees weggevoer op
'n groot en hoë berg en my die groot stad getoon, die heilige Jerusalem,
wat uit die hemel van God neerdaal;

<span id="an_21:11">21:11</span> en dit het die heerlikheid van God
gehad, en sy lig was soos 'n baie kosbare steen, soos die kristalhelder
jaspissteen.

<span id="an_21:12">21:12</span> En dit het 'n groot en hoë muur met
twaalf poorte gehad, en by die poorte twaalf engele, en name daarop
geskrywe, naamlik dié van die twaalf stamme van die kinders van Israel.

<span id="an_21:13">21:13</span> Aan die oostekant was daar drie poorte,
aan die noordekant drie poorte, aan die suidekant drie poorte, aan die
westekant drie poorte.

<span id="an_21:14">21:14</span> En die muur van die stad het twaalf
fondamente gehad, en daarop was die name van die twaalf apostels van die
Lam.

<span id="an_21:15">21:15</span> En hy wat met my gespreek het, het 'n
goue meetroede gehad, om die stad en sy poorte en sy muur te meet.

<span id="an_21:16">21:16</span> En die stad het vierkantig gelê, en sy
lengte was net so groot as sy breedte. En hy het die stad met die
meetroede gemeet op duisend vyf honderd myl; sy lengte en breedte en
hoogte was gelyk.

<span id="an_21:17">21:17</span> En hy het sy muur gemeet op honderd
vier en veertig el, volgens 'n mens se maat, wat die maat van 'n engel
is.

<span id="an_21:18">21:18</span> En die boustof van sy muur was jaspis,
en die stad was suiwer goud soos suiwer glas.

<span id="an_21:19">21:19</span> En die fondamente van die muur van die
stad was versierd met allerhande edelgesteentes. Die eerste fondament
was jaspis, die tweede saffier, die derde chalcedoon, die vierde smarag;

<span id="an_21:20">21:20</span> die vyfde sardóniks, die sesde sardius,
die sewende chrisoliet, die agtste beril, die negende topaas, die tiende
chrísopraas, die elfde hiasínt, die twaalfde ametís.

<span id="an_21:21">21:21</span> En die twaalf poorte was twaalf pêrels;
elkeen van die poorte was uit een pêrel, en die straat van die stad was
suiwer goud soos deurskynende glas.

<span id="an_21:22">21:22</span> En 'n tempel het ek nie daarin gesien
nie, want die Here God, die Almagtige, is sy tempel, en die Lam.

<span id="an_21:23">21:23</span> En die stad het die son of die maan nie
nodig om in hom te skyn nie, want die heerlikheid van God het hom
verlig, en die Lam is sy lamp.

<span id="an_21:24">21:24</span> En die nasies van die wat gered word,
sal in die lig daarvan wandel, en die konings van die aarde bring hulle
heerlikheid en eer daarin.

<span id="an_21:25">21:25</span> En bedags want nag sal daar nie meer
wees nie sal sy poorte nooit gesluit word nie;

<span id="an_21:26">21:26</span> en hulle sal die heerlikheid en die eer
van die nasies daarin bring.

<span id="an_21:27">21:27</span> En daarin sal nie inkom iets wat
verontreinig en gruwelikheid en leuens doen nie; maar net die wat
geskrywe is in die boek van die lewe van die Lam.

<span id="an_22:1">22:1</span> En hy het my getoon 'n suiwer rivier van
die water van die lewe, helder soos kristal, wat uitstroom uit die troon
van God en van die Lam.

<span id="an_22:2">22:2</span> In die middel van sy straat en weerskante
van die rivier was die boom van die lewe wat twaalf maal vrugte dra en
elke maand sy vrugte gee, en die blare van die boom is tot genesing van
die nasies.

<span id="an_22:3">22:3</span> En daar sal geen enkele vervloeking meer
wees nie, en die troon van God en van die Lam sal daarin wees, en sy
diensknegte sal Hom dien.

<span id="an_22:4">22:4</span> En hulle sal sy aangesig sien, en sy Naam
sal op hulle voorhoofde wees.

<span id="an_22:5">22:5</span> En nag sal daar nie wees nie; en hulle
het geen lamp of sonlig nodig nie, omdat die Here God hulle verlig; en
hulle sal as konings regeer tot in alle ewigheid.

<span id="an_22:6">22:6</span> En hy het vir my gesê: Hierdie woorde is
betroubaar en waaragtig; en die Here, die God van die heilige profete,
het sy engel gestuur om sy diensknegte te toon wat gou moet gebeur.

<span id="an_22:7">22:7</span> Kyk, Ek kom gou. Salig is hy wat die
woorde van die profesie van hierdie boek bewaar.

<span id="an_22:8">22:8</span> En dit is ek, Johannes, wat dit gesien en
gehoor het; en toe ek dit gehoor en gesien het, het ek neergeval om te
aanbid voor die voete van die engel wat my hierdie dinge getoon het.

<span id="an_22:9">22:9</span> Toe sê hy vir my: Moenie! want ek is 'n
mededienskneg van jou en van jou broeders, die profete, en van hulle wat
die woorde van hierdie boek bewaar. Aanbid God.

<span id="an_22:10">22:10</span> En hy het vir my gesê: Moenie die
woorde van die profesie van hierdie boek verseël nie, want die tyd is
naby.

<span id="an_22:11">22:11</span> Wie onreg doen, laat hom nog meer onreg
doen; en wie vuil is, laat hom nog vuiler word; en laat die regverdige
nog regverdiger word, en laat die heilige nog heiliger word.

<span id="an_22:12">22:12</span> En kyk, Ek kom gou, en my loon is by
My, om elkeen te vergeld soos sy werk sal wees.

<span id="an_22:13">22:13</span> Ek is die Alfa en die Oméga, die begin
en die einde, die eerste en die laaste.

<span id="an_22:14">22:14</span> Salig is die wat sy gebooie doen, sodat
hulle reg kan hê op die boom van die lewe en ingaan deur die poorte in
die stad.

<span id="an_22:15">22:15</span> Maar buite is die honde en die
towenaars en die hoereerders en die moordenaars en die afgodedienaars en
elkeen wat leuens liefhet en doen.

<span id="an_22:16">22:16</span> Ek, Jesus, het my engel gestuur om
hierdie dinge aan julle voor die gemeentes te betuig. Ek is die wortel
en die geslag van Dawid, die blink môrester.

<span id="an_22:17">22:17</span> En die Gees en die bruid sê: Kom! En
laat hom wat hoor, sê: Kom! En laat hom wat dors het, kom; en laat hom
wat wil, die water van die lewe neem, verniet.

<span id="an_22:18">22:18</span> Want ek betuig aan elkeen wat die
woorde van die profesie van hierdie boek hoor: As iemand by hierdie
dinge byvoeg, dan sal God oor hom die plae byvoeg waarvan in hierdie
boek geskrywe is.

<span id="an_22:19">22:19</span> En as iemand iets van die woorde van
die boek van hierdie profesie wegneem, dan sal God sy deel wegneem uit
die boek van die lewe en uit die heilige stad en uit die dinge waarvan
in hierdie boek geskrywe is.

<span id="an_22:20">22:20</span> Hy wat dit getuig, sê: Ja, Ek kom gou.
Amen, ja kom, Here Jesus!

<span id="an_22:21">22:21</span> Die genade van onse Here Jesus Christus
sy met julle almal! Amen.
