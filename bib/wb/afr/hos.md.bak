[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](dan)  [Next](joe.md) 

------------------------------------------------------------------------

### Afrikaans Bible: Hosea

<span id="an_1:1">1:1</span> Die woord van die HERE wat gekom het tot
Hoséa, die seun van Beëri, in die dae van Ussía, Jotam, Agas, Jehiskía,
konings van Juda, en in die dae van Jeróbeam, die seun van Joas, koning
van Israel.

<span id="an_1:2">1:2</span> Die begin van wat die HERE met Hoséa
gespreek het; die HERE het aan Hoséa gesê: Gaan heen, neem vir jou 'n
hoervrou en hoerkinders; want die land het grootliks owerspel bedrywe
deur van die HERE afvallig te word.

<span id="an_1:3">1:3</span> Toe het hy gegaan en Gomer, die dogter van
Diblaim, geneem; en sy het swanger geword en vir hom 'n seun gebaar.

<span id="an_1:4">1:4</span> En die HERE het vir hom gesê: Noem hom
Jísreël, want nog 'n klein tydjie, dan sal Ek die bloedskuld van Jísreël
aan die huis van Jehu besoek en 'n einde maak aan die koninkryk van die
huis van Israel.

<span id="an_1:5">1:5</span> Ja, in dié dag sal Ek die boog van Israel
verbreek in die laagte van Jísreël.

<span id="an_1:6">1:6</span> Toe het sy weer swanger geword en 'n dogter
gebaar; en Hy het vir hom gesê: Noem haar Lo-Rugáma, want Ek sal My
verder nie meer oor die huis van Israel ontferm deur hulle vergifnis te
skenk nie.

<span id="an_1:7">1:7</span> Maar oor die huis van Juda sal Ek My
ontferm en hulle verlos deur die HERE hulle God, en Ek sal hulle nie
deur boog of swaard of oorlog, deur perde of ruiters verlos nie.

<span id="an_1:8">1:8</span> Nadat sy Lo-Rugáma gespeen het, het sy weer
swanger geword en 'n seun gebaar.

<span id="an_1:9">1:9</span> En Hy het gesê: Noem hom Lo-Ammi, want
julle is nie my volk nie, en Ek sal nie julle s'n wees nie.

<span id="an_1:10">1:10</span> Nogtans sal die getal van die kinders van
Israel wees soos die sand van die see, wat nie gemeet en nie getel kan
word nie; en in plaas dat aan hulle gesê word: Julle is nie my volk
nie--sal aan hulle gesê word: Julle is kinders van die lewende God.

<span id="an_1:11">1:11</span> Dan sal die kinders van Juda en die
kinders van Israel almal saam vergader en vir hulle een hoof aanstel en
uit die land optrek; want groot is die dag van Jísreël!

<span id="an_1:12">1:12</span> Sê aan julle broers: Ammi, en aan julle
susters: Rugáma.

<span id="an_2:1">2:1</span> Twis met julle moeder, twis; want sy is nie
my vrou nie, en Ek is nie haar man nie, en laat sy haar hoerery van haar
aangesig verwyder en haar owerspel van haar borste af weg.

<span id="an_2:2">2:2</span> Anders sal Ek haar naak uittrek en haar
neersit soos op die dag van haar geboorte en haar maak soos 'n woestyn,
ja, haar stel soos 'n dor land en haar van dors laat sterwe.

<span id="an_2:3">2:3</span> En Ek sal My oor haar kinders nie ontferm
nie, want hulle is kinders uit hoerery gebore.

<span id="an_2:4">2:4</span> Want hulle moeder het in ontug gelewe, sy
wat met hulle swanger was, het skandelike dinge gedoen; want sy het
gesê: Ek wil my minnaars agternaloop wat my brood en my water, my wol en
my vlas, my olie en my drank gee.

<span id="an_2:5">2:5</span> Daarom, kyk, Ek sal jou weg met dorings
toemaak en om haar 'n muur bou, sodat sy haar paaie nie sal vind nie.

<span id="an_2:6">2:6</span> En sy sal haar minnaars agternaloop, maar
hulle nie inhaal nie; en sy sal hulle soek, maar nie vind nie. Dan sal
sy sê: Ek wil heengaan en terugkeer na my vorige man, want toe het ek
dit beter gehad as nou.

<span id="an_2:7">2:7</span> Ja, sy het nie erken dat Ek aan haar die
koring en die mos en die olie gegee het nie, ook silwer vir haar
vermenigvuldig het en goud, wat hulle vir Baäl gebruik het.

<span id="an_2:8">2:8</span> Daarom sal Ek my koring terugneem in die
oestyd en my mos op die bepaalde tyd, en wegneem my wol en my vlas wat
dien om haar naaktheid te bedek.

<span id="an_2:9">2:9</span> Ek sal dan nou haar skaamte ontbloot voor
die oë van haar minnaars, en niemand sal haar uit my hand red nie.

<span id="an_2:10">2:10</span> En Ek maak 'n einde aan al haar vreugde,
haar feeste, haar nuwemane en haar sabbatte, ja, aan al haar feestye.

<span id="an_2:11">2:11</span> En Ek sal haar wingerdstok en haar
vyeboom verwoes waarvan sy gesê het: Hierdie dinge is my hoereloon wat
my minnaars my gegee het; en Ek sal dit tot 'n bos maak, en die wilde
diere van die veld sal dit opeet.

<span id="an_2:12">2:12</span> So besoek Ek dan aan haar die dae van die
Baäls toe sy vir hulle offerrook laat opgaan het en haar met haar
neusring en haar halssierade versier en haar minnaars agternageloop het;
maar My het sy vergeet, spreek die HERE.

<span id="an_2:13">2:13</span> Daarom, kyk, Ek sal haar lok en haar in
die woestyn lei en na haar hart spreek.

<span id="an_2:14">2:14</span> Dan sal Ek haar daarvandaan haar wingerde
gee en die dal Agor tot 'n deur van hoop, en daar sal sy antwoord gee
soos in die dae van haar jeug en soos die dag toe sy uit Egipteland
opgetrek het.

<span id="an_2:15">2:15</span> En in dié dag, spreek die HERE, sal jy My
noem: My man; en jy sal my nie meer noem: My Baäl nie.

<span id="an_2:16">2:16</span> Dan verwyder Ek die name van die Baäls
uit haar mond, sodat hulle by hul naam nie meer genoem sal word nie.

<span id="an_2:17">2:17</span> Verder sluit Ek in dié dag vir hulle 'n
verbond met die wilde diere van die veld en met die voëls van die hemel
en die kruipende diere van die aarde; ja, boog en swaard en oorlog sal
Ek verbreek uit die land, en Ek sal hulle in veiligheid laat rus.

<span id="an_2:18">2:18</span> En Ek sal My met jou verloof tot in
ewigheid en My met jou verloof in geregtigheid en in reg en in
goedertierenheid en in ontferming.

<span id="an_2:19">2:19</span> En Ek sal My met jou verloof in trou; dan
sal jy die HERE ken.

<span id="an_2:20">2:20</span> En in dié dag sal Ek verhoor, spreek die
HERE, Ek sal die hemel verhoor en dié sal die aarde verhoor.

<span id="an_2:21">2:21</span> En die aarde sal die koring verhoor en
die mos en die olie, en dié sal Jísreël verhoor.

<span id="an_2:22">2:22</span> En Ek sal haar vir My saai in die land en
My oor Lo-Rugáma ontferm, en aan Lo-Ammi sê: Jy is my volk; en hy sal
sê: My God!

<span id="an_3:1">3:1</span> En die HERE het vir my gesê: Gaan nog 'n
keer, bemin 'n vrou wat bemin word deur haar vriend, maar wat owerspel
bedrywe, net soos die HERE die kinders van Israel bemin, terwyl hulle
hul tot ander gode wend en versot is op rosynekoeke.

<span id="an_3:2">3:2</span> Toe het ek haar vir my gekoop vir vyftien
sikkels silwer en anderhalf homer gars.

<span id="an_3:3">3:3</span> En ek het aan haar gesê: Jy sal 'n lang tyd
moet stilsit vir my, nie hoereer nie en aan geen man behoort nie; en so
ook ek teenoor jou.

<span id="an_3:4">3:4</span> Want die kinders van Israel sal 'n lang tyd
bly sit sonder koning en sonder vors en sonder slagoffer en sonder
klippilare en sonder efod en huisgode.

<span id="an_3:5">3:5</span> Daarna sal die kinders van Israel hulle
bekeer en die HERE hulle God soek en Dawid hulle koning, en met
siddering aankom na die HERE en na sy goedheid in die laaste van die
dae.

<span id="an_4:1">4:1</span> Hoor die woord van die HERE, o kinders van
Israel! Want die HERE het 'n regsaak met die inwoners van die land,
omdat daar geen trou en geen liefde en geen kennis van God in die land
is nie.

<span id="an_4:2">4:2</span> Hulle sweer en lieg en moor en steel en
pleeg owerspel; hulle breek in, sodat bloedbad aan bloedbad raak.

<span id="an_4:3">4:3</span> Daarom treur die land, en alles wat daarop
woon, kwyn weg: die wilde diere van die veld en die voëls van die hemel,
ja, ook die visse van die see kom om.

<span id="an_4:4">4:4</span> Laat net niemand met ons twis of ons
berispe nie! Nogtans is jou volk soos die wat met die priester twis!

<span id="an_4:5">4:5</span> Daarom sal jy struikel bedags, en ook die
profeet saam met jou struikel in die nag, en Ek sal jou moeder te gronde
laat gaan.

<span id="an_4:6">4:6</span> My volk gaan te gronde weens gebrek aan
kennis; omdat jy die kennis verwerp het, sal Ek jou verwerp, sodat jy
vir My die priesteramp nie sal bedien nie; omdat jy die wet van jou God
vergeet het, sal Ek ook jou kinders vergeet.

<span id="an_4:7">4:7</span> Hoe meer hulle vermenigvuldig het, des te
meer het hulle teen My gesondig. Ek sal hulle heerlikheid in skande
verander.

<span id="an_4:8">4:8</span> Hulle lewe van die sondoffer van my volk,
en na dié se ongeregtigheid verlang hulle siel.

<span id="an_4:9">4:9</span> Daarom sal dit met die priester gaan soos
met die volk--Ek sal by hom besoeking doen oor sy weë en hom vergeld na
sy dade.

<span id="an_4:10">4:10</span> Dan sal hulle eet, maar nie versadig word
nie; hulle sal hoereer, maar nie uitbreek in menigte nie; want hulle het
nagelaat om die HERE te vereer.

<span id="an_4:11">4:11</span> Hoerery en wyn en mos neem die hart weg.

<span id="an_4:12">4:12</span> My volk raadpleeg sy hout, en sy staf
moet hom die inligting gee; want 'n gees van hoerery het hulle verlei,
en deur hulle hoerery het hulle van hul God afvallig geword.

<span id="an_4:13">4:13</span> Hulle offer op die bergtoppe en laat rook
opgaan op die heuwels, onder die eike en populiere en terpentynbome,
omdat die skaduwee daar goed is. Daarom pleeg julle dogters hoerery, en
julle skoondogters bedryf owerspel.

<span id="an_4:14">4:14</span> Ek sal oor julle dogters geen besoeking
doen omdat hulle hoereer nie, en ook nie oor julle skoondogters omdat
hulle owerspel bedryf nie; want die manne sonder hulleself af met die
hoere en offer met die tempelhoere. So kom dan die volk wat geen
verstand het nie, tot 'n val.

<span id="an_4:15">4:15</span> As jy hoereer, o Israel, laat Juda hom
tog nie skuldig maak nie! Kom dan nie na Gilgal nie, en gaan nie op na
Bet-Awen nie, en sweer nie: So waar as die HERE leef!

<span id="an_4:16">4:16</span> Want Israel is wederstrewig soos 'n
wederstrewige koei; nou sal die HERE hulle laat wei soos 'n lam in die
oop veld.

<span id="an_4:17">4:17</span> Efraim is gekoppel aan die afgode: laat
hom staan!

<span id="an_4:18">4:18</span> As hulle drinkery verby is, dan hoereer
hulle te meer. Hulle vorste is versot op skande.

<span id="an_4:19">4:19</span> Die wind bind hulle in sy vleuels, sodat
hulle oor hul offers beskaamd sal staan.

<span id="an_5:1">5:1</span> Hoor dit, o priesters, en let op, o huis
van Israel, en gee gehoor, o huis van die koning! Want die vonnis raak
julle, omdat julle vir Mispa 'n vangnet geword het en 'n uitgespreide
net op Tabor.

<span id="an_5:2">5:2</span> Ja, in verderflike praktyke verdiep die
afvalliges hulle, maar Ek sal hulle almal tot tugtiging wees.

<span id="an_5:3">5:3</span> Ek ken Efraim, en Israel is vir My nie
verborge nie; want nou het jy owerspel bedrywe, o Efraim! Israel is
verontreinig.

<span id="an_5:4">5:4</span> Hulle dade gedoog geen terugkeer tot hulle
God nie, want daar is 'n gees van hoerery in hulle binneste, en hulle
ken die HERE nie.

<span id="an_5:5">5:5</span> En die trotsheid van Israel getuig openlik
teen hom; en Israel en Efraim sal struikel deur hulle ongeregtigheid,
ook Juda sal saam met hulle struikel.

<span id="an_5:6">5:6</span> Met hulle kleinvee en hulle beeste sal
hulle heengaan om die HERE te soek, maar Hom nie vind nie. Hy het Hom
aan hulle onttrek.

<span id="an_5:7">5:7</span> Hulle het troueloos gehandel teen die HERE,
want hulle het onegte kinders verwek; nou sal die nuwemaan hulle met hul
velde verteer.

<span id="an_5:8">5:8</span> Blaas die basuin in Gíbea, die trompet in
Rama! Hef aan die krygsgeskreeu in Bet-Awen. Agter jou kom dit,
Benjamin!

<span id="an_5:9">5:9</span> Efraim sal 'n woesteny word op die dag van
straf; onder die stamme van Israel maak Ek bekend wat seker is.

<span id="an_5:10">5:10</span> Die vorste van Juda is soos hulle wat die
grenslyne verlê. Ek sal my grimmigheid oor hulle uitgiet soos water.

<span id="an_5:11">5:11</span> Efraim is verdruk, verbreek deur die
oordeel; want dit het hom behaag om na die gebod van mense te wandel.

<span id="an_5:12">5:12</span> Daarom is Ek vir Efraim soos 'n mot en
vir die huis van Juda soos 'n verrotting in die gebeente.

<span id="an_5:13">5:13</span> Toe Efraim sy krankheid sien en Juda sy
sweer, het Efraim na Assur gegaan en na koning Jareb gestuur; maar hy
kan julle nie genees en julle van die sweer nie gesond maak nie.

<span id="an_5:14">5:14</span> Want Ek is soos 'n leeu vir Efraim, en
soos 'n jong leeu vir die huis van Juda; Ek, Ek verskeur en gaan heen,
Ek dra weg sonder dat iemand red.

<span id="an_5:15">5:15</span> Dan gaan Ek heen, Ek keer na my woonplek
terug, totdat hulle skuld beken en my aangesig soek. In hulle nood sal
hulle My soek.

<span id="an_6:1">6:1</span> Kom en laat ons terugkeer tot die HERE;
want Hy het verskeur en sal ons genees, Hy het geslaan en sal ons
verbind.

<span id="an_6:2">6:2</span> Hy sal ons ná twee dae lewend maak, op die
derde dag ons laat opstaan, sodat ons voor sy aangesig kan lewe.

<span id="an_6:3">6:3</span> En laat ons ken--laat ons dit najaag om die
HERE te ken; sy opgang is so seker soos die dagbreek, en Hy sal tot ons
kom soos die reën, soos die laat reëns wat die aarde besproei.

<span id="an_6:4">6:4</span> Wat sal Ek met jou doen, o Efraim; wat sal
Ek met jou doen, o Juda? aangesien julle liefde is soos 'n môrewolk en
soos 'n dou wat vroeg weer verdwyn.

<span id="an_6:5">6:5</span> Daarom het Ek hulle neergekap deur die
profete, hulle gedood deur die woorde van my mond, en die oordele oor
jou kom te voorskyn soos 'n ligstraal.

<span id="an_6:6">6:6</span> Want Ek het 'n behae in liefde en nie in
offerande nie, en in kennis van God meer as in brandoffers.

<span id="an_6:7">6:7</span> Maar hulle het soos Adam die verbond
oortree, daar het hulle troueloos teen My gehandel.

<span id="an_6:8">6:8</span> Gílead is 'n stad van kwaaddoeners, vol
bloedspore.

<span id="an_6:9">6:9</span> En soos 'n rower op die loer lê, loer 'n
priesterbende; hulle pleeg moord op die pad na Sigem, ja, hulle het
skandelike dade gedoen.

<span id="an_6:10">6:10</span> In die huis van Israel het Ek 'n
afskuwelike ding gesien: Efraim het daar tot hoerery verval, Israel is
verontreinig.

<span id="an_6:11">6:11</span> Ook vir jou, o Juda, is daar 'n oes
beskik as Ek die lot van my volk verander.

<span id="an_7:1">7:1</span> Terwyl Ek Israel genees, word die
ongeregtigheid van Efraim openbaar en die booshede van Samaría; want
hulle pleeg bedrog en die dief breek in en 'n rowerbende plunder op die
straat.

<span id="an_7:2">7:2</span> En hulle sê nie in hulle hart dat Ek aan al
hulle boosheid dink nie; nou omsingel hulle dade hulle, dit lê oop voor
my aangesig.

<span id="an_7:3">7:3</span> Met hulle boosheid verbly hulle die koning
en met hulle leuens die vorste.

<span id="an_7:4">7:4</span> Hulle is almal owerspelers; hulle is soos
'n oond wat bly brand, ook al het die bakker opgehou met stook, vandat
die deeg geknee word totdat dit deursuur is.

<span id="an_7:5">7:5</span> Op die dag van ons koning is die vorste
siek van verhitting deur wyn; hy steek sy hand uit na die spotters.

<span id="an_7:6">7:6</span> Ja, hulle het hul hart gemaak soos 'n oond
in hul arglistigheid; die ganse nag deur slaap hulle bakker, in die môre
vroeg brand dit soos 'n vuurvlam.

<span id="an_7:7">7:7</span> Hulle almal gloei soos 'n oond en verteer
hul regeerders, al hulle konings val; daar is niemand onder hulle wat My
aanroep nie.

<span id="an_7:8">7:8</span> Efraim--hy vermeng hom met die volke;
Efraim is 'n roosterkoek wat nie omgekeer is nie.

<span id="an_7:9">7:9</span> Vreemdes verteer sy krag, en hy bemerk dit
nie; ook is grysheid oor hom uitgesprei, en hy weet dit nie.

<span id="an_7:10">7:10</span> Ja, die trotsheid van Israel getuig
openlik teen hom; en tog bekeer hulle hul nie tot die HERE hulle God
nie, en ondanks dit alles soek hulle Hom nie.

<span id="an_7:11">7:11</span> So het Efraim dan geword soos 'n onnosele
duif sonder verstand; hulle roep na Egipte, hulle gaan na Assur.

<span id="an_7:12">7:12</span> Wanneer hulle gaan, sal Ek my net oor
hulle uitsprei; soos die voëls van die hemel trek Ek hulle neer; Ek
tugtig hulle soos in hulle samekoms aangekondig is.

<span id="an_7:13">7:13</span> Wee hulle, omdat hulle van My weggevlieg
het! Verwoesting oor hulle, omdat hulle teen My oortree het! Ék tog wou
hulle verlos, maar húlle het leuens teen My gespreek.

<span id="an_7:14">7:14</span> Ook roep hulle nie van harte na My nie,
maar jammer op hulle bedde; ter wille van koring en mos kerwe hulle
hulself stukkend; hulle is opstandig teen My.

<span id="an_7:15">7:15</span> Alhoewel Ek hulle arms geoefen, versterk
het, het hulle kwaad teen My beraam.

<span id="an_7:16">7:16</span> Hulle keer terug, maar nie na bo nie;
hulle is soos 'n bedrieglike boog; hulle vorste sal val deur die swaard
weens die skeldwoorde van hulle tong. Dit is hulle bespotting in
Egipteland.

<span id="an_8:1">8:1</span> Die basuin aan jou mond! Soos 'n arend
skiet dit neer op die huis van die HERE! Omdat hulle my verbond oortree
het en teen my wet gesondig het.

<span id="an_8:2">8:2</span> My roep hulle toe: My God, ons, Israel, ken
U.

<span id="an_8:3">8:3</span> Israel het die goeie verwerp--die vyand sal
hom agtervolg!

<span id="an_8:4">8:4</span> Húlle het konings aangestel, maar nie uit
My nie; hulle het vorste gekies, maar sonder my wete; van hul silwer en
goud het hulle vir hul afgode gemaak tot hulle verderf.

<span id="an_8:5">8:5</span> Jou kalf, o Samaría, is afskuwelik; my
toorn is teen hulle ontvlam. Hoe lank sal hulle tot reinheid onbekwaam
wees?

<span id="an_8:6">8:6</span> Want dit is ook uit Israel: 'n smid het dit
gemaak, en dit is geen god nie; maar tot splinters sal dit word--die
kalf van Samaría.

<span id="an_8:7">8:7</span> Want hulle saai wind, maar hulle sal storm
maai; dit het geen halm nie; wat uitspruit, lewer geen meel op nie;
selfs as dit iets oplewer, sou vreemdelinge dit verslind.

<span id="an_8:8">8:8</span> Israel is verslind; alreeds is hulle onder
die volke soos iets wat waardeloos is.

<span id="an_8:9">8:9</span> Want húlle het opgetrek na Assur--'n
wilde-esel wat eiesinnig rondloop, is Efraim! --hulle het onwettige
bondgenootskappe gewerf.

<span id="an_8:10">8:10</span> Ook al werf hulle onder die volke, Ek sal
hulle nou saamraap, en hulle sal begin minder word weens die laste deur
die koning van die vorste opgelê.

<span id="an_8:11">8:11</span> Want Efraim het die altare vermenigvuldig
om te sondig--die altare het vir hom tot sonde geword.

<span id="an_8:12">8:12</span> Ek het hom tien duisende leringe van my
wet voorgeskrywe, maar dit word as iets vreemds geag.

<span id="an_8:13">8:13</span> Slagoffers, My aangebied, offer
hulle--vleis is dit, en hulle eet; die HERE het geen behae daarin nie.
Nou sal Hy aan hulle ongeregtigheid dink en oor hulle sondes besoeking
doen; hulle sal teruggaan na Egipte.

<span id="an_8:14">8:14</span> Omdat Israel sy Maker vergeet en paleise
gebou het, en Juda 'n menigte versterkte stede, daarom sal Ek 'n vuur in
sy stede slinger wat sy paleise sal verteer.

<span id="an_9:1">9:1</span> Wees nie bly met gejuig, o Israel, soos die
volke nie, want jy het gehoereer van jou God af weg; jy het hoereloon
liefgehad op al die koringdorsvloere.

<span id="an_9:2">9:2</span> Dorsvloer en parskuip sal hulle nie voed
nie, en die mos sal hulle in die steek laat.

<span id="an_9:3">9:3</span> Hulle sal in die land van die HERE nie bly
nie; maar Efraim sal na Egipte teruggaan, en in Assur sal hulle eet wat
onrein is.

<span id="an_9:4">9:4</span> Hulle sal vir die HERE geen wyn uitgiet
nie, en hulle slagoffers sal vir Hom nie welgevallig wees nie; soos
tranebrood sal hulle spys vir hulle wees. Almal wat daarvan eet, word
verontreinig; want hulle brood is vir hulleself: dit sal nie in die huis
van die HERE kom nie.

<span id="an_9:5">9:5</span> Wat sal julle dan doen op die feestyd en op
die feesdag van die HERE?

<span id="an_9:6">9:6</span> Want kyk, hulle gaan heen weens die
verwoesting: Egipte sal hulle versamel, Mof hulle begrawe; onkruid sal
hulle skat van silwergoed in besit neem, dorings in hulle tente wees.

<span id="an_9:7">9:7</span> Die dae van besoeking het gekom, die dae
van vergelding het gekom; Israel sal dit ervaar! Die profeet word 'n
dwaas, die man van die gees 'n waansinnige, weens die grootheid van jou
ongeregtigheid, en omdat die vyandskap groot is.

<span id="an_9:8">9:8</span> Efraim is 'n spioen teenoor my God; wat die
profeet aangaan, die net van 'n voëlvanger is op al sy weë gesprei,
vyandskap in die huis van sy God.

<span id="an_9:9">9:9</span> Hulle het baie, baie verkeerd gehandel soos
in die dae van Gíbea. Hy sal dink aan hulle ongeregtigheid, besoeking
doen oor hulle sondes.

<span id="an_9:10">9:10</span> Ek het Israel gevind soos druiwe in die
woestyn; Ek het julle vaders gesien soos voorvye aan die vyeboom in sy
eerste groei; maar húlle het na Baäl-Peor gekom en hulle aan die
skandegod toegewy en 'n verfoeisel geword net soos die voorwerp van
hulle liefde.

<span id="an_9:11">9:11</span> Efraim--sy heerlikheid sal wegvlieg soos
'n voël. Geen geboorte, geen moederskap, geen ontvangenis meer nie!

<span id="an_9:12">9:12</span> Ja, al sou hulle hul kinders grootmaak,
Ek maak hulle kinderloos, sonder mense; ja, wee hulleself ook as Ek van
hulle wyk.

<span id="an_9:13">9:13</span> Efraim, soos Ek dit sien na Tirus heen,
is geplant in 'n mooi omgewing, maar Efraim sal sy seuns na die
moordenaar moet uitbring.

<span id="an_9:14">9:14</span> Gee hulle, o HERE--wat sal U gee? --gee
hulle 'n kinderlose moederskoot en uitgedroogde borste.

<span id="an_9:15">9:15</span> Al hulle boosheid is byeen in Gilgal,
want daar het Ek hulle begin haat weens die boosheid van hulle
handelinge; Ek sal hulle uit my huis uitdrywe, hulle nie meer liefhê
nie. Al hulle vorste is opstandig.

<span id="an_9:16">9:16</span> Efraim is getref, hulle wortel het
verdor, hulle dra geen vrug meer nie; ook wanneer hulle kinders baar,
sal Ek nogtans die lieflinge van hulle skoot ombring.

<span id="an_9:17">9:17</span> My God sal hulle verwerp, omdat hulle na
Hom nie geluister het nie, en hulle sal rondswerwe onder die nasies.

<span id="an_10:1">10:1</span> Israel was 'n weelderig uitbottende
wynstok wat sy vrug voortgebring het; hoe meer vrug hy gedra het, des te
meer altare het hy gebou; hoe beter dit met sy land gesteld was, des te
beter het hy die klippilare gemaak.

<span id="an_10:2">10:2</span> Vals is hulle hart; nou sal hulle
daarvoor boet; Hy sal hulle altare stukkend breek, hulle klippilare
verwoes.

<span id="an_10:3">10:3</span> Ja, nou sal hulle sê: Ons het geen koning
nie, want ons het die HERE nie gevrees nie; en die koning--wat sou hy
vir ons kan doen?

<span id="an_10:4">10:4</span> Hulle het groot woorde gespreek, vals
gesweer, verbonde gesluit--en soos 'n gifplant spruit die oordeel uit in
die vore van die landerye.

<span id="an_10:5">10:5</span> Oor die kalf van Bet-Awen sal die
inwoners van Samaría besorg wees; want sy volk sal oor hom treur en sy
afgodspriesters oor hom sidder, oor sy heerlikheid, omdat dit van hom
weggevoer is.

<span id="an_10:6">10:6</span> Hy sal ook self na Assur weggevoer word
as 'n geskenk aan koning Jareb; skaamte sal Efraim aangryp, en Israel
sal beskaamd staan oor sy eie raadsbesluit.

<span id="an_10:7">10:7</span> Samaría word vernietig, sy koning is soos
'n spaander op die water.

<span id="an_10:8">10:8</span> En die hoogtes van Awen, Israel se sonde,
word verdelg, dorings en distels sal opskiet op hulle altare; en hulle
sal tot die berge sê: Bedek ons! en tot die heuwels: Val op ons!

<span id="an_10:9">10:9</span> Sedert die dae van Gíbea het jy gesondig,
o Israel! Daar staan hulle--moet die stryd teen die kwaaddoeners hulle
nie oorval in Gíbea nie?

<span id="an_10:10">10:10</span> Dit is my begeerte om hulle te tugtig,
en volke sal teen hulle versamel word as hulle gebind word aan hulle
twee ongeregtighede.

<span id="an_10:11">10:11</span> Maar Efraim is 'n geleerde jong koei
wat gewillig dors; nogtans sal Ek self oor haar mooi nek gaan: Ek sal
Efraim laat trek; Juda sal die ploeg trek, Jakob sal die eg sleep.

<span id="an_10:12">10:12</span> Saai vir julle volgens die eis van
geregtigheid, maai in ooreenstemming met die liefde; braak vir julle 'n
braakland, want dit is tyd om die HERE te soek, totdat Hy kom en
geregtigheid oor julle laat reën.

<span id="an_10:13">10:13</span> Julle het goddeloosheid ingeploeë,
julle het slegtigheid gemaai, die vrug van leuens geëet, omdat jy op jou
weg vertrou het, op die menigte van jou helde.

<span id="an_10:14">10:14</span> Daarom sal daar oorlogsrumoer onder jou
volke ontstaan en al jou vestings verwoes word net soos Salman Bet-Arbel
verwoes het in die dag van oorlog: moeders is met kinders en al
verpletter.

<span id="an_10:15">10:15</span> Net so het Bet-el aan julle gedoen
weens julle ontsettende boosheid; in die môre vroeg is dit gedaan,
gedaan met die koning van Israel.

<span id="an_11:1">11:1</span> Toe Israel 'n kind was, het Ek hom
liefgehad, en uit Egipte het Ek my seun geroep.

<span id="an_11:2">11:2</span> Hoe meer die profete hulle geroep het,
des te meer het hulle van húlle af weggeloop; hulle het aan die Baäls
geoffer en vir die gesnede beelde rook laat opgaan.

<span id="an_11:3">11:3</span> En Ek self het Efraim leer loop. Hy het
hulle op sy arms geneem, maar hulle het nie erken dat Ek hulle genees
het nie.

<span id="an_11:4">11:4</span> Met mensebande, met koorde van liefde het
Ek hulle getrek; en Ek was vir hulle soos diegene wat die juk van hulle
kakebeen af oplig; en Ek het My na hom neergebuig, Ek het hom voedsel
gegee.

<span id="an_11:5">11:5</span> Hy sal na Egipteland nie terugkeer nie,
maar Assur--dié sal sy koning wees; omdat hulle geweier het om hulle te
bekeer.

<span id="an_11:6">11:6</span> En die swaard sal geswaai word in sy
stede en sy grendels vernietig en verteer weens hulle planne.

<span id="an_11:7">11:7</span> Want my volk dwing om van My afvallig te
word; en as die profete hom roep na bo, rig hy hom glad nie op nie.

<span id="an_11:8">11:8</span> Hoe kan Ek jou oorgee, o Efraim, jou
prysgee, o Israel? Hoe kan Ek jou maak soos Adma, jou gelykstel met
Seboïm: my hart is omgekeer in My, tegelykertyd is my medelyde opgewek.

<span id="an_11:9">11:9</span> Ek sal my toorngloed nie laat geld nie,
Ek sal Efraim nie weer te gronde rig nie; want Ek is God en nie 'n mens
nie, die Heilige in jou midde. En Ek sal nie kom in grimmigheid nie.

<span id="an_11:10">11:10</span> Hulle sal agter die HERE aan trek; Hy
sal brul soos 'n leeu. Want Hy sal brul, en die kinders sal met
siddering van die seekant aankom.

<span id="an_11:11">11:11</span> Hulle sal sidderende aankom soos 'n
voëltjie uit Egipte en soos 'n duif uit die land Assur; en Ek sal hulle
laat woon in hulle huise, spreek die HERE.

<span id="an_12:1">12:1</span> Efraim het My omsingel met leuens, en die
huis van Israel met bedrog; terwyl Juda nog altyd bandeloos is teenoor
God, ja, teenoor die Allerheiligste, die Getroue.

<span id="an_12:2">12:2</span> Efraim hou hom besig met wind, en hy
agtervolg die oostewind; die hele dag vermeerder hy leuens en geweld, en
hulle sluit 'n verbond met Assur, terwyl olie na Egipte gevoer word.

<span id="an_12:3">12:3</span> Die HERE het ook 'n twis met Juda, en Hy
sal oor Jakob besoeking doen volgens sy weë, hom vergelde na sy dade.

<span id="an_12:4">12:4</span> In die moederskoot het hy sy broer by die
hakskeen gehou, en in sy manlike krag het hy met God geworstel.

<span id="an_12:5">12:5</span> Ja, hy het met die Engel geworstel en die
oorhand gekry, hy het geween en Hom gesmeek. By Bet-el het hy Hom
gevind, en daar het Hy met ons gespreek.

<span id="an_12:6">12:6</span> En HERE God van die leërskare, HERE is sy
gedenknaam.

<span id="an_12:7">12:7</span> En jy, tot jou God moet jy terugkeer,
beoefen liefde en reg, en hoop gedurigdeur op jou God.

<span id="an_12:8">12:8</span> Kanaän--in sy hand is daar 'n valse
weegskaal, hy hou daarvan om af te pers.

<span id="an_12:9">12:9</span> Maar Efraim sê: Tog het ek ryk geword, ek
het vir my 'n vermoë verwerf. Alles wat ek verwerf het, is nie genoeg om
op my enige sondeskuld te lê nie.

<span id="an_12:10">12:10</span> Maar Ek is die HERE jou God van
Egipteland af, Ek sal jou weer in tente laat woon soos in die dae van
die huttefees.

<span id="an_12:11">12:11</span> Ek het ook tot die profete gespreek, en
Ek het gesigte vermenigvuldig en deur middel van die profete gelykenisse
voorgedra.

<span id="an_12:12">12:12</span> Was Gílead goddeloosheid hulle het
louter nietigheid geword. In Gilgal het hulle beeste geoffer; so sal dan
hulle altare wees soos kliphope op die vore van die landerye.

<span id="an_12:13">12:13</span> En Jakob het gevlug na die veld van
Aram, en Israel was diensbaar vir 'n vrou as loon, en vir 'n vrou het hy
vee opgepas.

<span id="an_12:14">12:14</span> Maar deur 'n profeet het die HERE
Israel uit Egipte laat optrek, en deur 'n profeet is hulle opgepas.

<span id="an_12:15">12:15</span> Efraim het die HERE bitterlik geterg;
daarom sal Hy sy bloedskulde op hom laat neerkom, ja, sy Here sal hom
vir die aangedane smaad vergelde.

<span id="an_13:1">13:1</span> As Efraim net gespreek het, was daar
siddering; hoog het hy gestaan in Israel. Maar hy het hom skuldig gemaak
deur die Baäl en gesterwe.

<span id="an_13:2">13:2</span> En nou gaan hulle voort om te sondig en
het vir hulle 'n gegote beeld van hulle silwer gemaak, afgode volgens
hulle insig, geheel en al smidswerk; van hulle word gesê: Die mense wat
offer, vereer kalwers met kusse!

<span id="an_13:3">13:3</span> Daarom sal hulle wees soos 'n môrewolk en
soos dou wat vroeg weer verdwyn, soos kaf wat wegvlieg van die dorsvloer
en soos rook uit die venster.

<span id="an_13:4">13:4</span> Tog was Ek, die HERE, jou God van
Egipteland af, en buiten My het jy geen God geken nie, ja, behalwe My is
daar geen Heiland nie.

<span id="an_13:5">13:5</span> Ek het jou in die woestyn geken, in die
land van droogtes.

<span id="an_13:6">13:6</span> Ooreenkomstig hulle weiveld het hulle
versadig geword; toe hulle versadig was, het hulle hart hoogmoedig
geword; daarom het hulle My vergeet.

<span id="an_13:7">13:7</span> Toe het Ek vir hulle soos 'n leeu geword,
soos 'n luiperd lê Ek by die pad en loer.

<span id="an_13:8">13:8</span> Ek val hulle aan soos 'n beer wat van
kleintjies beroof is, en Ek skeur hulle borskas oop; en soos 'n leeuin
verslind Ek hulle daar, die wilde diere van die veld sal hulle verskeur.

<span id="an_13:9">13:9</span> Dit is jou verderf, o Israel, dat jy teen
My, jou helper, is.

<span id="an_13:10">13:10</span> Waar is nou jou koning, dat hy jou kan
verlos in al jou stede, en jou regters van wie jy gesê het: Gee my 'n
koning en vorste?

<span id="an_13:11">13:11</span> Ek gee jou 'n koning in my toorn, en Ek
neem hom weg in my grimmigheid.

<span id="an_13:12">13:12</span> Saamgebind is die ongeregtigheid van
Efraim, weggebêre is sy sonde.

<span id="an_13:13">13:13</span> Barensweë sal hom oorval, hy is 'n
onverstandige kind; want as die tyd daar is, stel hy hom nie in die
kindergeboorte nie.

<span id="an_13:14">13:14</span> Uit die mag van die doderyk sal Ek
hulle loskoop, Ek sal hulle verlos van die dood. Dood, waar is jou
pestilensies? Doderyk, waar is jou verderf? Berou bly vir my oë
verborge.

<span id="an_13:15">13:15</span> Wanneer hy vrug dra onder die broers,
kom 'n oostewind, 'n wind van die HERE, wat uit die woestyn opkom; dan
droog sy fontein op en sy bron dor uit. Dié sal 'n skat van allerhande
kosbare voorwerpe roof.

<span id="an_14:1">14:1</span> Samaría sal daarvoor boet, omdat hy
weerspannig was teen sy God; hulle sal val deur die swaard, hulle
kinders sal verpletter en hulle swanger vroue oopgesny word.

<span id="an_14:2">14:2</span> Bekeer jou, Israel, tot die HERE jou God,
want jy het gestruikel deur jou ongeregtigheid.

<span id="an_14:3">14:3</span> Neem woorde met julle, en bekeer julle
tot die HERE; sê aan Hom: Vergeef alle ongeregtigheid, en neem aan wat
goed is; dan sal ons as offerdiere ons lippe aanbied.

<span id="an_14:4">14:4</span> Assur kan ons nie red nie, op perde wil
ons nie ry nie en tot die werk van ons hande nie meer sê: Onse God nie!
Want by U vind die wees ontferming.

<span id="an_14:5">14:5</span> Ek sal hulle afkerigheid genees, hulle
vrywillig liefhê, want my toorn is van hulle afgewend.

<span id="an_14:6">14:6</span> Ek sal vir Israel wees soos die dou, hy
sal bloei soos 'n lelie en sy wortels uitslaan soos die Líbanon.

<span id="an_14:7">14:7</span> Sy lote sal uitsprei, en sy prag wees
soos dié van 'n olyfboom en sy geur soos die Líbanon.

<span id="an_14:8">14:8</span> Die wat onder sy skaduwee sit, sal weer
koring laat groei; en hulle self sal bloei soos die wingerdstok; die
roem daarvan sal wees soos die wyn van die Líbanon.

<span id="an_14:9">14:9</span> Efraim, wat het Ek nog met die afgode te
doen? Ek het hom verhoor en hou my oog oor hom. Ek is soos 'n groen
sipres; uit My word jou vrug gevind.

<span id="an_14:10">14:10</span> Wie wys is, laat hom op hierdie dinge
let! Wie verstandig is, laat hom dit erken! Want die weë van die HERE is
reg; en die regverdiges sal daarop wandel, maar die oortreders daarop
struikel!

------------------------------------------------------------------------

[Next: Joel](joe.md)
