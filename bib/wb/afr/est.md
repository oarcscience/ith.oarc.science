[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](neh)  [Next](job) 

------------------------------------------------------------------------

### Afrikaans Bible: Esther

<span id="an_1:1">1:1</span> En in die dae van Ahasvéros--dit is die
Ahasvéros wat geregeer het van Indië af tot by Kus, honderd sewe en
twintig provinsies--

<span id="an_1:2">1:2</span> in dié dae toe koning Ahasvéros op sy
koninklike troon in die vesting Susan gesit het,

<span id="an_1:3">1:3</span> in die derde jaar van sy regering, het hy
'n maaltyd berei vir al sy vorste en sy dienaars; die leërmag van Persië
en Medië, die vername manne en die vorste van die provinsies was voor
hom;

<span id="an_1:4">1:4</span> waarby hy die rykdom van sy koninklike
heerlikheid en die skitterende prag van sy grootheid baie dae, honderd
en tagtig dae lank, vertoon het.

<span id="an_1:5">1:5</span> En toe dié dae verby was, het die koning
vir al die mense wat in die vesting Susan aanwesig was, van die grootste
tot die kleinste, 'n maaltyd berei, sewe dae lank, op die voorplein van
die tuin van die koninklike paleis.

<span id="an_1:6">1:6</span> Linne--, katoen-- en pers stowwe was met
linne-- en purperrooi bande vasgemaak aan silwerringe en marmerpilare!
Goue en silwerrusbanke op 'n plaveisel van malachiet en van witmarmer en
perlemoensteen en gevlekte marmer!

<span id="an_1:7">1:7</span> Daarby het hulle laat drink uit goue
bekers, en die een beker was verskillend van die ander beker, en daar
was koninklike wyn in oorvloed, eg koninklik!

<span id="an_1:8">1:8</span> En hulle het gedrink volgens voorskrif:
niemand het gedwing nie; want so het die koning bevel gegee aan al die
hoë beamptes van sy paleis, dat hulle na elkeen se sin moes handel.

<span id="an_1:9">1:9</span> Ook het die koningin Vasti 'n vrouemaaltyd
aangerig in die koninklike paleis van koning Ahasvéros.

<span id="an_1:10">1:10</span> Op die sewende dag, toe die hart van die
koning vrolik was van die wyn, het hy aan Mehúman, Bista, Harbóna, Bigta
en Abágta, Setar en Karkas, die sewe hofdienaars wat voor koning
Ahasvéros gedien het, gesê

<span id="an_1:11">1:11</span> dat hulle koningin Vasti met die
koninklike kroon op voor die koning moet bring om haar skoonheid aan die
volke en die vorste te toon, want sy was mooi van aansien.

<span id="an_1:12">1:12</span> Maar koningin Vasti het geweier om te kom
op die bevel van die koning deur middel van die hofdienaars aan haar
oorgebring. Toe het die koning baie kwaad geword, en sy woede het in hom
ontvlam.

<span id="an_1:13">1:13</span> En die koning het aan die wyse manne, die
kenners van die tye, gesê--want só word die sake van die koning aan al
die kenners van wet en reg voorgelê;

<span id="an_1:14">1:14</span> en die naaste aan hom was: Karséna,
Setar, Admáta, Tarsis, Meres, Marséna, Memúgan, die sewe vorste van die
Perse en Meders wat die aangesig van die koning gesien het, wat vooraan
gesit het in die koninkryk--

<span id="an_1:15">1:15</span> wat moet volgens wet gedoen word met
koningin Vasti, omdat sy die bevel van koning Ahasvéros, deur middel van
sy hofdienaars, nie opgevolg het nie?

<span id="an_1:16">1:16</span> Toe sê Memúgan voor die koning en die
vorste: Nie alleen teen die koning het koningin Vasti misdaan nie, maar
ook teen al die vorste en al die volke wat in al die provinsies van
koning Ahasvéros is.

<span id="an_1:17">1:17</span> Want die geval van die koningin sal by al
die vroue bekend word, sodat dit hulle manne in hul oë veragtelik sal
maak as daar gesê word: Koning Ahasvéros het bevel gegee om koningin
Vasti voor hom te bring, maar sy het nie gekom nie.

<span id="an_1:18">1:18</span> Dieselfde dag nog sal die vorstinne van
die Perse en Meders, as hulle die geval van die koningin hoor, dit aan
al die vorste van die koning vertel; en dan sal dit genoeg veragting en
gramskap afgee!

<span id="an_1:19">1:19</span> As die koning dit goedvind, laat daar 'n
koninklike woord van hom uitgaan en beskrywe word in die wette van die
Perse en Meders, sodat dit onherroeplik is, dat Vasti nie meer voor
koning Ahasvéros mag kom nie; en laat die koning haar koninklike
waardigheid aan haar naaste gee wat beter is as sy.

<span id="an_1:20">1:20</span> As dan van die bevelskrif van die koning
gehoor word wat hy in sy hele koninkryk--want dit is groot--uitvaardig,
sal al die vroue aan hulle manne eer bewys, van die grootste tot die
kleinste.

<span id="an_1:21">1:21</span> En die woord was goed in die oë van die
koning en van die vorste, en die koning het gehandel volgens die raad
van Memúgan.

<span id="an_1:22">1:22</span> En hy het briewe gestuur aan al die
provinsies van die koning, aan elke provinsie volgens sy eie skrif en
aan elke volk volgens sy eie taal, dat elke man in sy huis baas moet
wees en sy volkstaal praat.

<span id="an_2:1">2:1</span> Toe ná die dinge die woede van koning
Ahasvéros bedaar het, het hy aan Vasti gedink en aan wat sy gedoen het
en wat oor haar besluit is.

<span id="an_2:2">2:2</span> Toe sê die jongmanne van die koning wat hom
dien: Laat hulle vir die koning jongmeisies soek wat mooi van aansien
is;

<span id="an_2:3">2:3</span> en laat die koning beamptes aanstel in al
die provinsies van sy koninkryk, dat hulle al die jongmeisies wat mooi
van aansien is, bymekaar laat kom in die vesting Susan, in die
vrouehuis, onder toesig van Hegai, die hofdienaar van die koning, die
bewaker van die vroue; en laat hulle skoonheidsmiddele aan hulle gee.

<span id="an_2:4">2:4</span> En die jongmeisie wat die koning geval,
moet in die plek van Vasti koningin word. Hierdie woord dan was goed in
die oë van die koning, en hy het so gedoen.

<span id="an_2:5">2:5</span> Daar was 'n Joodse man in die vesting Susan
met die naam van Mórdegai, die seun van Jaïr, die seun van Símeï, die
seun van Kis, 'n Benjaminiet,

<span id="an_2:6">2:6</span> wat uit Jerusalem weggevoer was onder die
ballinge wat in ballingskap moes gaan saam met Jegónja, die koning van
Juda, wat Nebukadnésar, die koning van Babel, weggevoer het.

<span id="an_2:7">2:7</span> En hy was die opvoeder van Hadássa, dit is
Ester, die dogter van sy oom, want sy het geen vader of moeder gehad
nie; en die jongmeisie was skoon van gestalte en mooi van aansien, en by
die dood van haar vader en haar moeder het Mórdegai haar as sy dogter
aangeneem.

<span id="an_2:8">2:8</span> En toe die bevel van die koning en sy wet
bekend gemaak is, en baie meisies in die vesting Susan onder toesig van
Hegai byeengebring is, het hulle Ester ook saamgeneem na die paleis van
die koning, onder toesig van Hegai, die bewaker van die vroue.

<span id="an_2:9">2:9</span> En die meisie het hom geval en guns by hom
gevind; daarom het hy gou gemaak om haar die nodige skoonheidsmiddele en
die regte ete te gee en haar die sewe uitgesoekte meisies uit die paleis
van die koning te verskaf; en hy het haar met haar meisies verplaas na
die beste gedeelte van die vrouehuis.

<span id="an_2:10">2:10</span> Ester het haar volk en haar afkoms nie te
kenne gegee nie, omdat Mórdegai haar beveel het om dit nie te vertel
nie.

<span id="an_2:11">2:11</span> En Mórdegai het dag vir dag voor die
voorhof van die vrouehuis gewandel om te verneem na die welstand van
Ester en wat met haar sou gebeur.

<span id="an_2:12">2:12</span> En as die beurt van elke meisie aankom om
na koning Ahasvéros in te gaan, nadat twaalf maande lank met haar
volgens die wet vir die vroue gehandel is--want so lank het die dae van
hulle voorbereiding geduur: ses maande lank met mirre-olie en ses maande
met balsem en ander skoonheidsmiddele van die vroue--

<span id="an_2:13">2:13</span> as die meisie dan so na die koning
ingaan, word alles wat sy sê, aan haar gegee, dat dit saam met haar uit
die vrouehuis na die koninklike paleis kan gaan.

<span id="an_2:14">2:14</span> As sy in die aand ingaan en in die môre
terugkom na die tweede vrouehuis onder toesig van Saäsgas, die
hofdienaar van die koning wat die byvroue bewaak, dan mag sy nie weer by
die koning ingaan nie, behalwe as die koning behae in haar vind en sy by
die naam geroep word.

<span id="an_2:15">2:15</span> Toe die beurt van Ester, die dogter van
Abígail, die oom van Mórdegai, wat haar as sy dogter aangeneem het, kom
om in te gaan na die koning, het sy niks verlang nie, behalwe wat Hegai,
die hofdienaar van die koning wat die vroue bewaak, gesê het; en Ester
het guns gevind in die oë van almal wat haar gesien het.

<span id="an_2:16">2:16</span> Ester is toe by koning Ahasvéros in sy
koninklike paleis opgeneem in die tiende maand, dit is die maand Tebet,
in die sewende jaar van sy regering.

<span id="an_2:17">2:17</span> En die koning het Ester liefgekry meer as
al die vroue, en sy het guns en welwillendheid voor hom gevind meer as
al die jongmeisies; en hy het die koninklike kroon op haar hoof gesit en
haar koningin gemaak in die plek van Vasti.

<span id="an_2:18">2:18</span> En die koning het 'n groot maaltyd
aangerig vir al sy vorste en sy dienaars, die maaltyd van Ester; en hy
het 'n vrye dag bepaal vir die provinsies en geskenke gegee, eg
koninklik!

<span id="an_2:19">2:19</span> En toe die jongmeisies vir die tweede
keer versamel is, terwyl Mórdegai in die poort van die koning sit--

<span id="an_2:20">2:20</span> Ester het haar afkoms en haar volk nie te
kenne gegee nie, soos Mórdegai haar beveel het; en Ester het die bevel
van Mórdegai opgevolg soos toe sy by hom opgevoed is--

<span id="an_2:21">2:21</span> in dié dae dan, terwyl Mórdegai in die
poort van die koning sit, het Bigtan en Teres, twee hofdienaars van die
koning, drumpelwagters, kwaad geword en getrag om die hand aan koning
Ahasvéros te slaan.

<span id="an_2:22">2:22</span> Maar Mórdegai het dit te wete gekom en
dit aan koningin Ester meegedeel; en Ester het dit uit naam van Mórdegai
aan die koning gesê.

<span id="an_2:23">2:23</span> Toe die saak ondersoek en so bevind is,
is hulle twee aan 'n galg opgehang; en dit is in die kroniekboek voor
die koning beskrywe.

<span id="an_3:1">3:1</span> Ná hierdie dinge het koning Ahasvéros
Haman, die seun van Hammedáta, die Agagiet, groot gemaak en hom verhoog
en sy setel hoër gestel as dié van al die vorste wat by hom was.

<span id="an_3:2">3:2</span> En al die dienaars van die koning wat in
die poort van die koning was, het gebuig en voor Haman neergeval; want
so het die koning aangaande hom bevel gegee; maar Mórdegai het nie
gebuig of neergeval nie.

<span id="an_3:3">3:3</span> En die dienaars van die koning, in die
poort van die koning, het aan Mórdegai gesê: Waarom oortree jy die gebod
van die koning?

<span id="an_3:4">3:4</span> En toe hulle hom dit elke dag sê, en hy nie
na hulle luister nie, het hulle dit aan Haman meegedeel om te sien of
die handelwyse van Mórdegai sou standhou, want hy het hulle te kenne
gegee dat hy 'n Jood was.

<span id="an_3:5">3:5</span> Toe Haman sien dat Mórdegai nie buig en
voor hom nie neerval nie, was Haman met woede vervul.

<span id="an_3:6">3:6</span> Maar hy het dit vir hom te gering geag om
die hand aan Mórdegai alleen te slaan; want hulle het hom die volk van
Mórdegai te kenne gegee. Daarom het Haman daarna gesoek om al die Jode
wat in die hele koninkryk van Ahasvéros was, die volk van Mórdegai, te
verdelg.

<span id="an_3:7">3:7</span> In die eerste maand, dit is die maand
Nisan, in die twaalfde jaar van koning Ahasvéros, het hulle die Pur, dit
is die lot, voor Haman gewerp vir elke dag en vir elke maand, twaalf in
getal, dit is die maand Adar.

<span id="an_3:8">3:8</span> Toe sê Haman aan koning Ahasvéros: Daar is
een volk wat verstrooid en afgesonderd is tussen die volke in al die
provinsies van u koninkryk, en hulle wette is anders as dié van enige
volk; ook hou hulle die wette van die koning nie, sodat dit die koning
nie pas om hulle te laat begaan nie.

<span id="an_3:9">3:9</span> As die koning dit goedvind, laat daar dan
geskrywe word om hulle te verdelg, en ek sal tien duisend talente silwer
afweeg in die hande van die beamptes om dit by die skatte van die koning
te voeg.

<span id="an_3:10">3:10</span> Toe trek die koning sy seëlring van sy
hand af en gee dit aan Haman, die seun van Hammedáta, die Agagiet, die
teëstander van die Jode.

<span id="an_3:11">3:11</span> En die koning het aan Haman gesê: Die
silwer word jou geskenk; ook die volk, om daarmee te doen soos goed is
in jou oë.

<span id="an_3:12">3:12</span> Toe is die skrywers van die koning geroep
in die eerste maand, op die dertiende dag daarvan, en daar is geskrywe
net soos Haman beveel het aan die landvoogde van die koning en aan die
goewerneurs wat oor elke provinsie was, en aan die vorste van elke volk,
aan elke provinsie volgens sy skrif en aan elke volk in sy taal; in die
naam van koning Ahasvéros is dit geskrywe en verseël met die seëlring
van die koning.

<span id="an_3:13">3:13</span> En briewe is gestuur met die hardlopers
na al die provinsies van die koning om al die Jode te verdelg, dood te
maak en uit te roei, die seun sowel as die grysaard, die kindertjies en
die vroue, op een dag, op die dertiende van die twaalfde maand, dit is
die maand Adar, en om hulle besittings as buit te plunder.

<span id="an_3:14">3:14</span> 'n Afskrif van die bevelskrif moes as wet
in elke provinsie uitgevaardig en openbaar gemaak word aan al die volke,
om gereed te wees teen daardie dag.

<span id="an_3:15">3:15</span> Die hardlopers het haastig op bevel van
die koning uitgegaan, en die wet is in die vesting Susan uitgevaardig
terwyl die koning en Haman sit en drink; maar die stad Susan was in
verwarring.

<span id="an_4:1">4:1</span> Toe Mórdegai verneem alles wat gebeur het,
het Mórdegai sy klere geskeur en 'n roukleed aangetrek, en daar was as
op sy hoof; en hy het uitgegaan dwarsdeur die stad en hardop en bitter
geskreeu.

<span id="an_4:2">4:2</span> So het hy dan tot voor die poort van die
koning gekom; want niemand het met 'n roukleed aan by die poort van die
koning mag ingaan nie.

<span id="an_4:3">4:3</span> En in al die provinsies waar die bevel van
die koning en sy wet ook al aankom, was daar groot rou onder die Jode
met vas en geween en rouklag; baie het sak en as onder hulle uitgesprei.

<span id="an_4:4">4:4</span> Toe die meisies van Ester en haar
hofdienaars kom en haar dit meedeel, was die koningin baie beangs, en sy
het klere gestuur om Mórdegai dit aan te trek en om sy roukleed van hom
weg te neem; maar hy het dit nie aangeneem nie.

<span id="an_4:5">4:5</span> Hierop roep Ester Hatag, een van die
hofdienaars van die koning, wat hy in haar diens gestel het, en beveel
hom om na Mórdegai te gaan om te verneem wat dit beteken en waarom dit
gebeur.

<span id="an_4:6">4:6</span> En Hatag het uitgegaan na Mórdegai na die
stadsplein wat voor die poort van die koning gelê het.

<span id="an_4:7">4:7</span> Toe deel Mórdegai hom mee alles wat hom
oorgekom het, en die juiste bedrag van die silwer wat Haman beloof het
om in die skatte van die koning af te weeg as prys vir die Jode om hulle
uit te roei.

<span id="an_4:8">4:8</span> En hy het hom 'n afskrif gegee van die
bevelskrif wat in Susan uitgevaardig was om hulle te verdelg, sodat hy
dit aan Ester kon wys en haar die saak kon meedeel en haar kon opdra om
na die koning te gaan om hom genade te vra en by hom 'n voorspraak te
wees vir haar volk.

<span id="an_4:9">4:9</span> Daarop het Hatag ingegaan en die woorde van
Mórdegai aan Ester meegedeel.

<span id="an_4:10">4:10</span> Toe sê Ester vir Hatag, terwyl sy hom 'n
opdrag gee aan Mórdegai:

<span id="an_4:11">4:11</span> Al die dienaars van die koning en die
volk van die provinsies van die koning weet dat vir elke man of vrou wat
na die koning in die binneste voorhof ingaan, sonder dat hy geroep is,
een en dieselfde wet geld: hy moet gedood word; behalwe wanneer die
koning sy goue septer na hom uitsteek, dat hy mag lewe; en ek is nou al
dertig dae lank nie geroep om by die koning in te kom nie.

<span id="an_4:12">4:12</span> En hulle het die woorde van Ester aan
Mórdegai meegedeel.

<span id="an_4:13">4:13</span> Daarop sê Mórdegai dat hulle Ester moes
antwoord: Verbeel jou nie dat jy alleen uit al die Jode in die huis van
die koning sal vrykom nie.

<span id="an_4:14">4:14</span> Want as jy nou werklik swyg, sal daar van
'n ander kant af verligting en redding vir die Jode tot stand kom, maar
jy en jou familie sal omkom, en wie weet of jy nie met die oog op 'n tyd
soos hierdie tot die koninklike waardigheid geraak het nie?

<span id="an_4:15">4:15</span> Toe sê Ester dat hulle Mórdegai moes
antwoord:

<span id="an_4:16">4:16</span> Gaan heen, versamel al die Jode wat in
Susan te vinde is, en vas julle om my ontwil; en julle moet nie eet en
drink nie, drie dae lank, nag en dag; ek ook met my dienaresse sal net
so vas; en so sal ek na die koning ingaan, wat nie volgens wet is nie,
en as ek omkom, dan kom ek om.

<span id="an_4:17">4:17</span> En Mórdegai het heengegaan en gedoen net
soos Ester hom opgedra het.

<span id="an_5:1">5:1</span> Op die derde dag het Ester haar koninklik
aangetrek en gaan staan in die binneste voorhof van die paleis van die
koning, teenoor die saal van die koning, terwyl die koning op sy
koninklike troon sit in die koninklike saal, teenoor die ingang van die
saal.

<span id="an_5:2">5:2</span> En net toe die koning koningin Ester in die
voorhof sien staan, het sy genade in sy oë gevind; en die koning het die
goue septer wat in sy hand was, na Ester uitgesteek; en Ester het nader
gekom en die punt van die septer aangeraak.

<span id="an_5:3">5:3</span> Toe sê die koning vir haar: Wat wil jy hê,
koningin Ester, of wat is jou versoek? Al was dit ook die helfte van die
koninkryk--dit sal jou gegee word.

<span id="an_5:4">5:4</span> Daarop antwoord Ester: As die koning dit
goedvind, laat die koning dan vandag met Haman na die maaltyd kom wat ek
vir hom berei het.

<span id="an_5:5">5:5</span> En die koning sê: Bring Haman gou, dat ons
kan handel volgens die woord van Ester! En die koning en Haman het
gegaan na die maaltyd wat Ester berei het.

<span id="an_5:6">5:6</span> En terwyl hulle wyn drink, sê die koning
vir Ester: Wat is jou bede? --dit sal jou toegestaan word. En wat is jou
versoek? Al was dit ook die helfte van die koninkryk--daaraan sal
voldoen word.

<span id="an_5:7">5:7</span> Daarop antwoord Ester en sê: My bede en my
versoek is:

<span id="an_5:8">5:8</span> As ek genade gevind het in die oë van die
koning, en as die koning dit goedvind om my bede toe te staan en aan my
versoek te voldoen, laat die koning en Haman na die maaltyd kom wat ek
vir hulle sal berei, dan sal ek môre na die wens van die koning handel.

<span id="an_5:9">5:9</span> En op dié dag het Haman bly en opgeruimd
heengegaan; maar toe Haman Mórdegai in die poort van die koning sien en
dat hy nie opstaan of vir hom bevrees is nie, was Haman met woede vervul
teen Mórdegai.

<span id="an_5:10">5:10</span> Maar Haman het hom bedwing; en toe hy by
sy huis kom, laat hy sy vriende en sy vrou Seres haal;

<span id="an_5:11">5:11</span> en Haman vertel hulle van die heerlikheid
van sy rykdom en van die veelheid van sy seuns en van alles waarin die
koning hom groot gemaak het en hoe hy hom verhef het bo die vorste en
die dienaars van die koning.

<span id="an_5:12">5:12</span> Verder sê Haman: Selfs het koningin Ester
niemand saam met die koning na die maaltyd laat kom wat sy aangerig het
nie, as net vir my, en ook vir môre is ek deur haar genooi saam met die
koning.

<span id="an_5:13">5:13</span> Maar dit alles baat my niks, solank as ek
die Jood Mórdegai in die poort van die koning sien sit.

<span id="an_5:14">5:14</span> Toe sê sy vrou Seres en al sy vriende vir
hom: Laat hulle 'n galg van vyftig el hoog maak, en sê môre vroeg aan
die koning dat hulle Mórdegai daaraan moet ophang; gaan dan vrolik saam
met die koning na die maaltyd. Dié woord het Haman geval, en hy het die
galg laat maak.

<span id="an_6:1">6:1</span> In dieselfde nag het die slaap van die
koning gewyk, en hy het gesê dat hulle die gedenkskrif, die kronieke,
moes bring. En toe dit die koning voorgelees word,

<span id="an_6:2">6:2</span> vind hulle daar beskrywe dat Mórdegai
openbaar gemaak het dat Bigtána en Teres, twee hofdienaars van die
koning, uit die drumpelwagters, getrag het om die hand aan koning
Ahasvéros te slaan.

<span id="an_6:3">6:3</span> Daarop sê die koning: Watter eer en
verhoging het Mórdegai daarvoor te beurt geval? En die jongmanne van die
koning, sy dienaars, het geantwoord: Met hom het niks gebeur nie.

<span id="an_6:4">6:4</span> Toe sê die koning: Wie is in die voorhof?
--juis toe Haman in die buitenste voorhof van die koninklike paleis kom
om aan die koning te sê dat hulle Mórdegai moes ophang aan die galg wat
hy vir hom laat oprig het.

<span id="an_6:5">6:5</span> En die jongmanne van die koning antwoord
hom: Daar staan Haman in die voorhof. Toe sê die koning: Laat hy inkom.

<span id="an_6:6">6:6</span> Nadat Haman ingekom het, vra die koning
hom: Wat moet met die man gedoen word aan wie die koning eer wil bewys?
Haman dink toe by homself: Aan wie sou die koning eer wil bewys meer as
aan my?

<span id="an_6:7">6:7</span> Daarom het Haman vir die koning gesê: Die
man aan wie die koning eer wil bewys--

<span id="an_6:8">6:8</span> laat hulle 'n koninklike kleed bring
waarmee die koning bekleed was, en 'n perd waar die koning op gery het
en op die kop waarvan 'n koninklike kroon gesit is;

<span id="an_6:9">6:9</span> en laat hulle die kleed en die perd afgee
aan een van die vorste van die koning, van die vername manne, dat hulle
dit die man aantrek aan wie die koning eer wil bewys; en hulle moet hom
laat ry op die perd oor die stadsplein en voor hom uitroep: So word
gedoen aan die man aan wie die koning eer wil bewys.

<span id="an_6:10">6:10</span> Toe sê die koning vir Haman: Neem gou die
kleed en die perd soos jy gespreek het, en doen so aan Mórdegai, die
Jood, wat in die poort van die koning sit; jy moet nie een woord
onvervuld laat bly van alles wat jy gespreek het nie.

<span id="an_6:11">6:11</span> En Haman het die kleed geneem en die
perd, en hy het Mórdegai aangetrek en hom laat ry oor die stadsplein en
voor hom uitgeroep: So word gedoen aan die man aan wie die koning eer
wil bewys.

<span id="an_6:12">6:12</span> Daarna het Mórdegai teruggegaan na die
poort van die koning; maar Haman het hom gehaas na sy huis toe, treurig
en met bedekte hoof.

<span id="an_6:13">6:13</span> En Haman het aan sy vrou Seres en al sy
vriende vertel alles wat hom oorgekom het. Toe sê sy wyse manne en sy
vrou Seres vir hom: As Mórdegai voor wie jy alreeds begin val het, uit
die geslag van die Jode is, sal jy niks teen hom kan uitrig nie, maar
heeltemal voor hom val.

<span id="an_6:14">6:14</span> Onderwyl hulle nog met hom spreek, kom
die hofdienaars van die koning aan, en hulle het Haman gou na die
maaltyd gebring wat Ester gereedgemaak het.

<span id="an_7:1">7:1</span> Toe die koning en Haman inkom om saam met
koningin Ester die feesmaal te hou,

<span id="an_7:2">7:2</span> sê die koning aan Ester ook op die tweede
dag, terwyl hulle wyn drink: Wat is jou bede, koningin Ester? --dit sal
jou toegestaan word. En wat is jou versoek? Al was dit die helfte van
die koninkryk--daaraan sal voldoen word.

<span id="an_7:3">7:3</span> En koningin Ester antwoord en sê: As ek
genade in u oë gevind het, o koning, en as die koning dit goedvind, laat
my lewe my geskenk word op my bede en my volk op my versoek.

<span id="an_7:4">7:4</span> Want ons is verkoop, ek en my volk, om
verdelg, gedood en uitgeroei te word. Was ons nog as slawe en slavinne
verkoop, dan sou ek geswyg het, maar hierdie ramp sal onder die verliese
van die koning sy weerga nie hê nie.

<span id="an_7:5">7:5</span> Toe spreek koning Ahasvéros en sê aan
koningin Ester: Wie is hy, en waar is hy wie se hart hom ingegee het om
so te maak?

<span id="an_7:6">7:6</span> En Ester sê: Die teëstander en vyand is
hierdie slegte Haman! Toe skrik Haman voor die koning en die koningin.

<span id="an_7:7">7:7</span> En die koning het in sy woede van die
wynmaaltyd opgestaan en na die tuin van die paleis gegaan, terwyl Haman
daar bly staan om van koningin Ester die behoud van sy lewe af te smeek;
want hy het gesien dat die onheil oor hom by die koning vas besluit was.

<span id="an_7:8">7:8</span> Toe die koning uit die tuin van die paleis
in die saal van die wynmaaltyd terugkom, en Haman juis op die rusbank
neergeval het waar Ester op sit, sê die koning: Wil hy die koningin ook
nog geweld aandoen by my in die huis? Die woord was nouliks uit die mond
van die koning of hulle het die gesig van Haman bedek.

<span id="an_7:9">7:9</span> Daarop sê Harbóna, een van die hofdienaars
voor die koning: Daar staan reeds die galg wat Haman laat maak het vir
Mórdegai wat ten voordele van die koning gespreek het, by die huis van
Haman, vyftig el hoog! Toe sê die koning: Hang hom daaraan op!

<span id="an_7:10">7:10</span> En hulle het Haman opgehang aan die galg
wat hy vir Mórdegai opgerig het, en die woede van die koning het bedaar.

<span id="an_8:1">8:1</span> Op dieselfde dag het koning Ahasvéros aan
koningin Ester die huis gegee van Haman, die teëstander van die Jode; en
Mórdegai het voor die koning gekom, want Ester het vertel wat hy van
haar was.

<span id="an_8:2">8:2</span> En die koning het sy seëlring uitgetrek wat
hy van Haman afgeneem het, en dit aan Mórdegai gegee; en Ester het
Mórdegai aangestel oor die huis van Haman.

<span id="an_8:3">8:3</span> En Ester het weer voor die koning gespreek
en voor sy voete neergeval en geween en hom gesmeek om die onheil van
Haman, die Agagiet, en sy plan wat hy teen die Jode beraam het, te
verydel.

<span id="an_8:4">8:4</span> En die koning het die goue septer na Ester
uitgesteek, en Ester het haar opgerig en voor die koning gaan staan

<span id="an_8:5">8:5</span> en gesê: As die koning dit goedvind en ek
genade voor hom gevind het en die saak reg is voor die koning en ek
welgevallig is in sy oë, laat dan geskrywe word om die briewe met die
plan van Haman, die seun van Hammedáta, die Agagiet, te herroep wat hy
geskrywe het om die Jode wat in al die provinsies van die koning is, uit
te roei.

<span id="an_8:6">8:6</span> Want hoe sou ek kan aansien die onheil wat
my volk sal tref? En hoe sou ek kan aansien die ondergang van my geslag?

<span id="an_8:7">8:7</span> Toe sê koning Ahasvéros aan koningin Ester
en aan die Jood Mórdegai: Kyk, die huis van Haman het ek aan Ester
gegee, en hom het hulle aan die galg opgehang, omdat hy sy hand teen die
Jode uitgesteek het.

<span id="an_8:8">8:8</span> Skryf julle maar, wat die Jode betref, soos
julle dit goedvind uit naam van die koning, en verseël dit met die
seëlring van die koning; want 'n geskrif, in naam van die koning
geskrywe en verseël met die seëlring van die koning, kan nie herroep
word nie.

<span id="an_8:9">8:9</span> Toe is in dieselfde tyd die skrywers van
die koning geroep, in die derde maand, dit is die maand Siwan, op die
drie en twintigste daarvan; en daar is geskrywe net soos Mórdegai beveel
het, aan die Jode en aan die landvoogde en die goewerneurs en die vorste
van die provinsies wat van Indië af tot by Kus lê, honderd sewe en
twintig provinsies, aan elke provinsie volgens sy skrif en aan elke volk
in sy taal, en aan die Jode volgens hulle skrif en in hulle taal--

<span id="an_8:10">8:10</span> hy het laat skrywe uit naam van koning
Ahasvéros en dit verseël met die seëlring van die koning en briewe
gestuur met rapportgangers te perd wat gery het op koninklike renperde
uit die stoetery,

<span id="an_8:11">8:11</span> dat die koning aan die Jode wat in elke
stad woon, toegestaan het om bymekaar te kom en hulle lewe te verdedig,
deur te verdelg en dood te maak en uit te roei elke gewapende mag van
volk of provinsie wat hulle in benoudheid mag bring, saam met
kindertjies en vroue, en hulle besittings as buit te plunder,

<span id="an_8:12">8:12</span> op een dag in al die provinsies van
koning Ahasvéros, op die dertiende van die twaalfde maand, dit is die
maand Adar.

<span id="an_8:13">8:13</span> 'n Afskrif van die bevelskrif moes as wet
uitgevaardig word in elke provinsie, openbaar gemaak aan al die volke,
sodat die Jode op dié dag gereed moes wees om hulle op hul vyande te
wreek.

<span id="an_8:14">8:14</span> Die rapportgangers wat op die koninklike
renperde gery het, het op bevel van die koning haastig en gou weggegaan,
en die wet is in die vesting Susan uitgevaardig.

<span id="an_8:15">8:15</span> En Mórdegai het van die koning weggegaan
in 'n koninklike kleed van pers en wit, met 'n groot goue kroon op en 'n
mantel van fyn linne en purperrooi stof, terwyl die stad Susan jubel en
vrolik was.

<span id="an_8:16">8:16</span> Vir die Jode was daar lig en vrolikheid
en vreugde en eer;

<span id="an_8:17">8:17</span> en in al die provinsies en in al die
stede waar die bevel van die koning en sy wet ook al aangekom het, was
daar vrolikheid en vreugde by die Jode, maaltyd en feesdag; en baie uit
die volke van die land het Jode geword, want die skrik vir die Jode het
op hulle geval.

<span id="an_9:1">9:1</span> En in die twaalfde maand, dit is die maand
Adar, op die dertiende dag daarvan, toe die bevel van die koning en sy
wet uitgevoer sou word, op die dag toe die vyande van die Jode gehoop
het om hulle te oorweldig--maar dit net omgekeerd was, sodat juis die
Jode hulle haters sou oorweldig--

<span id="an_9:2">9:2</span> het die Jode saamgekom in hulle stede in al
die provinsies van koning Ahasvéros om die hand te slaan aan die wat
hulle onheil gesoek het; en niemand het voor hulle standgehou nie, want
die skrik vir hulle het op al die volke geval.

<span id="an_9:3">9:3</span> En al die vorste van die provinsies en die
landvoogde en die goewerneurs en die beamptes van die koning het die
Jode ondersteun, want die skrik vir Mórdegai het op hulle geval.

<span id="an_9:4">9:4</span> Want Mórdegai was groot in die paleis van
die koning, en sy gerug het deur al die provinsies gegaan, omdat die man
Mórdegai al groter geword het.

<span id="an_9:5">9:5</span> En die Jode het onder hulle vyande 'n
slagting aangerig deur die swaard en deur doodslag en verdelging, en met
hulle haters na hulle goedvinde gehandel.

<span id="an_9:6">9:6</span> En in die vesting Susan het die Jode vyf
honderd man gedood en uitgeroei;

<span id="an_9:7">9:7</span> en Parsandáta en Dalfon en Aspáta,

<span id="an_9:8">9:8</span> en Poráta en Adálja en Aridáta,

<span id="an_9:9">9:9</span> en Parmásta en Arísai en Arídai en Waisáta,

<span id="an_9:10">9:10</span> die tien seuns van Haman, die seun van
Hammedáta, die teëstander van die Jode, het hulle gedood, maar na die
buit hulle hand nie uitgesteek nie.

<span id="an_9:11">9:11</span> Op dieselfde dag het die getal van die
wat in die vesting Susan gedood is, voor die koning gekom;

<span id="an_9:12">9:12</span> en die koning het aan koningin Ester
gesê: In die vesting Susan het die Jode vyf honderd man gedood en
uitgeroei benewens die tien seuns van Haman; wat sou hulle wel in die
ander provinsies van die koning gedoen het? Wat is dan jou bede? --dit
sal jou toegestaan word. En wat is verder jou versoek? --daaraan sal
voldoen word.

<span id="an_9:13">9:13</span> Toe sê Ester: As die koning dit goedvind,
laat môre ook aan die Jode wat in Susan is, toegestaan word om te handel
volgens die wet wat geld vir vandag; en laat hulle die tien seuns van
Haman aan die galg ophang.

<span id="an_9:14">9:14</span> En die koning het bevel gegee om so te
doen; en 'n wet is in Susan uitgevaardig, en hulle het die tien seuns
van Haman opgehang.

<span id="an_9:15">9:15</span> En die Jode wat in Susan was, het ook op
die veertiende dag van die maand Adar saamgekom; en hulle het in Susan
drie honderd man gedood, maar na die buit hulle hand nie uitgesteek nie.

<span id="an_9:16">9:16</span> En die ander Jode wat in die provinsies
van die koning was, het saamgekom en hulle lewe verdedig en gerus van
hul vyande; en hulle het onder hul haters vyf en sewentig duisend
omgebring, maar na die buit hulle hand nie uitgesteek nie.

<span id="an_9:17">9:17</span> Dit was op die dertiende dag van die
maand Adar; en op die veertiende daarvan het hulle gerus en dit 'n dag
van maaltyd en vrolikheid gemaak.

<span id="an_9:18">9:18</span> Maar die Jode wat in Susan was, het op
die dertiende en die veertiende daarvan byeengekom, en op die vyftiende
daarvan gerus, sodat hulle dit 'n dag van maaltyd en vrolikheid gemaak
het.

<span id="an_9:19">9:19</span> Daarom maak die Jode wat buite in die
onbemuurde stede woon, van die veertiende dag van die maand Adar 'n dag
van vrolikheid en maaltyd en 'n feesdag waarop hulle mekaar lekkernye
stuur.

<span id="an_9:20">9:20</span> En Mórdegai het hierdie dinge opgeskrywe
en briewe gestuur aan al die Jode wat in al die provinsies van koning
Ahasvéros was, die wat naby en die wat ver was,

<span id="an_9:21">9:21</span> om vir hulle vas te stel dat hulle al
jare die veertiende dag van die maand Adar en die vyftiende daarvan moes
vier--

<span id="an_9:22">9:22</span> as die dae waarop die Jode rus gekry het
van hulle vyande, en die maand wat vir hulle van kommer in vrolikheid en
van rou in 'n feesdag verander is--dat hulle daar dae van maaltyd en
vrolikheid van moes maak en om mekaar lekkernye en aan die armes gawes
te stuur.

<span id="an_9:23">9:23</span> En die Jode het as insetting aangeneem
wat hulle begin het om te doen en wat Mórdegai aan hulle geskryf het.

<span id="an_9:24">9:24</span> Want Haman, die seun van Hammedáta, die
Agagiet, teëstander van al die Jode, het 'n plan beraam teen die Jode om
hulle uit te roei, en die Pur, dit is die lot, gewerp om hulle te
vernietig en hulle uit te roei.

<span id="an_9:25">9:25</span> Maar toe dit voor die koning kom, het hy
skriftelik bevel gegee dat sy goddelose plan wat hy teen die Jode
uitgedink het, op sy eie hoof moes neerkom; en hulle het hom en sy seuns
aan die galg opgehang.

<span id="an_9:26">9:26</span> Daarom noem hulle dié dae Purim, na die
naam Pur. Hierom, vanweë al die woorde van daardie brief en wat hulle
self daarvan gesien het en wat hulle oorgekom het,

<span id="an_9:27">9:27</span> het die Jode vasgestel en as insetting
aangeneem vir hulle en hulle nageslag en vir almal wat hulle by hulle
sou aansluit, sodat dit onherroeplik sou wees, dat hulle dié twee dae al
jare sou hou volgens die voorskrif daaromtrent en op die bepaalde tyd;

<span id="an_9:28">9:28</span> en dat dié dae herdenk en gehou moet word
in al die geslagte, families, provinsies en stede, en dat dié Purim-dae
onder die Jode nie afgeskaf mag word nie en die gedagtenis daaraan onder
hulle nageslag nie mag ophou nie.

<span id="an_9:29">9:29</span> En koningin Ester, die dogter van
Abígail, en die Jood Mórdegai het met alle nadruk geskrywe om hierdie
tweede brief oor die Purim krag te verleen.

<span id="an_9:30">9:30</span> En hy het briewe gestuur aan al die Jode
in die honderd sewe en twintig provinsies, die koninkryk van Ahasvéros,
woorde van vrede en trou,

<span id="an_9:31">9:31</span> om dié Purim-dae op hulle bepaalde tye
vas te stel soos die Jood Mórdegai en koningin Ester dit vir hulle
verorden het, en soos hulle vir hulself en hul nageslag die voorskrifte
aangaande die vastyd en die daarby behorende weeklag vasgestel het.

<span id="an_9:32">9:32</span> En die bevel van Ester het die
voorskrifte vir hierdie Purim vasgestel, en dit is in 'n boek geskrywe.

<span id="an_10:1">10:1</span> Daarna het koning Ahasvéros 'n belasting
op die land en op die kuslande van die see gelê.

<span id="an_10:2">10:2</span> En al die dade van sy mag en sterkte en
die noukeurige berig oor die grootheid van Mórdegai waartoe die koning
hom verhoog het, is dit nie beskrywe in die kroniekboek van die konings
van Medië en Persië nie?

<span id="an_10:3">10:3</span> Want die Jood Mórdegai was die tweede in
rang onder koning Ahasvéros; en hy was groot by die Jode en 'n liefling
by die menigte van sy broers, omdat hy die heil van sy volk gesoek en
tot welsyn van sy hele nageslag gespreek het.

------------------------------------------------------------------------

[Next: Job](job)
