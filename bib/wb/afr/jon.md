[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](oba)  [Next](mic.md) 

------------------------------------------------------------------------

### Afrikaans Bible: Jonah

<span id="an_1:1">1:1</span> En die woord van die HERE het gekom tot
Jona, die seun van Amíttai, en gesê:

<span id="an_1:2">1:2</span> Maak jou klaar, gaan heen na die groot stad
Ninevé en preek daarteen, want hulle boosheid het opgestyg voor my
aangesig.

<span id="an_1:3">1:3</span> Maar Jona het hom klaargemaak om na Tarsis
te vlug, van die aangesig van die HERE af weg; en hy het na Jafo
afgegaan en 'n skip gevind wat na Tarsis sou vaar. En hy het die
reisgeld daarvoor betaal en daarin geklim om saam met hulle na Tarsis te
vaar, van die aangesig van die HERE af weg.

<span id="an_1:4">1:4</span> Maar die HERE het 'n sterk wind op die see
gewerp, en toe daar 'n groot storm op die see ontstaan, het die skip
gevaar geloop om skipbreuk te ly.

<span id="an_1:5">1:5</span> Toe word die seeliede bang--hulle het
elkeen tot sy god geroep en die lading wat in die skip was, in die see
gegooi om vir hulle verligting aan te bring. Maar Jona het na die
onderste dele van die skip afgeklim en daar gaan lê en vas aan die slaap
geraak.

<span id="an_1:6">1:6</span> Daarop kom die skeepskaptein na hom toe aan
en sê vir hom: Wat makeer jou dat jy so vas slaap? Staan op, roep tot
jou God! Miskien sal dié God aan ons dink, sodat ons nie vergaan nie.

<span id="an_1:7">1:7</span> Hulle sê toe vir mekaar: Kom en laat ons
loot; dan sal ons weet om wie se ontwil hierdie ramp ons getref het. En
hulle het geloot, en die lot het op Jona geval.

<span id="an_1:8">1:8</span> En hulle sê vir hom: Vertel ons tog om wie
se ontwil hierdie ramp ons getref het? Wat is jou nering? En waar kom jy
vandaan? Wat is jou geboorteland, en uit watter volk is jy?

<span id="an_1:9">1:9</span> En hy antwoord hulle: Ek is 'n Hebreër, en
ek vrees die HERE, die God van die hemel, wat die see en die droë land
gemaak het.

<span id="an_1:10">1:10</span> Toe word die manne baie bang en sê vir
hom: Wat het jy nou gedoen! Want die manne het geweet dat hy van die
aangesig van die HERE af wegvlug; want hy het hulle dit te kenne gegee.

<span id="an_1:11">1:11</span> Verder sê hulle vir hom: Wat moet ons met
jou doen, sodat die see om ons heen kan bedaar? --want die see het hoe
langer hoe onstuimiger geword.

<span id="an_1:12">1:12</span> En hy antwoord hulle: Neem my en gooi my
in die see; dan sal die see om julle heen bedaar; want ek weet dat om my
ontwil hierdie groot storm oor julle gekom het.

<span id="an_1:13">1:13</span> Nogtans het die manne geroei om die skip
weer land toe te bring; maar hulle kon nie, omdat die see hoe langer hoe
onstuimiger teen hulle geword het.

<span id="an_1:14">1:14</span> Toe roep hulle tot die HERE en sê: Ag,
HERE, laat ons tog nie vergaan weens die lewe van hierdie man nie, en
bring geen onskuldige bloed oor ons nie; want U, HERE, het gedoen na u
welbehae.

<span id="an_1:15">1:15</span> En hulle het Jona geneem en hom in die
see gegooi. En die see het stil geword van sy onstuimigheid.

<span id="an_1:16">1:16</span> Toe het die manne die HERE gevrees met 'n
groot vrees en 'n slagoffer aan die HERE gebring en geloftes gedoen.

<span id="an_1:17">1:17</span> En die HERE het 'n groot vis beskik om
Jona in te sluk; en Jona was drie dae en drie nagte in die ingewande van
die vis.

<span id="an_2:1">2:1</span> En Jona het tot die HERE sy God gebid uit
die ingewande van die vis

<span id="an_2:2">2:2</span> en gesê: Uit my benoudheid het ek die HERE
aangeroep, en Hy het my verhoor; uit die binneste van die doderyk het ek
geroep om hulp--U het my stem gehoor.

<span id="an_2:3">2:3</span> U tog het my in die diepte gewerp, in die
hart van die see, sodat 'n stroom my omring het; al u bare en u golwe
het oor my heengegaan.

<span id="an_2:4">2:4</span> Toe het ek gesê: Ek is weggestoot, weg van
u oë; tog sal ek weer u heilige tempel aanskou.

<span id="an_2:5">2:5</span> Waters het my omring tot aan die siel toe,
die vloed was rondom my; seegras was om my hoof gedraai.

<span id="an_2:6">2:6</span> Ek het afgedaal tot by die grondslae van
die berge, die grendels van die aarde het my vir altyd ingesluit; maar U
het my lewe uit die kuil opgetrek, HERE my God!

<span id="an_2:7">2:7</span> Toe my siel in my versmag het, het ek aan
die HERE gedink; en my gebed het tot by U gekom in u heilige tempel.

<span id="an_2:8">2:8</span> Die wat nietige afgode vereer, verlaat die
Een wat vir hulle goedertieren is.

<span id="an_2:9">2:9</span> Ek daarenteen sal aan U offer met 'n stem
van lof; wat ek beloof het, sal ek betaal. Die heil behoort aan die
HERE.

<span id="an_2:10">2:10</span> Daarop het die HERE die vis beveel om
Jona op die droë grond uit te spuug.

<span id="an_3:1">3:1</span> En die woord van die HERE het vir die
tweede maal tot Jona gekom en gesê:

<span id="an_3:2">3:2</span> Maak jou klaar, gaan heen na die groot stad
Ninevé, en verkondig daar die boodskap wat Ek jou sal sê.

<span id="an_3:3">3:3</span> Toe maak Jona hom klaar en gaan na Ninevé
volgens die woord van die HERE. En Ninevé was 'n ontsaglike groot stad,
drie dagreise te voet.

<span id="an_3:4">3:4</span> En Jona het begin met een dagreis ver die
stad in te gaan en het gepreek en gesê: Nog veertig dae, dan word Ninevé
verwoes.

<span id="an_3:5">3:5</span> En die manne van Ninevé het God geglo en 'n
vasdag uitgeroep, en groot en klein het hulle met rougewaad beklee.

<span id="an_3:6">3:6</span> En toe die berig die koning van Ninevé
bereik, het hy opgestaan van sy troon en sy mantel afgehaal en in
rougewaad gehuld in die as gaan sit.

<span id="an_3:7">3:7</span> En hy het in Ninevé laat uitroep en sê: Op
las van die koning en sy groot manne--geen mens of dier, beeste of
kleinvee mag aan iets proe nie, hulle mag nie wei of water drink nie;

<span id="an_3:8">3:8</span> maar mens en dier moet 'n rougewaad om hê,
en hulle moet ernstig tot God roep, en elkeen moet hom van sy verkeerde
weg bekeer en van die onreg wat aan sy hande kleef.

<span id="an_3:9">3:9</span> Wie weet of God nie sal omkeer en berou sal
hê nie, sodat Hy Hom afwend van die gloed van sy toorn en ons nie
vergaan nie?

<span id="an_3:10">3:10</span> En God het hulle werke gesien dat hulle
hul bekeer het van hulle verkeerde weg; toe het God berou gehad oor die
onheil wat Hy gesê het dat Hy hulle sou aandoen, en Hy het dit nie
gedoen nie.

<span id="an_4:1">4:1</span> Maar Jona was hieroor erg ontstemd, en hy
het kwaad geword.

<span id="an_4:2">4:2</span> Toe bid hy tot die HERE en sê: Ag, HERE,
het ek dit nie gedink terwyl ek nog in my land was nie? Daarom het ek
tevore na Tarsis gevlug; want ek het geweet dat U 'n genadige en
barmhartige God is, lankmoedig en groot van goedertierenheid, en Een wat
berou het oor die onheil.

<span id="an_4:3">4:3</span> o HERE, neem dan nou tog my siel van my
weg, want dit is vir my beter om te sterwe as om te lewe.

<span id="an_4:4">4:4</span> Daarop sê die HERE: Het jy rede om
vertoornd te wees?

<span id="an_4:5">4:5</span> En Jona het die stad verlaat en aan die
oostekant van die stad gaan sit. Daar maak hy toe vir hom 'n skerm, en
hy gaan daaronder in die skaduwee sit, totdat hy sou sien wat met die
stad gebeur.

<span id="an_4:6">4:6</span> Toe beskik die HERE God 'n wonderboom en
laat dit oor Jona opskiet om te dien as skaduwee oor sy hoof, om hom van
sy ontstemdheid te bevry; en Jona was baie bly oor die wonderboom.

<span id="an_4:7">4:7</span> Maar God het die volgende môre toe die dag
breek, 'n wurm beskik; en dié het die wonderboom gesteek, sodat dit
verdor het.

<span id="an_4:8">4:8</span> En met sonop het God 'n gloeiende oostewind
beskik; en toe die son op die hoof van Jona steek, het hy magteloos
geword en gewens dat hy mag sterwe, en gesê: Dit is vir my beter om te
sterwe as om te lewe.

<span id="an_4:9">4:9</span> Toe sê God vir Jona: Het jy rede om
vertoornd te wees oor die wonderboom? En hy antwoord: Ek het rede om
vertoornd te wees tot die dood toe.

<span id="an_4:10">4:10</span> Verder sê die HERE: Jy wil die wonderboom
spaar waar jy geen arbeid aan bestee het nie en wat jy nie grootgemaak
het nie, wat in een nag ontstaan en in een nag vergaan het.

<span id="an_4:11">4:11</span> Maar Ek mag Ninevé, die groot stad, nie
spaar nie waarin meer as honderd en twintig duisend mense is wat die
onderskeid tussen hulle regter-- en hulle linkerhand nie weet nie, en
baie vee?

------------------------------------------------------------------------

[Next: Micah](mic.md)
