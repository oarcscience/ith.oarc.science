[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](eph)  [Next](col) 

------------------------------------------------------------------------

### Afrikaans Bible: Philippians

<span id="an_1:1">1:1</span> Paulus en Timótheüs, diensknegte van Jesus
Christus, aan al die heiliges in Christus Jesus wat in Filíppi is, saam
met die opsieners en diakens:

<span id="an_1:2">1:2</span> Genade vir julle en vrede van God onse
Vader en die Here Jesus Christus!

<span id="an_1:3">1:3</span> Ek dank my God elke maal as ek aan julle
dink--

<span id="an_1:4">1:4</span> en ek bid altyd in al my gebede vir julle
almal met blydskap--

<span id="an_1:5">1:5</span> oor julle gemeenskap aan die evangelie van
die eerste dag af tot nou toe,

<span id="an_1:6">1:6</span> omdat ek juis hierop vertrou, dat Hy wat 'n
goeie werk in julle begin het, dit sal voleindig tot op die dag van
Jesus Christus;

<span id="an_1:7">1:7</span> soos dit vir my reg is om dit van julle
almal te dink, omdat ek julle in my hart dra, aangesien julle almal in
my boeie sowel as in die verdediging en bevestiging van die evangelie my
deelgenote in die genade is.

<span id="an_1:8">1:8</span> Want God is my getuie hoe ek na julle almal
verlang met die innige tederheid van Jesus Christus.

<span id="an_1:9">1:9</span> En dit bid ek dat julle liefde nog meer en
meer oorvloedig mag word in kennis en alle ervaring,

<span id="an_1:10">1:10</span> om die dinge waar dit op aankom, te
onderskei, sodat julle rein en vir niemand 'n aanstoot mag wees nie, tot
op die dag van Christus,

<span id="an_1:11">1:11</span> vervul met die vrug van geregtigheid wat
daar is deur Jesus Christus tot heerlikheid en lof van God.

<span id="an_1:12">1:12</span> En ek wil hê dat julle moet weet,
broeders, dat wat my wedervaar het, eerder op bevordering van die
evangelie uitgeloop het,

<span id="an_1:13">1:13</span> sodat my boeie openbaar geword het in
Christus onder die hele keiserlike lyfwag en by al die ander,

<span id="an_1:14">1:14</span> en die meeste van die broeders wat in die
Here deur my boeie vertroue gekry het, dit des te meer waag om die woord
onbevrees te spreek.

<span id="an_1:15">1:15</span> Sommige preek Christus wel ook uit afguns
en twis, maar ander ook uit welwillendheid:

<span id="an_1:16">1:16</span> die eerste verkondig Christus uit naywer,
nie met suiwer bedoelinge nie, met die mening om aan my boeie
verdrukking toe te voeg;

<span id="an_1:17">1:17</span> maar die ander uit liefde, omdat hulle
weet dat ek bestem is tot die verdediging van die evangelie.

<span id="an_1:18">1:18</span> Maar wat maak dit? In alle geval, op
allerlei wyse, of dit onder 'n skyn of in waarheid is, word Christus
verkondig; en hierin verbly ek my en sal ek my ook verbly.

<span id="an_1:19">1:19</span> Want ek weet dat dit deur julle gebed en
die ondersteuning van die Gees van Jesus Christus my tot heil sal strek,

<span id="an_1:20">1:20</span> volgens my reikhalsende verwagting en
hoop dat ek in niks beskaam sal word nie; maar dat Christus met alle
vrymoedigheid, soos altyd so ook nou, groot gemaak sal word in my
liggaam, of dit deur die lewe of deur die dood is.

<span id="an_1:21">1:21</span> Want vir my is die lewe Christus en die
sterwe wins.

<span id="an_1:22">1:22</span> Maar as ek in die vlees moet lewe, dan
beteken dit vir my vrugbare arbeid; en wat ek sal kies, weet ek nie.

<span id="an_1:23">1:23</span> Want ek word van weerskante gedring: ek
het verlange om heen te gaan en met Christus te wees, want dit is
verreweg die beste;

<span id="an_1:24">1:24</span> maar om in die vlees te bly, is nodiger
om julle ontwil.

<span id="an_1:25">1:25</span> En dit vertrou en weet ek dat ek sal bly,
ja, saam met julle almal sal bly tot julle bevordering en blydskap in
die geloof,

<span id="an_1:26">1:26</span> sodat julle roem oor my oorvloedig kan
wees in Christus Jesus deur my teenwoordigheid weer by julle.

<span id="an_1:27">1:27</span> Alleenlik, gedra julle waardig die
evangelie van Christus, sodat, of ek kom en julle sien dan wel of ek
afwesig is, ek van julle omstandighede kan hoor dat julle in een gees
vasstaan en, een van siel, saam stry vir die geloof van die evangelie,

<span id="an_1:28">1:28</span> en dat julle jul in geen opsig laat
afskrik deur die teëstanders nie. Dit is vir hulle wel 'n bewys van
verderf, maar vir julle van redding, en dit van God;

<span id="an_1:29">1:29</span> omdat dit aan julle ter wille van
Christus genadiglik gegee is om nie alleen in Hom te glo nie, maar ook
vir Hom te ly,

<span id="an_1:30">1:30</span> terwyl julle dieselfde stryd het as wat
julle in my gesien het en nou van my hoor.

<span id="an_2:1">2:1</span> As daar dan enige troos in Christus is, as
daar enige vertroosting van die liefde, as daar enige gemeenskap van die
Gees, as daar enige innige tederheid en ontferming is,

<span id="an_2:2">2:2</span> maak dan my blydskap volkome deur
eensgesind te wees en dieselfde liefde te hê, een van siel, een van sin.

<span id="an_2:3">2:3</span> Moenie iets doen uit selfsug of uit ydele
eer nie, maar in nederigheid moet die een die ander hoër ag as homself.

<span id="an_2:4">2:4</span> Julle moet nie elkeen na sy eie belange
omsien nie, maar elkeen ook na die ander s'n.

<span id="an_2:5">2:5</span> Want hierdie gesindheid moet in julle wees
wat ook in Christus Jesus was.

<span id="an_2:6">2:6</span> Hy, wat in die gestalte van God was, het
dit geen roof geag om aan God gelyk te wees nie,

<span id="an_2:7">2:7</span> maar het Homself ontledig deur die gestalte
van 'n dienskneg aan te neem en aan die mense gelyk geword;

<span id="an_2:8">2:8</span> en in gedaante gevind as 'n mens, het Hy
Homself verneder deur gehoorsaam te word tot die dood toe, ja, die dood
van die kruis.

<span id="an_2:9">2:9</span> Daarom het God Hom ook uitermate verhoog en
Hom 'n naam gegee wat bo elke naam is,

<span id="an_2:10">2:10</span> sodat in die Naam van Jesus sou buig elke
knie van die wat in die hemel en die wat op die aarde en die wat onder
die aarde is,

<span id="an_2:11">2:11</span> en elke tong sou bely dat Jesus Christus
die Here is tot heerlikheid van God die Vader.

<span id="an_2:12">2:12</span> Daarom, my geliefdes, soos julle altyd
gehoorsaam gewees het, nie in my teenwoordigheid alleen nie, maar baie
meer nou in my afwesigheid, werk julle eie heil uit met vrees en bewing;

<span id="an_2:13">2:13</span> want dit is God wat in julle werk om te
wil sowel as om te werk na sy welbehae.

<span id="an_2:14">2:14</span> Doen alles sonder murmurering en
teëspraak,

<span id="an_2:15">2:15</span> sodat julle onberispelik en opreg kan
wees, kinders van God sonder gebrek te midde van 'n krom en verdraaide
geslag onder wie julle skyn soos ligte in die wêreld,

<span id="an_2:16">2:16</span> deurdat julle die woord van die lewe
vashou, my tot 'n roem teen die dag van Christus, dat ek nie verniet
geloop of verniet gearbei het nie.

<span id="an_2:17">2:17</span> Maar al word ek as 'n drankoffer
uitgegiet oor die offer en bediening van julle geloof, verbly ek my, ja,
verbly ek my saam met julle almal;

<span id="an_2:18">2:18</span> en om dieselfde rede moet julle ook bly
wees en julle saam met my verbly.

<span id="an_2:19">2:19</span> En ek hoop in die Here Jesus om Timótheüs
gou na julle te stuur, sodat ek ook welgemoed kan wees as ek julle
omstandighede te wete gekom het.

<span id="an_2:20">2:20</span> Want ek het niemand van dieselfde
gesindheid wat julle belange opreg sal behartig nie;

<span id="an_2:21">2:21</span> want hulle soek almal hul eie belange,
nie dié van Christus Jesus nie.

<span id="an_2:22">2:22</span> Maar julle ken sy beproefdheid, dat hy,
soos 'n kind teenoor sy vader, saam met my in die evangelie gedien het.

<span id="an_2:23">2:23</span> Ek hoop dan om hom dadelik te stuur, so
gou as ek sien hoe dit met my sal gaan;

<span id="an_2:24">2:24</span> en ek vertrou in die Here dat ek self ook
spoedig sal kom.

<span id="an_2:25">2:25</span> Maar ek het dit noodsaaklik geag om
Epafrodítus, my broeder en medewerker en medestryder, julle
afgevaardigde en bedienaar van my behoefte, na julle te stuur,

<span id="an_2:26">2:26</span> want hy het na julle almal verlang en was
besorg, omdat julle gehoor het dat hy siek was.

<span id="an_2:27">2:27</span> Want hy was ook siek tot by die dood;
maar God was hom barmhartig, en nie hom alleen nie, maar ook my, dat ek
nie droefheid op droefheid sou hê nie.

<span id="an_2:28">2:28</span> Ek het hom dus des te spoediger gestuur,
sodat julle hom kan sien en julle weer verbly en ek minder bedroef kan
wees.

<span id="an_2:29">2:29</span> Ontvang hom dan in die Here met alle
blydskap en hou sulke manne in eer.

<span id="an_2:30">2:30</span> Want ter wille van die werk van Christus
het hy tot naby die dood gekom en sy lewe gewaag om aan te vul wat julle
kortgekom het in die diensbetoning aan my.

<span id="an_3:1">3:1</span> Verder, my broeders, verbly julle in die
Here. Dit is vir my nie lastig om dieselfde dinge aan julle te skrywe
nie, en dit gee julle sekerheid.

<span id="an_3:2">3:2</span> Let op die honde; let op die slegte
arbeiders; let op die versnyding.

<span id="an_3:3">3:3</span> Want óns is die besnydenis, ons wat God in
die Gees dien en in Christus Jesus roem en nie op die vlees vertrou nie;

<span id="an_3:4">3:4</span> alhoewel ek rede het om ook te vertrou op
die vlees. As iemand anders meen dat hy op die vlees kan vertrou, ek nog
meer.

<span id="an_3:5">3:5</span> Ek is besny op die agtste dag, uit die
geslag van Israel, uit die stam van Benjamin, 'n Hebreër uit die
Hebreërs; wat die wet betref, 'n Fariseër;

<span id="an_3:6">3:6</span> wat ywer betref, 'n vervolger van die
gemeente; wat die geregtigheid in die wet betref, onberispelik.

<span id="an_3:7">3:7</span> Maar wat vir my wins was, dit het ek om
Christus wil skade geag.

<span id="an_3:8">3:8</span> Ja waarlik, ek ag ook alles skade om die
uitnemendheid van die kennis van Christus Jesus, my Here, ter wille van
wie ek alles prysgegee het en as drek beskou, om Christus as wins te
verkry

<span id="an_3:9">3:9</span> en in Hom gevind te word, nie met my
geregtigheid wat uit die wet is nie, maar met dié wat deur die geloof in
Christus is, die geregtigheid wat uit God is deur die geloof;

<span id="an_3:10">3:10</span> sodat ek Hom kan ken en die krag van sy
opstanding en die gemeenskap aan sy lyde terwyl ek aan sy dood
gelykvormig word,

<span id="an_3:11">3:11</span> of ek miskien die opstanding uit die dode
kan bereik.

<span id="an_3:12">3:12</span> Nie dat ek dit al verkry het of al
volmaak is nie, maar ek jaag daarna of ek dit ook kan gryp, omdat ek ook
deur Christus Jesus gegryp is.

<span id="an_3:13">3:13</span> Broeders, ek reken nie dat ek dit self
gegryp het nie.

<span id="an_3:14">3:14</span> Maar een ding: ek vergeet die dinge wat
agter is en strek my uit na wat voor is, en jaag na die doel om die prys
te verkry van die hoë roeping van God in Christus Jesus.

<span id="an_3:15">3:15</span> Laat ons almal dan wat volmaak is, so
gesind wees; en as julle anders gesind is, sal God dit ook aan julle
openbaar.

<span id="an_3:16">3:16</span> Maar wat ons reeds bereik het--laat ons
volgens dieselfde reël wandel, laat ons eensgesind wees.

<span id="an_3:17">3:17</span> Wees ook my navolgers, broeders, en let
op die wat so wandel soos julle ons tot voorbeeld het.

<span id="an_3:18">3:18</span> Want baie--van wie ek julle dit dikwels
gesê het en nou ook onder trane sê--wandel as vyande van die kruis van
Christus.

<span id="an_3:19">3:19</span> Hulle einde is die verderf, hulle god is
die buik en hulle eer is in hulle skande; hulle bedink aardse dinge.

<span id="an_3:20">3:20</span> Want ons burgerskap is in die hemele, van
waar ons ook as Verlosser verwag die Here Jesus Christus,

<span id="an_3:21">3:21</span> wat ons vernederde liggaam van gedaante
sal verander, om gelykvormig te word aan sy verheerlikte liggaam volgens
die werking waardeur Hy ook alles aan Homself kan onderwerp.

<span id="an_4:1">4:1</span> Daarom, my geliefde broeders, na wie ek ook
verlang, my blydskap en kroon, staan so vas in die Here, geliefdes.

<span id="an_4:2">4:2</span> Ek vermaan Euódia en ek vermaan Síntiché om
eensgesind te wees in die Here.

<span id="an_4:3">4:3</span> En ek vra jou ook, opregte metgesel, wees
hierdie vroue behulpsaam wat met my saam gestry het in die evangelie,
ook saam met Clemens en my ander mede-arbeiders wie se name in die boek
van die lewe is.

<span id="an_4:4">4:4</span> Verbly julle altyd in die Here; ek herhaal:
Verbly julle!

<span id="an_4:5">4:5</span> Laat julle vriendelikheid aan alle mense
bekend word. Die Here is naby.

<span id="an_4:6">4:6</span> Wees oor niks besorg nie, maar laat julle
begeertes in alles deur gebed en smeking met danksegging bekend word by
God.

<span id="an_4:7">4:7</span> En die vrede van God, wat alle verstand te
bowe gaan, sal julle harte en julle sinne bewaar in Christus Jesus.

<span id="an_4:8">4:8</span> Verder, broeders, alles wat waar is, alles
wat eerbaar is, alles wat regverdig is, alles wat rein is, alles wat
lieflik is, alles wat loflik is--watter deug en watter lof daar ook mag
wees, bedink dit.

<span id="an_4:9">4:9</span> En wat julle geleer en ontvang en gehoor en
in my gesien het, doen dit, en die God van vrede sal met julle wees.

<span id="an_4:10">4:10</span> Ek het my grootliks verbly in die Here
dat julle nou eindelik weer opgeleef het om aan my belange te dink;
waaraan julle ook gedink het, maar julle het die geleentheid nie gehad
nie.

<span id="an_4:11">4:11</span> Nie dat ek dit uit gebrek sê nie, want ek
het geleer om vergenoeg te wees met die omstandighede waarin ek is.

<span id="an_4:12">4:12</span> Ek weet om verneder te word, ek weet ook
om oorvloed te hê; in elke opsig en in alle dinge is ek onderrig: om
versadig te word sowel as om honger te ly, om oorvloed te hê sowel as om
gebrek te ly.

<span id="an_4:13">4:13</span> Ek is tot alles in staat deur Christus
wat my krag gee.

<span id="an_4:14">4:14</span> Nogtans het julle goed gedoen toe julle
deel gehad het in my verdrukking.

<span id="an_4:15">4:15</span> En julle, Filippense, weet ook dat in die
begin van die evangelie, toe ek van Macedónië vertrek het, geen gemeente
deel gehad het in my rekening van uitgawe en inkomste nie, behalwe julle
alleen.

<span id="an_4:16">4:16</span> Want ook in Thessaloníka het julle vir my
behoefte meer as een maal iets gestuur.

<span id="an_4:17">4:17</span> Nie dat ek die gawe soek nie, maar ek
soek die vrug wat oorvloedig word op julle rekening.

<span id="an_4:18">4:18</span> Maar ek het alles ontvang, en ek het
oorvloed. Ek het dit volop noudat ek van Epafrodítus ontvang het wat
deur julle gestuur is, 'n lieflike geur, 'n welgevallige offer,
welbehaaglik by God.

<span id="an_4:19">4:19</span> En my God sal elke behoefte van julle
vervul na sy rykdom in heerlikheid deur Christus Jesus.

<span id="an_4:20">4:20</span> Aan onse God en Vader die heerlikheid tot
in alle ewigheid! Amen.

<span id="an_4:21">4:21</span> Groet elke heilige in Christus Jesus. Die
broeders wat saam met my is, groet julle.

<span id="an_4:22">4:22</span> Al die heiliges, en veral die wat aan die
keiserlike huis behoort, groet julle.

<span id="an_4:23">4:23</span> Die genade van onse Here Jesus Christus
sy met julle almal! Amen.

------------------------------------------------------------------------

[Next: Colossians](col)
