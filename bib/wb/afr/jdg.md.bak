[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](jos)  [Next](rut.md) 

------------------------------------------------------------------------

### Afrikaans Bible: Judges

<span id="an_1:1">1:1</span> En ná die dood van Josua het die kinders
van Israel die HERE geraadpleeg en gesê: Wie van ons moet eerste optrek
teen die Kanaäniete om teen hulle te veg?

<span id="an_1:2">1:2</span> En die HERE het gesê: Juda moet optrek.
Kyk, Ek gee die land in sy hand.

<span id="an_1:3">1:3</span> Toe sê Juda aan sy broer Símeon: Trek saam
met my op in my aandeel, dat ons die Kanaäniete kan beveg, dan sal ek
ook met jou saam optrek in jou aandeel. En Símeon het saam met hom
getrek;

<span id="an_1:4">1:4</span> en toe Juda optrek, het die HERE die
Kanaäniete en Feresiete in hul hand gegee, sodat hulle tien duisend man
van hulle by Besek verslaan het.

<span id="an_1:5">1:5</span> En hulle het Adóni-Besek aangetref in Besek
en teen hom geveg, en die Kanaäniete en Feresiete verslaan.

<span id="an_1:6">1:6</span> En toe Adóni-Besek wegvlug, het hulle hom
agternagejaag en hom gevang en sy duime en sy groottone afgekap.

<span id="an_1:7">1:7</span> Daarop sê Adóni-Besek: Sewentig konings met
afgekapte duime en groottone het onder my tafel krummels opgetel: soos
ek gedoen het, so het God my vergeld. En hulle het hom na Jerusalem
gebring, en daar het hy gesterwe.

<span id="an_1:8">1:8</span> En die kinders van Juda het teen Jerusalem
geveg en dit ingeneem en dit met die skerpte van die swaard verslaan en
die stad aan die brand gesteek.

<span id="an_1:9">1:9</span> En daarna het die kinders van Juda afgetrek
om te veg teen die Kanaäniete wat op die Gebergte en in die Suidland en
in die Laeveld gewoon het.

<span id="an_1:10">1:10</span> Juda het dan teen die Kanaäniete
uitgetrek, die inwoners van Hebron--maar die naam van Hebron was tevore
Kirjat-Arba en hulle het Sesai en Ahíman en Talmai verslaan.

<span id="an_1:11">1:11</span> En daarvandaan het hy uitgetrek teen die
inwoners van Debir--maar die naam van Debir was tevore Kirjat-Sefer.

<span id="an_1:12">1:12</span> En Kaleb het gesê: Hy wat Kirjat-Sefer
verslaan en dit inneem, aan hom sal ek my dogter Agsa as vrou gee.

<span id="an_1:13">1:13</span> Daarop het Otniël, die seun van Kenas,
die jonger broer van Kaleb, dit ingeneem; en hy het sy dogter Agsa aan
hom as vrou gegee.

<span id="an_1:14">1:14</span> En toe sy aankom, het sy hom aangespoor
om van haar vader 'n stuk grond te vra; en toe sy van die esel afklim,
sê Kaleb vir haar: Wat wil jy hê?

<span id="an_1:15">1:15</span> En sy sê vir hom: Gee my tog 'n geskenk;
omdat u my na 'n dor land versit het, moet u my waterfonteine gee. Toe
gee Kaleb haar fonteine op die hoogte en fonteine in die laagte.

<span id="an_1:16">1:16</span> En die kinders van die Keniet, die swaer
van Moses, het saam met die kinders van Juda opgetrek uit die Palmstad
na die woestyn van Juda wat in die suide van Arad lê; en hy het
heengegaan en met die volk saamgewoon.

<span id="an_1:17">1:17</span> En Juda het saam met sy broer Símeon
getrek, en hulle het die Kanaäniete verslaan wat in Sefat gewoon het en
dit met die banvloek getref; daarom noem hulle die stad Horma.

<span id="an_1:18">1:18</span> En Juda het Gasa met sy grondgebied en
Askelon met sy grondgebied en Ekron met sy grondgebied ingeneem.

<span id="an_1:19">1:19</span> En die HERE was met Juda, sodat hy die
gebergte in besit geneem het; maar die bewoners van die laagte kon hy
nie verdrywe nie, omdat hulle ysterwaens gehad het.

<span id="an_1:20">1:20</span> En hulle het Hebron aan Kaleb gegee, soos
Moses gespreek het; en hy het die drie seuns van Enak daaruit verdrywe.

<span id="an_1:21">1:21</span> En die kinders van Benjamin het die
Jebusiete, die inwoners van Jerusalem, nie verdrywe nie, sodat die
Jebusiete saam met die kinders van Benjamin in Jerusalem woon tot vandag
toe.

<span id="an_1:22">1:22</span> En die huis van Josef, hulle het ook
opgetrek na Bet-el, en die HERE was met hulle.

<span id="an_1:23">1:23</span> En toe die huis van Josef Bet-el laat
bespied--maar die naam van die stad was tevore Lus--

<span id="an_1:24">1:24</span> sien die spioene 'n man uit die stad
uitkom, en hulle sê vir hom: Wys ons tog 'n plek om in die stad in te
kom, dan sal ons jou 'n guns bewys.

<span id="an_1:25">1:25</span> Hy wys hulle toe 'n plek om in die stad
in te kom; en hulle het die stad verslaan met die skerpte van die
swaard; maar die man en sy hele geslag het hulle laat gaan.

<span id="an_1:26">1:26</span> En die man het weggetrek na die land van
die Hetiete, en hy het 'n stad gebou en dit Lus genoem; dit is sy naam
tot vandag toe.

<span id="an_1:27">1:27</span> En Manasse het Bet-Sean met sy
onderhorige plekke en Táänag met sy onderhorige plekke en die inwoners
van Dor met sy onderhorige plekke en die inwoners van Jíbleam met sy
onderhorige plekke en die inwoners van Megíddo met sy onderhorige plekke
nie verdrywe nie; en die Kanaäniete het verkies om in hierdie land te
bly woon.

<span id="an_1:28">1:28</span> Maar toe Israel sterk word, het hy die
Kanaäniete dienspligtig gemaak; hy het hulle egter nie heeltemal
verdrywe nie.

<span id="an_1:29">1:29</span> En Efraim het die Kanaäniete, die
inwoners van Geser, nie verdrywe nie; sodat die Kanaäniete in sy midde
in Geser bly woon het.

<span id="an_1:30">1:30</span> Sébulon het die inwoners van Kitron en
die inwoners van Náhalol nie verdrywe nie; sodat die Kanaäniete in sy
midde bly woon het; maar hulle het dienspligtig geword.

<span id="an_1:31">1:31</span> Aser het die inwoners van Akko en die
inwoners van Sidon en Aglab en Agsib en Helba en Afik en Rehob nie
verdrywe nie;

<span id="an_1:32">1:32</span> sodat die Aseriete bly woon het onder die
Kanaäniete, die bevolking van die land, want hulle het hulle nie
verdrywe nie.

<span id="an_1:33">1:33</span> Náftali het die inwoners van Bet-Semes en
die inwoners van Bet-Anat nie verdrywe nie, sodat hy bly woon het onder
die Kanaäniete, die bevolking van die land; maar die inwoners van
Bet-Semes en Bet-Anat het aan hulle dienspligtig geword.

<span id="an_1:34">1:34</span> En die Amoriete het die kinders van Dan
die gebergte in gedruk, want hulle het hul nie toegelaat om na die
laagte af te kom nie;

<span id="an_1:35">1:35</span> sodat die Amoriete verkies het om te bly
woon in Har-Heres, in Ajalon en in Sáälbim; maar die hand van die huis
van Josef was swaar, sodat hulle dienspligtig geword het.

<span id="an_1:36">1:36</span> En die grens van die Amoriete was van
Skerpioen-nek, van die rots af, en verder op.

<span id="an_2:1">2:1</span> Toe trek die Engel van die HERE van Gilgal
op na Bogim en sê: Ek het julle uit Egipte laat optrek en julle gebring
in die land wat Ek julle vaders met 'n eed beloof het, en gesê: Ek sal
my verbond met julle in ewigheid nie verbreek nie;

<span id="an_2:2">2:2</span> maar julle mag geen verbond met die
inwoners van hierdie land maak nie; hulle altare moet julle omgooi. Maar
julle het nie na my stem geluister nie. Wat het julle nou gedoen?

<span id="an_2:3">2:3</span> So sê Ek dan ook: Ek sal hulle nie voor
julle uit verdrywe nie, sodat hulle vyande vir julle sal wees, en hulle
gode 'n strik vir julle.

<span id="an_2:4">2:4</span> En terwyl die Engel van die HERE met
hierdie woorde al die kinders van Israel toespreek, het die volk hulle
stem verhef en geween;

<span id="an_2:5">2:5</span> en hulle het dié plek Bogim genoem en daar
aan die HERE geoffer.

<span id="an_2:6">2:6</span> Daarna het Josua die volk laat gaan, en die
kinders van Israel het elkeen na sy erfdeel getrek om die land in besit
te neem.

<span id="an_2:7">2:7</span> En die volk het die HERE gedien al die dae
van Josua en al die dae van die oudstes wat ná Josua nog in die lewe
was, en al die groot werke van die HERE gesien het wat Hy vir Israel
gedoen het.

<span id="an_2:8">2:8</span> Maar Josua, die seun van Nun, die kneg van
die HERE, het gesterwe, honderd en tien jaar oud;

<span id="an_2:9">2:9</span> en hulle het hom begrawe op die gebied van
sy erfdeel in Timnat-Heres, op die gebergte van Efraim, noord van die
berg Gaäs.

<span id="an_2:10">2:10</span> En toe ook daardie hele geslag by hulle
vaders versamel is, staan daar 'n ander geslag ná hulle op wat die HERE
en ook die werk wat Hy vir Israel gedoen het, nie geken het nie.

<span id="an_2:11">2:11</span> En die kinders van Israel het gedoen wat
verkeerd was in die oë van die HERE: hulle het die Baäls gedien

<span id="an_2:12">2:12</span> en die HERE, die God van hulle vaders,
verlaat wat hulle uit Egipteland uitgelei het, en hulle het agter ander
gode aan geloop, van die gode van die volke wat rondom hulle was, en
hulle daarvoor neergebuig en die HERE geterg.

<span id="an_2:13">2:13</span> Maar toe hulle die HERE verlaat en die
Baäl en die Astartes dien,

<span id="an_2:14">2:14</span> het die toorn van die HERE teen Israel
ontvlam, en Hy het hulle oorgegee in die hand van rowers wat hulle
beroof het; en Hy het hulle verkoop in die hand van hulle vyande rondom,
sodat hulle nie meer kon standhou voor hulle vyande nie.

<span id="an_2:15">2:15</span> Waarheen hulle ook al uittrek, was die
hand van die HERE teen hulle ten kwade, soos die HERE gespreek en soos
die HERE vir hulle gesweer het. Maar wanneer hulle dan in groot
benoudheid raak,

<span id="an_2:16">2:16</span> verwek die HERE rigters wat hulle verlos
uit die hand van hulle berowers.

<span id="an_2:17">2:17</span> Na hulle rigters het hulle egter ook nie
geluister nie, maar agter ander gode aan gehoereer en hulle daarvoor
neergebuig; gou het hulle afgewyk van die weg wat hulle vaders bewandel
het in gehoorsaamheid aan die gebooie van die HERE: so het hulle nie
gedoen nie.

<span id="an_2:18">2:18</span> En wanneer die HERE vir hulle rigters
verwek, was die HERE met die rigter om hulle te verlos uit die hand van
hul vyande al die dae van die rigter, omdat die HERE medelyde gehad het
vanweë hulle gekerm oor hulle verdrukkers en hulle verdringers.

<span id="an_2:19">2:19</span> Maar wanneer die rigter dood was, het
hulle nog erger as hulle vaders gehandel deur agter ander gode aan te
loop, om hulle te dien en hulle daarvoor neer te buig: hulle het niks
laat vaar van hulle handelinge en van hulle hardnekkige wandel nie.

<span id="an_2:20">2:20</span> Daarom het die toorn van die HERE teen
Israel ontvlam, en Hy het gesê: Omdat hierdie nasie my verbond wat Ek
hulle vaders beveel het, oortree en na my stem nie luister nie,

<span id="an_2:21">2:21</span> sal Ek ook verder geeneen van die nasies
wat Josua by sy dood laat oorbly het, voor hulle uit verdrywe nie--

<span id="an_2:22">2:22</span> om Israel deur hulle op die proef te
stel, of hulle die weg van die HERE sal hou deur daarin te wandel soos
hulle vaders dit gehou het, of nie.

<span id="an_2:23">2:23</span> Daarom het die HERE daardie nasies laat
oorbly sonder om hulle dadelik te verdrywe, en hulle nie in die hand van
Josua gegee nie.

<span id="an_3:1">3:1</span> En dit is die nasies wat die HERE laat
oorbly het om Israel, almal wat al die oorloë van Kanaän nie geken het
nie, deur hulle op die proef te stel--

<span id="an_3:2">3:2</span> net dat die geslagte van die kinders van
Israel dit kan weet--om hulle te leer oorlog voer, ten minste die wat
daar vroeër nie van geweet het nie:

<span id="an_3:3">3:3</span> vyf vorste van die Filistyne en al die
Kanaäniete en Sidoniërs en Hewiete wat in die gebergte Líbanon gewoon
het, van die berg Baäl-Hermon af tot by die ingang na Hamat.

<span id="an_3:4">3:4</span> Hulle was dan daar om deur hulle Israel op
die proef te stel; om te weet of hulle na die gebooie van die HERE wat
Hy hulle vaders deur Moses beveel het, sou luister.

<span id="an_3:5">3:5</span> So het die kinders van Israel dan onder die
Kanaäniete, Hetiete en Amoriete en Feresiete en Hewiete en Jebusiete
gewoon,

<span id="an_3:6">3:6</span> en húl dogters vir hulle as vroue geneem en
hulle eie dogters aan húl seuns gegee en hul gode gedien.

<span id="an_3:7">3:7</span> En die kinders van Israel het gedoen wat
verkeerd was in die oë van die HERE en die HERE hulle God vergeet en die
Baäls en die heilige boomstamme gedien.

<span id="an_3:8">3:8</span> Daarop het die toorn van die HERE teen
Israel ontvlam, en Hy het hulle verkoop in die hand van Kusan Risatáim,
die koning van Mesopotámië, en die kinders van Israel het Kusan Risatáim
agt jaar lank gedien.

<span id="an_3:9">3:9</span> Maar toe die kinders van Israel die HERE
aanroep, het die HERE 'n verlosser vir die kinders van Israel verwek,
wat hulle verlos het: Otniël, die seun van Kenas, die jonger broer van
Kaleb.

<span id="an_3:10">3:10</span> En die Gees van die HERE het op hom
gekom, en hy het Israel gerig en uitgetrek om oorlog te voer; en die
HERE het Kusan Risatáim, die koning van Aram, in sy hand gegee, sodat hy
die oorhand oor Kusan Risatáim gekry het.

<span id="an_3:11">3:11</span> Toe kry die land rus veertig jaar lank.
En Otniël, die seun van Kenas, het gesterwe.

<span id="an_3:12">3:12</span> En die kinders van Israel het weer gedoen
wat verkeerd was in die oë van die HERE. Toe maak die HERE Eglon, die
koning van Moab, sterk teen Israel, omdat hulle gedoen het wat verkeerd
was in die oë van die HERE;

<span id="an_3:13">3:13</span> en hy versamel by hom die kinders van
Ammon en Amalek. Daarop het hy weggetrek en Israel verslaan, en hulle
het die Palmstad in besit geneem.

<span id="an_3:14">3:14</span> En die kinders van Israel het Eglon, die
koning van Moab, agttien jaar lank gedien.

<span id="an_3:15">3:15</span> Maar toe die kinders van Israel die HERE
aanroep, het die HERE vir hulle as verlosser verwek: Ehud, die seun van
Gera, die Benjaminiet, 'n man wat links was. Deur hom stuur toe die
kinders van Israel die belasting aan Eglon, die koning van Moab.

<span id="an_3:16">3:16</span> En Ehud het vir hom 'n swaard gemaak, aan
twee kante skerp, een el lank, en dit onder sy klere aan sy regterheup
vasgegord;

<span id="an_3:17">3:17</span> en hy het die belasting aan Eglon, die
koning van Moab, gebring; en Eglon was 'n baie vet man.

<span id="an_3:18">3:18</span> En toe hy die belasting volledig
afgelewer het, bring hy die mense wat die belasting gedra het, weg;

<span id="an_3:19">3:19</span> maar hy self het omgedraai by die gesnede
beelde wat by Gilgal was, en gesê: Ek het 'n geheime opdrag aan u, o
koning! Dié sê toe: Stil! En almal wat by hom staan, het van hom af
weggegaan buitentoe.

<span id="an_3:20">3:20</span> En toe Ehud by hom inkom, terwyl hy in
die koel bo-kamer sit wat vir hom alleen was, sê Ehud: Ek het 'n woord
van God aan u! En toe hy van sy stoel af opstaan,

<span id="an_3:21">3:21</span> steek Ehud sy linkerhand uit en gryp die
swaard van sy regterheup af en steek dit in sy buik,

<span id="an_3:22">3:22</span> sodat selfs die hef agter die lem
ingedring het en die vet, want hy het die swaard nie uit sy buik
uitgetrek nie, om die lem toegesluit en by die wond uitgepuil het.

<span id="an_3:23">3:23</span> Toe gaan Ehud uit op die galery, maar hy
het die deure van die bo-kamer agter hom gesluit en gegrendel.

<span id="an_3:24">3:24</span> Net toe hy uitgegaan het, kom sy
dienaars; en toe hulle sien en kyk: die deure van die bo-kamer was
gegrendel, sê hulle: Hy is seker besig om sy voete te bedek in die koel
kamer.

<span id="an_3:25">3:25</span> En hulle het gewag totdat hulle verleë
was; maar--hy het die deure van die bo-kamer nie oopgemaak nie! En toe
hulle die sleutel gaan haal en oopsluit, lê hulle heer daar dood op die
grond!

<span id="an_3:26">3:26</span> Maar terwyl hulle nog talm, het Ehud
ontvlug en die gesnede beelde verbygegaan en na Seïra ontsnap.

<span id="an_3:27">3:27</span> En toe hy aankom, blaas hy op die
ramshoring op die gebergte van Efraim, en die kinders van Israel het
saam met hom van die gebergte afgetrek, en hy voor hulle uit.

<span id="an_3:28">3:28</span> Toe sê hy vir hulle: Volg my, want die
HERE gee julle vyande, die Moabiete, in julle hand; en hulle het agter
hom aan afgetrek en die Moabiete van die driwwe van die Jordaan afgesny
en niemand toegelaat om deur te gaan nie.

<span id="an_3:29">3:29</span> En hulle het in dié tyd van Moab omtrent
tien duisend man verslaan, almal goed geboude en almal dapper manne, en
niemand het vrygekom nie.

<span id="an_3:30">3:30</span> So moes Moab dan dié dag buig onder die
hand van Israel; en die land het tagtig jaar lank gerus.

<span id="an_3:31">3:31</span> Toe kom ná hom Samgar, die seun van Anat,
wat van die Filistyne ses honderd man met 'n osdrywerstok verslaan het;
en ook hy het Israel verlos.

<span id="an_4:1">4:1</span> Maar ná die dood van Ehud het die kinders
van Israel weer gedoen wat verkeerd was in die oë van die HERE.

<span id="an_4:2">4:2</span> Daarom het die HERE hulle verkoop in die
hand van Jabin, die koning van Kanaän, wat in Hasor geregeer het; en sy
leërowerste was Sísera, 'n inwoner van Haróset van die heidene.

<span id="an_4:3">4:3</span> En die kinders van Israel het die HERE
aangeroep; want hy het nege honderd ysterwaens gehad en die kinders van
Israel twintig jaar lank swaar verdruk.

<span id="an_4:4">4:4</span> En Debóra, 'n profetes, die vrou van
Láppidot, het in dié tyd Israel gerig;

<span id="an_4:5">4:5</span> en sy het gesit onder die palm van Debóra,
tussen Rama en Bet-el, op die gebergte van Efraim; en die kinders van
Israel het na haar opgegaan vir regspraak.

<span id="an_4:6">4:6</span> Toe laat sy Barak, die seun van Abinóam,
uit Kedes in Náftali, roep en sê vir hom: Het die HERE, die God van
Israel, nie bevel gegee nie: Gaan, trek na die berg Tabor, en neem tien
duisend man van die kinders van Náftali en van die kinders van Sébulon
met jou saam?

<span id="an_4:7">4:7</span> dan sal Ek Sísera, die leërowerste van
Jabin, met sy strydwaens en sy menigte na jou, na die spruit Kison trek,
en Ek sal hom in jou hand gee.

<span id="an_4:8">4:8</span> Maar Barak sê vir haar: As u met my
saamtrek, sal ek gaan; maar as u nie met my saamtrek nie, gaan ek nie.

<span id="an_4:9">4:9</span> Toe sê sy: Ek sal sekerlik met jou
saamtrek, maar die eer sal nie joue wees op die pad wat jy sal gaan nie;
want die HERE sal Sísera in die hand van 'n vrou verkoop; en Debóra het
opgestaan en saam met Barak na Kedes getrek.

<span id="an_4:10">4:10</span> Daarop het Barak Sébulon en Náftali
bymekaargeroep na Kedes toe, en tien duisend man het op sy voetspore
opgetrek, en Debóra het saam met hom opgetrek.

<span id="an_4:11">4:11</span> En Heber, die Keniet, het hom afgeskei
van Kain, van die kinders van Hobab, die swaer van Moses, en het sy
tente opgeslaan tot by die terpentynboom by Saänáim, naby Kedes.

<span id="an_4:12">4:12</span> En toe hulle aan Sísera berig bring dat
Barak, die seun van Abinóam, na die berg Tabor opgetrek het,

<span id="an_4:13">4:13</span> het Sísera al sy strydwaens, nege honderd
ysterwaens, en al die manskappe wat by hom was, uit Haróset van die
heidene na die spruit Kison bymekaargeroep.

<span id="an_4:14">4:14</span> Daarop sê Debóra vir Barak: Maak jou
klaar, want dit is die dag waarop die HERE Sísera in jou hand gee. Trek
die HERE nie voor jou uit nie? Toe trek Barak van die berg Tabor af, en
tien duisend man agter hom aan.

<span id="an_4:15">4:15</span> En die HERE het Sísera met al die waens
en die hele leër deur die skerpte van die swaard in verwarring gebring
voor Barak uit, en Sísera het van sy wa afgeklim en te voet gevlug.

<span id="an_4:16">4:16</span> Maar Barak het die waens en die leër
agternagejaag tot by Haróset van die heidene, en die hele leër van
Sísera het deur die skerpte van die swaard geval; daar het selfs nie een
oorgebly nie.

<span id="an_4:17">4:17</span> Toe vlug Sísera te voet na die tent van
Jael, die vrou van Heber, die Keniet; want daar was vrede tussen Jabin,
die koning van Hasor, en die huis van Heber, die Keniet.

<span id="an_4:18">4:18</span> En Jael het uitgegaan Sísera tegemoet en
vir hom gesê: Draai uit, my heer, draai uit na my! Moenie bang wees nie!
En hy het na haar uitgedraai, na die tent, en sy het hom met 'n kombers
toegemaak.

<span id="an_4:19">4:19</span> Daarop sê hy vir haar: Gee my tog 'n
bietjie water om te drink, want ek het dors; sy maak toe die melksak oop
en laat hom daaruit drink en maak hom weer toe.

<span id="an_4:20">4:20</span> En hy sê vir haar: Gaan staan by die
tentdeur, en as iemand kom en jou vra en sê: Is hier iemand? antwoord
dan: Nee.

<span id="an_4:21">4:21</span> Toe neem Jael, die vrou van Heber, 'n
tentpen en vat die hamer in haar hand en gaan stilletjies na hom en dryf
die pen terwyl hy vas aan die slaap was dwarsdeur die slaap van sy hoof,
sodat dit in die grond indring. So het hy dan bewusteloos geword en
gesterwe.

<span id="an_4:22">4:22</span> En kyk, terwyl Barak Sísera agtervolg,
gaan Jael uit hom tegemoet en sê vir hom: Kom, en ek sal u die man wys
wat u soek; en toe hy by haar inkom, lê Sísera daar dood, met die pen
deur die slaap van sy hoof!

<span id="an_4:23">4:23</span> So het God dan op dié dag Jabin, die
koning van Kanaän, voor die kinders van Israel onderwerp.

<span id="an_4:24">4:24</span> En die hand van die kinders van Israel
het al swaarder gaan druk op Jabin, die koning van Kanaän, totdat hulle
Jabin, die koning van Kanaän, uitgeroei het.

<span id="an_5:1">5:1</span> Op dié dag het Debóra en Barak, die seun
van Abinóam, gesing en gesê:

<span id="an_5:2">5:2</span> Omdat aanvoerders aangevoer het in Israel,
omdat die volk hom gewillig getoon het--prys die HERE!

<span id="an_5:3">5:3</span> Hoor, o konings! Luister, o vorste! Ek, tot
eer van die HERE wil ek sing, tot eer van die HERE, die God van Israel,
wil ek psalmsing.

<span id="an_5:4">5:4</span> HERE, toe U uitgetrek het uit Seïr, toe U
voortgestap het uit die veld van Edom, het die aarde gebeef, ook het die
hemel gedrup, ook het die wolke water gedrup.

<span id="an_5:5">5:5</span> Berge het gewankel voor die aangesig van
die HERE uit, hierdie Sinai voor die aangesig van die HERE, die God van
Israel.

<span id="an_5:6">5:6</span> In die dae van Samgar, die seun van Anat,
in die dae van Jael, was die paaie verlate, en die reisigers het langs
sypaaie gegaan.

<span id="an_5:7">5:7</span> Leiers het ontbreek in Israel, ontbreek;
totdat ek, Debóra, opgestaan het, ek, 'n moeder in Israel, opgestaan
het.

<span id="an_5:8">5:8</span> Kies hulle nuwe gode, dan is daar oorlog in
die poorte; was daar skild of spies te sien onder veertig duisend in
Israel?

<span id="an_5:9">5:9</span> My hart is vir die aanvoerders van Israel
wat hulle gewillig betoon het onder die volk--prys die HERE!

<span id="an_5:10">5:10</span> Julle wat op wit eselinne ry, wat op
tapyte sit, wandelaars langs die paaie, dink na!

<span id="an_5:11">5:11</span> Vanweë die stem van die boogskutters
tussen die drinkplekke, besing hulle daar die regverdige dade van die
HERE, die regverdige dade van sy leiding in Israel. Toe het die volk van
die HERE afgetrek na die poorte toe.

<span id="an_5:12">5:12</span> Word wakker, word wakker, Debóra! Word
wakker, word wakker, hef 'n lied aan! Staan op, Barak! en voer jou
gevangenes weg, seun van Abinóam!

<span id="an_5:13">5:13</span> Toe het die oorblyfsel van die vername
manne van die volk afgetrek, toe het die HERE vir my afgetrek onder die
helde.

<span id="an_5:14">5:14</span> Uit Efraim, die wat hulle wortel in
Amalek het; Benjamin, agter jou aan onder jou manskappe; uit Magir trek
die aanvoerders af, en uit Sébulon die wat met die werwerstaf uittrek;

<span id="an_5:15">5:15</span> en vorste in Issaskar met Debóra saam; en
Issaskar soos Barak: in die dal storm hulle op sy voetspore. In die
afdelings van Ruben was die voornemens van die hart groot.

<span id="an_5:16">5:16</span> Waarom het jy tussen die veekrale bly sit
en luister na die fluitspel by die troppe vee? In die afdelings van
Ruben was die voornemens van die hart groot.

<span id="an_5:17">5:17</span> Gílead het rustig oorkant die Jordaan
gebly; en Dan, waarom vertoef hy by die skepe? Aser het bly sit aan die
seekus en aan sy baaie rustig gebly.

<span id="an_5:18">5:18</span> Sébulon is 'n volk wat sy siel gering ag
tot die dood toe; ook Náftali op die hoogvlaktes.

<span id="an_5:19">5:19</span> Konings het gekom, geveg; toe het die
konings van Kanaän geveg by Táänag, by die waters van Megíddo--geen stuk
silwer het hulle geneem nie.

<span id="an_5:20">5:20</span> Uit die hemel het die sterre geveg, uit
hulle bane het hulle teen Sísera geveg;

<span id="an_5:21">5:21</span> die spruit Kison het hulle afgedrywe, die
spruit van ontmoeting, die spruit Kison! Tree op, my siel, met mag!

<span id="an_5:22">5:22</span> Toe het die perdepote geklap van die
gejaag, die gejaag van hulle geweldiges.

<span id="an_5:23">5:23</span> Vloek Meros, sê die Engel van die HERE;
ja, vervloek sy inwoners, omdat hulle die HERE nie tot hulp gekom het
nie, die HERE tot hulp onder die helde.

<span id="an_5:24">5:24</span> Mag bo die vroue geseënd wees Jael, die
vrou van Heber, die Keniet; geseënd wees bo die vroue in die tent!

<span id="an_5:25">5:25</span> Water het hy gevra, melk het sy gegee, in
'n sierlike skottel het sy dikmelk gebring.

<span id="an_5:26">5:26</span> Haar hand steek sy uit na die tentpen en
haar regterhand na die werksman se hamer; en sy hamer Sísera, verpletter
sy kop en verbrysel en deurboor die slaap van sy hoof.

<span id="an_5:27">5:27</span> Tussen haar voete sak hy inmekaar, val,
lê daar! Tussen haar voete sak hy inmekaar, val; waar hy inmekaarsak,
daar lê hy--morsdood.

<span id="an_5:28">5:28</span> Deur die venster kyk die moeder van
Sísera uit, en sy roep deur die venstertralie: Waarom vertoef sy wa om
te kom? Waarom versuim die passe van sy wa-span?

<span id="an_5:29">5:29</span> Die skranderste van haar vorstinne
antwoord haar, ja, sy self antwoord op haar woorde:

<span id="an_5:30">5:30</span> Hulle het seker buit gevind en verdeel
dit: een slavin, twee slavinne vir elke man; 'n buit van bont klere vir
Sísera, 'n buit van bont klere, veelkleurige; 'n bont doek, twee
veelkleuriges as buit vir my hals.

<span id="an_5:31">5:31</span> So moet al u vyande, HERE, omkom! Maar
die wat Hom liefhet, is soos die opgang van die son in sy krag. En die
land het veertig jaar lank gerus.

<span id="an_6:1">6:1</span> Maar toe die kinders van Israel gedoen het
wat verkeerd was in die oë van die HERE, het die HERE hulle oorgegee in
die hand van die Midianiete, sewe jaar lank.

<span id="an_6:2">6:2</span> En die Midianiete het die oorhand oor
Israel gekry; vanweë die Midianiete het die kinders van Israel vir hulle
die slote gemaak wat op die berge is, en die gate en die bergvestings.

<span id="an_6:3">6:3</span> Want as Israel gesaai het, dan trek die
Midianiete en Amalekiete en die kinders van die Ooste uit, en trek teen
hulle op:

<span id="an_6:4">6:4</span> slaan laers teen hulle op en verwoes die
opbrings van die land in die rigting na Gasa, en hulle laat geen
lewensmiddele, geen skaap of bees of esel in Israel oorbly nie.

<span id="an_6:5">6:5</span> Want hulle het met hul vee en hul tente
opgetrek en gekom soos sprinkane in menigte, terwyl hulle en hul kamele
ontelbaar was; so het hulle dan die land ingekom om dit te verwoes.

<span id="an_6:6">6:6</span> En Israel het deur die Midianiete baie arm
geword, maar die kinders van Israel het die HERE aangeroep.

<span id="an_6:7">6:7</span> En toe die kinders van Israel die HERE
aanroep vanweë die Midianiete,

<span id="an_6:8">6:8</span> het die HERE 'n profeet na die kinders van
Israel gestuur, en dié het vir hulle gesê: So spreek die HERE, die God
van Israel: Ek self het julle laat optrek uit Egipte en julle uit die
slawehuis uitgelei

<span id="an_6:9">6:9</span> en julle gered uit die hand van die
Egiptenaars en uit die hand van al julle verdrukkers en hulle voor julle
uit verdrywe en hulle land aan julle gegee.

<span id="an_6:10">6:10</span> En Ek het aan julle gesê: Ek is die HERE
julle God; julle mag die gode van die Amoriete in wie se land julle
woon, nie vrees nie. Maar julle het nie na my stem geluister nie.

<span id="an_6:11">6:11</span> Toe het die Engel van die HERE gekom en
gaan sit onder die terpentynboom wat by Ofra staan, wat aan Joas, die
Abiësriet, behoort het, terwyl sy seun Gídeon juis koring uitslaan in
die parskuip om dit te beveilig teen die Midianiete.

<span id="an_6:12">6:12</span> En die Engel van die HERE het aan hom
verskyn en vir hom gesê: Die HERE is met jou, dapper held!

<span id="an_6:13">6:13</span> Toe vra Gídeon Hom: Ag, my heer, as die
HERE met ons is, waarom het al hierdie dinge ons dan oorgekom? En waar
is al sy wonders waar ons vaders ons van vertel het, deur te sê: Het die
HERE ons nie uit Egipte laat optrek nie? Maar nou het die HERE ons
verwerp en ons oorgegee in die hand van die Midianiete.

<span id="an_6:14">6:14</span> Toe draai die HERE na hom toe en sê: Gaan
in hierdie krag van jou en verlos Israel uit die hand van die
Midianiete. Is dit nie Ek wat jou stuur nie?

<span id="an_6:15">6:15</span> Maar hy vra Hom: Ag, Here, waarmee sou ek
Israel verlos? Kyk, my geslag is die swakste in Manasse, en ek self die
geringste in my familie.

<span id="an_6:16">6:16</span> Toe sê die HERE vir hom: Ek sal met jou
wees, sodat jy die Midianiete soos een man sal verslaan.

<span id="an_6:17">6:17</span> En hy antwoord Hom: As ek dan guns in u
oë gevind het, doen vir my 'n teken, dat U dit is wat met my spreek.

<span id="an_6:18">6:18</span> Verwyder U tog nie hiervandaan voordat ek
by U kom en my gawe uitbring en voor U neersit nie. Hy sê toe: Ek sal
bly totdat jy terugkom.

<span id="an_6:19">6:19</span> Toe het Gídeon ingegaan en 'n bokkie
berei, en van 'n efa meel ongesuurde koeke; die vleis het hy in 'n
mandjie gesit en die sous in 'n pot gegooi; en hy het dit na Hom
uitgebring onder die terpentynboom en dit naby neergesit.

<span id="an_6:20">6:20</span> Maar die Engel van God het vir hom gesê:
Neem die vleis en die ongesuurde koeke, en sit dit op hierdie rots neer
en gooi die sous daaroor uit. En hy het so gedoen.

<span id="an_6:21">6:21</span> Daarop steek die Engel van die HERE die
punt van die staf wat in sy hand was, uit en raak die vleis en die
ongesuurde koeke aan; toe gaan daar vuur op uit die rots en verteer die
vleis en die ongesuurde koeke. Intussen het die Engel van die HERE
verdwyn uit sy oë.

<span id="an_6:22">6:22</span> Toe Gídeon bemerk dat dit die Engel van
die HERE was, sê Gídeon: Ag, Here HERE! want ek het die Engel van die
HERE gesien van aangesig tot aangesig!

<span id="an_6:23">6:23</span> Maar die HERE sê vir hom: Vrede vir jou!
Vrees nie! Jy sal nie sterwe nie.

<span id="an_6:24">6:24</span> Toe bou Gídeon daar 'n altaar vir die
HERE en noem dit: Die HERE is vrede! Dit staan vandag nog daar by Ofra
van die Abiësriete.

<span id="an_6:25">6:25</span> En in dieselfde nag het die HERE vir hom
gesê: Neem die bul van jou vader, naamlik die tweede bul van sewe jaar,
en breek die altaar van Baäl af wat aan jou vader behoort, en kap die
heilige boomstam af wat daar langsaan staan.

<span id="an_6:26">6:26</span> En bou vir die HERE jou God 'n altaar op
die top van hierdie vesting deur opstapeling, en neem die tweede bul en
bring dit as 'n brandoffer met die hout van die heilige boomstam wat jy
moet afkap.

<span id="an_6:27">6:27</span> Toe het Gídeon tien man van sy dienaars
geneem en gedoen soos die HERE aan hom gesê het; maar omdat hy te bang
was vir sy familie en vir die manne van die stad, om dit oordag te doen,
het hy dit in die nag gedoen.

<span id="an_6:28">6:28</span> En toe die manne van die stad die môre
vroeg opstaan, lê die altaar van Baäl daar omgegooi en die heilige
boomstam wat daar langsaan gestaan het, afgekap en die tweede bul
geoffer op die altaar wat daar gebou was!

<span id="an_6:29">6:29</span> Toe sê hulle, die een vir die ander: Wie
het hierdie ding gedoen? En onderwyl hulle ondersoek en uitvra, sê
hulle: Gídeon, die seun van Joas, het hierdie ding gedoen!

<span id="an_6:30">6:30</span> Toe sê die manne van die stad vir Joas:
Bring jou seun uit, hy moet sterwe, omdat hy die altaar van Baäl
omgegooi het, en omdat hy die heilige boomstam wat daar langsaan gestaan
het, afgekap het.

<span id="an_6:31">6:31</span> Maar Joas sê vir almal wat by hom staan:
Wil júlle vir Baäl veg? Of wil julle hom help? Die wat vir hom veg, sal
vanmôre nog gedood word. As hy 'n god is, laat hy vir homself veg, omdat
hy sy altaar omgegooi het.

<span id="an_6:32">6:32</span> Daarom het hy hom op dié dag Jerúbbaäl
genoem en gesê: Laat Baäl teen hom veg, omdat hy sy altaar omgegooi het.

<span id="an_6:33">6:33</span> Toe het al die Midianiete en Amalekiete
en die kinders van die Ooste aanmekaargesluit en deurgetrek en in die
laagte van Jísreël laer opgeslaan.

<span id="an_6:34">6:34</span> En die Gees van die HERE het Gídeon
vervul; en hy het op die ramshoring geblaas, en die Abiësriete is agter
hom aan opgeroep.

<span id="an_6:35">6:35</span> Ook het hy boodskappers gestuur in die
hele Manasse, en dié is ook agter hom aan opgeroep; ook het hy
boodskappers gestuur in Aser en in Sébulon en in Náftali, en hulle het
opgetrek, hulle tegemoet.

<span id="an_6:36">6:36</span> Toe het Gídeon met God gespreek: As U
werklik deur my hand Israel wil verlos soos U gespreek het--

<span id="an_6:37">6:37</span> ek sal die wolvlies op die dorsvloer
neerlê: as daar net op die vlies dou is, terwyl die grond oral droog is,
dan sal ek weet dat U deur my hand Israel wil verlos soos U gespreek
het.

<span id="an_6:38">6:38</span> En dit was so: toe hy die volgende môre
vroeg opstaan, het hy die vlies uitgewring en die dou uit die vlies
uitgedruk, 'n kom vol water.

<span id="an_6:39">6:39</span> Toe het Gídeon met God gespreek: Laat u
toorn nie teen my ontvlam nie, en laat my net hierdie keer mag spreek;
laat my tog net hierdie keer met die vlies 'n proef neem: laat dit op
die vlies alleen droog wees terwyl daar op die grond oral dou is.

<span id="an_6:40">6:40</span> En die HERE het daardie nag so gedoen: op
die vlies alleen was dit droog, maar oral op die grond was daar dou.

<span id="an_7:1">7:1</span> Daarna het Jerúbbaäl, dit is Gídeon, en al
die manskappe wat by hom was, vroeg klaargemaak, en hulle het laer
opgeslaan by die fontein Harod, terwyl die laer van die Midianiete ten
noorde van hom was, van die heuwel More af in die dal.

<span id="an_7:2">7:2</span> Toe sê die HERE vir Gídeon: Die manskappe
by jou is te veel vir My om die Midianiete in hulle hand te gee; anders
kan Israel hom teen My beroem deur te sê: My eie hand het my verlos.

<span id="an_7:3">7:3</span> Roep dan nou tog uit voor die ore van die
manskappe en sê: Die wat bang is en bewe, kan teruggaan en wegdraai van
die gebergte van Gílead af. Toe het daar van die manskappe twee en
twintig duisend omgedraai, en tien duisend het oorgebly.

<span id="an_7:4">7:4</span> Daarop sê die HERE vir Gídeon: Die
manskappe is nog te veel; bring hulle af na die water, dan sal Ek hulle
daar vir jou uitsoek; en van wie Ek aan jou sê: Hierdie een mag met jou
saamgaan--dié mag met jou saamgaan; maar elkeen van wie Ek aan jou sê:
Hierdie een mag nie met jou saamgaan nie--dié mag nie gaan nie.

<span id="an_7:5">7:5</span> Hy bring toe die manskappe af na die water;
en die HERE sê vir Gídeon: Elkeen wat met sy tong die water oplek soos
'n hond lek, moet jy eenkant laat staan; en elkeen wat op sy knieë
vooroor buig om te drink, anderkant.

<span id="an_7:6">7:6</span> En die aantal van die wat gelek het met hul
hand na hul mond toe, was drie honderd man; en al die ander manskappe
het op hulle knieë vooroor gebuig om water te drink.

<span id="an_7:7">7:7</span> Toe sê die HERE vir Gídeon: Deur die drie
honderd man wat gelek het, sal Ek julle verlos en die Midianiete in jou
hand gee; maar al die ander manskappe kan elkeen na sy woonplek gaan.

<span id="an_7:8">7:8</span> Daarop neem hulle die padkos van die
manskappe en hulle ramshorings in hul hand; en hy het al die manskappe
van Israel laat gaan, elkeen na sy tente toe; maar die drie honderd man
het hy agtergehou, terwyl die laer van die Midianiete onderkant hom in
die laagte was.

<span id="an_7:9">7:9</span> En daardie nag het die HERE vir hom gesê:
Staan op, gaan af in die laer, want Ek gee dit in jou hand.

<span id="an_7:10">7:10</span> En as jy bang is om af te gaan, gaan jy
dan saam met jou dienaar Pura af na die laer toe

<span id="an_7:11">7:11</span> en luister wat hulle praat; en daarna sal
jou hande sterk word, en jy sal in die laer aftrek. Hy gaan toe af saam
met sy dienaar Pura tot by die buitenste lyn van die gewapendes wat in
die laer was.

<span id="an_7:12">7:12</span> En die Midianiete en Amalekiete en al die
kinders van die Ooste het in die laagte gelê soos sprinkane in menigte,
en hulle kamele was ontelbaar soos die sand aan die seestrand in
menigte.

<span id="an_7:13">7:13</span> En toe Gídeon aankom, vertel 'n man aan
'n ander juis 'n droom en sê: Kyk, ek het 'n droom gehad: Daar rol 'n
hard gebakte garsbrood in die laer van die Midianiete en kom tot by die
tent en slaan dit dat dit omval en keer dit onderstebo, en toe lê die
tent daar!

<span id="an_7:14">7:14</span> En die ander een het geantwoord en gesê:
Dit is niks anders nie as die swaard van Gídeon, die seun van Joas, die
Israeliet; God het die Midianiete en die hele laer in sy hand gegee.

<span id="an_7:15">7:15</span> Toe Gídeon dan die verhaal van die droom
en sy uitlegging hoor, het hy aanbid; en hy het teruggekeer na die laer
van Israel en gesê: Maak klaar, want die HERE gee die laer van die
Midianiete in julle hand.

<span id="an_7:16">7:16</span> En hy het die drie honderd man verdeel in
drie dele en aan hulle almal ramshorings en leë kruike, met fakkels
binne-in die kruike, in die hand gegee

<span id="an_7:17">7:17</span> en aan hulle gesê: Kyk na my en maak net
so; en kyk, as ek by die buitenste lyn van die laer kom, dan moet julle
maak net soos ek maak.

<span id="an_7:18">7:18</span> En as ek en almal wat by my is, op die
ramshoring blaas, moet julle ook op die ramshorings blaas rondom die
hele laer, en julle moet sê: Vir die HERE en vir Gídeon!

<span id="an_7:19">7:19</span> Toe kom Gídeon en die honderd man wat by
hom was, by die buitenste lyn van die laer, met die begin van die
middelste nagwaak toe hulle skaars die wagte uitgesit het, en hulle
blaas op die ramshorings en slaan die kruike stukkend wat hulle in hul
hand gehad het.

<span id="an_7:20">7:20</span> Toe blaas die drie dele op die
ramshorings en breek die kruike en hou met hulle linkerhand die fakkels
en met hulle regterhand die ramshorings om te blaas, terwyl hulle
uitroep: Die swaard van die HERE en van Gídeon!

<span id="an_7:21">7:21</span> En hulle het bly staan elkeen op sy plek,
rondom die laer. Daarop hardloop die hele laer, en hulle skreeu en vlug.

<span id="an_7:22">7:22</span> En toe die drie honderd op die
ramshorings blaas, het die HERE die swaard van die een teen die ander
gerig, ja, in die hele laer; en die laer het gevlug na Bet-Sitta, na
Seréda toe, tot by die oewer van Abel-Mehóla by Tabbat.

<span id="an_7:23">7:23</span> En die manskappe van Israel uit Náftali
en uit Aser en uit die hele Manasse is opgeroep, en hulle het die
Midianiete agternagejaag.

<span id="an_7:24">7:24</span> Ook het Gídeon boodskappers gestuur in
die hele gebergte van Efraim om te sê: Trek af die Midianiete tegemoet,
en sny hulle van die waters af tot by Bet-Bara en die Jordaan. So het
dan al die manskappe van Efraim bymekaargekom en die waters beset tot by
Bet-Bara en die Jordaan.

<span id="an_7:25">7:25</span> En hulle het twee vorste van die
Midianiete gevang, Oreb en Seëb; en Oreb het hulle gedood by die rots
Oreb, en Seëb gedood by die parskuip Seëb, en hulle het die Midianiete
agtervolg; en die hoof van Oreb en van Seëb het hulle na Gídeon gebring,
oorkant die Jordaan.

<span id="an_8:1">8:1</span> Toe sê die manskappe van Efraim vir hom:
Wat is dit wat u ons aangedoen het, dat u ons nie geroep het toe u
weggetrek het om teen die Midianiete te veg nie? En hulle het heftig met
hom getwis.

<span id="an_8:2">8:2</span> Maar hy sê vir hulle: Wat het ek nou gedoen
in vergelyking met julle? Is die na-oes van Efraim nie beter as die
wynoes van Abiëser nie?

<span id="an_8:3">8:3</span> God het die vorste van Mídian, Oreb en
Seëb, in julle hand gegee, maar wat kon ek doen in vergelyking met
julle? Toe bedaar hulle opgewondenheid teenoor hom nadat hy hierdie
woord gespreek het.

<span id="an_8:4">8:4</span> En Gídeon het gekom by die Jordaan, en hy
en die drie honderd man wat by hom was, het oorgetrek, moeg en besig om
te agtervolg.

<span id="an_8:5">8:5</span> En hy sê aan die manne van Sukkot: Gee tog
broodjies vir die manskappe wat op my voetspore volg, want hulle is
moeg, en ek is besig om Seba en Sálmuna, die konings van die Midianiete,
agterna te jaag.

<span id="an_8:6">8:6</span> Maar die vorste van Sukkot vra: Is die
handpalm van Seba en van Sálmuna nou al in u hand, dat ons aan u leër
brood moet gee?

<span id="an_8:7">8:7</span> Toe sê Gídeon: Daarom, as die HERE Seba en
Sálmuna in my hand gee, sal ek julle vlees met woestyndorings en distels
dors.

<span id="an_8:8">8:8</span> En daarvandaan het hy opgetrek na Pnuel en
met hulle net so gespreek; maar die manne van Pnuel het hom geantwoord
net soos die manne van Sukkot geantwoord het.

<span id="an_8:9">8:9</span> Daarop spreek hy ook met die mense van
Pnuel en sê: As ek met vrede terugkom, sal ek hierdie toring omgooi.

<span id="an_8:10">8:10</span> Seba en Sálmuna was toe in Karkor, en hul
leër by hulle, omtrent vyftien duisend, al wat oor was uit die hele leër
van die kinders van die Ooste; maar die gesneuweldes was honderd en
twintig duisend man wat die swaard kon uittrek.

<span id="an_8:11">8:11</span> En Gídeon het opgetrek met die pad van
die tentbewoners, ten ooste van Nobag en Jógbeha, en hy het die leër
verslaan terwyl die leër gerus was.

<span id="an_8:12">8:12</span> En Seba en Sálmuna het gevlug, maar hy
het hulle agternagejaag en die twee konings van Mídian, Seba en Sálmuna,
gevang nadat hy die hele leër uiteengejaag het.

<span id="an_8:13">8:13</span> En toe Gídeon, die seun van Joas,
terugkom uit die geveg, van die nek Heres af,

<span id="an_8:14">8:14</span> vang hy 'n seun van die mense van Sukkot
en vra hom uit; en dié het vir hom die vorste van Sukkot en sy oudstes
opgeskrywe, sewe en sewentig man.

<span id="an_8:15">8:15</span> En toe hy by die mense van Sukkot kom, sê
hy: Hier is Seba en Sálmuna oor wie julle my gesmaad het deur te sê: Is
die handpalm van Seba en van Sálmuna nou al in u hand, dat ons aan u
vermoeide manskappe brood moet gee?

<span id="an_8:16">8:16</span> Daarop neem hy die oudstes van die stad
saam met die woestyndorings en die distels, en hy het die manne van
Sukkot daarmee 'n les geleer.

<span id="an_8:17">8:17</span> En die toring van Pnuel het hy omgegooi
en die manne van die stad gedood.

<span id="an_8:18">8:18</span> En hy het Seba en Sálmuna gevra: Wat vir
manne was dit wat julle by Tabor gedood het? En hulle antwoord: Soos u,
so was hulle: elkeen van gestalte koninklike seuns.

<span id="an_8:19">8:19</span> Daarop sê hy: Dit was my broers, seuns
van my moeder. So waar as die HERE leef, as julle hulle laat leef het,
sou ek julle nie doodmaak nie.

<span id="an_8:20">8:20</span> En hy sê aan Jeter, sy eersgeborene:
Staan op, maak hulle dood! Maar die seun het sy swaard nie uitgetrek
nie, omdat hy bang was; want hy was nog 'n seun.

<span id="an_8:21">8:21</span> Toe sê Seba en Sálmuna: Staan u self op
en val op ons aan, want soos die man is, is sy krag. Gídeon het toe
opgestaan en Seba en Sálmuna gedood, en die maantjies wat aan die nekke
van hulle kamele was, het hy geneem.

<span id="an_8:22">8:22</span> Daarop sê die manne van Israel vir
Gídeon: Heers oor ons, u sowel as u seun en u kleinseun, want u het ons
verlos uit die hand van die Midianiete.

<span id="an_8:23">8:23</span> Maar Gídeon antwoord hulle: Ek wil nie
oor julle heers nie, en ook my seun mag nie oor julle heers nie: die
HERE sal oor julle heers.

<span id="an_8:24">8:24</span> Verder het Gídeon vir hulle gesê: Ek wil
aan julle 'n versoek doen: Gee nou elkeen vir my die ring uit sy buit!
Want hulle het goue ringe gedra, omdat hulle Ismaeliete was.

<span id="an_8:25">8:25</span> Toe sê hulle: Ons wil dit graag gee; en
hulle het 'n mantel uitgesprei en elkeen 'n ring van sy buit daarop
gegooi.

<span id="an_8:26">8:26</span> En die gewig van die goue ringe wat hy
gevra het, was sewentien honderd sikkels goud, behalwe die maantjies en
die oorversiersels en purper klere wat die konings van Mídian gedra het,
en behalwe die kettings wat aan die nekke van hulle kamele was.

<span id="an_8:27">8:27</span> En Gídeon het daar 'n skouerkleed van
gemaak en dit in sy stad, in Ofra, opgestel; en die hele Israel het dit
daar agternagehoereer, en dit het vir Gídeon en sy huis 'n strik geword.

<span id="an_8:28">8:28</span> So moes die Midianiete dan buig voor die
kinders van Israel, en hulle het hul hoof nie meer opgetel nie; en die
land het in Gídeon se dae veertig jaar lank gerus.

<span id="an_8:29">8:29</span> En Jerúbbaäl, die seun van Joas, het in
sy huis gaan woon.

<span id="an_8:30">8:30</span> En Gídeon het sewentig seuns gehad wat
uit sy lende voortgekom het, want hy het baie vroue gehad.

<span id="an_8:31">8:31</span> En sy byvrou wat in Sigem was, het ook
vir hom 'n seun gebaar, en hy het hom die naam Abiméleg gegee.

<span id="an_8:32">8:32</span> En Gídeon, die seun van Joas, het gesterf
in goeie ouderdom en is begrawe in die graf van sy vader Joas, in Ofra
van die Abiësriete.

<span id="an_8:33">8:33</span> Maar net toe Gídeon dood was, het die
kinders van Israel weer die Baäls agternagehoereer en van Baäl-Berít vir
hulle 'n god gemaak.

<span id="an_8:34">8:34</span> En die kinders van Israel het nie gedink
aan die HERE hulle God wat hulle uit die hand van al hul vyande rondom
gered het nie.

<span id="an_8:35">8:35</span> En hulle het geen guns bewys aan die huis
van Jerúbbaäl, dit is Gídeon, vir al die goed wat hy aan Israel gedoen
het nie.

<span id="an_9:1">9:1</span> En Abiméleg, die seun van Jerúbbaäl, het
heengegaan na Sigem, na die broers van sy moeder, en hy het met hulle en
met die hele geslag van sy moeder se familie gespreek en gesê:

<span id="an_9:2">9:2</span> Spreek tog voor die ore van al die burgers
van Sigem: Wat is vir julle beter--dat sewentig man, almal seuns van
Jerúbbaäl, oor julle heers, of dat een man oor julle heers? En dink
daaraan dat ek julle gebeente en julle vlees is.

<span id="an_9:3">9:3</span> Toe die broers van sy moeder al hierdie
woorde voor die ore van al die burgers van Sigem oor hom spreek, het
hulle hart Abiméleg gevolg; want hulle het gesê: Hy is ons broer.

<span id="an_9:4">9:4</span> Hulle het hom toe sewentig sikkels silwer
uit die huis van Baäl-Berít gegee, en daarmee het Abiméleg ydele en
ligsinnige manne gehuur, en hulle het hom gevolg.

<span id="an_9:5">9:5</span> En hy het in die huis van sy vader gegaan,
in Ofra, en sy broers, die seuns van Jerúbbaäl, sewentig man, op een
klip vermoor; maar Jotam, die jongste seun van Jerúbbaäl, het oorgebly,
want hy het weggekruip.

<span id="an_9:6">9:6</span> Daarop het al die burgers van Sigem en die
hele huis Millo bymekaargekom en Abiméleg gaan koning maak by die
terpentynboom van die gedenkteken wat by Sigem is.

<span id="an_9:7">9:7</span> Toe hulle dit aan Jotam meedeel, het hy op
die top van die berg Gerísim gaan staan en sy stem verhef en uitgeroep
en aan hulle gesê: Luister na my, burgers van Sigem, sodat God na julle
kan luister.

<span id="an_9:8">9:8</span> Eendag het die bome gegaan om 'n koning oor
hulle te salf en aan die olyfboom gesê: Wees koning oor ons!

<span id="an_9:9">9:9</span> Maar die olyfboom het vir hulle gesê: Sou
ek my vettigheid opgee wat God en die mense in my prys, en oor die bome
gaan swewe?

<span id="an_9:10">9:10</span> Toe sê die bome vir die vyeboom: Kom jy,
wees koning oor ons.

<span id="an_9:11">9:11</span> Maar die vyeboom het vir hulle gesê: Sou
ek my soetigheid en my goeie vrugte opgee en oor die bome gaan swewe?

<span id="an_9:12">9:12</span> Toe sê die bome vir die wingerdstok: Kom
jy, wees koning oor ons.

<span id="an_9:13">9:13</span> Maar die wingerdstok het vir hulle gesê:
Sou ek my mos opgee wat God en die mense vrolik maak, en oor die bome
gaan swewe?

<span id="an_9:14">9:14</span> Toe sê al die bome vir die steekdoring:
Kom jy, wees koning oor ons!

<span id="an_9:15">9:15</span> En die steekdoring het vir die bome gesê:
As julle in waarheid my as koning oor julle salf, kom dan, skuil in my
skaduwee; maar so nie, laat daar dan vuur uitgaan uit die steekdoring en
die seders van die Líbanon verteer.

<span id="an_9:16">9:16</span> As julle dan nou in waarheid en in
opregtheid gehandel het deur Abiméleg koning te maak, en as julle goed
gedoen het aan Jerúbbaäl en sy huis, en as julle aan hom gedoen het na
die verdienste van sy hande--

<span id="an_9:17">9:17</span> julle vir wie my vader geveg en sy lewe
gewaag het, en wat hy uit die hand van die Midianiete gered het,

<span id="an_9:18">9:18</span> maar wat vandag opgestaan het teen die
huis van my vader, en sy seuns, sewentig man, op een klip vermoor het en
Abiméleg, die seun van sy slavin, koning gemaak het oor die burgers van
Sigem omdat hy julle broer is--

<span id="an_9:19">9:19</span> as julle dan vandag in waarheid en in
opregtheid gehandel het met Jerúbbaäl en sy huis, wees dan vrolik oor
Abiméleg, en mag hy ook vrolik wees oor julle.

<span id="an_9:20">9:20</span> Maar so nie, laat daar dan vuur uitgaan
uit Abiméleg en die burgers van Sigem en die huis Millo verteer; en laat
daar vuur uitgaan uit die burgers van Sigem en uit die huis Millo en
Abiméleg verteer.

<span id="an_9:21">9:21</span> Daarop het Jotam padgegee en weggevlug en
na Beër gegaan en daar gebly vanweë Abiméleg, sy broer.

<span id="an_9:22">9:22</span> Toe Abiméleg drie jaar oor Israel geheers
het,

<span id="an_9:23">9:23</span> het God 'n bose gees gestuur tussen
Abiméleg en die burgers van Sigem, en die burgers van Sigem het
troueloos gehandel teen Abiméleg,

<span id="an_9:24">9:24</span> sodat die onreg teen die sewentig seuns
van Jerúbbaäl sou uitkom, en Hy hulle bloed sou lê op hul broer Abiméleg
wat hulle vermoor het, ook op die burgers van Sigem wat sy hande
versterk het om sy broers te vermoor.

<span id="an_9:25">9:25</span> So het die burgers van Sigem dan teen hom
hinderlae opgestel bo-op die berge en almal beroof wat op die pad by
hulle verbykom. En dit is aan Abiméleg meegedeel.

<span id="an_9:26">9:26</span> Toe kom Gaäl, die seun van Ebed, met sy
broers en hulle trek oor na Sigem toe; en die burgers van Sigem het op
hom vertrou.

<span id="an_9:27">9:27</span> En hulle het uitgegaan in die veld en
hulle wingerde afgeoes en uitgetrap en oesfees gehou; daarop het hulle
in die huis van hulle god ingegaan en geëet en gedrink en Abiméleg
gevloek.

<span id="an_9:28">9:28</span> Toe sê Gaäl, die seun van Ebed: Wie is
Abiméleg--en wat is Sigem--dat ons hom sou dien? Is hy nie die seun van
Jerúbbaäl, en is Sebul nie sy stadsbestuurder nie? Dien die manne van
Hemor, die vader van Sigem, maar waarom moet óns hom dien?

<span id="an_9:29">9:29</span> Ag, was hierdie volk maar in my hand, dan
sou ek Abiméleg wegjaag! En met die oog op Abiméleg het hy gesê:
Vermeerder maar jou leër en trek uit!

<span id="an_9:30">9:30</span> Toe Sebul, die owerste van die stad, die
woorde van Gaäl, die seun van Ebed, hoor, het hy kwaad geword

<span id="an_9:31">9:31</span> en listig boodskappers na Abiméleg
gestuur om te sê: Kyk, Gaäl, die seun van Ebed, met sy broers, het in
Sigem gekom, en kyk, hulle maak die stad teen u op.

<span id="an_9:32">9:32</span> Maak dan nou in die nag klaar, u met die
manskappe wat by u is, en stel 'n hinderlaag op in die veld.

<span id="an_9:33">9:33</span> Dan kan u in die môre vroeg as die son
uitkom, u gereed hou en 'n aanval teen die stad maak; en as hy met die
manskappe wat by hom is, uittrek na u toe, handel dan met hom na bevind
van sake.

<span id="an_9:34">9:34</span> Daarop het Abiméleg en al die manskappe
wat by hom was, in die nag klaargemaak en hinderlae in vier dele by
Sigem opgestel.

<span id="an_9:35">9:35</span> En Gaäl, die seun van Ebed, het uitgegaan
en by die ingang van die stadspoort gaan staan; en toe Abiméleg en al
die manskappe wat by hom was, opstaan uit die hinderlaag,

<span id="an_9:36">9:36</span> sien Gaäl die manskappe en sê vir Sebul:
Kyk, daar kom mense van die bergtoppe af; maar Sebul sê vir hom: Jy sien
die skaduwee van die berge vir mense aan!

<span id="an_9:37">9:37</span> Maar Gaäl hou aan en sê: Kyk, daar kom
mense van die hoogste punt van die land af, en een deel kom uit die
rigting van die eik van die towenaar.

<span id="an_9:38">9:38</span> Daarop sê Sebul vir hom: Waar is nou jou
mond waarmee jy gesê het: Wie is Abiméleg, dat ons hom sou dien? Is dit
nie die manskappe wat jy verag het nie? Trek nou tog uit en veg teen
hulle!

<span id="an_9:39">9:39</span> Toe trek Gaäl uit voor die burgers van
Sigem en veg teen Abiméleg.

<span id="an_9:40">9:40</span> Maar Abiméleg het hom agtervolg, en hy
het voor hom uit gevlug, en baie het gesneuwel tot by die ingang van die
poort.

<span id="an_9:41">9:41</span> En Abiméleg het in Aruma gebly, maar
Sebul het Gaäl en sy broers verjaag, dat hulle nie in Sigem kon bly woon
nie.

<span id="an_9:42">9:42</span> En toe die mense die volgende dag uittrek
in die veld, is dit aan Abiméleg meegedeel.

<span id="an_9:43">9:43</span> Daarop het hy die manskappe geneem en
hulle in drie dele verdeel en 'n hinderlaag opgestel in die veld; en toe
hy sien dat die mense die stad uittrek, val hy op hulle aan en verslaan
hulle.

<span id="an_9:44">9:44</span> Want Abiméleg en die dele wat by hom was,
het ingestorm en gaan staan by die ingang van die stadspoort, en die
ander twee dele het almal wat in die veld was, bestorm en hulle
verslaan.

<span id="an_9:45">9:45</span> En Abiméleg het daardie hele dag teen die
stad geveg en die stad ingeneem en die mense wat daarin was, gedood en
die stad afgebreek en dit met sout besaai.

<span id="an_9:46">9:46</span> Toe al die burgers van die toring van
Sigem dit hoor, gaan hulle in die kelder van die tempel van El-Berít in.

<span id="an_9:47">9:47</span> En toe dit aan Abiméleg meegedeel is dat
al die burgers van die toring van Sigem bymekaargekom het,

<span id="an_9:48">9:48</span> klim Abiméleg, hy en al die manskappe wat
by hom was, op die berg Salmon; en Abiméleg het byle met hom saamgeneem
en 'n boomtak afgekap en opgetel en dit op sy skouer gesit en aan die
manskappe wat by hom was, gesê: Wat julle my sien doen, doen dit my gou
na.

<span id="an_9:49">9:49</span> Daarop kap al die manskappe ook elkeen sy
tak af en hulle volg Abiméleg en gooi dit op die kelder en steek die
kelder bo-op hulle aan die brand, sodat ook al die mense van die
Sigemstoring, omtrent duisend manne en vroue, gesterf het.

<span id="an_9:50">9:50</span> Daarna het Abiméleg na Tebes getrek en
Tebes beleër en dit ingeneem.

<span id="an_9:51">9:51</span> Maar in die middel van die stad was 'n
sterk toring; en daarheen het al die manne en vroue en al die burgers
van die stad gevlug, en hulle het agter hulle toegesluit en bo-op die
dak van die toring geklim.

<span id="an_9:52">9:52</span> En Abiméleg het gekom tot by die toring
en daarteen geveg; maar toe hy nader kom tot by die ingang van die
toring om dit met vuur te verbrand,

<span id="an_9:53">9:53</span> gooi 'n vrou die boonste meulsteen op die
hoof van Abiméleg en verbrysel sy skedel.

<span id="an_9:54">9:54</span> Toe roep hy gou die dienaar, sy
wapendraer, en sê vir hom: Trek jou swaard uit en maak my van kant, dat
hulle nie van my kan sê: 'n Vrou het hom gedood nie. Daarop het sy
dienaar hom deurboor, en hy het gesterwe.

<span id="an_9:55">9:55</span> En toe die manne van Israel sien dat
Abiméleg dood was, het hulle elkeen na sy woonplek gegaan.

<span id="an_9:56">9:56</span> So het God dan die kwaad van Abiméleg
vergelde wat hy sy vader aangedoen het deur sy sewentig broers te
vermoor.

<span id="an_9:57">9:57</span> En al die kwaad van die manne van Sigem
het God op hulle eie hoof laat neerkom; en die vloek van Jotam, die seun
van Jerúbbaäl, het oor hulle gekom.

<span id="an_10:1">10:1</span> En ná Abiméleg het Tola, die seun van
Pua, die seun van Dodo, 'n man uit Issaskar, opgetree om Israel te
verlos; en hy het gewoon in Samir op die gebergte van Efraim.

<span id="an_10:2">10:2</span> En hy het Israel drie en twintig jaar
lank gerig; en hy het gesterwe en is in Samir begrawe.

<span id="an_10:3">10:3</span> En ná hom het Jaïr, die Gileadiet,
opgetree, en hy het Israel twee en twintig jaar lank gerig.

<span id="an_10:4">10:4</span> En hy het dertig seuns gehad, wat op
dertig jong esels gery en dertig stede gehad het; dié word tot vandag
toe die Jaïrsdorpe genoem wat in die land Gílead lê.

<span id="an_10:5">10:5</span> En Jaïr het gesterwe en is in Kamon
begrawe.

<span id="an_10:6">10:6</span> En die kinders van Israel het weer gedoen
wat verkeerd was in die oë van die HERE, en hulle het die Baäls en die
Astartes gedien, en die gode van Aram en die gode van Sidon en die gode
van Moab en die gode van die kinders van Ammon en die gode van die
Filistyne, en hulle het die HERE verlaat en Hom nie gedien nie.

<span id="an_10:7">10:7</span> Daarom het die toorn van die HERE ontvlam
teen Israel, en Hy het hulle verkoop in die hand van die Filistyne en in
die hand van die kinders van Ammon.

<span id="an_10:8">10:8</span> En hulle het die kinders van Israel
verpletter en verdruk in daardie jaar, agttien jaar lank, al die kinders
van Israel wat oorkant die Jordaan gewoon het in die land van die
Amoriete, wat in Gílead was.

<span id="an_10:9">10:9</span> Daarby het die kinders van Ammon die
Jordaan oorgetrek om ook teen Juda en Benjamin en die huis van Efraim te
veg, sodat Israel dit baie benoud gehad het.

<span id="an_10:10">10:10</span> Toe roep die kinders van Israel die
HERE aan en sê: Ons het teen U gesondig, want ons het onse God verlaat
en die Baäls gedien.

<span id="an_10:11">10:11</span> Maar die HERE het aan die kinders van
Israel gesê: Het Ek julle nie van die Egiptenaars en van die Amoriete,
van die kinders van Ammon en van die Filistyne--

<span id="an_10:12">10:12</span> en toe die Sidoniërs en Amalekiete en
Maoniete julle verdruk en julle My aangeroep het--julle uit hulle hand
verlos nie?

<span id="an_10:13">10:13</span> Maar julle het My verlaat en ander gode
gedien; daarom sal Ek julle nie meer verlos nie.

<span id="an_10:14">10:14</span> Gaan heen en roep die gode aan wat
julle verkies het; laat dié julle verlos in die tyd van julle
benoudheid.

<span id="an_10:15">10:15</span> Toe sê die kinders van Israel aan die
HERE: Ons het gesondig; maak met ons net soos dit goed is in u oë;
verlos ons tog net vandag.

<span id="an_10:16">10:16</span> En hulle het die vreemde gode uit hulle
midde verwyder en die HERE gedien; toe het Hy ongeduldig geword oor die
moeite van Israel.

<span id="an_10:17">10:17</span> En die kinders van Ammon is byeengeroep
en het laer opgeslaan in Gílead; maar die kinders van Israel het
bymekaargekom en laer opgeslaan by Mispa.

<span id="an_10:18">10:18</span> Toe sê die manskappe, die vorste van
Gílead, die een aan die ander: Wie is die man wat sal begin om te veg
teen die kinders van Ammon? Hy sal hoof wees oor al die inwoners van
Gílead.

<span id="an_11:1">11:1</span> En Jefta, die Gileadiet, was 'n dapper
held, maar hy was die seun van 'n hoer; en Gílead was die vader van
Jefta.

<span id="an_11:2">11:2</span> En toe die vrou van Gílead vir hom seuns
baar, en die seuns van die vrou groot word, het hulle Jefta weggejaag en
vir hom gesê: Jy mag in ons familie nie erwe nie, want jy is die seun
van 'n ander vrou.

<span id="an_11:3">11:3</span> Daarop vlug Jefta van sy broers af weg en
hy gaan woon in die land Tob; en ligsinnige manne het by Jefta
aangesluit en saam met hom uitgetrek.

<span id="an_11:4">11:4</span> En 'n tyd daarna het die kinders van
Ammon oorlog gevoer teen Israel.

<span id="an_11:5">11:5</span> Maar toe die kinders van Ammon oorlog
voer teen Israel, het die oudstes van Gílead Jefta gaan haal uit die
land Tob;

<span id="an_11:6">11:6</span> en hulle het vir Jefta gesê: Kom en wees
ons aanvoerder, dat ons kan veg teen die kinders van Ammon.

<span id="an_11:7">11:7</span> Maar Jefta antwoord die oudstes van
Gílead: Het julle my nie gehaat en my uit my vader se huis weggejaag
nie? Waarom kom julle dan nou na my, nou dat julle in die benoudheid
sit?

<span id="an_11:8">11:8</span> Toe sê die oudstes van Gílead vir Jefta:
Daarom kom ons nou na jou terug, dat jy met ons kan saamtrek en teen die
kinders van Ammon veg, en dat jy ons hoof kan wees oor al die inwoners
van Gílead.

<span id="an_11:9">11:9</span> Daarop antwoord Jefta die oudstes van
Gílead: As julle my laat terugkom om teen die kinders van Ammon te veg
en die HERE hulle aan my oorgee, dan moet ek julle hoof word.

<span id="an_11:10">11:10</span> Toe sê die oudstes van Gílead vir
Jefta: Die HERE sal hoorder wees tussen ons. Waarlik, soos jy gesê het,
so sal ons doen.

<span id="an_11:11">11:11</span> So het Jefta dan met die oudstes van
Gílead saamgegaan, en die volk het hom as hoof en aanvoerder oor hulle
aangestel, en Jefta het al sy woorde voor die aangesig van die HERE in
Mispa gespreek.

<span id="an_11:12">11:12</span> Toe stuur Jefta boodskappers na die
koning van die kinders van Ammon om te vra: Wat het ek met u te doen,
dat u na my kom om teen my land te veg?

<span id="an_11:13">11:13</span> En die koning van die kinders van Ammon
sê aan die boodskappers van Jefta: Israel het my land geneem toe hy
opgetrek het uit Egipte, van die Arnon af tot by die Jabbok en tot by
die Jordaan; gee dit dan nou in vrede terug.

<span id="an_11:14">11:14</span> En Jefta het nog weer boodskappers
gestuur na die koning van die kinders van Ammon

<span id="an_11:15">11:15</span> en vir hom gesê: So sê Jefta: Israel
het die land Moab en die land van die kinders van Ammon nie geneem nie.

<span id="an_11:16">11:16</span> Want Israel het toe hy uit Egipte
opgetrek het, deur die woestyn gegaan tot by die Skelfsee en het by
Kades gekom.

<span id="an_11:17">11:17</span> En Israel het boodskappers gestuur na
die koning van Edom om te sê: Laat my tog deur u land trek; maar die
koning van Edom het geen gehoor gegee nie; en na die koning van Moab het
hy gestuur, maar hy wou ook nie. Daarom het Israel in Kades gebly.

<span id="an_11:18">11:18</span> Verder het hy deur die woestyn gegaan
en om die land Edom en die land Moab getrek en gekom aan die oostekant
van die land Moab; en hulle het laer opgeslaan oorkant die Arnon, maar
nie in die gebied van Moab ingekom nie, want die Arnon is die grens van
Moab.

<span id="an_11:19">11:19</span> Daarop het Israel boodskappers gestuur
na Sihon, die koning van die Amoriete, die koning van Hesbon, en Israel
het vir hom gesê: Laat ons tog deur u land trek na my plek toe.

<span id="an_11:20">11:20</span> Maar Sihon het Israel nie vertrou om
deur sy gebied te trek nie, en Sihon het al sy manskappe versamel, en
hulle het laer opgeslaan in Jahas en teen Israel geveg.

<span id="an_11:21">11:21</span> Maar die HERE, die God van Israel, het
Sihon en sy hele volk in die hand van Israel gegee, en dié het hulle
verslaan; sodat Israel die hele land van die Amoriete, die inwoners van
daardie land, in besit geneem het.

<span id="an_11:22">11:22</span> En hulle het die hele grondgebied van
die Amoriete, van die Arnon af tot by die Jabbok en van die woestyn af
tot by die Jordaan, in besit geneem.

<span id="an_11:23">11:23</span> So het die HERE, die God van Israel,
dan die Amoriete voor sy volk Israel uit verdrywe, en wil u dit in besit
neem?

<span id="an_11:24">11:24</span> Sal u dit nie in besit neem wat u god
Kamos u as 'n besitting gee, en óns alles wat die HERE onse God voor ons
uit verdrywe, in besit neem nie?

<span id="an_11:25">11:25</span> En is u nou soveel beter as Balak, die
seun van Sippor, die koning van Moab? Het hy ooit met Israel getwis, of
ooit teen hulle geveg?

<span id="an_11:26">11:26</span> Terwyl Israel in Hesbon met sy
onderhorige plekke en in Aroër met sy onderhorige plekke en in al die
stede wat langs die Arnon lê, drie honderd jaar lank gewoon het, waarom
het julle dit dan nie in dié tyd ontset nie?

<span id="an_11:27">11:27</span> So het ék dan nie teen u gesondig nie,
maar ú handel so sleg met my om teen my oorlog te voer. Mag die HERE,
die Regter, vandag oordeel tussen die kinders van Israel en die kinders
van Ammon!

<span id="an_11:28">11:28</span> Maar die koning van die kinders van
Ammon het nie geluister na die woorde van Jefta wat hy hom laat weet het
nie.

<span id="an_11:29">11:29</span> Toe het die Gees van die HERE op Jefta
gekom, en hy het oorgetrek na Gílead en Manasse en verder deur na Mispe
in Gílead; en van Mispe in Gílead het hy deurgetrek na die kinders van
Ammon.

<span id="an_11:30">11:30</span> En Jefta het aan die HERE 'n gelofte
gedoen en gesê: As U werklik die kinders van Ammon in my hand gee,

<span id="an_11:31">11:31</span> dan sal wat uitkom, wat uit die deure
van my huis uitkom my tegemoet, as ek in vrede terugkom van die kinders
van Ammon, aan die HERE behoort, en ek sal dit as 'n brandoffer bring.

<span id="an_11:32">11:32</span> Daarop het Jefta deurgetrek na die
kinders van Ammon om teen hulle te veg, en die HERE het hulle in sy hand
gegee.

<span id="an_11:33">11:33</span> En hy het hulle verslaan van Aroër af
in die rigting na Minnit, twintig stede, en tot by Abel-Kerámim--'n baie
groot slag; sodat die kinders van Ammon verneder is voor die kinders van
Israel.

<span id="an_11:34">11:34</span> En toe Jefta in Mispa by sy huis kom,
gaan sy dogter juis uit hom tegemoet met tamboeryne en koordanse; en sy
was die enigste kind: hy het geen seun of dogter buiten haar gehad nie.

<span id="an_11:35">11:35</span> En net toe hy haar sien, skeur hy sy
klere en sê: Ag, my dogter, jy druk my heeltemal neer, en jy stort my in
die ongeluk! Want ek het my mond geopen teenoor die HERE, en ek kan nie
terugtrek nie.

<span id="an_11:36">11:36</span> En sy antwoord hom: My vader, as u u
mond geopen het teenoor die HERE, maak met my soos uit u mond uitgegaan
het nadat die HERE u volkome wraak verskaf het op u vyande, op die
kinders van Ammon.

<span id="an_11:37">11:37</span> Verder het sy vir haar vader gesê: Laat
dít my toegestaan word: laat my twee maande vry, dat ek kan weggaan en
afdaal na die berge en my maagdelike staat beween, ek en my vriendinne.

<span id="an_11:38">11:38</span> En hy sê: Gaan! En hy het haar vir twee
maande laat gaan. Sy het toe weggegaan met haar vriendinne en haar
maagdelike staat op die berge beween.

<span id="an_11:39">11:39</span> En aan die end van twee maande het sy
na haar vader teruggekom, en hy het die gelofte wat deur hom gedoen is,
aan haar voltrek; en sy het geen man beken nie. En dit het 'n gewoonte
geword in Israel

<span id="an_11:40">11:40</span> dat die dogters van Israel jaar vir
jaar heengaan om die dogter van Jefta, die Gileadiet, te besing, vier
dae in die jaar.

<span id="an_12:1">12:1</span> En die manne van Efraim is saamgeroep en
het oorgetrek na Safon toe en vir Jefta gesê: Waarom het u deurgetrek om
teen die kinders van Ammon te veg en óns nie geroep om saam met u te
trek nie? Ons sal u huis bo u met vuur verbrand.

<span id="an_12:2">12:2</span> Maar Jefta sê vir hulle: Ek en my volk
het 'n hewige twis met die kinders van Ammon gehad, en ek het julle
opgeroep, maar julle het my nie uit hulle hand verlos nie.

<span id="an_12:3">12:3</span> En toe ek sien dat jy nie help nie, het
ek my lewe gewaag en deurgetrek na die kinders van Ammon; en die HERE
het hulle in my hand gegee. Waarom het julle dan vandag teen my opgetrek
om teen my oorlog te voer?

<span id="an_12:4">12:4</span> Daarop versamel Jefta al die manne van
Gílead om teen Efraim te veg; en die manne van Gílead het Efraim
verslaan, omdat hulle gesê het: Julle, Gileadiete, is vlugtelinge van
Efraim, in die midde van Efraim en Manasse.

<span id="an_12:5">12:5</span> En Gílead het die Efraimiete van die
Jordaan-driwwe afgesny; en as die vlugtelinge van Efraim sê: Ek wil
deurgaan--dan vra die manne van Gílead vir hom: Is jy 'n Efraimiet? As
hy sê: Nee,

<span id="an_12:6">12:6</span> dan vra hulle hom: Sê bietjie: Sjibbolet!
En as hy sê: Sibbolet! en nie ag gee om dit reg uit te spreek nie, dan
gryp hulle hom en maak hom by die Jordaan-driwwe dood. So het daar dan
in dié tyd van Efraim twee en veertig duisend man geval.

<span id="an_12:7">12:7</span> En Jefta het Israel ses jaar lank gerig;
en Jefta, die Gileadiet, het gesterwe en is begrawe in een van die stede
van Gílead.

<span id="an_12:8">12:8</span> En ná hom het Ebsan, uit Betlehem, Israel
gerig.

<span id="an_12:9">12:9</span> En hy het dertig seuns gehad, en dertig
dogters het hy uitgehuwelik en van buite af dertig dogters vir sy seuns
ingebring; en hy het Israel sewe jaar lank gerig.

<span id="an_12:10">12:10</span> En Ebsan het gesterwe en is begrawe in
Betlehem.

<span id="an_12:11">12:11</span> En ná hom het Elon, die Sebuloniet,
Israel gerig; en hy het Israel tien jaar lank gerig.

<span id="an_12:12">12:12</span> En Elon, die Sebuloniet, het gesterwe
en is begrawe in Ajalon, in die land Sébulon.

<span id="an_12:13">12:13</span> En ná hom het Abdon, die seun van
Hillel, die Pireatoniet, Israel gerig.

<span id="an_12:14">12:14</span> En hy het veertig seuns en dertig
kleinseuns gehad wat op sewentig jong esels gery het; en hy het Israel
agt jaar lank gerig.

<span id="an_12:15">12:15</span> En Abdon, die seun van Hillel, die
Pireatoniet, het gesterwe en is begrawe in Píreaton, in die land Efraim,
op die gebergte van die Amalekiete.

<span id="an_13:1">13:1</span> En toe die kinders van Israel weer doen
wat verkeerd is in die oë van die HERE, het die HERE hulle oorgegee in
die hand van die Filistyne, veertig jaar lank.

<span id="an_13:2">13:2</span> En daar was 'n man uit Sórea, uit die
geslag van die Daniete, met die naam van Manóag; en sy vrou was
onvrugbaar en het geen kinders gehad nie.

<span id="an_13:3">13:3</span> Maar die Engel van die HERE het aan die
vrou verskyn en vir haar gesê: Kyk, jy is onvrugbaar en het geen kinders
gehad nie, maar jy sal swanger word en 'n seun baar.

<span id="an_13:4">13:4</span> Neem jou dan nou tog in ag en drink geen
wyn of sterk drank nie en eet niks wat onrein is nie.

<span id="an_13:5">13:5</span> Want kyk, jy sal swanger word en 'n seun
baar, en geen skeermes mag op sy hoof kom nie; want die seun sal van die
moederskoot af 'n nasireër van God wees, en hy sal Israel begin verlos
uit die hand van die Filistyne.

<span id="an_13:6">13:6</span> Daarop kom die vrou in en spreek met haar
man en sê: 'n Man van God het na my gekom, en sy voorkoms was soos die
voorkoms van die Engel van God, baie vreeslik; maar ek het Hom nie gevra
waar Hy vandaan was nie, en sy naam het hy my nie meegedeel nie.

<span id="an_13:7">13:7</span> Maar Hy het vir my gesê: Kyk, jy sal
swanger word en 'n seun baar; drink dan nou geen wyn of sterk drank nie,
en eet niks wat onrein is nie; want die seun sal 'n nasireër van God
wees van die moederskoot af tot die dag van sy dood toe.

<span id="an_13:8">13:8</span> En Manóag het tot die HERE gebid en gesê:
Ag, Here, laat tog die man van God wat U gestuur het, nog 'n keer na ons
toe kom, dat hy ons kan leer hoe ons moet maak met die seun wat gebore
sal word.

<span id="an_13:9">13:9</span> En God het geluister na die stem van
Manóag, sodat die Engel van God nog 'n keer na die vrou gekom het terwyl
sy in die veld sit en haar man Manóag nie by haar was nie.

<span id="an_13:10">13:10</span> En die vrou het haastig geloop en haar
man dit vertel en vir hom gesê: Kyk, die man het aan my verskyn wat die
ander dag na my gekom het.

<span id="an_13:11">13:11</span> Toe staan Manóag op en loop agter sy
vrou aan, en hy kom by die man en vra hom: Is U die man wat met dié vrou
gespreek het? Toe sê Hy: Ja.

<span id="an_13:12">13:12</span> Daarop vra Manóag: As u woorde nou
uitkom, wat moet die leefwyse en die werk van die seun wees?

<span id="an_13:13">13:13</span> Toe sê die Engel van die HERE aan
Manóag: Vir alles wat Ek aan die vrou gesê het, moet sy haar in ag neem.

<span id="an_13:14">13:14</span> Van alles wat van die wingerdstok
afkomstig is, mag sy nie eet nie; en geen wyn of sterk drank moet sy
drink nie en niks eet wat onrein is nie; alles wat Ek haar beveel het,
moet sy onderhou.

<span id="an_13:15">13:15</span> Manóag sê aan die Engel van die HERE:
Laat ons U tog ophou, dat ons 'n bokkie vir U kan berei.

<span id="an_13:16">13:16</span> En die Engel van die HERE antwoord
Manóag: Al hou jy My op, Ek sal nie van jou brood eet nie; maar as jy 'n
brandoffer wil berei, offer dit dan aan die HERE. Want Manóag het nie
geweet dat dit die Engel van die HERE was nie.

<span id="an_13:17">13:17</span> Daarop vra Manóag die Engel van die
HERE: Wat is u naam, dat ons U kan vereer as u woord uitkom?

<span id="an_13:18">13:18</span> En die Engel van die HERE sê vir hom:
Waarom vra jy dan na my naam terwyl hy wonderbaar is?

<span id="an_13:19">13:19</span> Toe neem Manóag die bokkie en die
spysoffer en offer dit op die rots aan die HERE terwyl Hy wonderbaarlik
handel voor die oë van Manóag en sy vrou:

<span id="an_13:20">13:20</span> toe die vlam van die altaar opstyg na
bo, het die Engel van die HERE in die vlam van die altaar opgevaar; en
Manóag en sy vrou het dit gesien en met hulle aangesig op die grond
geval.

<span id="an_13:21">13:21</span> En die Engel van die HERE het verder
nie meer aan Manóag en sy vrou verskyn nie. Daarop bemerk Manóag dat dit
die Engel van die HERE was.

<span id="an_13:22">13:22</span> En Manóag sê vir sy vrou: Ons sal
sekerlik sterwe, omdat ons God gesien het.

<span id="an_13:23">13:23</span> Maar sy vrou sê vir hom: As die HERE
ons wou laat sterwe, sou Hy nie uit ons hand 'n brandoffer en 'n
spysoffer aangeneem en ons al hierdie dinge laat sien en ons nou sulke
dinge laat hoor het nie.

<span id="an_13:24">13:24</span> En die vrou het 'n seun gebaar en hom
Simson genoem; en die kind het groot geword, en die HERE het hom geseën.

<span id="an_13:25">13:25</span> En die Gees van die HERE het hom begin
drywe in die laer van Dan tussen Sórea en Estáol.

<span id="an_14:1">14:1</span> Toe Simson afgegaan het na Timna, sien hy
in Timna 'n vrou uit die dogters van die Filistyne;

<span id="an_14:2">14:2</span> en hy het opgegaan en dit aan sy vader en
sy moeder vertel en gesê: Ek het 'n vrou uit die dogters van die
Filistyne in Timna gesien; neem haar dan nou as vrou vir my.

<span id="an_14:3">14:3</span> Maar sy vader en sy moeder sê vir hom: Is
daar onder die dogters van jou broers en onder my hele volk nie 'n vrou,
dat jy heengaan om 'n vrou uit die Filistyne, die onbesnedenes, te neem
nie? En Simson sê aan sy vader: Neem haar vir my, want sy geval my.

<span id="an_14:4">14:4</span> Maar sy vader en sy moeder het nie geweet
dat dit van die HERE kom nie; want hy het rede gesoek teen die
Filistyne; in dié tyd naamlik het die Filistyne oor Israel geheers.

<span id="an_14:5">14:5</span> En Simson het met sy vader en sy moeder
afgegaan na Timna; en toe hulle by die wingerde van Timna kom, storm
daar 'n jong leeu brullende op hom af.

<span id="an_14:6">14:6</span> Maar die Gees van die HERE het oor hom
vaardig geword; en hy het dit verskeur soos 'n mens 'n bokkie verskeur
sonder dat daar iets in sy hand was; maar hy het sy vader en sy moeder
nie vertel wat hy gedoen het nie.

<span id="an_14:7">14:7</span> Toe gaan hy af en praat met die vrou; en
sy het Simson geval.

<span id="an_14:8">14:8</span> En 'n tyd daarna het hy teruggegaan om
haar te gaan haal; en toe hy uitdraai om na die dooie leeu te kyk, was
daar 'n swerm bye in die dooie liggaam van die leeu, en heuning.

<span id="an_14:9">14:9</span> En hy het dit uitgehaal in sy hande en
aldeur geloop en eet, en na sy vader en sy moeder gegaan en aan hulle
gegee; en hulle het geëet, maar dat hy die heuning uit die dooie liggaam
van die leeu uitgehaal het, vertel hy hulle nie.

<span id="an_14:10">14:10</span> Daarop gaan sy vader na die vrou toe
af, en Simson het daar 'n maaltyd berei; want so het die jongmanne
gewoonlik gedoen.

<span id="an_14:11">14:11</span> En toe hulle hom sien, neem hulle
dertig vriende om by hom te wees.

<span id="an_14:12">14:12</span> En Simson sê aan hulle: Laat my tog vir
julle 'n raaisel opgee; as julle dit vir my reg uitlê gedurende die sewe
dae van die maaltyd en dit uitvind, dan sal ek julle dertig hemde en
dertig stel klere gee;

<span id="an_14:13">14:13</span> maar as julle dit vir my nie kan uitlê
nie, dan moet júlle my dertig hemde en dertig stel klere gee. Toe sê
hulle vir hom: Gee maar jou raaisel op, dat ons dit hoor.

<span id="an_14:14">14:14</span> En hy sê vir hulle: Spys het uit die
eter uitgegaan, en soetigheid uit die sterke. En drie dae lank kon hulle
die raaisel nie uitlê nie.

<span id="an_14:15">14:15</span> En op die vierde dag sê hulle aan die
vrou van Simson: Haal jou man oor dat hy die raaisel vir ons uitlê,
anders verbrand ons jou en die huis van jou vader met vuur; het julle
ons genooi om ons te berowe, of hoe?

<span id="an_14:16">14:16</span> Toe huil die vrou van Simson by hom en
sê: Jy haat my net en het my nie lief nie; jy het my volksgenote die
raaisel opgegee, maar vir my het jy dit nie uitgelê nie. En hy antwoord
haar: Kyk, vir my vader en my moeder het ek dit nie uitgelê nie, sou ek
dit dan vir jou uitlê?

<span id="an_14:17">14:17</span> Maar sy het die sewe dae wat hulle
maaltyd geduur het, by hom gehuil; en op die sewende dag het hy dit vir
haar uitgelê; want sy het hom gepers en so die raaisel vir haar
volksgenote uitgelê.

<span id="an_14:18">14:18</span> Daarop sê die manne van die stad aan
hom op die sewende dag voor sonsondergang: Wat is soeter as heuning, en
wat is sterker as 'n leeu? En hy antwoord hulle: As julle nie met my
kalf geploeg het nie, sou julle my raaisel nie geraai het nie.

<span id="an_14:19">14:19</span> En die Gees van die HERE het oor hom
vaardig geword. Toe gaan hy af na Askelon en slaan dertig man van hulle
dood, en neem hulle uitrustings en gee die stelle klere aan die wat die
raaisel uitgelê het; en hy het kwaad geword en opgegaan na die huis van
sy vader.

<span id="an_14:20">14:20</span> En sy vriend wat as sy bruidsjonker
gedien het, het die vrou van Simson gekry.

<span id="an_15:1">15:1</span> Maar 'n tyd daarna het Simson in die dae
van die koringoes sy vrou besoek met 'n bokkie en gesê: Laat ek na my
vrou in die kamer ingaan; maar haar vader het hom nie toegelaat om in te
gaan nie.

<span id="an_15:2">15:2</span> En haar vader het gesê: Ek het vir seker
gedink dat jy niks om haar gee nie; daarom het ek haar aan jou metgesel
gegee; is haar jonger suster nie mooier as sy nie? Laat sy tog joue word
in haar plek.

<span id="an_15:3">15:3</span> Maar Simson het vir hulle gesê: Hierdie
keer is ek onskuldig teenoor die Filistyne as ek hulle kwaad aandoen.

<span id="an_15:4">15:4</span> Toe gaan Simson weg en vang drie honderd
jakkalse; en hy neem fakkels en draai stert teen stert, en sit 'n fakkel
in die middel tussen elke twee sterte in;

<span id="an_15:5">15:5</span> en hy steek die fakkels aan die brand en
los hulle in die ongesnyde graan van die Filistyne; en hy het die miede
sowel as die ongesnyde graan en die wingerde en olyfbome aan die brand
gesteek.

<span id="an_15:6">15:6</span> Toe vra die Filistyne: Wie het dit
gedoen? En hulle sê: Simson, die skoonseun van die Timniet, omdat dié sy
vrou geneem en haar aan sy metgesel gegee het. En die Filistyne het
opgetrek en haar en haar vader se huis met vuur verbrand.

<span id="an_15:7">15:7</span> Daarop sê Simson vir hulle: As julle so
maak, sal ek sekerlik nie rus voordat ek my op julle gewreek het nie.

<span id="an_15:8">15:8</span> En hy het hulle lendelam geslaan, 'n
groot slag. En hy het afgegaan en gebly in die rotskloof van Etam.

<span id="an_15:9">15:9</span> Toe trek die Filistyne nader en slaan
laer op in Juda en sprei hulleself uit by Legi.

<span id="an_15:10">15:10</span> En die manne van Juda vra: Waarom het
julle teen ons opgetrek? En hulle sê: Ons het opgetrek om Simson te
bind, om aan hom te doen soos hy aan ons gedoen het.

<span id="an_15:11">15:11</span> Daarop trek drie duisend man uit Juda
af na die rotskloof van Etam en vra vir Simson: Weet jy nie dat die
Filistyne oor ons heers nie, en wat het jy ons nou aangedoen? En hy sê
aan hulle: Soos hulle aan my gedoen het, so het ek aan hulle gedoen.

<span id="an_15:12">15:12</span> Toe sê hulle vir hom: Ons het afgekom
om jou te bind, om jou oor te gee in die hand van die Filistyne. En
Simson sê aan hulle: Sweer vir my dat julle nie self op my sal aanval
nie.

<span id="an_15:13">15:13</span> En hulle antwoord hom: Nee, ons sal jou
net vasbind en oorgee in hulle hand, maar doodmaak sal ons jou stellig
nie. Daarop bind hulle hom vas met twee nuwe toue en bring hom op uit
die rots.

<span id="an_15:14">15:14</span> Toe hy tot by Legi kom, juig die
Filistyne hom tegemoet; maar die Gees van die HERE het oor hom vaardig
geword, en die toue wat aan sy arms was, het geword soos linnedrade wat
in die vuur brand, en sy bande het versmelt van sy hande af.

<span id="an_15:15">15:15</span> En hy het 'n vars eselskakebeen gevind
en sy hand uitgesteek en dit geneem en daar duisend man mee verslaan.

<span id="an_15:16">15:16</span> En Simson het gesê: Met 'n
eselskakebeen het ek een klomp, twee klompe, met 'n eselskakebeen het ek
duisend man verslaan.

<span id="an_15:17">15:17</span> En toe hy klaar gespreek het, gooi hy
die kakebeen uit sy hand en noem dié plek Kakebeenshoogte.

<span id="an_15:18">15:18</span> Daarop kry hy baie dors en roep die
HERE aan en sê: U het deur die hand van u kneg hierdie groot verlossing
gegee, en moet ek nou van dors sterwe en in die hand van die
onbesnedenes val?

<span id="an_15:19">15:19</span> Toe kloof God die holte wat by Legi is,
en daar kom water uit; en hy het gedrink, en sy gees het teruggekom, en
hy het weer opgelewe. Daarom noem hulle dit Roepersfontein, wat vandag
nog by Legi is.

<span id="an_15:20">15:20</span> En hy het Israel gerig in die dae van
die Filistyne, twintig jaar lank.

<span id="an_16:1">16:1</span> En Simson het na Gasa gegaan en daar 'n
hoer gesien en by haar ingegaan.

<span id="an_16:2">16:2</span> Toe die Gasiete die tyding kry: Simson
het hier ingekom, omsingel hulle hom en lê hom die hele nag voor by die
stadspoort, maar die hele nag het hulle hul stilgehou en gesê: Teen
dagbreek sal ons hom doodmaak.

<span id="an_16:3">16:3</span> En Simson het gelê tot middernag; maar
teen middernag het hy opgestaan en die deure van die stadspoort en die
twee deurposte gegryp en dié met grendel en al uitgeruk en op sy skouers
gesit en dit opgedra na die top van die berg wat teenoor Hebron lê.

<span id="an_16:4">16:4</span> Daarna het hy 'n vrou in die dal Sorek
liefgekry, wie se naam Delíla was.

<span id="an_16:5">16:5</span> Toe kom die vorste van die Filistyne na
haar op en sê vir haar: Haal hom oor en vind uit waardeur sy krag so
groot is, en waardeur ons hom kan oorweldig en hom kan bind om hom te
bedwing; dan sal ons jou elkeen elf honderd sikkels silwer gee.

<span id="an_16:6">16:6</span> Toe vra Delíla vir Simson: vertel my tog
waardeur jou krag so groot is, en waarmee jy gebind kan word om jou te
bedwing.

<span id="an_16:7">16:7</span> En Simson sê vir haar: As hulle my bind
met sewe vars lyne wat nie uitgedroog is nie, dan sal ek swak word en
wees soos 'n ander mens.

<span id="an_16:8">16:8</span> Daarop het die vorste van die Filistyne
vir haar sewe vars lyne gebring wat nie uitgedroog was nie, en sy het
hom daarmee gebind.

<span id="an_16:9">16:9</span> En terwyl haar spioene in die kamer klaar
sit, sê sy vir hom: Die Filistyne op jou, Simson! Toe verbreek hy die
lyne soos 'n vlasdraad breek as dit vuur ruik; maar sy krag het nie
bekend geword nie.

<span id="an_16:10">16:10</span> Toe sê Delíla vir Simson: Kyk, jy het
my bedrieg en vir my leuens vertel; vertel my nou tog waarmee jy gebind
kan word.

<span id="an_16:11">16:11</span> En hy antwoord haar: As hulle my stewig
vasbind met nuwe toue waarmee geen werk gedoen is nie, dan sal ek swak
word en wees soos 'n ander mens.

<span id="an_16:12">16:12</span> Toe het Delíla nuwe toue geneem en hom
daarmee gebind en vir hom gesê: Die Filistyne op jou, Simson! terwyl die
spioene in die kamer klaarsit; maar hy het dit soos 'n draad van sy arms
af verbreek.

<span id="an_16:13">16:13</span> En Delíla sê vir Simson: Tot nou toe
het jy my bedrieg en vir my leuens vertel; vertel my waarmee jy gebind
kan word. En hy antwoord haar: As jy die sewe haarvlegsels van my hoof
met die weefsel saam invleg.

<span id="an_16:14">16:14</span> Sy druk dié toe vas met die pen en sê
vir hom: Die Filistyne op jou, Simson! En hy het wakker geword uit sy
slaap en die weefpen met die weefsel uitgeruk.

<span id="an_16:15">16:15</span> Toe sê sy vir hom: Hoe kan jy sê: Ek
het jou lief! terwyl jou hart nie met my is nie? Drie maal het jy my nou
al bedrieg en my nie meegedeel waardeur jou krag so groot is nie.

<span id="an_16:16">16:16</span> En omdat sy hom met haar woorde aldae
gepers en by hom aangedring het, het hy so ongeduldig geword, dat hy kon
sterf.

<span id="an_16:17">16:17</span> En hy het sy hele hart aan haar bekend
gemaak en aan haar gesê: Daar het nooit 'n skeermes oor my hoof gekom
nie, want ek is 'n nasireër van God van my moeder se skoot af: as ek
geskeer sou word, sou my krag van my wyk en ek swak word en wees soos al
die mense.

<span id="an_16:18">16:18</span> Toe Delíla sien dat hy sy hele hart aan
haar bekend gemaak het, laat sy die vorste van die Filistyne roep en sê:
Kom hierdie keer op, want hy het sy hele hart aan my bekend gemaak. Toe
kom die vorste van die Filistyne na haar op en bring die geld met hulle
saam.

<span id="an_16:19">16:19</span> En sy het hom op haar skoot aan die
slaap gemaak en 'n man geroep en die sewe haarvlegsels van sy hoof
afgeskeer. En sy het begin om hom te bedwing, en sy krag het van hom
gewyk.

<span id="an_16:20">16:20</span> Toe sê sy: Die Filistyne op jou,
Simson! En toe hy uit sy slaap wakker word, sê hy: Ek sal vry uitgaan
soos die vorige kere en my losruk. Want hy het nie geweet dat die HERE
van hom gewyk het nie.

<span id="an_16:21">16:21</span> Daarop het die Filistyne hom gegryp en
sy oë uitgesteek en hom afgebring na Gasa en met koperkettings gebind;
en hy moes maal in die gevangenis.

<span id="an_16:22">16:22</span> Maar die hare van sy hoof het weer
begin groei sodra dit afgeskeer was.

<span id="an_16:23">16:23</span> En die vorste van die Filistyne het
vergader om 'n groot offer te bring aan hulle god Dagon en om vrolik te
wees; en hulle het gesê: Ons god het ons vyand Simson in ons hand gegee.

<span id="an_16:24">16:24</span> En toe die volk hom sien, prys hulle
hul god; want hulle het gesê: Ons god het ons vyand en die rinneweerder
van ons land, wat ook baie van ons laat sneuwel het, in ons hand gegee.

<span id="an_16:25">16:25</span> En toe hulle hart vrolik was, sê hulle:
Roep Simson, dat hy vir ons speel; en hulle het Simson uit die
gevangenis geroep; en hy het voor hulle gespeel, en hulle het hom tussen
die pilare laat staan.

<span id="an_16:26">16:26</span> Daarop sê Simson aan die dienaar wat
hom aan die hand hou: Laat my staan, en laat my die pilare betas waar
die huis op rus, dat ek daarteen kan leun.

<span id="an_16:27">16:27</span> En die huis was vol manne en vroue, en
al die vorste van die Filistyne was daar, en op die dak omtrent drie
duisend manne en vroue wat kyk hoe Simson speel.

<span id="an_16:28">16:28</span> Toe roep Simson die HERE aan en sê:
Here, HERE, dink tog aan my en versterk my tog net hierdie keer, o God,
dat ek my oor een van my twee oë op die Filistyne kan wreek!

<span id="an_16:29">16:29</span> En Simson slaan sy arms om die twee
middelste pilare waar die huis op gerus het, die een met sy regter-- en
die ander met sy linkerhand, en leun teen hulle aan.

<span id="an_16:30">16:30</span> En Simson sê: Laat my sterwe saam met
die Filistyne! En hy buig hom met krag, sodat die huis inval op die
vorste en op al die mense wat daarin was. So was dan die dooies wat hy
by sy sterwe gedood het, meer as die wat hy in sy lewe gedood het.

<span id="an_16:31">16:31</span> Sy broers en sy hele familie het toe
afgekom en hom opgeneem en opwaarts gebring en hom begrawe tussen Sórea
en Estáol in die graf van sy vader Manóag. En hy het Israel twintig jaar
lank gerig.

<span id="an_17:1">17:1</span> Daar was 'n man van die gebergte van
Efraim met die naam van Miga.

<span id="an_17:2">17:2</span> Dié het aan sy moeder gesê: die elf
honderd sikkels silwer wat van u geneem is en waaroor u 'n vloek
uitgespreek het en dit ook voor my ore gesê het--hier is die geld by my,
ék het dit geneem. Toe sê sy moeder: Mag jy geseënd wees deur die HERE,
my seun!

<span id="an_17:3">17:3</span> En hy het aan sy moeder die elf honderd
sikkels silwer teruggegee. Maar sy moeder het gesê: Ek heilig plegtig
die geld aan die HERE; uit my hand is dit vir my seun om 'n gesnede en
'n gegote beeld te maak; ek sal dit dan nou aan jou teruggee.

<span id="an_17:4">17:4</span> Toe hy dan die geld aan sy moeder
teruggegee het, neem sy moeder twee honderd sikkels silwer en gee dit
aan 'n goudsmid; en hy het daar 'n gesnede en 'n gegote beeld van gemaak
wat in die huis van Miga gekom het.

<span id="an_17:5">17:5</span> Die man Miga het naamlik 'n godshuis
gehad, en hy het 'n skouerkleed en huisgode gemaak en een van sy seuns
aangestel om vir hom priester te wees.

<span id="an_17:6">17:6</span> In dié dae was daar geen koning in Israel
nie: elkeen het gedoen wat reg was in sy oë.

<span id="an_17:7">17:7</span> En daar was 'n jongman van Betlehem-Juda,
uit die geslag van Juda; hy was 'n Leviet wat daar as vreemdeling
vertoef het.

<span id="an_17:8">17:8</span> En die man het uit die stad, uit
Betlehem-Juda, getrek om te vertoef waar hy plek kon kry; en op sy reis
het hy in die gebergte van Efraim gekom tot by die huis van Miga.

<span id="an_17:9">17:9</span> En Miga vra hom: Waar kom u vandaan? Toe
sê hy vir hom: Ek is 'n Leviet, uit Betlehem-Juda, en ek is op trek om
te vertoef waar ek plek kan kry.

<span id="an_17:10">17:10</span> En Miga sê vir hom: Bly by my, en wees
vir my 'n vader en 'n priester, dan sal ek u jaarliks tien sikkels
silwer gee en 'n stel klere en u lewensonderhoud. En die Leviet het
gegaan,

<span id="an_17:11">17:11</span> en die Leviet het ingewillig om by die
man te bly; en die jongman was vir hom soos een van sy seuns.

<span id="an_17:12">17:12</span> En Miga het die Leviet aangestel, sodat
die jongman sy priester geword het, en hy was in die huis van Miga.

<span id="an_17:13">17:13</span> Toe sê Miga: Nou weet ek dat die HERE
aan my goed sal doen, omdat ek 'n Leviet as priester het.

<span id="an_18:1">18:1</span> In dié dae was daar geen koning in Israel
nie; en in dié dae het die stam van die Daniete vir hom 'n erfdeel
gesoek om in te woon, want tot dié dag toe het onder die stamme van
Israel geen genoegsame erfdeel aan hom toegeval nie.

<span id="an_18:2">18:2</span> En die kinders van Dan het uit al die
dele van hulle geslag vyf man, dapper manne, uit Sórea en Estáol gestuur
om die land te verken en dit te deursoek, en vir hulle gesê: Gaan
deursoek die land. En hulle het die gebergte van Efraim ingegaan tot by
die huis van Miga en daar die nag oorgebly.

<span id="an_18:3">18:3</span> Toe hulle by die huis van Miga was en die
stem van die jongman, die Leviet, herken, draai hulle daar af en sê vir
hom: Wie het jou hierheen gebring, en wat maak jy hier, en wat soek jy
hier?

<span id="an_18:4">18:4</span> Daarop sê hy vir hulle: So en so het Miga
met my gedoen, en hy het my gehuur, en ek het sy priester geword.

<span id="an_18:5">18:5</span> Toe vra hulle hom: Raadpleeg God tog, dat
ons kan weet of ons pad waarop ons reis, voorspoedig sal wees.

<span id="an_18:6">18:6</span> En die priester sê vir hulle: Gaan in
vrede; voor die HERE lê julle pad waar julle langs sal gaan.

<span id="an_18:7">18:7</span> Toe gaan die vyf manne weg en hulle kom
by Lais; en hulle sien dat die volk wat daarin was, veilig woon volgens
die gewoonte van die Sidoniërs, rustig en onbesorg; en daar was niemand
wat in enigiets leed doen in die land deur vermoë in besit te neem nie;
en hulle was ver van die Sidoniërs af, terwyl hulle met geen mens
gemeenskap gehad het nie.

<span id="an_18:8">18:8</span> En toe hulle by hul broers kom in Sórea
en Estáol, sê hul broers vir hulle: Wat sê julle?

<span id="an_18:9">18:9</span> En hulle antwoord: Maak klaar, en laat
ons teen hulle optrek! Want ons het die land gesien, en kyk, dit is baie
goed; en julle sit stil! Wees nie traag om te trek, in te gaan, die land
in besit te neem nie.

<span id="an_18:10">18:10</span> As julle daar kom, sal julle by 'n
onbesorgde volk kom, en die land is alkante toe wyd; want God gee dit in
julle hand, 'n plek waar aan niks op aarde gebrek is nie.

<span id="an_18:11">18:11</span> Toe het daarvandaan weggetrek, uit die
geslag van die Daniete, uit Sórea en Estáol, ses honderd man, omgord met
wapens.

<span id="an_18:12">18:12</span> En hulle het opgetrek en laer opgeslaan
by Kirjat-Jeárim in Juda; daarom noem hulle dié plek Dan-se-Laer tot
vandag toe; dit lê daar agter Kirjat-Jeárim.

<span id="an_18:13">18:13</span> En daarvandaan het hulle oorgetrek in
die gebergte van Efraim en gekom tot by die huis van Miga.

<span id="an_18:14">18:14</span> Daarop het die vyf man wat gegaan het
om die land van Lais te verken, aan hulle broers begin sê: Weet julle
dat in hierdie huise 'n skouerkleed en huisgode en 'n gesnede en 'n
gegote beeld is? Weet dan nou wat julle moet doen!

<span id="an_18:15">18:15</span> Hulle het toe daarheen uitgedraai en
gekom by die huis van die jongman, die Leviet, die huis van Miga, en hom
na sy welstand gevra.

<span id="an_18:16">18:16</span> Onderwyl die ses honderd man wat uit
die kinders van Dan was, met hulle wapens omgord voor die ingang van die
poort gaan staan,

<span id="an_18:17">18:17</span> het die vyf man wat gegaan het om die
land te verken, opgegaan, daar ingekom, die gesnede beeld en die
skouerkleed en die huisgode en die gegote beeld geneem, terwyl die
priester by die ingang van die poort bly staan saam met die ses honderd
man met wapens omgord.

<span id="an_18:18">18:18</span> Toe daardie manne dan die huis van Miga
ingegaan en die gesnede beeld, die skouerkleed en die huisgode en die
gegote beeld geneem het, vra die priester vir hulle: Wat maak julle?

<span id="an_18:19">18:19</span> En hulle sê vir hom: Bly stil, sit jou
hand op jou mond en gaan saam met ons, en wees vir ons 'n vader en 'n
priester: is dit beter vir jou om priester te wees vir die huis van een
man of om priester te wees vir 'n stam en 'n geslag in Israel?

<span id="an_18:20">18:20</span> Toe word die priester se hart vrolik,
en hy neem die skouerkleed en die huisgode en die gesnede beeld en gaan
tussen die manskappe in.

<span id="an_18:21">18:21</span> En hulle het weggedraai en voortgetrek,
met die kinders en die vee en die waardevolle goed op hulle voorpunt.

<span id="an_18:22">18:22</span> Nadat hulle 'n hele ent weg was van
Miga se huis af, is die manne van die huise wat by Miga se huis staan,
bymekaargeroep, en hulle het die kinders van Dan agtervolg

<span id="an_18:23">18:23</span> en na die kinders van Dan geroep. Toe
draai dié hulle gesigte om en vra vir Miga: Wat is dit met jou dat julle
bymekaargeroep is?

<span id="an_18:24">18:24</span> En hy sê: My gode wat ek gemaak het,
het julle weggeneem saam met die priester, en julle trek weg; wat het ek
nou oor? En hoe kan julle dan vir my sê: Wat is dit met jou?

<span id="an_18:25">18:25</span> Maar die kinders van Dan sê vir hom:
Moenie jou stem by ons laat hoor nie, sodat nie miskien manne met 'n
bitter gemoed op julle aanval en jy jou eie lewe en die lewe van jou
huis verloor nie.

<span id="an_18:26">18:26</span> Daarop gaan die kinders van Dan hulle
koers, terwyl Miga, toe hy sien dat hulle sterker was as hy, omdraai en
na sy huis teruggaan.

<span id="an_18:27">18:27</span> Maar hulle het saamgeneem wat Miga
gemaak het, en die priester wat hy gehad het; en hulle het Lais, 'n
rustige en onbesorgde volk, oorval en dié met die skerpte van die swaard
verslaan en die stad met vuur verbrand.

<span id="an_18:28">18:28</span> En daar was geen redder nie, want dit
was ver van Sidon af en hulle het met niemand gemeenskap gehad nie: dit
het in die dal gelê wat by Bet-Rehob behoort. Hulle bou toe die stad
weer op en woon daarin,

<span id="an_18:29">18:29</span> en noem die stad Dan, na die naam van
hulle vader Dan wat vir Israel gebore is; maar tevore was die naam van
die stad Lais.

<span id="an_18:30">18:30</span> En die kinders van Dan het vir hulle
die gesnede beeld opgerig; en Jónatan, die seun van Gersom, die seun van
Moses, hy en sy seuns was priesters vir die stam van die Daniete tot op
die dag van die ontvolking van die land.

<span id="an_18:31">18:31</span> En hulle het vir hulle die gesnede
beeld van Miga opgerig wat hy gemaak het, al die dae dat die huis van
God in Silo was.

<span id="an_19:1">19:1</span> En in dié dae was daar geen koning in
Israel nie. En 'n Levitiese man het as vreemdeling vertoef agter in die
gebergte van Efraim; en hy het vir hom 'n vrou, 'n byvrou, geneem uit
Betlehem-Juda.

<span id="an_19:2">19:2</span> Maar sy byvrou het by hom gehoereer en
van hom weggegaan na haar vader se huis, na Betlehem-Juda; en sy was
daar vier maande lank.

<span id="an_19:3">19:3</span> Daarop maak haar man klaar en gaan haar
agterna om na haar hart te spreek en haar terug te bring; sy dienaar was
by hom met 'n paar esels. En toe sy hom in die huis van haar vader bring
en die vader van die jong vrou hom sien, was hy bly om hom te ontmoet.

<span id="an_19:4">19:4</span> En sy skoonvader, die vader van die jong
vrou, het hom teruggehou, sodat hy drie dae by hom gebly het; en hulle
het geëet en gedrink en die nag daar oorgebly.

<span id="an_19:5">19:5</span> Maar terwyl hulle op die vierde dag vroeg
in die môre opstaan en hy klaarmaak om weg te gaan, sê die vader van die
jong vrou vir sy skoonseun: Versterk jou hart met 'n stukkie brood, en
daarna kan julle weggaan.

<span id="an_19:6">19:6</span> En hulle het gebly, en hulle twee het
saam geëet en gedrink. Daarop sê die vader van die jong vrou aan die
man: Bly tog asseblief die nag oor, en laat jou hart vrolik wees.

<span id="an_19:7">19:7</span> Toe die man egter klaarmaak om weg te
gaan, het sy skoonvader by hom aangedring, sodat hy weer die nag daar
oorgebly het.

<span id="an_19:8">19:8</span> Terwyl hy op die vyfde dag vroeg in die
môre klaarmaak om weg te gaan, sê die vader van die jong vrou: Versterk
jou hart tog, en vertoef julle tot agtermiddag. En hulle twee het geëet.

<span id="an_19:9">19:9</span> Maar toe die man klaarmaak om weg te
gaan, hy en sy byvrou en sy dienaar, sê sy skoonvader, die vader van die
jong vrou, vir hom: Kyk, die son sak, dit wil aand word; bly julle maar
die nag oor: kyk, dit is al laat, bly die nag hier oor, en laat jou hart
vrolik wees; dan kan julle môre vroeg klaarmaak vir julle reis en na jou
tente toe gaan.

<span id="an_19:10">19:10</span> Maar die man wou nie die nag oorbly nie
en het klaargemaak en weggetrek en gekom tot teenoor Jebus--dit is
Jerusalem--met 'n paar opgesaalde esels by hom; ook sy byvrou was by
hom.

<span id="an_19:11">19:11</span> En toe hulle by Jebus kom en die son al
baie gesak het, sê die dienaar aan sy heer: Kom tog, laat ons uitdraai
na hierdie stad van die Jebusiete en daarin vernag.

<span id="an_19:12">19:12</span> Maar sy heer sê aan hom: Ons kan nie
uitdraai na 'n vreemde stad waar nie van die kinders van Israel is nie,
maar ons moet verbytrek tot by Gíbea.

<span id="an_19:13">19:13</span> Verder sê hy aan sy dienaar: Trek, laat
ons nader kom by een van die plekke en in Gíbea of Rama vernag.

<span id="an_19:14">19:14</span> So het hulle dan verder verbygetrek; en
die son het vir hulle ondergegaan by Gíbea wat aan Benjamin behoort.

<span id="an_19:15">19:15</span> Toe draai hulle daar uit om in Gíbea te
gaan vernag. En hy het ingekom en gebly op die plein van die stad, want
daar was niemand wat hulle in sy huis opgeneem het om te vernag nie.

<span id="an_19:16">19:16</span> Maar kyk, in die aand kom daar 'n ou
man uit die veld van sy werk af, en die man was van die gebergte van
Efraim afkomstig en het in Gíbea as vreemdeling vertoef; maar die manne
van die plek was Benjaminiete.

<span id="an_19:17">19:17</span> En toe hy sy oë opslaan, sien hy die
reisiger op die plein van die stad, en die ou man vra: Waar gaan u heen,
en waar kom u vandaan?

<span id="an_19:18">19:18</span> En hy sê vir hom: Ons trek deur van
Betlehem-Juda tot agter in die gebergte van Efraim; ek kom daarvandaan
en het tot by Betlehem-Juda gereis, en ek gaan na die huis van die HERE;
maar hier is niemand wat my in sy huis opneem nie,

<span id="an_19:19">19:19</span> alhoewel ons esels strooi sowel as voer
het, en daar ook brood en wyn is vir myself en vir u dienares en vir die
bediende wat by u dienaars is; daar is aan geen ding gebrek nie.

<span id="an_19:20">19:20</span> Toe sê die ou man: Vrede vir jou!
alleenlik, al wat u kortkom, is vir my rekening; u moet net nie op die
plein vernag nie.

<span id="an_19:21">19:21</span> Daarop het hy hom in sy huis ingebring
en aan die esels voer gegee; en nadat hulle hul voete gewas het, het
hulle geëet en gedrink.

<span id="an_19:22">19:22</span> Terwyl hulle hul hart vrolik maak,
omsingel die manne van die stad, slegte manne, meteens die huis en klop
hard aan die deur; en hulle spreek met die ou man, die eienaar van die
huis, en sê: Bring die man uit wat in jou huis ingekom het, dat ons hom
kan beken.

<span id="an_19:23">19:23</span> Daarop gaan die man, die eienaar van
die huis, uit na hulle en sê aan hulle: Nee, my broers, moet tog nie
kwaad doen nie, aangesien hierdie man in my huis ingekom het; moet nie
hierdie skanddaad begaan nie.

<span id="an_19:24">19:24</span> Hier is my dogter wat 'n jongmeisie is,
en sy byvrou; laat ek hulle uitbring, onteer hulle dan en maak met hulle
wat goed is in julle oë, maar aan hierdie man mag julle so 'n skanddaad
nie begaan nie.

<span id="an_19:25">19:25</span> Toe die manne nie na hom wou luister
nie, gryp die man sy byvrou en bring haar uit na hulle daarbuite; en
hulle het haar beken en die hele nag deur haar mishandel, tot die môre
toe, en haar laat loop toe die rooidag uitkom.

<span id="an_19:26">19:26</span> En teen dagbreek het die vrou gekom en
neergeval voor die ingang van die man se huis waar haar heer was, totdat
dit lig was.

<span id="an_19:27">19:27</span> En toe haar heer die môre opstaan en
die huisdeure oopmaak en uitgaan om sy reis voort te sit--kyk, daar lê
die vrou, sy byvrou, voor die ingang van die huis met haar hande op die
drumpel.

<span id="an_19:28">19:28</span> En hy sê vir haar: Staan op en laat ons
trek; maar niemand antwoord nie. Daarop het hy haar op die esel gelaai,
en die man het klaargemaak en na sy woonplek getrek.

<span id="an_19:29">19:29</span> Maar toe hy in sy huis kom, het hy 'n
mes geneem en sy byvrou gegryp en haar stukkend gesny volgens haar
gebeente in twaalf stukke en dit in die hele grondgebied van Israel
rondgestuur.

<span id="an_19:30">19:30</span> En elkeen wat dit sien, het gesê: So
iets het nie gebeur en is nie gesien van die dag af dat die kinders van
Israel uit Egipteland opgetrek het tot vandag toe nie; neem dit tog ter
harte, gee raad en spreek!

<span id="an_20:1">20:1</span> Toe het al die kinders van Israel
uitgetrek, en die vergadering het soos een man, van Dan tot Berséba,
saam met die land Gílead, byeengekom by die HERE in Mispa;

<span id="an_20:2">20:2</span> en die hoofde van die hele volk, van al
die stamme van Israel, het in die vergadering van die volk van God gaan
staan--vier honderd duisend man te voet wat die swaard uittrek.

<span id="an_20:3">20:3</span> En die kinders van Benjamin het gehoor
dat die kinders van Israel opgetrek het na Mispa. Toe sê die kinders van
Israel: Vertel julle hoe hierdie misdaad gepleeg is.

<span id="an_20:4">20:4</span> Daarop antwoord die Levitiese man, die
man van die vermoorde vrou, en sê: Ek het in Gíbea wat aan Benjamin
behoort, gekom, ek en my byvrou, om te vernag.

<span id="an_20:5">20:5</span> En die burgers van Gíbea het teen my
opgestaan en in vyandskap teen my die huis omsingel in die nag; hulle
het gemeen om my dood te maak, en my byvrou het hulle onteer, sodat sy
gesterf het.

<span id="an_20:6">20:6</span> Toe het ek my byvrou gegryp en haar in
stukke verdeel en haar rondgestuur in die hele gebied van die erfdeel
van Israel, omdat hulle 'n gruwel en 'n skanddaad in Israel begaan het.

<span id="an_20:7">20:7</span> Hier is julle, kinders van Israel, nou
almal: gee julle hier woord en raad!

<span id="an_20:8">20:8</span> Toe staan die hele volk op soos een man
en sê: Geeneen van ons sal na sy tent toe gaan en geeneen van ons
wegdraai na sy huis toe nie;

<span id="an_20:9">20:9</span> maar dit is nou die ding wat ons Gíbea
sal aandoen: Op teen hom volgens die lot!

<span id="an_20:10">20:10</span> Ons sal naamlik tien man neem uit elke
honderd van al die stamme van Israel, en honderd uit duisend, en duisend
uit tien duisend, om padkos vir die manskappe te gaan haal, om as hulle
gekom het, met Gíbea-Benjamin te handel volgens die skanddaad wat hy in
Israel begaan het.

<span id="an_20:11">20:11</span> Toe versamel al die manne van Israel by
die stad, soos een man saamverbonde.

<span id="an_20:12">20:12</span> En die stamme van Israel stuur manne
deur die hele stam van Benjamin om te sê: Wat vir 'n misdaad is dit wat
onder julle gepleeg is?

<span id="an_20:13">20:13</span> Lewer dan nou die slegte manne uit wat
in Gíbea is, dat ons hulle om die lewe kan bring en die kwaad uit Israel
kan uitroei. Die Benjaminiete wou egter nie na hulle broers, die kinders
van Israel, luister nie;

<span id="an_20:14">20:14</span> maar die kinders van Benjamin het
bymekaargekom uit die stede na Gíbea toe, om na die oorlog uit te trek
teen die kinders van Israel.

<span id="an_20:15">20:15</span> En die kinders van Benjamin uit die
stede is op dié dag getel ses en twintig duisend man wat die swaard
uittrek, behalwe die inwoners van Gíbea wat getel is: sewe honderd
uitgesoekte manne.

<span id="an_20:16">20:16</span> Uit al hierdie manskappe was daar sewe
honderd uitgesoekte manne wat links was; hulle almal het met 'n klip op
'n haar geslinger sonder om te mis.

<span id="an_20:17">20:17</span> En die manne van Israel, behalwe
Benjamin, is getel: vier honderd duisend man wat die swaard uittrek,
hulle almal was krygsmanne.

<span id="an_20:18">20:18</span> En hulle het klaargemaak en opgetrek na
Bet-el en God geraadpleeg; en die kinders van Israel het gesê: Wie van
ons moet eerste optrek om te veg teen die kinders van Benjamin? Toe sê
die HERE: Juda eerste.

<span id="an_20:19">20:19</span> Daarop het die kinders van Israel die
môre klaargemaak en laer opgeslaan teen Gíbea.

<span id="an_20:20">20:20</span> En die manne van Israel het uitgetrek
om te veg teen Benjamin, en die manne van Israel het hulleself in
slagorde teen hulle opgestel, na Gíbea toe.

<span id="an_20:21">20:21</span> Toe trek die kinders van Benjamin uit
Gíbea uit, en hulle het op dié dag in Israel twee en twintig duisend man
teen die grond vernietig.

<span id="an_20:22">20:22</span> Maar die manskappe, die manne van
Israel, het hulle sterk gehou en hulle weer in slagorde opgestel op die
plek waar hulle hul die vorige dag opgestel het.

<span id="an_20:23">20:23</span> En die kinders van Israel het opgetrek
en geween voor die aangesig van die HERE tot die aand toe en die HERE
geraadpleeg en gesê: Moet ek weer nader trek om te veg teen die kinders
van Benjamin, my broer? En die HERE sê: Trek teen hom op!

<span id="an_20:24">20:24</span> En toe die kinders van Israel die
tweede dag nader kom na die kinders van Benjamin,

<span id="an_20:25">20:25</span> het Benjamin uit Gíbea op die tweede
dag uitgetrek om hulle te ontmoet en van die kinders van Israel nog
agttien duisend man wat almal die swaard uittrek, teen die grond
vernietig.

<span id="an_20:26">20:26</span> Daarop trek al die kinders van Israel,
ja, die hele volk weg, en hulle het na Bet-el gekom; en hulle het geween
en daar gebly voor die aangesig van die HERE en dié dag gevas tot die
aand toe en brandoffers en dankoffers voor die aangesig van die HERE
gebring.

<span id="an_20:27">20:27</span> En die kinders van Israel het die HERE
geraadpleeg--want die verbondsark van God was in dié dae daar,

<span id="an_20:28">20:28</span> en Pínehas, die seun van Eleásar, die
seun van Aäron, het in dié dae voor Hom gedien--en gesê: Moet ek nog
weer uittrek om teen die kinders van Benjamin, my broer, te veg, of moet
ek ophou? Toe sê die HERE: Trek op, want môre sal Ek hom in jou hand
gee.

<span id="an_20:29">20:29</span> En Israel het rondom teen Gíbea
hinderlae opgestel.

<span id="an_20:30">20:30</span> En die kinders van Israel het op die
derde dag teen die kinders van Benjamin opgetrek en hulle teen Gíbea
opgestel soos die vorige kere.

<span id="an_20:31">20:31</span> En die kinders van Benjamin het
uitgetrek, die manskappe tegemoet--hulle is van die stad afgesny--en,
soos die vorige kere, het hulle begin om sommige van die manskappe op
die grootpaaie te verslaan, waarvan die een opgaan na Bet-el, en die
ander deur die veld na Gíbea--omtrent dertig man in Israel.

<span id="an_20:32">20:32</span> Toe dink die kinders van Benjamin:
Hulle is voor ons verslaan soos die eerste keer! Maar die kinders van
Israel het gesê: Laat ons vlug en hom van die stad afsny na die
grootpaaie toe.

<span id="an_20:33">20:33</span> En al die manne van Israel het hulle
stelling verlaat en hulle by Baäl-Tamar opgestel, terwyl die hinderlaag
van Israel aanruk uit sy stelling, uit die oop plek by Geba.

<span id="an_20:34">20:34</span> En tien duisend uitgesoekte manne uit
die hele Israel het teenoor Gíbea vandaan gekom, en die geveg was hewig;
maar Benjamin het nie gemerk dat die onheil hulle sou tref nie.

<span id="an_20:35">20:35</span> Toe het die HERE Benjamin voor Israel
verslaan, en die kinders van Israel het op dié dag in Benjamin vyf en
twintig duisend een honderd man wat almal die swaard uittrek, vernietig.

<span id="an_20:36">20:36</span> So het dan die kinders van Benjamin
gesien dat hulle verslaan is. En die manne van Israel het aan Benjamin
terrein gegee, omdat hulle vertrou het op die hinderlaag wat hulle teen
Gíbea opgestel het.

<span id="an_20:37">20:37</span> Toe het die hinderlaag vinnig na Gíbea
gestorm--en die hinderlaag het getrek en die hele stad met die skerpte
van die swaard verslaan.

<span id="an_20:38">20:38</span> En die manne van Israel het 'n afspraak
met die hinderlaag gehad dat hulle 'n groot rookwolk uit die stad moet
laat optrek.

<span id="an_20:39">20:39</span> Daarom het die manne van Israel
omgedraai in die geveg; en die Benjaminiete het begin om onder die manne
van Israel sommige neer te slaan, omtrent dertig man, want hulle het
gedink: Hy is regtig heeltemal voor ons verslaan soos in die vorige
geveg.

<span id="an_20:40">20:40</span> Intussen het die wolk begin optrek uit
die stad, 'n rookpilaar; en toe Benjamin agter hom omkyk, trek die hele
stad al in rook na die hemel op!

<span id="an_20:41">20:41</span> Toe die manne van Israel dan nou
omdraai, het die manne van Benjamin geskrik, want hulle het gesien dat
die onheil hulle gaan tref;

<span id="an_20:42">20:42</span> en hulle het voor die manne van Israel
omgedraai op pad na die woestyn; maar die geveg het hulle ingehaal,
terwyl die wat uit die stede kom, hulle daar tussenin vernietig:

<span id="an_20:43">20:43</span> hulle het Benjamin omsingel, hom
agtervolg, hom op die rusplek vertrap tot teenoor Gíbea, aan die
oostekant.

<span id="an_20:44">20:44</span> En daar het van Benjamin agttien
duisend man geval, en dit almal dapper manne.

<span id="an_20:45">20:45</span> Toe spring hulle om en vlug na die
woestyn, na die rots Rimmon; maar hulle het in die nageveg op die
grootpaaie vyf duisend man van hulle gedood en hulle agternagesit tot by
Gídeom en twee duisend man van hulle verslaan.

<span id="an_20:46">20:46</span> En al die gesneuweldes van Benjamin op
dié dag was vyf en twintig duisend man wat die swaard uittrek, en dit
almal dapper manne.

<span id="an_20:47">20:47</span> Maar ses honderd man het omgedraai en
gevlug na die woestyn, na die rots Rimmon en vier maande by die rots
Rimmon gebly.

<span id="an_20:48">20:48</span> Toe gaan die manne van Israel terug na
die kinders van Benjamin en verslaan hulle met die skerpte van die
swaard, sowel mense as diere en alles wat voorgekom het; ook al die
stede wat hulle aangetref het, het hulle aan die brand gesteek.

<span id="an_21:1">21:1</span> Maar die manne van Israel het al in Mispa
gesweer en gesê: Niemand van ons mag sy dogter aan 'n Benjaminiet as
vrou gee nie.

<span id="an_21:2">21:2</span> En toe die manskappe in Bet-el kom, het
hulle daar gebly tot die aand toe voor die aangesig van God en hulle
stem verhef en geween met 'n groot geween

<span id="an_21:3">21:3</span> en gesê: Waarom, o HERE, God van Israel,
het dit in Israel gebeur dat daar vandag een stam uit Israel vermis
word?

<span id="an_21:4">21:4</span> Daarop het die manskappe die volgende dag
vroeg klaargemaak en daar 'n altaar gebou en brandoffers en dankoffers
gebring.

<span id="an_21:5">21:5</span> En die kinders van Israel het gesê: Wie
is daar van al die stamme van Israel wat nie opgegaan het na die
vergadering, na die HERE toe nie? Want daar was 'n plegtige eed teen die
een wat nie opgaan na die HERE in Mispa nie--hy moet sekerlik gedood
word.

<span id="an_21:6">21:6</span> Toe het die kinders van Israel hulle
broer Benjamin jammer gekry en gesê: Daar is vandag een stam uit Israel
afgesny.

<span id="an_21:7">21:7</span> Wat kan ons doen vir hulle wat oorgebly
het, wat vroue aanbetref? Want ons het by die HERE gesweer dat ons nie
van ons dogters aan hulle as vroue sal gee nie.

<span id="an_21:8">21:8</span> Toe sê hulle: Wie is diegene wat van die
stamme van Israel nie opgegaan het na die HERE in Mispa nie? En kyk,
niemand het uit Jabes in Gílead na die laer, na die vergadering gekom
nie.

<span id="an_21:9">21:9</span> En die volk is getel, en daar was niemand
van die inwoners van Jabes in Gílead nie.

<span id="an_21:10">21:10</span> Toe stuur die vergadering daarheen
twaalf duisend man uit die dapper manne en gee hulle bevel en sê: Gaan
heen en slaan die inwoners van Jabes in Gílead met die skerpte van die
swaard, ook die vroue en die kinders.

<span id="an_21:11">21:11</span> En dit is die ding wat julle moet doen:
Alles wat manlik is, en al die vroue wat die gemeenskap met die man ken,
moet julle met die banvloek tref.

<span id="an_21:12">21:12</span> En hulle het onder die inwoners van
Jabes in Gílead vier honderd meisies aangetref, jongmeisies wat geen
gemeenskap met 'n man gehad het nie, en dié het hulle na die laer
gebring in Silo wat in die land Kanaän lê.

<span id="an_21:13">21:13</span> Toe stuur die hele vergadering en hulle
spreek met die kinders van Benjamin wat by die rots Rimmon was, en bied
hulle die vrede aan.

<span id="an_21:14">21:14</span> Daarop het Benjamin in dié tyd
teruggekom; en hulle het die vroue wat hulle uit die vroue van Jabes in
Gílead in die lewe behou het, aan hulle gegee, maar só was daar vir
hulle nie genoeg nie.

<span id="an_21:15">21:15</span> En die volk het Benjamin jammer gekry,
omdat die HERE 'n skeuring gemaak het onder die stamme van Israel.

<span id="an_21:16">21:16</span> Toe sê die oudstes van die vergadering:
Wat kan ons doen vir die wat oorgebly het, wat vroue aanbetref? Want die
vroue was uit Benjamin verdelg.

<span id="an_21:17">21:17</span> Verder sê hulle: Die besitting van die
wat oorgebly het, behoort aan Benjamin, sodat geen stam uit Israel mag
uitgedelg word nie.

<span id="an_21:18">21:18</span> Maar ons self kan hulle geen vroue uit
ons dogters gee nie; want die kinders van Israel het gesweer en gesê:
Vervloek is hy wat 'n vrou aan Benjamin gee.

<span id="an_21:19">21:19</span> Toe sê hulle: Kyk, daar is jaar vir
jaar 'n fees van die HERE in Silo wat noord van Bet-el lê, oostelik van
die grootpad wat opgaan van Bet-el na Sigem, en suid van Lebóna.

<span id="an_21:20">21:20</span> En hulle het die kinders van Benjamin
bevel gegee en gesê: Gaan en lê en loer in die wingerde.

<span id="an_21:21">21:21</span> En let op, en kyk, as die dogters van
Silo uittrek om hulle koordanse uit te voer, dan moet julle uit die
wingerde uitkom, en julle moet vir julle, elkeen sy vrou, uit die
dogters van Silo vang en na die land Benjamin gaan.

<span id="an_21:22">21:22</span> En as hulle vaders of hulle broers kom
om by ons 'n saak te maak, sal ons vir hulle sê: Skenk hulle aan óns,
want ons het nie vir elkeen 'n vrou in die oorlog geneem nie. Julle self
het hulle mos nie aan hulle gegee nie; in dié geval alleen sou julle
skuldig gewees het.

<span id="an_21:23">21:23</span> Die kinders van Benjamin het toe so
gedoen: hulle het vroue volgens hulle getal weggedra uit die danseresse
wat hulle geroof het; en hulle het weggegaan en teruggekeer na hul
erfdeel toe, en hulle het die stede opgebou en daarin gewoon.

<span id="an_21:24">21:24</span> En die kinders van Israel het in
daardie tyd daarvandaan weggegaan, elkeen na sy stam en na sy geslag, en
hulle het daarvandaan uitgetrek, elkeen na sy erfdeel toe.

<span id="an_21:25">21:25</span> In dié dae was daar geen koning in
Israel nie: elkeen het gedoen wat reg was in sy oë.

------------------------------------------------------------------------

[Next: Ruth](rut.md)
