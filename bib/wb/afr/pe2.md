[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](pe1)  [Next](jo1.md) 

------------------------------------------------------------------------

### Afrikaans Bible: 2 Peter

<span id="an_1:1">1:1</span> Simeon Petrus, 'n dienskneg en apostel van
Jesus Christus, aan die wat net so 'n kosbare geloof as ons verkry het
deur die geregtigheid van onse God en Saligmaker, Jesus Christus:

<span id="an_1:2">1:2</span> Mag genade en vrede vir julle vermeerder
word deur die kennis van God en Jesus, onse Here!

<span id="an_1:3">1:3</span> Immers, sy goddelike krag het ons alles
geskenk wat tot die lewe en godsvrug dien, deur die kennis van Hom wat
ons geroep het deur sy heerlikheid en deug,

<span id="an_1:4">1:4</span> waardeur Hy ons die grootste en kosbare
beloftes geskenk het, sodat julle daardeur deelgenote kan word van die
goddelike natuur, nadat julle die verdorwenheid ontvlug het wat deur
begeerlikheid in die wêreld is.

<span id="an_1:5">1:5</span> En juis daarom ook moet julle met
aanwending van alle ywer by julle geloof voeg die deug, en by die deug
die kennis,

<span id="an_1:6">1:6</span> en by die kennis die selfbeheersing, en by
die selfbeheersing die lydsaamheid, en by die lydsaamheid die godsvrug,

<span id="an_1:7">1:7</span> en by die godsvrug die broederliefde, en by
die broederliefde die naasteliefde.

<span id="an_1:8">1:8</span> Want as hierdie dinge by julle aanwesig is
en toeneem, dan laat dit julle nie ledig of onvrugbaar tot die kennis
van onse Here Jesus Christus nie;

<span id="an_1:9">1:9</span> want hy by wie hierdie dinge nie aanwesig
is nie, is blind en kortsigtig, en het die reiniging van sy vorige
sondes vergeet.

<span id="an_1:10">1:10</span> Daarom, broeders, moet julle jul des te
meer beywer om julle roeping en verkiesing vas te maak; want as julle
dit doen, sal julle nooit struikel nie.

<span id="an_1:11">1:11</span> Want so sal ryklik aan julle verleen word
die ingang in die ewige koninkryk van onse Here en Saligmaker, Jesus
Christus.

<span id="an_1:12">1:12</span> Daarom sal ek nie nalaat om julle altyd
hieraan te herinner nie, alhoewel julle dit weet en vasstaan in die
waarheid wat by julle is.

<span id="an_1:13">1:13</span> En ek beskou dit as reg, so lank as ek in
hierdie tentwoning is, om julle deur herinnering op te wek,

<span id="an_1:14">1:14</span> omdat ek weet dat die aflegging van my
tentwoning ophande is, soos onse Here Jesus Christus dit ook aan my
bekend gemaak het.

<span id="an_1:15">1:15</span> En ek sal my beywer, dat julle ook
gedurig ná my heengaan hierdie dinge in gedagtenis kan hou.

<span id="an_1:16">1:16</span> Want ons het nie kunstig verdigte fabels
nagevolg toe ons julle die krag en koms van onse Here Jesus Christus
bekend gemaak het nie, maar ons was aanskouers van sy majesteit;

<span id="an_1:17">1:17</span> want Hy het van God die Vader eer en
heerlikheid ontvang toe hierdie stem uit die luisterryke heerlikheid tot
Hom gekom het: Dit is my geliefde Seun in wie Ek 'n welbehae het.

<span id="an_1:18">1:18</span> En hierdie stem het ons uit die hemel
hoor kom toe ons saam met Hom op die heilige berg was.

<span id="an_1:19">1:19</span> En ons het die profetiese woord wat baie
vas is, waarop julle tog moet ag gee soos op 'n lamp wat in 'n donker
plek skyn, totdat die dag aanbreek en die môrester opgaan in julle
harte;

<span id="an_1:20">1:20</span> terwyl julle veral dít moet weet, dat
geen profesie van die Skrif 'n saak van eie uitlegging is nie;

<span id="an_1:21">1:21</span> want geen profesie is ooit deur die wil
van 'n mens voortgebring nie, maar, deur die Heilige Gees gedrywe, het
die heilige mense van God gespreek.

<span id="an_2:1">2:1</span> Maar daar was ook valse profete onder die
volk, net soos daar onder julle valse leraars sal wees wat verderflike
ketterye heimlik sal invoer, en ook die Here wat hulle gekoop het,
verloën en 'n vinnige verderf oor hulleself bring;

<span id="an_2:2">2:2</span> en baie sal hulle verderflikhede navolg, en
om hulle ontwil sal die weg van die waarheid gelaster word;

<span id="an_2:3">2:3</span> en uit hebsug sal hulle met verdigte woorde
voordeel uit julle trek. Oor hulle is die oordeel van lankal af nie
werkeloos nie, en hulle verderf sluimer nie.

<span id="an_2:4">2:4</span> Want as God die engele wat gesondig het,
nie gespaar het nie, maar hulle in die hel gewerp en aan kettings van
duisternis oorgegee het, om vir die oordeel in bewaring gehou te word;

<span id="an_2:5">2:5</span> en die ou wêreld nie gespaar het nie, maar
Noag, die prediker van geregtigheid, met sewe ander bewaar het toe Hy
die sondvloed oor die wêreld van goddelose mense gebring het;

<span id="an_2:6">2:6</span> en deur die stede van Sodom en Gomorra tot
as te verbrand, hulle tot ondergang veroordeel het en as 'n voorbeeld
gestel het vir die wat in die toekoms goddeloos sou wees;

<span id="an_2:7">2:7</span> en die regverdige Lot gered het, wat hom
baie gekwel het oor die losbandige lewe van die sedelose mense;

<span id="an_2:8">2:8</span> want deur wat hy gesien en gehoor het, het
dié regverdige man, wat onder hulle gewoon het, dag vir dag sy
regverdige siel gepynig oor hulle wettelose werke--

<span id="an_2:9">2:9</span> die Here weet om die godsaliges uit
versoeking te verlos en die onregverdiges te bewaar vir die dag van
oordeel om gestraf te word;

<span id="an_2:10">2:10</span> en veral die wat die vlees in vuile
begeerlikheid agternaloop en die heerskappy verag. Vermetel en
aanmatigend, skroom hulle nie om die heerlike wesens te belaster nie,

<span id="an_2:11">2:11</span> terwyl die engele, hoewel groter in
sterkte en krag, geen lasterlike oordeel teen hulle by die Here
voorbring nie.

<span id="an_2:12">2:12</span> Maar hulle sal, omdat hulle belaster wat
hulle nie ken nie, soos redelose diere wat die natuur volg, gebore om
gevang en vernietig te word, in hulle verdorwenheid te gronde gaan

<span id="an_2:13">2:13</span> en die loon van die ongeregtigheid
ontvang. Hulle ag die weelderigheid oordag 'n genot; hulle is
skandvlekke en smette, weelderig in hul bedrieërye as hulle met julle
saamsmul;

<span id="an_2:14">2:14</span> met oë vol van owerspel, wat nie ophou om
te sondig nie; hulle verlok onvaste siele, hulle het 'n hart geoefen in
hebsug, hulle is kinders van die vervloeking.

<span id="an_2:15">2:15</span> Hulle het die regte pad verlaat en
verdwaal, en die weg gevolg van Bíleam, die seun van Beor, wat die loon
van ongeregtigheid liefgehad het,

<span id="an_2:16">2:16</span> maar die bestraffing van sy eie
oortreding ontvang het: die stom lasdier het met die stem van 'n mens
gepraat en die waansinnigheid van die profeet verhinder.

<span id="an_2:17">2:17</span> Hulle is waterlose fonteine, miswolke
voortgedrywe deur 'n stormwind, vir wie die donkerheid van die
duisternis vir ewig bewaar word.

<span id="an_2:18">2:18</span> Want deur trotse woorde vol onsin uit te
spreek, verlok hulle deur begeerlikhede van die vlees en ongebondenheid
die wat waarlik die mense ontvlug het wat in dwaling wandel.

<span id="an_2:19">2:19</span> Hulle belowe vryheid aan hulle, terwyl
hulle self slawe van die verdorwenheid is; want waar 'n mens deur oorwin
is, daarvan het hy ook 'n slaaf geword.

<span id="an_2:20">2:20</span> Want as hulle, nadat hulle deur die
kennis van die Here en Saligmaker, Jesus Christus, die besmettinge van
die wêreld ontvlug het, hulle tog weer deur hierdie dinge laat verstrik
en oorwin word, dan het vir hulle die laaste erger geword as die eerste.

<span id="an_2:21">2:21</span> Want dit sou vir hulle beter wees as
hulle die weg van die geregtigheid nie geken het nie, as dat hulle,
nadat hulle dit leer ken het, hulle afkeer van die heilige gebod wat aan
hulle oorgelewer is.

<span id="an_2:22">2:22</span> Maar oor hulle het gekom wat die ware
spreekwoord sê: Die hond het omgedraai na sy eie uitbraaksel, en die
gewaste sog om in die modder te rol.

<span id="an_3:1">3:1</span> Dit is reeds die tweede brief, geliefdes,
wat ek aan julle skrywe. In albei wil ek deur herinnering julle suiwere
gesindheid opwek,

<span id="an_3:2">3:2</span> sodat julle die woorde kan onthou wat deur
die heilige profete tevore gespreek is, en die gebod van ons, apostels
van die Here en Verlosser.

<span id="an_3:3">3:3</span> Dit moet julle veral weet, dat daar aan die
einde van die dae spotters sal kom wat volgens hulle eie begeerlikhede
wandel

<span id="an_3:4">3:4</span> en sê: Waar is die belofte van sy
wederkoms? Want vandat die vaders ontslaap het, bly alles soos dit was
van die begin van die skepping af.

<span id="an_3:5">3:5</span> Want moedswillig vergeet hulle dat daar van
lankal af hemele was en 'n aarde wat uit water en deur water ontstaan
het deur die woord van God,

<span id="an_3:6">3:6</span> waardeur die toenmalige wêreld met water
oorstroom is en vergaan het.

<span id="an_3:7">3:7</span> Maar die teenswoordige hemele en die aarde
is deur dieselfde woord as 'n skat weggelê en word vir die vuur bewaar
teen die dag van die oordeel en die verderf van die goddelose mense.

<span id="an_3:8">3:8</span> Maar laat hierdie een ding julle nie
ontgaan nie, geliefdes, dat een dag by die Here soos duisend jaar is en
duisend jaar soos een dag.

<span id="an_3:9">3:9</span> Die Here vertraag nie die belofte soos
sommige dit vertraging ag nie, maar Hy is lankmoedig oor ons en wil nie
hê dat sommige moet vergaan nie, maar dat almal tot bekering moet kom.

<span id="an_3:10">3:10</span> Maar die dag van die Here sal kom soos 'n
dief in die nag, waarin die hemele met gedruis sal verbygaan en die
elemente sal brand en vergaan, en die aarde en die werke wat daarop is,
sal verbrand.

<span id="an_3:11">3:11</span> Terwyl al hierdie dinge dan vergaan,
hoedanig moet julle nie wees in heilige wandel en godsvrug nie? --

<span id="an_3:12">3:12</span> julle wat die koms van die dag van God
verwag en verhaas, waardeur die hemele deur vuur sal vergaan en die
elemente sal brand en versmelt.

<span id="an_3:13">3:13</span> Maar ons verwag volgens sy belofte nuwe
hemele en 'n nuwe aarde waarin geregtigheid woon.

<span id="an_3:14">3:14</span> Daarom, geliefdes, terwyl julle hierdie
dinge verwag, beywer julle dat julle vlekkeloos en onberispelik voor Hom
bevind mag word in vrede.

<span id="an_3:15">3:15</span> En ag die lankmoedigheid van onse Here as
saligheid, soos ons geliefde broeder Paulus ook met die wysheid wat aan
hom gegee is, aan julle geskryf het,

<span id="an_3:16">3:16</span> net soos in al die briewe. Hy spreek
daarin oor hierdie dinge, waarvan sommige swaar is om te verstaan, wat
die ongeleerde en onvaste mense verdraai, net soos die ander Skrifte,
tot hul eie verderf.

<span id="an_3:17">3:17</span> Noudat julle dit dan vooruit weet,
geliefdes, moet julle op jul hoede wees dat julle nie miskien meegesleep
word deur die dwaling van sedelose mense en wegval uit jul eie
vastigheid nie.

<span id="an_3:18">3:18</span> Maar julle moet toeneem in die genade en
kennis van onse Here en Saligmaker, Jesus Christus. Aan Hom kom die
heerlikheid toe, nou sowel as in die dag van die ewigheid. Amen.

------------------------------------------------------------------------

[Next: 1 John](jo1.md)
