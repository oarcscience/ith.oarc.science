[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](pe2)  [Next](jo2) 

------------------------------------------------------------------------

### Afrikaans Bible: 1 John

<span id="an_1:1">1:1</span> Wat van die begin af was, wat ons gehoor
het, wat ons met ons oë gesien het, wat ons aanskou het en ons hande
getas het aangaande die Woord van die lewe--

<span id="an_1:2">1:2</span> en die lewe is geopenbaar, en ons het dit
gesien, en ons getuig en verkondig aan julle die ewige lewe wat by die
Vader was en aan ons geopenbaar is--

<span id="an_1:3">1:3</span> wat ons gesien en gehoor het, verkondig ons
aan julle, sodat julle ook gemeenskap met ons kan hê; en ons gemeenskap
is met die Vader en met sy Seun, Jesus Christus.

<span id="an_1:4">1:4</span> En ons skrywe hierdie dinge aan julle,
sodat julle blydskap volkome kan wees.

<span id="an_1:5">1:5</span> En dit is die verkondiging wat ons van Hom
gehoor het en aan julle verkondig: God is lig, en geen duisternis is in
Hom nie.

<span id="an_1:6">1:6</span> As ons sê dat ons met Hom gemeenskap het en
in die duisternis wandel, dan lieg ons en doen nie die waarheid nie.

<span id="an_1:7">1:7</span> Maar as ons in die lig wandel soos Hy in
die lig is, dan het ons gemeenskap met mekaar; en die bloed van Jesus
Christus, sy Seun, reinig ons van alle sonde.

<span id="an_1:8">1:8</span> As ons sê dat ons geen sonde het nie,
mislei ons onsself en die waarheid is nie in ons nie.

<span id="an_1:9">1:9</span> As ons ons sondes bely, Hy is getrou en
regverdig om ons die sondes te vergewe en ons van alle ongeregtigheid te
reinig.

<span id="an_1:10">1:10</span> As ons sê dat ons nie gesondig het nie,
dan maak ons Hom tot 'n leuenaar en is sy woord nie in ons nie.

<span id="an_2:1">2:1</span> My kinders, ek skryf hierdie dinge aan
julle, dat julle nie moet sondig nie; en as iemand gesondig het, ons het
'n Voorspraak by die Vader, Jesus Christus, die Regverdige.

<span id="an_2:2">2:2</span> En Hy is 'n versoening vir ons sondes, en
nie alleen vir ons s'n nie, maar ook vir dié van die hele wêreld.

<span id="an_2:3">2:3</span> En hieraan weet ons dat ons Hom ken: as ons
sy gebooie bewaar.

<span id="an_2:4">2:4</span> Hy wat sê: Ek ken Hom, en sy gebooie nie
bewaar nie, is 'n leuenaar en in hom is die waarheid nie.

<span id="an_2:5">2:5</span> Maar elkeen wat sy woord bewaar, in hom het
die liefde van God waarlik volmaak geword. Hieraan weet ons dat ons in
Hom is.

<span id="an_2:6">2:6</span> Hy wat sê dat hy in Hom bly, behoort self
ook so te wandel soos Hy gewandel het.

<span id="an_2:7">2:7</span> Broeders, dit is geen nuwe gebod wat ek aan
julle skryf nie, maar 'n ou gebod wat julle van die begin af gehad het.
Die ou gebod is die woord wat julle van die begin af gehoor het.

<span id="an_2:8">2:8</span> En tog skryf ek aan julle 'n nuwe gebod wat
waar is in Hom en in julle, want die duisternis gaan verby en die
waaragtige lig skyn alreeds.

<span id="an_2:9">2:9</span> Hy wat sê dat hy in die lig is en sy
broeder haat, is in die duisternis tot nou toe.

<span id="an_2:10">2:10</span> Wie sy broeder liefhet, bly in die lig,
en in hom is geen oorsaak van struikeling nie.

<span id="an_2:11">2:11</span> Maar hy wat sy broeder haat, is in die
duisternis en wandel in die duisternis en weet nie waarheen hy gaan nie,
omdat die duisternis sy oë verblind het.

<span id="an_2:12">2:12</span> Ek skryf aan julle, my kinders, omdat die
sondes julle vergewe is om sy Naam ontwil.

<span id="an_2:13">2:13</span> Ek skryf aan julle, vaders, omdat julle
Hom ken wat van die begin af is. Ek skryf aan julle, jongmanne, omdat
julle die Bose oorwin het. Ek skryf aan julle, kinders, omdat julle die
Vader ken.

<span id="an_2:14">2:14</span> Ek het aan julle geskrywe, vaders, omdat
julle Hom ken wat van die begin af is. Ek het aan julle geskrywe,
jongmanne, omdat julle sterk is en die woord van God in julle bly en
julle die Bose oorwin het.

<span id="an_2:15">2:15</span> Moenie die wêreld liefhê of die dinge wat
in die wêreld is nie. As iemand die wêreld liefhet, dan is die liefde
van die Vader nie in hom nie.

<span id="an_2:16">2:16</span> Want alles wat in die wêreld is--die
begeerlikheid van die vlees en die begeerlikheid van die oë en die
grootsheid van die lewe--is nie uit die Vader nie, maar is uit die
wêreld.

<span id="an_2:17">2:17</span> En die wêreld gaan verby en sy
begeerlikheid, maar hy wat die wil van God doen, bly vir ewig.

<span id="an_2:18">2:18</span> Kinders, dit is die laaste uur; en soos
julle gehoor het dat die Antichris kom, bestaan daar ook nou baie
antichriste, waaruit ons weet dat dit die laaste uur is.

<span id="an_2:19">2:19</span> Hulle het van ons uitgegaan, maar hulle
was nie van ons nie; want as hulle van ons was, sou hulle by ons gebly
het; maar dit moes aan die lig kom dat hulle nie almal van ons is nie.

<span id="an_2:20">2:20</span> En julle het die salwing van die Heilige
en weet alles.

<span id="an_2:21">2:21</span> Ek het nie aan julle geskrywe omdat julle
die waarheid nie ken nie, maar omdat julle dit ken en omdat geen leuen
uit die waarheid is nie.

<span id="an_2:22">2:22</span> Wie is die leuenaar, behalwe hy wat
ontken dat Jesus die Christus is? Dit is die Antichris wat die Vader en
die Seun loën.

<span id="an_2:23">2:23</span> Elkeen wat die Seun loën, het ook nie die
Vader nie.

<span id="an_2:24">2:24</span> Wat julle dan van die begin af gehoor
het, laat dit in julle bly. As in julle bly wat julle van die begin af
gehoor het, dan sal julle ook in die Seun en in die Vader bly.

<span id="an_2:25">2:25</span> En dit is die belofte wat Hy ons beloof
het, naamlik die ewige lewe.

<span id="an_2:26">2:26</span> Dit het ek aan julle geskrywe met
betrekking tot die wat julle mislei.

<span id="an_2:27">2:27</span> En die salwing wat julle van Hom ontvang
het, bly in julle, en julle het nie nodig dat iemand julle leer nie;
maar soos dieselfde salwing julle aangaande alles leer, so is dit ook
waar en geen leuen nie; en soos dié julle geleer het, so moet julle in
Hom bly.

<span id="an_2:28">2:28</span> En nou, my kinders, bly in Hom, sodat ons
vrymoedigheid kan hê wanneer Hy verskyn en nie beskaamd van Hom weggaan
by sy wederkoms nie.

<span id="an_2:29">2:29</span> As julle weet dat Hy regverdig is, dan
weet julle dat elkeen wat die geregtigheid doen, uit Hom gebore is.

<span id="an_3:1">3:1</span> Kyk wat 'n groot liefde die Vader aan ons
bewys het, dat ons kinders van God genoem kan word! Om hierdie rede ken
die wêreld ons nie, omdat dit Hom nie geken het nie.

<span id="an_3:2">3:2</span> Geliefdes, nou is ons kinders van God, en
dit is nog nie geopenbaar wat ons sal wees nie; maar ons weet dat ons,
as Hy verskyn, aan Hom gelyk sal wees, omdat ons Hom sal sien soos Hy
is.

<span id="an_3:3">3:3</span> En elkeen wat hierdie hoop op Hom het,
reinig homself soos Hy rein is.

<span id="an_3:4">3:4</span> Elkeen wat die sonde doen, doen ook die
wetteloosheid, want die sonde is wetteloosheid.

<span id="an_3:5">3:5</span> En julle weet dat Hy verskyn het om ons
sondes weg te neem, en geen sonde is in Hom nie.

<span id="an_3:6">3:6</span> Elkeen wat in Hom bly, sondig nie. Elkeen
wat sondig, het Hom nie gesien en Hom nie geken nie.

<span id="an_3:7">3:7</span> My kinders, laat niemand julle mislei nie:
wie die geregtigheid doen, is regverdig soos Hy regverdig is.

<span id="an_3:8">3:8</span> Hy wat die sonde doen, is uit die duiwel,
want die duiwel sondig van die begin af. Vir hierdie doel het die Seun
van God verskyn, om die werke van die duiwel te verbreek.

<span id="an_3:9">3:9</span> Elkeen wat uit God gebore is, doen geen
sonde nie, omdat sy saad in hom bly; en hy kan nie sondig nie, want hy
is uit God gebore.

<span id="an_3:10">3:10</span> Hierin is die kinders van God en die
kinders van die duiwel openbaar: elkeen wat die geregtigheid nie doen
nie, is nie uit God nie, en hy ook wat sy broeder nie liefhet nie.

<span id="an_3:11">3:11</span> Want dit is die boodskap wat julle van
die begin af gehoor het, dat ons mekaar moet liefhê;

<span id="an_3:12">3:12</span> nie soos Kain wat uit die Bose was en sy
broer doodgeslaan het nie. En waarom het hy hom doodgeslaan? Omdat sy
werke boos was en dié van sy broer regverdig.

<span id="an_3:13">3:13</span> Verwonder julle nie, my broeders, as die
wêreld julle haat nie.

<span id="an_3:14">3:14</span> Ons weet dat ons oorgegaan het uit die
dood in die lewe, omdat ons die broeders liefhet. Hy wat sy broeder nie
liefhet nie, bly in die dood.

<span id="an_3:15">3:15</span> Elkeen wat sy broeder haat, is 'n
moordenaar; en julle weet dat geen moordenaar die ewige lewe as iets
blywends in hom het nie.

<span id="an_3:16">3:16</span> Hieraan het ons die liefde leer ken, dat
Hy sy lewe vir ons afgelê het; en ons behoort ons lewe vir die broeders
af te lê.

<span id="an_3:17">3:17</span> Maar wie die goed van die wêreld het en
sy broeder sien gebrek ly en sy hart vir hom toesluit, hoe bly die
liefde van God in hom?

<span id="an_3:18">3:18</span> My kinders, laat ons nie liefhê met
woorde of met die tong nie, maar met die daad en in waarheid.

<span id="an_3:19">3:19</span> En hieraan weet ons dat ons uit die
waarheid is; en ons sal ons harte voor Hom gerusstel,

<span id="an_3:20">3:20</span> want as ons hart ons veroordeel, God is
meer as ons hart, en Hy weet alles.

<span id="an_3:21">3:21</span> Geliefdes, as ons hart ons nie veroordeel
nie, dan het ons vrymoedigheid teenoor God;

<span id="an_3:22">3:22</span> en wat ons ook al bid, ontvang ons van
Hom, omdat ons sy gebooie bewaar en doen wat welgevallig is voor Hom.

<span id="an_3:23">3:23</span> En dit is sy gebod, dat ons in die Naam
van sy Seun, Jesus Christus, moet glo en mekaar liefhê soos Hy ons 'n
gebod gegee het.

<span id="an_3:24">3:24</span> En hy wat sy gebooie bewaar, bly in Hom,
en Hy in hom. En hieraan weet ons dat Hy in ons bly aan die Gees wat Hy
ons gegee het.

<span id="an_4:1">4:1</span> Geliefdes, glo nie elke gees nie, maar stel
die geeste op die proef of hulle uit God is, want baie valse profete het
in die wêreld uitgegaan.

<span id="an_4:2">4:2</span> Hieraan ken julle die Gees van God: elke
gees wat bely dat Jesus Christus in die vlees gekom het, is uit God;

<span id="an_4:3">4:3</span> en elke gees wat nie bely dat Jesus
Christus in die vlees gekom het nie, is nie uit God nie; en dit is die
gees van die Antichris waarvan julle gehoor het dat hy kom, en hy is nou
al in die wêreld.

<span id="an_4:4">4:4</span> Julle is uit God, my kinders, en het hulle
oorwin, omdat Hy wat in julle is, groter is as hy wat in die wêreld is.

<span id="an_4:5">4:5</span> Hulle is uit die wêreld; daarom praat hulle
uit die wêreld, en die wêreld luister na hulle.

<span id="an_4:6">4:6</span> Ons is uit God; hy wat God ken, luister na
ons; hy wat nie uit God is nie, luister nie na ons nie. Hieruit ken ons
die Gees van die waarheid en die gees van die dwaling.

<span id="an_4:7">4:7</span> Geliefdes, laat ons mekaar liefhê; want die
liefde is uit God, en elkeen wat liefhet, is uit God gebore en ken God.

<span id="an_4:8">4:8</span> Hy wat nie liefhet nie, het God nie geken
nie, want God is liefde.

<span id="an_4:9">4:9</span> Hierin is die liefde van God tot ons
geopenbaar, dat God sy eniggebore Seun in die wêreld gestuur het, sodat
ons deur Hom kan lewe.

<span id="an_4:10">4:10</span> Hierin is die liefde: nie dat ons God
liefgehad het nie, maar dat Hy ons liefgehad het en sy Seun gestuur het
as 'n versoening vir ons sondes.

<span id="an_4:11">4:11</span> Geliefdes, as God ons so liefgehad het,
behoort ons ook mekaar lief te hê.

<span id="an_4:12">4:12</span> Niemand het God ooit aanskou nie. As ons
mekaar liefhet, bly God in ons en het sy liefde in ons volmaak geword.

<span id="an_4:13">4:13</span> Hieraan weet ons dat ons in Hom bly en Hy
in ons, dat Hy ons van sy Gees gegee het.

<span id="an_4:14">4:14</span> En ons het aanskou en ons getuig dat die
Vader die Seun as Verlosser van die wêreld gestuur het.

<span id="an_4:15">4:15</span> Elkeen wat bely dat Jesus die Seun van
God is--God bly in hom, en hy in God.

<span id="an_4:16">4:16</span> En ons het die liefde wat God tot ons
het, leer ken en geglo. God is liefde; en hy wat in die liefde bly, bly
in God, en God in hom.

<span id="an_4:17">4:17</span> Hierin het die liefde by ons volmaak
geword, dat ons vrymoedigheid kan hê in die oordeelsdag; want soos Hy
is, is ons ook in hierdie wêreld.

<span id="an_4:18">4:18</span> Daar is geen vrees in die liefde nie;
maar die volmaakte liefde dryf die vrees buite, want die vrees sluit
straf in, en hy wat vrees, het nie volmaak geword in die liefde nie.

<span id="an_4:19">4:19</span> Ons het Hom lief, omdat Hy ons eerste
liefgehad het.

<span id="an_4:20">4:20</span> As iemand sê: Ek het God lief--en sy
broeder haat, is hy 'n leuenaar; want wie sy broeder wat hy gesien het,
nie liefhet nie, hoe kan hy God liefhê wat hy nie gesien het nie?

<span id="an_4:21">4:21</span> En hierdie gebod het ons van Hom dat hy
wat God liefhet, ook sy broeder moet liefhê.

<span id="an_5:1">5:1</span> Elkeen wat glo dat Jesus die Christus is,
is uit God gebore; en elkeen wat die Vader liefhet, het ook die een lief
wat uit Hom gebore is.

<span id="an_5:2">5:2</span> Hieraan weet ons dat ons die kinders van
God liefhet: wanneer ons God liefhet en sy gebooie bewaar.

<span id="an_5:3">5:3</span> Want dit is die liefde tot God, dat ons sy
gebooie bewaar; en sy gebooie is nie swaar nie.

<span id="an_5:4">5:4</span> Want alles wat uit God gebore is, oorwin
die wêreld; en dit is die oorwinning wat die wêreld oorwin het, naamlik
ons geloof.

<span id="an_5:5">5:5</span> Wie anders is dit wat die wêreld oorwin as
hy wat glo dat Jesus die Seun van God is?

<span id="an_5:6">5:6</span> Dit is Hy wat deur water en bloed gekom
het, Jesus die Christus; nie deur die water alleen nie, maar deur die
water en die bloed; en dit is die Gees wat getuig, want die Gees is die
waarheid.

<span id="an_5:7">5:7</span> Want daar is drie wat getuig in die hemel:
die Vader, die Woord en die Heilige Gees, en hierdie drie is een;

<span id="an_5:8">5:8</span> en daar is drie wat getuig op die aarde:
die Gees en die water en die bloed, en die drie is eenstemmig.

<span id="an_5:9">5:9</span> As ons die getuienis van die mense
aanneem--die getuienis van God is groter, omdat dit die getuienis is van
God wat Hy aangaande sy Seun getuig het.

<span id="an_5:10">5:10</span> Wie in die Seun van God glo, het die
getuienis in homself. Hy wat God nie glo nie, het Hom tot leuenaar
gemaak, omdat hy die getuienis nie geglo het wat God aangaande sy Seun
getuig het nie.

<span id="an_5:11">5:11</span> En dit is die getuienis: dat God ons die
ewige lewe gegee het, en dié lewe is in sy Seun.

<span id="an_5:12">5:12</span> Hy wat die Seun het, het die lewe; wie
die Seun van God nie het nie, het nie die lewe nie.

<span id="an_5:13">5:13</span> Dit het ek geskrywe aan julle wat glo in
die Naam van die Seun van God, sodat julle kan weet dat julle die ewige
lewe het en kan glo in die Naam van die Seun van God.

<span id="an_5:14">5:14</span> En dit is die vrymoedigheid wat ons
teenoor Hom het, dat Hy ons verhoor as ons iets vra volgens sy wil.

<span id="an_5:15">5:15</span> En as ons weet dat Hy ons verhoor, dan
weet ons dat, wat ons ook al vra, ons die bedes verkry wat ons van Hom
gevra het.

<span id="an_5:16">5:16</span> As iemand sy broeder 'n sonde sien doen
wat nie tot die dood is nie, moet hy bid, en Hy sal hom die lewe
gee--vir die wat nie 'n sonde tot die dood doen nie. Daar is 'n sonde
tot die dood; daarvoor sê ek nie dat hy moet bid nie.

<span id="an_5:17">5:17</span> Alle ongeregtigheid is sonde, en daar is
'n sonde wat nie tot die dood is nie.

<span id="an_5:18">5:18</span> Ons weet dat elkeen wat uit God gebore
is, nie sondig nie; maar hy wat uit God gebore is, bewaar homself, en
die Bose het geen vat op hom nie.

<span id="an_5:19">5:19</span> Ons weet dat ons uit God is en die hele
wêreld in die mag van die Bose lê.

<span id="an_5:20">5:20</span> En ons weet dat die Seun van God gekom
het en ons verstand gegee het om die Waaragtige te ken; en ons is in die
Waaragtige, in sy Seun, Jesus Christus. Hy is die waaragtige God en die
ewige lewe.

<span id="an_5:21">5:21</span> My kinders, bewaar julleself van die
afgode. Amen.

------------------------------------------------------------------------

[Next: 2 John](jo2)
