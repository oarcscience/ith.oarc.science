[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](jer)  [Next](eze.md) 

------------------------------------------------------------------------

### Afrikaans Bible: Lamentations

<span id="an_1:1">1:1</span> Alef. Ag, hoe verlate sit die stad wat vol
mense was! Sy het soos 'n weduwee geword, sy wat magtig was onder die
nasies; die vorstin onder die provinsies het dienspligtig geword.

<span id="an_1:2">1:2</span> Bet. Bitterlik ween sy snags--haar trane
oor haar wange! Sy het geen trooster onder al haar liefhebbers nie; al
haar vriende het troueloos teen haar gehandel, haar vyande geword.

<span id="an_1:3">1:3</span> Gimel. Juda is ontvolk deur ellende en deur
sware diensbaarheid; hy sit onder die nasies, sonder om 'n rusplek te
vind; al sy vervolgers het hom ingehaal tussen die engtes in.

<span id="an_1:4">1:4</span> Dalet. Die weë na Sion treur, omdat daar
geen feesgangers is nie; al haar poorte lê woes, haar priesters sug,
haar jonkvroue is bedroef, en sy self het dit bitter.

<span id="an_1:5">1:5</span> He. Haar teëstanders het die oorhand gekry,
haar vyande lewe rustig; want die HERE het haar droefheid aangedoen
vanweë die menigte van haar oortredinge; haar kinders het in
gevangenskap gegaan voor die teëstander uit.

<span id="an_1:6">1:6</span> Wau. En van die dogter van Sion het gewyk
al haar heerlikheid; haar vorste het geword soos takbokke wat geen
weiveld vind nie en kragteloos heengegaan het voor die vervolger uit.

<span id="an_1:7">1:7</span> Sajin. Jerusalem dink, in die dae van haar
ellende en haar omswerwinge, aan al haar kosbaarhede wat gewees het van
die dae van die voortyd af. Toe haar volk deur die hand van die
teëstander geval het en daar vir haar geen helper was nie, het die
teëstanders haar aanskou, hulle het gelag oor haar ongelukkige uiteinde.

<span id="an_1:8">1:8</span> Get. Jerusalem het swaar gesondig, daarom
het sy 'n voorwerp van afsku geword; almal wat haar geëer het, verag
haar, omdat hulle haar naaktheid gesien het; sy self sug en het haar
weggedraai.

<span id="an_1:9">1:9</span> Tet. Haar onreinheid kleef aan haar some,
sy het aan haar einde nie gedink nie, en sy het wonderbaarlik gesink,
sonder dat sy 'n trooster het. Sien my ellende aan, HERE, want die vyand
hou hom groot.

<span id="an_1:10">1:10</span> Jod. Die teëstander het sy hand
uitgesteek na al haar kosbaarhede; ja, sy het gesien hoedat heidene in
haar heiligdom kom, van wie U bevel gegee het dat hulle in u vergadering
nie mag kom nie.

<span id="an_1:11">1:11</span> Kaf. Haar hele bevolking sug, hulle soek
brood, hulle het hul kosbaarhede vir voedsel gegee, om hulleself te
verkwik. Aanskou, HERE, en merk op dat ek 'n veragte geword het.

<span id="an_1:12">1:12</span> Lamed. Raak dit julle nie, julle almal
wat met die pad verbygaan? Aanskou en kyk of daar 'n smart is soos my
smart wat my aangedoen is, waarmee die HERE my bedroef het op die dag
van sy toorngloed.

<span id="an_1:13">1:13</span> Mem. Uit die hoogte het Hy vuur gestuur
in my gebeente en dit oorweldig, Hy het 'n net voor my voet uitgesprei,
Hy het my agteruit laat wyk, Hy het my woes gemaak, die hele dag
ellendig.

<span id="an_1:14">1:14</span> Noen. Die juk van my oortredinge is
vasgebind deur sy hand, hulle is saamgevleg, hulle het op my nek gekom,
dit het my krag laat struikel. Die Here het my oorgegee in die hande van
een teen wie ek geen teëstand kon bied nie.

<span id="an_1:15">1:15</span> Samek. Die Here het al my magtiges
binne-in my verwerp, Hy het teen my 'n feestyd uitgeroep om my jongmanne
te verbreek; die Here het die parskuip getrap vir die jonkvrou, die
dogter van Juda.

<span id="an_1:16">1:16</span> Ajin. Daarom ween ek, my oog, my oog loop
af in water, want ver van my is die trooster wat my verkwik; my kinders
is verbyster, omdat die vyand die oorhand het.

<span id="an_1:17">1:17</span> Pe. Sion brei haar hande uit, sy het geen
trooster nie; die HERE het die wat rondom hom was, teen Jakob ontbied as
sy teëstanders; Jerusalem het in hul midde 'n voorwerp van afsku geword.

<span id="an_1:18">1:18</span> Sade. Regverdig is Hy, die HERE, want ek
was teen sy mond wederstrewig. Hoor tog, alle volke, en aanskou my
smart; my jonkvroue en my jongmanne het in gevangenskap gegaan.

<span id="an_1:19">1:19</span> Kof. Ek het geroep na my
liefhebbers--hulle het my in die steek gelaat; my priesters en my
oudstes het in die stad beswyk toe hulle voedsel vir hulle gesoek het om
hulleself te verkwik.

<span id="an_1:20">1:20</span> Resj. Aanskou, HERE, hoe benoud ek is, my
ingewande is in beroering, my hart draai om in my binneste, want ek was
baie wederstrewig; buitekant het die swaard berowe, binnekant is dit
soos die pes.

<span id="an_1:21">1:21</span> Sjin. Hulle hoor dat ek sug, ek het geen
trooster nie; al my vyande hoor van my onheil, hulle is bly dat U dit
gedoen het. U laat die dag kom wat U uitgeroep het, dat hulle kan wees
soos ek,

<span id="an_1:22">1:22</span> Tau. dat al hulle boosheid voor u
aangesig kom; en doen aan hulle soos U aan my gedoen het vanweë al my
oortredinge, want my versugtinge is baie, en my hart is krank.

<span id="an_2:1">2:1</span> Alef. Ag, hoe het die Here in sy toorn die
dogter van Sion met wolke oordek! Hy het die sieraad van Israel uit die
hemel op die aarde neergewerp en nie gedink aan die voetbank van sy
voete op die dag van sy toorn nie.

<span id="an_2:2">2:2</span> Bet. Die Here het al die woonplekke van
Jakob sonder verskoning verslind; in sy grimmigheid het Hy die vestings
van die dogter van Juda verwoes, op die grond gewerp, die koninkryk en
sy vorste ontheilig.

<span id="an_2:3">2:3</span> Gimel. Hy het in gloeiende toorn elke
horing van Israel afgekap; Hy het sy regterhand teruggetrek voor die
vyand, en in Jakob het Hy gebrand soos 'n vuurvlam wat rondom verteer.

<span id="an_2:4">2:4</span> Dalet. Hy het sy boog gespan soos 'n vyand,
Hom opgestel met sy regterhand soos 'n teëstander en gedood alles wat 'n
lus was vir die oog in die tent van die dogter van Sion; Hy het sy
grimmigheid uitgegiet soos vuur.

<span id="an_2:5">2:5</span> He. Die Here het soos 'n vyand geword, Hy
het Israel verslind, al sy paleise verslind, sy vestings verwoes en
geklaag en geklag by die dogter van Juda vermenigvuldig.

<span id="an_2:6">2:6</span> Wau. En Hy het sy eie omheining soos 'n
tuin verniel, sy eie feesplek verwoes; die HERE het in Sion feestyd en
sabbat laat vergeet, en in sy grimmige toorn koning en priester verwerp.

<span id="an_2:7">2:7</span> Sajin. Die Here het sy altaar verwerp, sy
heiligdom ontheilig, die mure van haar paleise in die hand van die vyand
oorgelewer; hulle het gedruis gemaak in die huis van die HERE soos op 'n
feesdag.

<span id="an_2:8">2:8</span> Get. Die HERE het Hom voorgeneem om die
muur van die dogter van Sion te verwoes; Hy het die meetsnoer gespan, sy
hand nie teruggetrek van vernietiging nie; ja, Hy het voorskans en muur
laat treur, saam sak hulle inmekaar.

<span id="an_2:9">2:9</span> Tet. Haar poorte het in die grond gesink,
Hy het haar grendels te gronde gerig en verbreek; haar koning en haar
vorste is onder die heidene; daar is geen onderwysing nie, en haar
profete ontvang geen gesig van die HERE nie.

<span id="an_2:10">2:10</span> Jod. Die oudstes van die dogter van Sion
sit en swyg op die grond, hulle het stof op hul hoof gegooi, rouklere
aangegord; die jonkvroue van Jerusalem het hulle hoof na die aarde
gebuig.

<span id="an_2:11">2:11</span> Kaf. My oë teer weg in trane, my
ingewande is in beroering, my lewer is op die grond uitgeskud vanweë die
verbreking van die dogter van my volk, omdat kind en suigling op die
pleine van die stad versmag,

<span id="an_2:12">2:12</span> Lamed. wat aan hulle moeders sê: Waar is
koring en wyn? terwyl hulle versmag soos gewondes op die pleine van die
stad, terwyl hulle lewe uitgestort word aan die bors van hul moeders.

<span id="an_2:13">2:13</span> Mem. Watter getuienis kan ek vir jou
aflê, waarmee kan ek jou vergelyk, dogter van Jerusalem? Waarmee sal ek
jou gelykstel, dat ek jou kan troos, jonkvrou, dogter van Sion? Want jou
verbrokenheid is so groot soos die see--wie kan jou gesond maak?

<span id="an_2:14">2:14</span> Noen. Jou profete het vir jou bedrieglike
en ongerymde dinge gesien en jou ongeregtigheid nie geopenbaar om jou
lot te verander nie, maar hulle het vir jou godsprake gesien tot bedrog
en verstoting.

<span id="an_2:15">2:15</span> Samek. Almal wat met die pad verbygaan,
slaan die hande saam oor jou; hulle spot en skud hulle hoof oor die
dogter van Jerusalem: Is dit die stad waarvan hulle gesê het: Volmaak in
skoonheid, vreugde van die hele aarde?

<span id="an_2:16">2:16</span> Pe. Al jou vyande rek hulle mond oop oor
jou, hulle spot en kners op die tande, hulle sê: Ons het verslind, ja,
dit is die dag wat ons verwag het; ons het dit bereik, dit belewe!

<span id="an_2:17">2:17</span> Ajin. Die HERE het gedoen wat Hy Hom
voorgeneem het, sy woord volbring wat Hy sedert die dae van die voortyd
beveel het; Hy het sonder verskoning afgebreek en die vyand oor jou bly
gemaak, die horing van jou teëstanders verhoog.

<span id="an_2:18">2:18</span> Sade. Hulle hart roep na die HERE. Muur
van die dogter van Sion, laat trane afloop soos 'n stroom, dag en nag;
gun jouself geen verposing nie, laat jou oogappel nie rus nie.

<span id="an_2:19">2:19</span> Kof. Staan op, skreeu in die nag by die
begin van die nagwake, stort jou hart uit soos water voor die aangesig
van die HERE, hef jou hande op na Hom, ter wille van die lewe van jou
kinders wat versmag van honger by die hoek van al die strate.

<span id="an_2:20">2:20</span> Resj. Aanskou, HERE, en merk op aan wie U
so gedoen het! Moet vroue dan hulle vrug eet, kindertjies wat op die
hande gedra word? Moet dan in die heiligdom van die HERE priester en
profeet gedood word?

<span id="an_2:21">2:21</span> Sjin. Op die grond lê jonk en oud in die
strate; my jonkvroue en my jongmanne het deur die swaard geval; U het
hulle gedood op die dag van u toorn, U het geslag sonder verskoning.

<span id="an_2:22">2:22</span> Tau. U het soos op 'n feesdag my
verskrikkinge geroep van rondom, en niemand het op die dag van die HERE
se toorn vrygeraak of ontkom nie; die wat ek op die hande gedra en
grootgemaak het--my vyand het hulle omgebring.

<span id="an_3:1">3:1</span> Alef. Ek is die man wat ellende gesien het
deur die roede van sy grimmigheid.

<span id="an_3:2">3:2</span> My het Hy gelei en laat wandel in
duisternis sonder lig.

<span id="an_3:3">3:3</span> Ja, altyd weer draai Hy die hele dag sy
hand teen my.

<span id="an_3:4">3:4</span> Bet. Hy het my vlees en my vel laat
wegteer, my gebeente verbreek.

<span id="an_3:5">3:5</span> Hy het my met 'n bouwerk omsingel van gif
en moeite.

<span id="an_3:6">3:6</span> Hy het my in donker plekke laat sit soos
die wat lankal dood is.

<span id="an_3:7">3:7</span> Gimel. Hy het my toegemuur, sodat ek nie
kan uitkom nie, my koperboeie swaar gemaak.

<span id="an_3:8">3:8</span> Al skreeu ek ook en al roep ek om hulp, Hy
laat my gebed onverhoord.

<span id="an_3:9">3:9</span> Hy het my weë toegemuur met gekapte klip,
my paaie onbegaanbaar gemaak.

<span id="an_3:10">3:10</span> Dalet. Hy is 'n beer wat my voorlê, 'n
leeu in skuilplekke.

<span id="an_3:11">3:11</span> Hy het my weë laat wegdraai en my
verskeur, my tot 'n woesteny gemaak.

<span id="an_3:12">3:12</span> Hy het sy boog gespan en my as 'n teiken
vir die pyl opgestel.

<span id="an_3:13">3:13</span> He. Hy het die pyle uit sy pylkoker in my
niere laat ingaan.

<span id="an_3:14">3:14</span> Ek het 'n belagging geword vir my hele
volk, hulle spotlied die hele dag.

<span id="an_3:15">3:15</span> Hy het my met bitter kruie versadig, my
genoeg wilde-als laat drink.

<span id="an_3:16">3:16</span> Wau. En Hy het my die tande op
gruisklippertjies laat stukkend byt, my in die as neergedruk.

<span id="an_3:17">3:17</span> En U het my siel van die vrede verstoot,
ek het die goeie vergeet.

<span id="an_3:18">3:18</span> Ja, ek het gesê: My roem het vergaan en
my hoop op die HERE.

<span id="an_3:19">3:19</span> Sajin. Dink aan my ellende en my
omswerwing, aan die wilde-als en die gif.

<span id="an_3:20">3:20</span> As my siel terdeë daaraan dink, buig hy
hom neer in my.

<span id="an_3:21">3:21</span> Dit sal ek ter harte neem, daarom sal ek
hoop:

<span id="an_3:22">3:22</span> Get. dit is die goedertierenhede van die
HERE dat ons nie omgekom het nie, want sy barmhartighede het geen einde
nie;

<span id="an_3:23">3:23</span> hulle is elke môre nuut; u trou is groot.

<span id="an_3:24">3:24</span> Die HERE is my deel, sê my siel, daarom
sal ek op Hom hoop.

<span id="an_3:25">3:25</span> Tet. Goed is die HERE vir die wat op Hom
hoop, vir die siel wat Hom soek.

<span id="an_3:26">3:26</span> Dit is goed om in stilheid te hoop op die
hulp van die HERE.

<span id="an_3:27">3:27</span> Dit is goed vir 'n man dat hy die juk in
sy jeug dra.

<span id="an_3:28">3:28</span> Jod. Laat hom eensaam sit en swyg, as Hy
hom dit opgelê het.

<span id="an_3:29">3:29</span> Laat hy sy mond in die stof
steek--miskien is daar hoop!

<span id="an_3:30">3:30</span> Laat hy die wang gee vir die wat hom
slaan, laat hy genoeg kry van smaad.

<span id="an_3:31">3:31</span> Kaf. Want die Here sal nie vir ewig
verstoot nie.

<span id="an_3:32">3:32</span> Maar as Hy bedroef het, ontferm Hy Hom na
die grootheid van sy goedertierenhede;

<span id="an_3:33">3:33</span> want nie van harte verdruk of bedroef Hy
die mensekinders nie.

<span id="an_3:34">3:34</span> Lamed. Dat hulle al die gevangenes van
die aarde onder hul voete vertrap,

<span id="an_3:35">3:35</span> dat hulle die reg van 'n man verdraai
voor die aangesig van die Allerhoogste,

<span id="an_3:36">3:36</span> dat hulle 'n mens onregverdig behandel in
sy regsaak--het die HERE dit nie gesien nie?

<span id="an_3:37">3:37</span> Mem. Wie spreek daar, en dit gebeur? Het
die Here dit nie beveel nie?

<span id="an_3:38">3:38</span> Gaan uit die mond van die Allerhoogste
nie kwaad sowel as goed nie?

<span id="an_3:39">3:39</span> Wat klaag 'n mens in sy lewe? Laat elkeen
klaag oor sy sondes.

<span id="an_3:40">3:40</span> Noen. Laat ons ons weë naspeur en
deursoek en ons tot die HERE bekeer;

<span id="an_3:41">3:41</span> laat ons ons hart saam met die hande
ophef tot God in die hemel en sê:

<span id="an_3:42">3:42</span> Ons het oortree en ons was
wederstrewig--U het nie vergewe nie.

<span id="an_3:43">3:43</span> Samek. U het U in toorn gehul en ons
agtervolg, U het gedood sonder verskoning.

<span id="an_3:44">3:44</span> U het Uself in 'n wolk gehul, sodat daar
geen gebed kon deurdring nie;

<span id="an_3:45">3:45</span> U het ons 'n uitvaagsel en 'n wegwerpsel
onder die volke gemaak.

<span id="an_3:46">3:46</span> Pe. Al ons vyande het hulle mond teen ons
oopgerek;

<span id="an_3:47">3:47</span> skrik en kuil het ons deel geword,
ondergang en verbreking.

<span id="an_3:48">3:48</span> My oog loop af in waterstrome oor die
verbreking van die dogter van my volk.

<span id="an_3:49">3:49</span> Ajin. My oog vloei rusteloos weg sonder
ophou,

<span id="an_3:50">3:50</span> totdat die HERE uit die hemel neersien en
aanskou.

<span id="an_3:51">3:51</span> My oog gee my pyn oor al die dogters van
my stad.

<span id="an_3:52">3:52</span> Sade. Hulle het my soos 'n voël
rondgejaag, die wat sonder oorsaak my vyande is;

<span id="an_3:53">3:53</span> hulle het my lewe in 'n kuil tot niet
gemaak en klippe op my gegooi.

<span id="an_3:54">3:54</span> Water het oor my hoof gestroom, ek het
gesê: Dit is klaar met my!

<span id="an_3:55">3:55</span> Kof. Ek roep u Naam aan, HERE, uit die
onderste kuil.

<span id="an_3:56">3:56</span> U hoor my stem; verberg u oor nie vir my
ontboeseming, vir my hulpgeroep nie.

<span id="an_3:57">3:57</span> U kom nader die dag as ek U aanroep, U
sê: Wees nie bevrees nie!

<span id="an_3:58">3:58</span> Resj. U, Here, verdedig my regsaak, U
verlos my lewe.

<span id="an_3:59">3:59</span> U sien, HERE, my verdrukking; verskaf my
tog reg.

<span id="an_3:60">3:60</span> U sien al hulle wraaksug, al hulle planne
teen my.

<span id="an_3:61">3:61</span> Sjin. U hoor hulle smaadrede, HERE, al
hulle planne teen my,

<span id="an_3:62">3:62</span> die lippe van my teëstanders en hulle
bedenksels die hele dag teen my.

<span id="an_3:63">3:63</span> Aanskou tog hulle sit en hulle opstaan,
ek is hulle spotlied.

<span id="an_3:64">3:64</span> Tau. U sal hulle vergeld vir wat hulle
gedoen het, HERE.

<span id="an_3:65">3:65</span> U sal hulle gee verblinding van hart, u
vervloeking oor hulle.

<span id="an_3:66">3:66</span> U sal hulle in toorn vervolg en hulle
verdelg van onder die hemel van die HERE uit.

<span id="an_4:1">4:1</span> Alef. Ag, hoe is die goud verdonker, die
goeie goud verander, die heilige stene weggegooi op die hoek van al die
strate!

<span id="an_4:2">4:2</span> Bet. Die kinders van Sion, die kosbares,
wat teen fyn goud geskat was, ag, hoe is hulle gereken soos erdekruike,
die werk van pottebakkershande.

<span id="an_4:3">4:3</span> Gimel. Selfs jakkalse gee die speen, laat
hulle kleintjies drink, maar die dogter van my volk het wreed geword
soos die volstruise in die woestyn.

<span id="an_4:4">4:4</span> Dalet. Die tong van die suigling kleef aan
sy verhemelte van dors, kindertjies vra brood, niemand breek dit vir
hulle nie.

<span id="an_4:5">4:5</span> He. Hulle wat lekkernye geëet het, het
versmag op die strate; die wat op purper gedra is, het die ashope omarm.

<span id="an_4:6">4:6</span> Wau. Want die ongeregtigheid van die dogter
van my volk was groter as die sonde van Sodom wat soos in 'n oomblik
omgekeer is, sonder dat iemand die hand daaraan geslaan het.

<span id="an_4:7">4:7</span> Sajin. Haar vorste was helderder as sneeu,
witter as melk, rooier van liggaam as korale, hulle gestalte 'n saffier.

<span id="an_4:8">4:8</span> Get. Maar hulle voorkoms het donkerder as
swartsel geword, hulle is nie herken op die strate nie; hulle vel kleef
aan hul gebeente, dit het droog geword soos hout.

<span id="an_4:9">4:9</span> Tet. Die wat deur die swaard verslaan is,
is gelukkiger as die wat deur die honger verslaan is, wat, deurboor,
vergaan het uit gebrek aan veldvrugte.

<span id="an_4:10">4:10</span> Jod. Die hande van teerhartige vroue het
hulle eie kinders gekook; dit het hulle voedsel geword in die verbreking
van die dogter van my volk.

<span id="an_4:11">4:11</span> Kaf. Die HERE het sy grimmigheid laat
uitwoed, sy toorngloed uitgegiet en in Sion 'n vuur aangesteek wat die
fondamente daarvan verteer het.

<span id="an_4:12">4:12</span> Lamed. Hulle het dit nie geglo nie, die
konings van die aarde en al die inwoners van die wêreld, dat 'n
teëstander of 'n vyand in die poorte van Jerusalem sou kom nie.

<span id="an_4:13">4:13</span> Mem. Dit was oor die sondes van haar
profete, die ongeregtighede van haar priesters wat daar binne-in die
bloed van die regverdiges vergiet het.

<span id="an_4:14">4:14</span> Noen. Blind het hulle deur die strate
gewaggel, met bloed bevlek, sodat 'n mens hulle klere nie kon aanraak
nie.

<span id="an_4:15">4:15</span> Samek. Staan opsy, onrein! --het die
mense hulle toegeroep. Staan opsy, staan opsy, moenie aanraak nie! As
hulle vlug, ja waggel, is onder die heidene gesê: Hulle mag hier nie
langer vertoef nie.

<span id="an_4:16">4:16</span> Pe. Die aangesig van die HERE het hulle
verstrooi, Hy sal hulle verder nie meer met welgevalle aansien nie. Vir
die persoon van die priesters het hulle geen agting gehad, aan die
grysaards het hulle geen genade bewys nie.

<span id="an_4:17">4:17</span> Ajin. Nog altyddeur smag ons oë
tevergeefs na hulp vir ons; op ons wagpos sien ons met verwagting uit na
'n nasie wat nie sal help nie.

<span id="an_4:18">4:18</span> Sade. Hulle het jag gemaak op ons
voetstappe, sodat ons op ons pleine nie kon loop nie; ons einde het
nader gekom, ons dae was vol, ja, ons einde het gekom.

<span id="an_4:19">4:19</span> Kof. Ons vervolgers was vinniger as die
arende van die hemel, op die berge het hulle ons hewig agtervolg, in die
woestyn het hulle ons voorgelê.

<span id="an_4:20">4:20</span> Resj. Die asem van ons neus, die gesalfde
van die HERE, is in hulle kuile gevang, hy onder wie se skaduwee ons
gedink het om te lewe onder die nasies.

<span id="an_4:21">4:21</span> Sjin. Verbly en verheug jou, dogter van
Edom, wat in die land Us woon; ook na jou sal die beker kom, jy sal
dronk word en jouself ontbloot.

<span id="an_4:22">4:22</span> Tau. Jou straf het sy einde bereik,
dogter van Sion, Hy sal jou nie weer in ballingskap laat wegvoer nie. Hy
besoek jou ongeregtigheid, dogter van Edom, Hy openbaar jou sondes.

<span id="an_5:1">5:1</span> Dink, HERE, aan wat oor ons gekom het, sien
en aanskou ons smaad.

<span id="an_5:2">5:2</span> Ons erfdeel het na vreemdes oorgegaan, ons
huise na uitlanders.

<span id="an_5:3">5:3</span> Ons het wese geword, sonder 'n vader, ons
moeders is soos weduwees.

<span id="an_5:4">5:4</span> Ons water drink ons vir geld, ons hout kom
teen betaling in.

<span id="an_5:5">5:5</span> Ons vervolgers is op ons nek; ons is
afgemat sonder dat daar rus aan ons gegun word.

<span id="an_5:6">5:6</span> Na Egipte het ons die hand uitgestrek, na
Assur om met brood versadig te word.

<span id="an_5:7">5:7</span> Ons vaders het gesondig; hulle is daar nie
meer nie, en óns dra hulle ongeregtighede.

<span id="an_5:8">5:8</span> Knegte heers oor ons, niemand ruk ons uit
hulle hand weg nie.

<span id="an_5:9">5:9</span> Met lewensgevaar bring ons ons brood in
vanweë die swaard van die woestyn.

<span id="an_5:10">5:10</span> Ons vel gloei soos 'n oond vanweë die
gloed van die honger.

<span id="an_5:11">5:11</span> Hulle het vroue in Sion onteer, jonkvroue
in die stede van Juda.

<span id="an_5:12">5:12</span> Vorste is deur hulle hand opgehang, die
persoon van die grysaards nie geëer nie.

<span id="an_5:13">5:13</span> Jongmanne dra die handmeul, en seuns
struikel onder die drag hout.

<span id="an_5:14">5:14</span> Die oudstes is nie meer in die poort nie,
die jongmanne sonder hulle snarespel.

<span id="an_5:15">5:15</span> Die vreugde van ons hart het opgehou, ons
koordans het in treurigheid verander.

<span id="an_5:16">5:16</span> Die kroon van ons hoof het geval; wee
ons, dat ons gesondig het.

<span id="an_5:17">5:17</span> Hierom het ons hart krank geword, hierom
is ons oë verduister:

<span id="an_5:18">5:18</span> ter wille van die berg Sion wat woes lê,
waar die jakkalse op rondloop.

<span id="an_5:19">5:19</span> U, HERE, sit vir ewig, u troon is van
geslag tot geslag.

<span id="an_5:20">5:20</span> Waarom sou U ons vir altyd vergeet, ons
verlaat tot in lengte van dae?

<span id="an_5:21">5:21</span> Bekeer ons tot U, HERE, dan sal ons ons
bekeer; vernuwe ons dae soos in die voortyd.

<span id="an_5:22">5:22</span> Of het U ons heeltemal verwerp, is u
toorn teen ons alte groot?

------------------------------------------------------------------------

[Next: Ezekiel](eze.md)
