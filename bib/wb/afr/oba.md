[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](amo)  [Next](jon.md) 

------------------------------------------------------------------------

### Afrikaans Bible: Obadiah

<span id="an_1:1">1:1</span> Die gesig van Obadja. So sê die Here HERE
aangaande Edom: Ons het 'n tyding van die HERE gehoor, en 'n boodskapper
is uitgestuur onder die nasies om te sê: Staan op, en laat ons klaarmaak
om teen hom te veg!

<span id="an_1:2">1:2</span> Kyk, Ek het jou klein gemaak onder die
nasies, jy is baie verag.

<span id="an_1:3">1:3</span> Die vermetelheid van jou hart het jou
bedrieg, o jy wat woon in die rotsklowe, op hoë plekke bly, en in jou
hart sê: Wie sal my op die aarde neerwerp?

<span id="an_1:4">1:4</span> Al woon jy so hoog soos die arend en al was
jou nes tussen die sterre gestel--daarvandaan sal Ek jou neerwerp,
spreek die HERE.

<span id="an_1:5">1:5</span> As daar diewe, as daar nagrowers na jou
gekom het--hoe is jy vernietig! --sou hulle nie net soveel gesteel het
as wat vir hulle genoeg was nie? As daar druiwesnyers na jou gekom het,
sou hulle nie die na-oes laat oorbly het nie?

<span id="an_1:6">1:6</span> Hoe is Esau deursoek! Is sy verborge skatte
deursnuffel!

<span id="an_1:7">1:7</span> Al jou bondgenote het jou tot by die grens
gestuur; die manne met wie jy vriendskap gehou het, het jou bedrieg, jou
oorweldig; hulle lê 'n strik onder jou as jou brood. Daar is geen
verstand in hom nie!

<span id="an_1:8">1:8</span> Sal Ek nie in dié dag, spreek die HERE, die
wyse manne uit Edom verdelg nie en die verstand uit die gebergte van
Esau?

<span id="an_1:9">1:9</span> En jou helde sal verskrik wees, o Teman,
sodat elkeen deur moord uit die gebergte van Esau uitgeroei sal word.

<span id="an_1:10">1:10</span> Weens die geweld teen jou broer Jakob
gepleeg, sal skande jou bedek, en jy sal uitgeroei word vir ewig.

<span id="an_1:11">1:11</span> Die dag toe jy daarby gestaan het, die
dag toe vreemdes sy rykdom weggevoer en uitlanders deur sy poorte
gedring en die lot oor Jerusalem gewerp het--toe was jy ook soos een van
hulle!

<span id="an_1:12">1:12</span> En tog moes jy nie met genot die dag van
jou broer aanskou het nie, die dag van sy onheil, en jou nie verheug het
oor die kinders van Juda op die dag van hulle ondergang nie en nie
gespog het op die dag van benoudheid nie!

<span id="an_1:13">1:13</span> Tog moes jy nie in die poort van my volk
gekom het op die dag van hulle nood nie, moes jy ook nie met genot
aanskou het sy onheil op die dag van sy nood nie en nie die hand
uitgesteek het na sy rykdom op die dag van sy nood nie!

<span id="an_1:14">1:14</span> En jy moes nie gestaan het op die
kruispad om sy vlugtelinge uit te roei nie en nie sy vrygeraaktes
uitgelewer het op die dag van benoudheid nie.

<span id="an_1:15">1:15</span> Want die dag van die HERE is naby oor al
die nasies; soos jy gedoen het, sal aan jou gedoen word, jou daad sal op
jou hoof neerkom.

<span id="an_1:16">1:16</span> Want net soos julle gedrink het op my
heilige berg, sal al die nasies gedurigdeur drink, ja, hulle sal drink
en swelg en word asof hulle nooit bestaan het nie.

<span id="an_1:17">1:17</span> Maar op die berg Sion sal daar ontkoming
wees, en dit sal 'n heiligdom wees; en die huis van Jakob sal sy
besittings in besit neem.

<span id="an_1:18">1:18</span> Dan sal die huis van Jakob 'n vuur wees
en die huis van Josef 'n vlam, maar die huis van Esau 'n stoppel; en dié
sal hulle aan die brand steek en hulle verteer, sodat daar geen
oorblyfsel vir die huis van Esau sal wees nie, want die HERE het dit
gespreek.

<span id="an_1:19">1:19</span> Dan sal dié van die Suidland die gebergte
van Esau, en dié van die Laeveld die land van die Filistyne in besit
neem; en hulle sal die veld van Efraim en die veld van Samaría, en
Benjamin Gílead in besit neem.

<span id="an_1:20">1:20</span> Die ballinge van hierdie leërmag van die
kinders van Israel sal die wat Kanaäniete is, tot by Sarfat verower; en
die ballinge van Jerusalem, wat in Sefárad is, sal die stede van die
Suidland in besit neem.

<span id="an_1:21">1:21</span> Dan sal daar verlossers die berg Sion
opgaan om die gebergte van Esau te oordeel, en die koninkryk sal aan die
HERE toebehoort.

------------------------------------------------------------------------

[Next: Jonah](jon.md)
