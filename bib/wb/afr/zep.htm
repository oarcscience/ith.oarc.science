<HTML>
<HEAD>
<link rel="stylesheet" type="text/css" href="../../../css/marg.css">
<META HTTP-EQUIV="Content-Type" CONTENT="text/html; charset=UTF-8">
<META name="description" content="Afrikaans Bible, full text etext at Intangible Textual Heritage">
<TITLE>Afrikaans Bible: Zephaniah</TITLE>
</HEAD>
<BODY>
<CENTER>
<A HREF="../../../index.htm"><IMG SRC="../../../cdshop/ithlogo.png" BORDER="0"></A><BR>
<A HREF="../../../index.htm">Intangible Textual Heritage</A>&nbsp;
<A HREF="../../index.htm">Bible</A>&nbsp;
<A HREF="../index.htm">World Bible</A>&nbsp;
<A HREF="index.htm">Index</A>&nbsp;
<A HREF="hab.htm">Previous</A>&nbsp;
<A HREF="hag.htm">Next</A>&nbsp;
</CENTER>
<HR>
</p> <h3 align="center" align="center">Afrikaans Bible: Zephaniah</h3> 
<p><A NAME="an_1:1">1:1</A>&nbsp;Die woord van die HERE wat gekom het tot Sef&#225;nja, die seun van Kusi, die seun van Ged&#225;lja, die seun van Am&#225;rja, die seun van Hisk&#237;a, in die dae van Jos&#237;a, die seun van Amon, koning van Juda.</p> 
<p><A NAME="an_1:2">1:2</A>&nbsp;Saamskraap, wegraap sal Ek alles van die aardbodem af weg, spreek die HERE.</p> 
<p><A NAME="an_1:3">1:3</A>&nbsp;Ek sal wegraap mense en diere, Ek sal wegraap die vo&#235;ls van die hemel en die visse van die see en die struikelblokke saam met die goddelose, ja, Ek sal die mense uitroei van die aardbodem af weg, spreek die HERE.</p> 
<p><A NAME="an_1:4">1:4</A>&nbsp;En Ek sal my hand uitstrek teen Juda en teen al die inwoners van Jerusalem; Ek sal ook uit hierdie plek uitroei wat van Ba&#228;l oorgebly het, die naam van die afgodsdienaars saam met die priesters;</p> 
<p><A NAME="an_1:5">1:5</A>&nbsp;en die wat op die dakke die le&#235;r van die hemel aanbid; en die aanbidders wat by die HERE sweer en sweer by Milkom.</p> 
<p><A NAME="an_1:6">1:6</A>&nbsp;Ook die wat van die HERE afvallig word en wat die HERE nie soek en Hom nie raadpleeg nie.</p> 
<p><A NAME="an_1:7">1:7</A>&nbsp;Swyg voor die Here HERE! Want die dag van die HERE is naby; want die HERE het 'n offer berei, sy gaste geheilig.</p> 
<p><A NAME="an_1:8">1:8</A>&nbsp;En op die dag van die offer van die HERE sal Ek besoeking doen oor die vorste en die prinse en oor almal wat uitlandse klere dra.</p> 
<p><A NAME="an_1:9">1:9</A>&nbsp;Ek sal ook op di&#233; dag besoeking doen oor almal wat oor die drumpel spring, wat die huis van hulle here vul met geweld en bedrog.</p> 
<p><A NAME="an_1:10">1:10</A>&nbsp;En op di&#233; dag, spreek die HERE--hoor! 'n geskreeu van die Vispoort af en 'n gehuil van die Nuwe Stad af en 'n groot gekraak van die heuwels af!</p> 
<p><A NAME="an_1:11">1:11</A>&nbsp;Huil, o inwoners van die Vysel! want al die koopmans gaan te gronde, almal wat geld afweeg, word uitgeroei.</p> 
<p><A NAME="an_1:12">1:12</A>&nbsp;En in di&#233; tyd sal Ek Jerusalem met lanterns deursoek en besoeking doen oor die manne wat dik geword het op hulle afsaksel, wat in hulle hart s&#234;: Die HERE doen geen goed en Hy doen geen kwaad nie.</p> 
<p><A NAME="an_1:13">1:13</A>&nbsp;En hulle rykdom sal geplunder word, en hulle huise verwoes word; en as hulle huise bou, sal hulle dit nie bewoon nie; en as hulle wingerde plant, sal hulle die wyn daarvan nie drink nie.</p> 
<p><A NAME="an_1:14">1:14</A>&nbsp;Naby is die groot dag van die HERE, naby en baie haastig. Hoor! die dag van die HERE! Bitterlik skreeu die held daar.</p> 
<p><A NAME="an_1:15">1:15</A>&nbsp;Di&#233; dag is 'n dag van grimmigheid, 'n dag van benoudheid en angs, 'n dag van woestheid en verwoesting, 'n dag van duisternis en donkerheid, 'n dag van wolke en wolkenag,</p> 
<p><A NAME="an_1:16">1:16</A>&nbsp;'n dag van basuingeklank en krygsgeskreeu teen die versterkte stede en teen die ho&#235; hoekvestings.</p> 
<p><A NAME="an_1:17">1:17</A>&nbsp;En Ek sal die mense in benoudheid bring, en hulle sal rondloop soos blindes, omdat hulle teen die HERE gesondig het; en hulle bloed sal vergiet word soos stof en hulle ingewande soos drek.</p> 
<p><A NAME="an_1:18">1:18</A>&nbsp;Hulle silwer of hulle goud sal nie in staat wees om hulle op die dag van die grimmigheid van die HERE te red nie, maar deur die vuur van sy ywer sal die hele aarde verteer word; want Hy bring vernietiging, ja, 'n verskriklike, oor die inwoners van die aarde.</p> 
<p><A NAME="an_2:1">2:1</A>&nbsp;Kom tot julleself, ja, kom tot inkeer, o nasie wat nie skaam word nie!</p> 
<p><A NAME="an_2:2">2:2</A>&nbsp;Voordat die besluit baar--soos kaf gaan die dag verby--voordat daar oor julle kom die toorngloed van die HERE, voordat oor julle kom die dag van die toorn van die HERE.</p> 
<p><A NAME="an_2:3">2:3</A>&nbsp;Soek die HERE, o alle ootmoediges van die land, wat sy ordening onderhou; soek geregtigheid, soek ootmoedigheid--miskien sal julle verborge bly op die dag van die toorn van die HERE.</p> 
<p><A NAME="an_2:4">2:4</A>&nbsp;Want Gasa sal verlate wees en Askelon tot verwoesting; Asdod sal op die helder middag verdryf word, en Ekron sal ontwortel word.</p> 
<p><A NAME="an_2:5">2:5</A>&nbsp;Wee die inwoners van die kusstreek, die nasie van die Kreti&#235;rs! Die woord van die HERE is teen julle, Kana&#228;n, land van die Filistyne--Ek verdelg jou, sodat daar niemand meer woon nie.</p> 
<p><A NAME="an_2:6">2:6</A>&nbsp;En die kusstreek sal weiplekke met putte wees vir herders en krale vir kleinvee.</p> 
<p><A NAME="an_2:7">2:7</A>&nbsp;En dit sal wees 'n deel vir die oorblyfsel van die huis van Juda: hulle sal daarop wei; hulle sal saans in die huise van Askelon gaan l&#234;, want die HERE hulle God sal op hulle ag gee en hulle lot verander.</p> 
<p><A NAME="an_2:8">2:8</A>&nbsp;Ek het gehoor die smaadtaal van Moab en die beskimpinge van die kinders van Ammon, waarmee hulle my volk gesmaad het, en hoe hulle hul groot gehou het teen sy grondgebied.</p> 
<p><A NAME="an_2:9">2:9</A>&nbsp;Daarom, so waar as Ek leef, spreek die HERE van die le&#235;rskare, die God van Israel: Moab sal word soos Sodom en die kinders van Ammon soos Gomorra--'n veld van brandnekels en soutpanne en 'n verwoesting vir ewig; die oorblyfsel van my volk sal hulle berowe, en die res van my nasie sal hulle be&#235;rwe.</p> 
<p><A NAME="an_2:10">2:10</A>&nbsp;Dit oorkom hulle vir hul trotsheid, want hulle het geskimp op en hulle groot gehou teen die volk van die HERE van die le&#235;rskare.</p> 
<p><A NAME="an_2:11">2:11</A>&nbsp;Vreeslik sal die HERE teen hulle wees, want Hy laat al die gode van die aarde wegkwyn; sodat hulle Hom kan aanbid elkeen uit sy woonplek, al die kuslande van die nasies.</p> 
<p><A NAME="an_2:12">2:12</A>&nbsp;Ook julle, o Kusiete, deurboordes van my swaard is hulle.</p> 
<p><A NAME="an_2:13">2:13</A>&nbsp;Dan sal Hy sy hand uitstrek teen die noorde, en Hy sal Assur vernietig en Ninev&#233; tot 'n verwoesting maak, dor soos die woestyn.</p> 
<p><A NAME="an_2:14">2:14</A>&nbsp;En binne-in die stad sal troppe vee l&#234; en allerhande gediertes by troppe, die pelikaan sowel as die krimpvarkie op sy kapitele vernag; hoor! daar word gesing in die venster; verwoesting sit op die drumpel, want hulle het die sederwerk afgeruk.</p> 
<p><A NAME="an_2:15">2:15</A>&nbsp;Dit is die uitgelate stad wat so veilig gewoon het, wat in sy hart ges&#234; het: Dit is ek, en niemand anders nie! Hoe het dit 'n verwoesting geword, 'n l&#234;plek vir wilde diere! Almal wat daar verbytrek, spot, skud met die hand.</p> 
<p><A NAME="an_3:1">3:1</A>&nbsp;Wee die opstandige en die besoedelde, die verdrukkende stad.</p> 
<p><A NAME="an_3:2">3:2</A>&nbsp;Dit luister na geen stem nie, dit neem geen tugtiging aan nie; op die HERE vertrou dit nie, tot sy God kom dit nie nader nie.</p> 
<p><A NAME="an_3:3">3:3</A>&nbsp;Sy vorste binne-in hom is brullende leeus; sy regters is aandwolwe wat niks vir die m&#244;re oorlaat nie.</p> 
<p><A NAME="an_3:4">3:4</A>&nbsp;Sy profete is ligsinnig, trouelose manne, sy priesters verontreinig wat heilig is, hulle verkrag die wet.</p> 
<p><A NAME="an_3:5">3:5</A>&nbsp;Die HERE is regverdig binne-in hom, Hy doen geen onreg nie; elke m&#244;re laat Hy sy reg aan die lig kom, dit ontbreek nooit nie; maar die kwaaddoener ken geen skaamte nie.</p> 
<p><A NAME="an_3:6">3:6</A>&nbsp;Ek het nasies uitgeroei, hulle hoekvestings is vernietig; hulle strate het Ek verwoes, sodat niemand meer verbygaan nie; hulle stede is verniel, sodat daar geen mens, geen inwoner in is nie.</p> 
<p><A NAME="an_3:7">3:7</A>&nbsp;Ek het ges&#234;: Mag jy My maar vrees, tugtiging aanneem! Dan sou sy woonplek nie uitgeroei word nie, nie plaasvind alles wat Ek teen hom bestel het nie. Nogtans het hulle met ywer al hulle handelinge bederwe.</p> 
<p><A NAME="an_3:8">3:8</A>&nbsp;Daarom, verwag My, spreek die HERE, op die dag wat Ek My gereed maak vir die buit; want dit is my strafoordeel om nasies te versamel, koninkryke te vergader om my grimmigheid oor hulle uit te stort, al die gloed van my toorn. Want die ganse aarde sal deur die vuur van my ywer verteer word!</p> 
<p><A NAME="an_3:9">3:9</A>&nbsp;Want dan sal Ek aan die volke rein lippe toebring, sodat hulle almal die Naam van die HERE sal aanroep en Hom met 'n eenparige skouer sal dien.</p> 
<p><A NAME="an_3:10">3:10</A>&nbsp;Oorkant die riviere van Kus vandaan sal my aanbidders, my verstrooide gemeente, my offerande bring.</p> 
<p><A NAME="an_3:11">3:11</A>&nbsp;Op di&#233; dag hoef jy jou nie te skaam weens al jou dade waarmee jy teen My oortree het nie; want dan sal Ek uit jou midde wegruim die wat in jou oormoedig jubel, en jy sal jou nooit hoogmoedig gedra op my heilige berg nie.</p> 
<p><A NAME="an_3:12">3:12</A>&nbsp;En Ek sal tussen jou in laat oorbly 'n ellendige en geringe volk wat by die Naam van die HERE skuiling soek.</p> 
<p><A NAME="an_3:13">3:13</A>&nbsp;Die oorblyfsel van Israel sal geen onreg doen en geen leuentaal spreek nie, en in hulle mond sal geen bedrieglike tong gevind word nie; maar hulle sal wei en neerl&#234;, en niemand sal hulle verskrik nie.</p> 
<p><A NAME="an_3:14">3:14</A>&nbsp;Jubel, o dogter van Sion, juig, o Israel! Verheug jou en jubel van ganser harte, o dogter van Jerusalem!</p> 
<p><A NAME="an_3:15">3:15</A>&nbsp;Die HERE het jou oordele opgehef, jou vyand weggeveeg; die koning van Israel, die HERE is by jou, jy sal geen kwaad meer vrees nie.</p> 
<p><A NAME="an_3:16">3:16</A>&nbsp;In di&#233; dag sal aan Jerusalem ges&#234; word: Vrees nie, o Sion, laat jou hande nie slap hang nie!</p> 
<p><A NAME="an_3:17">3:17</A>&nbsp;Die HERE jou God is by jou, 'n held wat verlossing skenk. Hy verheug Hom oor jou met blydskap; Hy swyg in sy liefde; Hy juig oor jou met gejubel.</p> 
<p><A NAME="an_3:18">3:18</A>&nbsp;Die wat bedroef is, ver weg van die fees, versamel Ek; hulle hoort by jou, die smaad druk swaar op hulle.</p> 
<p><A NAME="an_3:19">3:19</A>&nbsp;Kyk, in di&#233; tyd sal Ek met al jou verdrukkers handel; en die wat kreupel is, sal Ek red; en die wat verjaag is, versamel; en Ek sal hulle maak tot 'n lof en tot 'n roem wie se skande oor die hele aarde was.</p> 
<p><A NAME="an_3:20">3:20</A>&nbsp;In di&#233; tyd sal Ek julle aanbring, ja, in die tyd wanneer Ek julle versamel; want Ek maak julle tot 'n roem en tot 'n lof onder al die volke van die aarde, wanneer Ek voor julle o&#235; julle lot verander, s&#234; die HERE.</p> 
<p><HR>
<CENTER>
<A HREF="hag.htm">Next: Haggai</A></CENTER>
</BODY>
</HTML>
