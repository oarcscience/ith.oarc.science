[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Next](exo.md) 

------------------------------------------------------------------------

### Afrikaans Bible: Genesis

<span id="an_1:1">1:1</span> In die begin het God die hemel en die aarde
geskape.

<span id="an_1:2">1:2</span> En die aarde was woes en leeg, en
duisternis was op die wêreldvloed, en die Gees van God het gesweef op
die waters.

<span id="an_1:3">1:3</span> En God het gesê: Laat daar lig wees! En
daar was lig.

<span id="an_1:4">1:4</span> Toe sien God dat die lig goed was. En God
het skeiding gemaak tussen die lig en die duisternis;

<span id="an_1:5">1:5</span> en God het die lig dag genoem, en die
duisternis het Hy nag genoem. En dit was aand en dit was môre, die
eerste dag.

<span id="an_1:6">1:6</span> En God het gesê: Laat daar 'n uitspansel
wees tussen die waters, en laat dit skeiding maak tussen waters en
waters.

<span id="an_1:7">1:7</span> God het toe die uitspansel gemaak en die
waters wat onder die uitspansel is, geskei van die waters wat bo die
uitspansel is. En dit was so.

<span id="an_1:8">1:8</span> En God het die uitspansel hemel genoem. En
dit was aand en dit was môre, die tweede dag.

<span id="an_1:9">1:9</span> En God het gesê: Laat die waters onder die
hemel hulle op een plek versamel, sodat die droë grond sigbaar word. En
dit was so.

<span id="an_1:10">1:10</span> En God het die droë grond aarde genoem,
en die versameling van die waters het Hy see genoem. Toe sien God dat
dit goed was.

<span id="an_1:11">1:11</span> En God het gesê: Laat die aarde
voortbring grasspruitjies, plante wat saad gee en bome wat, volgens
hulle soorte, vrugte dra, waarin hulle saad is, op die aarde. En dit was
so.

<span id="an_1:12">1:12</span> Die aarde het voortgebring
grasspruitjies, plante wat saad gee volgens hulle soorte en bome wat
vrugte dra, waarin hulle saad is, volgens hulle soorte. Toe sien God dat
dit goed was.

<span id="an_1:13">1:13</span> En dit was aand en dit was môre, die
derde dag.

<span id="an_1:14">1:14</span> En God het gesê: Laat daar ligte wees aan
die uitspansel van die hemel, om skeiding te maak tussen die dag en die
nag; en laat hulle dien as tekens sowel vir vaste tye, asook vir dae
sowel as jare.

<span id="an_1:15">1:15</span> Laat hulle ook dien as ligte aan die
uitspansel van die hemel om lig te gee op die aarde. En dit was so.

<span id="an_1:16">1:16</span> God het toe die twee groot ligte gemaak:
die groot lig om te heers oor die dag en die klein lig om te heers oor
die nag; ook die sterre.

<span id="an_1:17">1:17</span> En God het hulle aan die uitspansel van
die hemel gestel om lig te gee op die aarde

<span id="an_1:18">1:18</span> en om te heers oor die dag en oor die nag
en om skeiding te maak tussen die lig en die duisternis. Toe sien God
dat dit goed was.

<span id="an_1:19">1:19</span> En dit was aand en dit was môre, die
vierde dag.

<span id="an_1:20">1:20</span> En God het gesê: Laat die waters wemel
met 'n gewemel van lewende wesens, en laat die voëls oor die aarde vlieg
langs die uitspansel van die hemel.

<span id="an_1:21">1:21</span> En God het die groot seediere geskape en
al die lewende wesens wat beweeg, waar die waters van wemel, volgens
hulle soorte; en al die gevleuelde voëls volgens hulle soorte. Toe sien
God dat dit goed was.

<span id="an_1:22">1:22</span> En God het hulle geseën en gesê: Wees
vrugbaar en vermeerder en vul die waters in die see, en laat die voëls
op die aarde vermeerder.

<span id="an_1:23">1:23</span> En dit was aand en dit was môre, die
vyfde dag.

<span id="an_1:24">1:24</span> En God het gesê: Laat die aarde lewende
wesens voortbring volgens hulle soorte: vee, kruipende diere en wilde
diere van die aarde volgens hulle soorte. En dit was so.

<span id="an_1:25">1:25</span> En God het die wilde diere van die aarde
gemaak volgens hulle soorte en die vee volgens hulle soorte en al die
diere wat op die grond kruip, volgens hulle soorte. Toe sien God dat dit
goed was.

<span id="an_1:26">1:26</span> En God het gesê: Laat Ons mense maak na
ons beeld, na ons gelykenis, en laat hulle heers oor die visse van die
see en die voëls van die hemel en die vee en oor die hele aarde en oor
al die diere wat op die aarde kruip.

<span id="an_1:27">1:27</span> En God het die mens geskape na sy beeld;
na die beeld van God het Hy hom geskape; man en vrou het Hy hulle
geskape.

<span id="an_1:28">1:28</span> En God het hulle geseën, en God het vir
hulle gesê: Wees vrugbaar en vermeerder en vul die aarde, onderwerp dit
en heers oor die visse van die see en die voëls van die hemel en oor al
die diere wat op die aarde kruip.

<span id="an_1:29">1:29</span> Verder het God gesê: Ek gee nou aan julle
al die plante wat saad gee, wat op die hele aarde is, en al die bome
waar boomvrugte aan is, wat saad dra. Dit sal julle voedsel wees.

<span id="an_1:30">1:30</span> Maar aan al die diere van die aarde en al
die voëls van die hemel en al die kruipende diere op die aarde, waarin
'n lewende siel is, gee Ek al die groen plante as voedsel. En dit was
so.

<span id="an_1:31">1:31</span> Toe sien God alles wat Hy gemaak het, en
dit was baie goed. En dit was aand en dit was môre, die sesde dag.

<span id="an_2:1">2:1</span> So is dan voltooi die hemel en die aarde
met hulle ganse leërmag.

<span id="an_2:2">2:2</span> En God het op die sewende dag sy werk
voltooi wat Hy gemaak het, en op die sewende dag gerus van al sy werk
wat Hy gemaak het.

<span id="an_2:3">2:3</span> En God het die sewende dag geseën en dit
geheilig, omdat Hy daarop gerus het van al sy werk wat God geskape het
deur dit te maak.

<span id="an_2:4">2:4</span> Dit is die geskiedenis van die hemel en die
aarde toe hulle geskape is. Die dag toe die HERE God die aarde en die
hemel gemaak het,

<span id="an_2:5">2:5</span> was daar nog geen struike in die veld op
die aarde nie, en geen plante van die veld het nog uitgespruit nie; want
die HERE God het nog nie laat reën op die aarde nie, en daar was geen
mens om die grond te bewerk nie.

<span id="an_2:6">2:6</span> Maar 'n mis het opgetrek uit die aarde en
die hele aardbodem bevogtig.

<span id="an_2:7">2:7</span> En die HERE God het die mens geformeer uit
die stof van die aarde en in sy neus die asem van die lewe geblaas. So
het dan die mens 'n lewende siel geword.

<span id="an_2:8">2:8</span> Ook het die HERE God 'n tuin geplant in
Eden, in die Ooste, en daar aan die mens wat Hy geformeer het, 'n plek
gegee.

<span id="an_2:9">2:9</span> En die HERE God het allerhande bome uit die
grond laat uitspruit, begeerlik om te sien en goed om van te eet; ook
die boom van die lewe in die middel van die tuin, en die boom van die
kennis van goed en kwaad.

<span id="an_2:10">2:10</span> En daar het 'n rivier uit Eden uitgegaan
om die tuin nat te maak; en daarvandaan is dit verdeel en het vier lope
geword.

<span id="an_2:11">2:11</span> Die naam van die eerste is die Pison. Dit
is hy wat om die hele land Háwila loop waar die goud is.

<span id="an_2:12">2:12</span> En die goud van dié land is goed. Daar is
ook balsemgom en onikssteen.

<span id="an_2:13">2:13</span> En die naam van die tweede rivier is die
Gihon. Dit is hy wat om die hele land Kus loop.

<span id="an_2:14">2:14</span> En die naam van die derde rivier is die
Hiddékel. Dit is hy wat oos van Assur loop. En die vierde rivier is die
Frat.

<span id="an_2:15">2:15</span> Toe het die HERE God die mens geneem en
hom in die tuin van Eden gestel om dit te bewerk en te bewaak.

<span id="an_2:16">2:16</span> En die HERE God het aan die mens bevel
gegee en gesê: Van al die bome van die tuin mag jy vry eet,

<span id="an_2:17">2:17</span> maar van die boom van die kennis van goed
en kwaad, daarvan mag jy nie eet nie; want die dag as jy daarvan eet,
sal jy sekerlik sterwe.

<span id="an_2:18">2:18</span> Ook het die HERE God gesê: Dit is nie
goed dat die mens alleen is nie. Ek sal vir hom 'n hulp maak wat by hom
pas.

<span id="an_2:19">2:19</span> En die HERE God het uit die aarde
geformeer al die diere van die veld en al die voëls van die hemel en
hulle na die mens gebring om te sien hoe hy hulle sou noem. En net soos
die mens al die lewende wesens genoem het, so moes hulle naam wees.

<span id="an_2:20">2:20</span> So het die mens dan name gegee aan al die
vee en aan die voëls van die hemel en aan al die wilde diere van die
veld, maar vir die mens het hy geen hulp gevind wat by hom pas nie.

<span id="an_2:21">2:21</span> Toe het die HERE God 'n diepe slaap op
die mens laat val; en terwyl hy slaap, het Hy een van sy ribbebene
geneem en die plek daarvan met vlees toegemaak.

<span id="an_2:22">2:22</span> En die HERE God bou die rib wat Hy van
die mens geneem het, tot 'n vrou en bring haar na die mens.

<span id="an_2:23">2:23</span> Toe sê die mens: Dit is nou eindelik been
van my gebeente en vlees van my vlees. Sy sal mannin genoem word, want
sy is uit die man geneem.

<span id="an_2:24">2:24</span> Daarom sal die man sy vader en moeder
verlaat en sy vrou aankleef. En hulle sal een vlees wees.

<span id="an_2:25">2:25</span> En hulle was altwee naak, die mens en sy
vrou, maar hulle het hul nie geskaam nie.

<span id="an_3:1">3:1</span> Maar die slang was listiger as al die diere
van die veld wat die HERE God gemaak het. En hy sê vir die vrou: Is dit
ook so dat God gesê het: Julle mag nie eet van al die bome van die tuin
nie?

<span id="an_3:2">3:2</span> En die vrou antwoord die slang: Van die
vrugte van die bome in die tuin mag ons eet,

<span id="an_3:3">3:3</span> maar van die vrugte van die boom wat in die
middel van die tuin is, het God gesê: Julle mag daarvan nie eet nie en
dit nie aanroer nie, anders sal julle sterwe.

<span id="an_3:4">3:4</span> Toe sê die slang vir die vrou: Julle sal
gewis nie sterwe nie;

<span id="an_3:5">3:5</span> maar God weet dat as julle daarvan eet,
julle oë sal oopgaan, sodat julle soos God sal wees deur goed en kwaad
te ken.

<span id="an_3:6">3:6</span> Toe sien die vrou dat die boom goed was om
van te eet en dat hy 'n lus was vir die oë, ja, 'n boom wat 'n mens kan
begeer om verstand te verkry; en sy neem van sy vrugte en eet en gee ook
aan haar man by haar, en hy het geëet.

<span id="an_3:7">3:7</span> Toe gaan altwee se oë oop, en hulle word
gewaar dat hulle naak is; en hulle het vyeblare aanmekaargewerk en vir
hulle skorte gemaak.

<span id="an_3:8">3:8</span> En hulle het die stem van die HERE God
gehoor terwyl Hy wandel in die tuin in die aandwindjie; en die mens en
sy vrou het hulle verberg vir die aangesig van die HERE God tussen die
bome van die tuin.

<span id="an_3:9">3:9</span> Toe roep die HERE God na die mens en sê vir
hom: Waar is jy?

<span id="an_3:10">3:10</span> En hy antwoord: Ek het u geruis gehoor in
die tuin en gevrees, want ek is naak; daarom het ek my verberg.

<span id="an_3:11">3:11</span> En Hy sê: Wie het jou te kenne gegee dat
jy naak is? Het jy geëet van die boom waarvan Ek jou beveel het om nie
te eet nie?

<span id="an_3:12">3:12</span> En die mens antwoord: Die vrou wat U
gegee het om by my te wees, sy het my van die boom gegee, en ek het
geëet.

<span id="an_3:13">3:13</span> Daarop sê die HERE God aan die vrou: Wat
het jy nou gedoen? En die vrou antwoord: Die slang het my bedrieg, en ek
het geëet.

<span id="an_3:14">3:14</span> Toe sê die HERE God aan die slang: Omdat
jy dit gedoen het, is jy vervloek onder al die vee en al die diere van
die veld. Op jou buik moet jy seil, en stof moet jy eet al die dae van
jou lewe.

<span id="an_3:15">3:15</span> En Ek sal vyandskap stel tussen jou en
die vrou, en tussen jou saad en haar saad. Hy sal jou die kop vermorsel,
en jy sal hom in die hakskeen byt.

<span id="an_3:16">3:16</span> Aan die vrou het Hy gesê: Ek sal
grootliks vermeerder jou moeite en jou swangerskap; met smart sal jy
kinders baar; en na jou man sal jou begeerte wees, en hy sal oor jou
heers.

<span id="an_3:17">3:17</span> En aan die mens het Hy gesê: Omdat jy
geluister het na die stem van jou vrou en van die boom geëet het waarvan
Ek jou beveel het om nie te eet nie--vervloek is die aarde om jou
ontwil; met moeite sal jy daarvan eet al die dae van jou lewe.

<span id="an_3:18">3:18</span> Ook sal dit vir jou dorings en distels
voortbring; en jy sal die plante van die veld eet.

<span id="an_3:19">3:19</span> In die sweet van jou aangesig sal jy
brood eet totdat jy terugkeer na die aarde, want daaruit is jy geneem.
Want stof is jy, en tot stof sal jy terugkeer.

<span id="an_3:20">3:20</span> En die mens het sy vrou Eva genoem, omdat
sy moeder geword het van alles wat lewe.

<span id="an_3:21">3:21</span> En die HERE God het vir die mens en sy
vrou rokke van vel gemaak en hulle dit aangetrek.

<span id="an_3:22">3:22</span> Toe sê die HERE God: Nou het die mens
geword soos een van Ons deur goed en kwaad te ken. As hy nou maar nie sy
hand uitsteek en ook van die boom van die lewe neem en eet en lewe in
ewigheid nie!

<span id="an_3:23">3:23</span> Toe stuur die HERE God hom weg uit die
tuin van Eden om die grond te bewerk waaruit hy geneem is.

<span id="an_3:24">3:24</span> So het Hy dan die mens weggedrywe en
gérubs aan die oostekant van die tuin van Eden laat woon, met die swaard
wat vlam en flikker, om die toegang tot die boom van die lewe te bewaak.

<span id="an_4:1">4:1</span> En die mens het sy vrou Eva beken, en sy
het swanger geword en Kain gebaar en gesê: Ek het 'n man verkry met die
hulp van die HERE.

<span id="an_4:2">4:2</span> Daarna het sy ook sy broer Abel gebaar. En
Abel het 'n skaapherder geword, en Kain 'n landbouer.

<span id="an_4:3">4:3</span> En ná verloop van tyd het Kain van die
vrugte van die land aan die HERE 'n offer gebring.

<span id="an_4:4">4:4</span> En Abel het ook van die eersgeborenes van
sy kleinvee gebring, naamlik van hulle vet. En die HERE het Abel en sy
offer genadig aangesien,

<span id="an_4:5">4:5</span> maar Kain en sy offer nie aangesien nie.
Toe word Kain baie kwaad, en hy het sy hoof laat hang.

<span id="an_4:6">4:6</span> En die HERE sê vir Kain: Waarom is jy
kwaad, en waarom laat jy jou hoof hang?

<span id="an_4:7">4:7</span> Is daar nie verheffing as jy goed doen nie?
En as jy nie goed doen nie--die sonde lê en loer voor die deur, en sy
begeerte is na jou; maar jy moet daaroor heers.

<span id="an_4:8">4:8</span> En Kain het met sy broer Abel gepraat; en
toe hulle in die veld was, het Kain teen sy broer Abel opgestaan en hom
doodgeslaan.

<span id="an_4:9">4:9</span> Toe sê die HERE vir Kain: Waar is jou broer
Abel? En hy antwoord: Ek weet nie. Is ek my broer se wagter?

<span id="an_4:10">4:10</span> En Hy sê: Wat het jy gedoen? Die stem van
die bloed van jou broer roep na My van die aarde af.

<span id="an_4:11">4:11</span> Daarom sal jy vervloek wees, ver van die
grond wat sy mond oopgemaak het om die bloed van jou broer uit jou hand
te ontvang.

<span id="an_4:12">4:12</span> As jy die grond bewerk, sal dit sy vermoë
aan jou nie meer gee nie; 'n swerwer en vlugteling sal jy wees op die
aarde.

<span id="an_4:13">4:13</span> Daarop sê Kain vir die HERE: My skuld is
te groot om dit te dra.

<span id="an_4:14">4:14</span> Kyk, U verdryf my nou uit die land uit,
en ek moet my verberg vir u aangesig: 'n swerwer en vlugteling sal ek op
die aarde wees, en elkeen wat my kry, sal my doodslaan.

<span id="an_4:15">4:15</span> Maar die HERE sê vir hom: Daarom, as
enigeen Kain doodslaan, sal dit sewevoudig gewreek word. En die HERE het
'n teken gegee aan Kain, sodat enigeen wat hom kry, hom nie sou
doodslaan nie.

<span id="an_4:16">4:16</span> Toe gaan Kain weg van die aangesig van
die HERE, en hy het gewoon in die land Nod, aan die oostekant van Eden.

<span id="an_4:17">4:17</span> En Kain het sy vrou beken, en sy het
swanger geword en Henog gebaar. Daarna bou hy 'n stad en noem die stad
na die naam van sy seun Henog.

<span id="an_4:18">4:18</span> En vir Henog is Irad gebore; en Irad was
die vader van Mehújael; en Mehújael was die vader van Metúsael; en
Metúsael die vader van Lameg.

<span id="an_4:19">4:19</span> En Lameg het vir hom twee vroue geneem.
Die naam van die eerste was Ada, en die naam van die tweede Silla.

<span id="an_4:20">4:20</span> En Ada het Jabal gebaar. Hy was die vader
van die tentbewoners en die veeboere.

<span id="an_4:21">4:21</span> Die naam van sy broer was Jubal. Hy was
die vader van almal wat op siters en fluite speel.

<span id="an_4:22">4:22</span> En Silla het ook gebaar, naamlik
Tubal-Kain, 'n smid wat allerhande koper-- en ysterinstrumente gemaak
het. En die suster van Tubal-Kain was Naéma.

<span id="an_4:23">4:23</span> En Lameg het aan sy vroue gesê: Ada en
Silla, hoor na my stem! Vroue van Lameg, luister na my woord! Voorwaar,
ek slaan 'n man dood wat my wond en 'n seun wat my kwes.

<span id="an_4:24">4:24</span> Want Kain sal sewe maal gewreek word,
maar Lameg sewe en sewentig maal.

<span id="an_4:25">4:25</span> En Adam het sy vrou weer beken, en sy het
'n seun gebaar en hom Set genoem. Want, het sy gesê, God het my 'n ander
kind geskenk in die plek van Abel, omdat Kain hom doodgeslaan het.

<span id="an_4:26">4:26</span> En ook vir Set is 'n seun gebore, wat hy
Enos genoem het. Toe het hulle die Naam van die HERE begin aanroep.

<span id="an_5:1">5:1</span> Dit is die stamboom van Adam. Die dag toe
God Adam geskape het, het Hy hom gemaak na die gelykenis van God.

<span id="an_5:2">5:2</span> Man en vrou het Hy hulle geskape en hulle
geseën en hulle mens genoem, die dag toe hulle geskape is.

<span id="an_5:3">5:3</span> Toe Adam honderd en dertig jaar oud was,
het hy 'n seun verwek na sy gelykenis, na sy ewebeeld, en hom Set
genoem.

<span id="an_5:4">5:4</span> En die dae van Adam, ná die geboorte van
Set, was agt honderd jaar. En hy het seuns en dogters gehad.

<span id="an_5:5">5:5</span> So was dan al die dae van Adam wat hy
geleef het, nege honderd en dertig jaar, en hy het gesterwe.

<span id="an_5:6">5:6</span> Toe Set honderd en vyf jaar oud was, het hy
die vader van Enos geword.

<span id="an_5:7">5:7</span> En Set het ná die geboorte van Enos nog agt
honderd en sewe jaar gelewe. En hy het seuns en dogters gehad.

<span id="an_5:8">5:8</span> So was dan al die dae van Set nege honderd
en twaalf jaar, en hy het gesterwe.

<span id="an_5:9">5:9</span> Toe Enos negentig jaar oud was, het hy die
vader van Kenan geword.

<span id="an_5:10">5:10</span> En Enos het ná die geboorte van Kenan nog
agt honderd en vyftien jaar gelewe. En hy het seuns en dogters gehad.

<span id="an_5:11">5:11</span> So was dan al die dae van Enos nege
honderd en vyf jaar, en hy het gesterwe.

<span id="an_5:12">5:12</span> Toe Kenan sewentig jaar oud was, het hy
die vader van Mahalálel geword.

<span id="an_5:13">5:13</span> En Kenan het ná die geboorte van
Mahalálel nog agt honderd en veertig jaar gelewe. En hy het seuns en
dogters gehad.

<span id="an_5:14">5:14</span> So was dan al die dae van Kenan nege
honderd en tien jaar, en hy het gesterwe.

<span id="an_5:15">5:15</span> Toe Mahalálel vyf en sestig jaar oud was,
het hy die vader van Jered geword.

<span id="an_5:16">5:16</span> En Mahalálel het ná die geboorte van
Jered nog agt honderd en dertig jaar gelewe. En hy het seuns en dogters
gehad.

<span id="an_5:17">5:17</span> So was dan al die dae van Mahalálel agt
honderd vyf en negentig jaar, en hy het gesterwe.

<span id="an_5:18">5:18</span> Toe Jered honderd twee en sestig jaar oud
was, het hy die vader van Henog geword.

<span id="an_5:19">5:19</span> En Jered het ná die geboorte van Henog
nog agt honderd jaar gelewe. En hy het seuns en dogters gehad.

<span id="an_5:20">5:20</span> So was dan al die dae van Jered nege
honderd twee en sestig jaar, en hy het gesterwe.

<span id="an_5:21">5:21</span> Toe Henog vyf en sestig jaar oud was, het
hy die vader van Metúsalag geword.

<span id="an_5:22">5:22</span> En Henog het ná die geboorte van
Metúsalag nog drie honderd jaar met God gewandel. En hy het seuns en
dogters gehad.

<span id="an_5:23">5:23</span> So was dan al die dae van Henog drie
honderd vyf en sestig jaar.

<span id="an_5:24">5:24</span> En Henog het met God gewandel; en hy was
daar nie meer nie, want God het hom weggeneem.

<span id="an_5:25">5:25</span> Toe Metúsalag honderd sewe en tagtig jaar
oud was, het hy die vader van Lameg geword.

<span id="an_5:26">5:26</span> En Metúsalag het ná die geboorte van
Lameg nog sewe honderd twee en tagtig jaar gelewe. En hy het seuns en
dogters gehad.

<span id="an_5:27">5:27</span> So was dan al die dae van Metúsalag nege
honderd nege en sestig jaar, en hy het gesterwe.

<span id="an_5:28">5:28</span> Toe Lameg honderd twee en tagtig jaar oud
was, het hy 'n seun verwek

<span id="an_5:29">5:29</span> en hom Noag genoem, want hy het gesê: Dit
is hy wat ons sal troos oor ons werk en oor die moeitevolle arbeid van
ons hande wat voortkom uit die aarde wat die HERE vervloek het.

<span id="an_5:30">5:30</span> En Lameg het ná die geboorte van Noag nog
vyf honderd vyf en negentig jaar gelewe. En hy het seuns en dogters
gehad.

<span id="an_5:31">5:31</span> So was dan al die dae van Lameg sewe
honderd sewe en sewentig jaar, en hy het gesterwe.

<span id="an_5:32">5:32</span> En Noag was vyf honderd jaar oud, en Noag
het die vader geword van Sem, Gam en Jafet.

<span id="an_6:1">6:1</span> Toe die mense op die aarde begin vermeerder
en daar vir hulle dogters gebore is,

<span id="an_6:2">6:2</span> sien die seuns van God dat die dogters van
die mense mooi was, en hulle het vir hulle as vroue geneem almal wat
hulle verkies het.

<span id="an_6:3">6:3</span> Toe sê die HERE: My Gees sal nie vir ewig
in die mens heers nie, omdat hy ook vlees is; maar sy dae sal wees
honderd en twintig jaar.

<span id="an_6:4">6:4</span> In dié dae was die reuse op die aarde, en
ook daarna, toe die seuns van God by die dogters van die mense ingegaan
en dié vir hulle kinders gebaar het. Dit is die geweldiges uit die ou
tyd, die manne van naam.

<span id="an_6:5">6:5</span> Toe die HERE sien dat die boosheid van die
mens op die aarde groot was en al die versinsels wat hy in sy hart
bedink, altyddeur net sleg was,

<span id="an_6:6">6:6</span> het dit die HERE berou dat Hy die mens op
die aarde gemaak het, en daar was smart in Sy hart.

<span id="an_6:7">6:7</span> En die HERE sê: Ek sal die mens wat Ek
geskape het, van die aarde verdelg, die mens sowel as die vee en die
kruipende diere en die voëls van die hemel; want dit berou My dat Ek
hulle gemaak het.

<span id="an_6:8">6:8</span> Maar Noag het genade gevind in die oë van
die HERE.

<span id="an_6:9">6:9</span> Dit is die geskiedenis van Noag. Noag was
'n regverdige, opregte man onder sy tydgenote. Noag het met God
gewandel.

<span id="an_6:10">6:10</span> En Noag het drie seuns gehad: Sem, Gam en
Jafet.

<span id="an_6:11">6:11</span> Maar die aarde was verdorwe voor die
aangesig van God, en die aarde was vol geweld.

<span id="an_6:12">6:12</span> Toe sien God die aarde aan, en--dit was
verdorwe, want alle vlees het sy wandel op die aarde verderwe.

<span id="an_6:13">6:13</span> En God sê vir Noag: Die einde van alle
vlees het volgens my besluit gekom; want die aarde is deur hulle vervul
met geweld. En kyk, Ek gaan hulle saam met die aarde verdelg.

<span id="an_6:14">6:14</span> Maak vir jou 'n ark van goferhout. Met
afdelings moet jy die ark maak en dit binne en buite met pik bestryk.

<span id="an_6:15">6:15</span> Só moet jy dit maak: drie honderd el die
lengte van die ark, vyftig el sy breedte en dertig el sy hoogte.

<span id="an_6:16">6:16</span> 'n Opening moet jy aan die ark maak; en
op die maat van 'n el moet jy dit aan die bokant afwerk en die deur van
die ark aan die sykant insit. Jy moet dit met 'n onderste, tweede en
derde verdieping maak.

<span id="an_6:17">6:17</span> Want kyk, Ék bring 'n watervloed oor die
aarde, om van onder die hemel te verdelg alle vlees waar 'n lewensgees
in is. Alles wat op die aarde is, sal wegsterwe.

<span id="an_6:18">6:18</span> Maar met jou sal Ek my verbond oprig; jy
moet in die ark gaan, jy en jou seuns en jou vrou en die vroue van jou
seuns saam met jou.

<span id="an_6:19">6:19</span> En van al wat lewe, van alle vlees, moet
jy twee van elke soort in die ark laat ingaan om dit saam met jou in die
lewe te hou: mannetjie en wyfie moet hulle wees.

<span id="an_6:20">6:20</span> Van die voëls volgens hulle soorte en van
die vee volgens hulle soorte, van al die kruipende diere van die aarde
volgens hulle soorte, twee van elke soort, moet na jou kom om in die
lewe te bly.

<span id="an_6:21">6:21</span> En jy, neem vir jou van al die voedsel
wat geëet word, en versamel dit by jou, dat dit vir jou en hulle as
voedsel kan dien.

<span id="an_6:22">6:22</span> En Noag het dit gedoen. Net soos God hom
beveel het, so het hy gedoen.

<span id="an_7:1">7:1</span> Daarna het die HERE aan Noag gesê: Gaan in
die ark, jy en jou hele huisgesin, want jou het Ek regverdig bevind voor
my aangesig in hierdie geslag.

<span id="an_7:2">7:2</span> Van al die rein diere moet jy vir jou
telkens sewe paar neem, die mannetjie met sy wyfie; maar van die diere
wat nie rein is nie, twee, die mannetjie met sy wyfie.

<span id="an_7:3">7:3</span> Ook van die voëls van die hemel telkens
sewe paar, die mannetjie met die wyfie, om die geslag in die lewe te hou
op die hele aarde.

<span id="an_7:4">7:4</span> Want oor nog sewe dae sal Ek laat reën op
die aarde, veertig dae en veertig nagte, en al die lewende wesens wat Ek
gemaak het, van die aarde verdelg.

<span id="an_7:5">7:5</span> En Noag het gedoen net soos die HERE hom
beveel het.

<span id="an_7:6">7:6</span> En Noag was ses honderd jaar oud toe die
watervloed oor die aarde gekom het.

<span id="an_7:7">7:7</span> En Noag en sy seuns en sy vrou en die vroue
van sy seuns saam met hom het in die ark gegaan vanweë die waters van
die vloed.

<span id="an_7:8">7:8</span> Van die rein diere en van die diere wat nie
rein is nie, en van die voëls en van alles wat op die aarde kruip,

<span id="an_7:9">7:9</span> het daar twee-twee na Noag in die ark
gegaan, 'n mannetjie en 'n wyfie, soos God Noag beveel het.

<span id="an_7:10">7:10</span> Ná die sewe dae kom toe die waters van
die vloed op die aarde.

<span id="an_7:11">7:11</span> In die ses honderdste jaar van die lewe
van Noag, in die tweede maand, op die sewentiende dag van die maand, op
dieselfde dag, is al die fonteine van die groot watervloed oopgebreek,
en die sluise van die hemel is geopen;

<span id="an_7:12">7:12</span> en die stortreën was op die aarde veertig
dae en veertig nagte lank.

<span id="an_7:13">7:13</span> Op daardie selfde dag het Noag en Sem en
Gam en Jafet, die seuns van Noag, sowel as die vrou van Noag en die drie
vroue van sy seuns saam met hulle in die ark gegaan.

<span id="an_7:14">7:14</span> Hulle en al die wilde diere volgens hulle
soorte en al die vee volgens hulle soorte en al die diere wat op die
aarde kruip, volgens hulle soorte en al die voëls volgens hulle soorte,
voëls van allerhande vere--

<span id="an_7:15">7:15</span> van al die vlees waar 'n lewensgees in
was, het twee-twee na Noag in die ark gegaan.

<span id="an_7:16">7:16</span> En die wat ingaan, het gegaan as
mannetjie en wyfie van alle vlees soos God hom beveel het. En die HERE
het agter hom toegesluit.

<span id="an_7:17">7:17</span> En die vloed was veertig dae lank op die
aarde: die waters het vermeerder en die ark opgehef, sodat dit opgerys
het bo die aarde.

<span id="an_7:18">7:18</span> En die waters het die oorhand gekry en
grootliks vermeerder op die aarde, terwyl die ark op die waters drywe.

<span id="an_7:19">7:19</span> En die waters het heeltemal die oorhand
gekry op die aarde, sodat al die hoë berge onder die ganse hemel bedek
was.

<span id="an_7:20">7:20</span> Vyftien el bo hulle het die waters die
oorhand gekry, sodat die berge bedek was.

<span id="an_7:21">7:21</span> En alle vlees wat op die aarde beweeg,
het weggesterwe: die voëls en die vee en die wilde diere en al die
gedierte wat op die aarde wemel, en al die mense.

<span id="an_7:22">7:22</span> Alles wat die asem van die lewensgees in
sy neusgate gehad het, alles wat op die droë grond was, het doodgegaan.

<span id="an_7:23">7:23</span> So is dan al die lewende wesens verdelg
wat op die aarde was, die mens sowel as die vee en die kruipende diere
en die voëls van die hemel; hulle is verdelg van die aarde af. En net
Noag het oorgebly en wat by hom in die ark was.

<span id="an_7:24">7:24</span> En die waters het die oorhand behou oor
die aarde honderd en vyftig dae lank.

<span id="an_8:1">8:1</span> En God het gedink aan Noag en aan al die
wilde diere en al die vee wat saam met hom in die ark was; en God het 'n
wind oor die aarde laat waai, sodat die waters gesak het.

<span id="an_8:2">8:2</span> Ook die fonteine van die watervloed en die
sluise van die hemel het toegegaan, en die stortreën uit die hemel het
opgehou.

<span id="an_8:3">8:3</span> Toe het die waters geleidelik van die aarde
teruggegaan, en die waters het afgeneem aan die end van honderd en
vyftig dae.

<span id="an_8:4">8:4</span> En die ark het in die sewende maand, op die
sewentiende dag van die maand, op die gebergte van Ararat gerus.

<span id="an_8:5">8:5</span> En die waters het geleidelik afgeneem tot
die tiende maand. In die tiende maand, op die eerste van die maand, het
die toppe van die berge sigbaar geword.

<span id="an_8:6">8:6</span> Toe het Noag aan die end van veertig dae
die venster oopgemaak van die ark wat hy gebou het,

<span id="an_8:7">8:7</span> en 'n kraai uitgestuur wat gedurig heen en
weer gevlieg het totdat die waters weggedroog het van die aarde af.

<span id="an_8:8">8:8</span> Daarop laat hy 'n duif van hom af wegvlieg
om te sien of die waters oor die aarde verminder het.

<span id="an_8:9">8:9</span> Maar die duif het geen rusplek vir die
holte van sy voet gevind nie en na hom teruggekeer in die ark; want die
waters was oor die hele aarde. So het hy dan sy hand uitgesteek en hom
gegryp en in die ark by hom gebring.

<span id="an_8:10">8:10</span> Daarna het hy weer sewe dae gewag. Toe
stuur hy die duif weer uit die ark.

<span id="an_8:11">8:11</span> En die duif het teen die aand na hom
gekom, en daar was 'n groen olyfblad in sy bek! Toe merk Noag dat die
waters oor die aarde verminder het.

<span id="an_8:12">8:12</span> Daarna wag hy weer sewe dae en stuur die
duif uit. Maar hy het nie weer na hom teruggekeer nie.

<span id="an_8:13">8:13</span> In die ses honderd en eerste jaar, in die
eerste maand, op die eerste van die maand, het die waters weggedroog van
die aarde af. En Noag het die deksel van die ark weggeneem en uitgekyk,
en die aarde was droog--

<span id="an_8:14">8:14</span> in die tweede maand, op die sewe en
twintigste dag van die maand, was die aarde droog.

<span id="an_8:15">8:15</span> En God het met Noag gespreek en gesê:

<span id="an_8:16">8:16</span> Gaan uit die ark, jy en jou vrou en jou
seuns en die vroue van jou seuns saam met jou.

<span id="an_8:17">8:17</span> Laat saam met jou uitgaan al die diere
wat by jou is, van alle vlees: die voëls en die vee en al die diere wat
op die aarde kruip, dat hulle kan wemel op die aarde en vrugbaar wees en
vermeerder op die aarde.

<span id="an_8:18">8:18</span> Toe gaan Noag uit en sy seuns en sy vrou
en die vroue van sy seuns saam met hom.

<span id="an_8:19">8:19</span> Al die diere, alles wat kruip, en al die
voëls, alles wat op die aarde beweeg, volgens hulle soorte, het uit die
ark uitgegaan.

<span id="an_8:20">8:20</span> En Noag het vir die HERE 'n altaar gebou
en van al die rein diere en al die rein voëls geneem en brandoffers op
die altaar gebring.

<span id="an_8:21">8:21</span> En die HERE het die lieflike geur geruik,
en die HERE het in sy hart gesê: Ek sal die aarde verder nie meer
vervloek ter wille van die mens nie, want die versinsels van die mens se
hart is sleg van sy jeug af. En Ek sal verder nie meer al die lewende
wesens tref soos Ek gedoen het nie.

<span id="an_8:22">8:22</span> Van nou af sal al die dae van die aarde,
saaityd en oestyd, koue en hitte, somer en winter, dag en nag nie ophou
nie.

<span id="an_9:1">9:1</span> En God het Noag en sy seuns geseën en aan
hulle gesê: Wees vrugbaar en vermeerder en vul die aarde.

<span id="an_9:2">9:2</span> Die vrees en die skrik vir julle sal wees
oor al die diere van die aarde en al die voëls van die hemel: alles wat
op die aarde beweeg, en al die visse van die see. Hulle is in julle hand
oorgegee.

<span id="an_9:3">9:3</span> Alles wat beweeg en lewe, sal julle voedsel
wees. Net soos die groen plante, gee Ek dit alles aan julle.

<span id="an_9:4">9:4</span> Net die vleis met sy siel, met sy bloed,
mag julle nie eet nie.

<span id="an_9:5">9:5</span> Maar wat julle eie bloed betref, dit sal Ek
eis: van al die diere sal Ek dit eis. Ook van die mens, van die een
teenoor die ander, sal Ek die siel van die mens eis.

<span id="an_9:6">9:6</span> Hy wat die bloed van 'n mens vergiet, sy
bloed sal deur die mens vergiet word; want God het die mens na sy beeld
gemaak.

<span id="an_9:7">9:7</span> Maar julle, wees vrugbaar en vermeerder;
wemel op die aarde en vermeerder daarop.

<span id="an_9:8">9:8</span> Verder het God met Noag en sy seuns by hom
gespreek en gesê:

<span id="an_9:9">9:9</span> Maar Ek, kyk, Ek rig my verbond met julle
op en met julle nageslag ná julle,

<span id="an_9:10">9:10</span> en met al die lewende wesens wat by julle
is: die voëls, die vee en al die wilde diere van die aarde by julle--al
wat uit die ark uitgegaan het, naamlik al die diere van die aarde.

<span id="an_9:11">9:11</span> En Ek rig my verbond met julle op, dat
alle vlees nie meer deur die waters van die vloed uitgeroei sal word
nie, en dat daar geen vloed meer sal wees om die aarde te verwoes nie.

<span id="an_9:12">9:12</span> En God het gesê: Dit is die teken van die
verbond wat Ek sluit tussen My en julle en al die lewende wesens wat by
julle is, vir ewige geslagte:

<span id="an_9:13">9:13</span> my boog gee Ek in die wolke; dit sal 'n
teken wees van die verbond tussen My en die aarde.

<span id="an_9:14">9:14</span> As Ek dan wolke oor die aarde bring en
hierdie boog verskyn in die wolke,

<span id="an_9:15">9:15</span> dan sal Ek dink aan my verbond wat daar
bestaan tussen My en julle en al die lewende wesens, in alle vlees. En
die waters sal nie meer 'n vloed word om alle vlees te verdelg nie.

<span id="an_9:16">9:16</span> As die boog dan in die wolke staan, sal
Ek dit aansien om gedagtig te wees aan die ewige verbond tussen God en
al die lewende wesens in alle vlees wat op die aarde is.

<span id="an_9:17">9:17</span> En God het vir Noag gesê: Dit is die
teken van die verbond wat Ek opgerig het tussen My en alle vlees wat op
die aarde is.

<span id="an_9:18">9:18</span> En die seuns van Noag wat uit die ark
uitgegaan het, was Sem en Gam en Jafet. En Gam was die vader van Kanaän.

<span id="an_9:19">9:19</span> Hierdie drie was die seuns van Noag; en
met hulle begin die uitbreiding van al die aardbewoners.

<span id="an_9:20">9:20</span> En Noag het as landbouer 'n wingerd begin
plant.

<span id="an_9:21">9:21</span> Maar toe hy van die wyn gedrink het, het
hy dronk geword en naak in sy tent gelê.

<span id="an_9:22">9:22</span> En Gam, die vader van Kanaän, het sy
vader se naaktheid gesien en dit aan sy twee broers daarbuite te kenne
gegee.

<span id="an_9:23">9:23</span> Toe neem Sem en Jafet die bo-kleed en hou
dit op hulle skouers terwyl hulle agteruitloop, en hulle het die
naaktheid van hulle vader bedek: hulle gesig was agtertoe gedraai, sodat
hulle die naaktheid van hulle vader nie gesien het nie.

<span id="an_9:24">9:24</span> Toe Noag van sy wyn wakker word en merk
wat sy jonger seun hom aangedoen het,

<span id="an_9:25">9:25</span> sê hy: Vervloek is Kanaän! 'n Kneg van
die knegte moet hy wees vir sy broers.

<span id="an_9:26">9:26</span> Verder het hy gesê: Geseënd is die HERE,
die God van Sem. Maar Kanaän moet sy dienskneg wees.

<span id="an_9:27">9:27</span> Mag God aan Jafet ruimte verskaf, en mag
hy woon in die tente van Sem! Maar Kanaän moet sy dienskneg wees.

<span id="an_9:28">9:28</span> En Noag het ná die vloed drie honderd en
vyftig jaar gelewe.

<span id="an_9:29">9:29</span> So was dan al die dae van Noag nege
honderd en vyftig jaar, en hy het gesterwe.

<span id="an_10:1">10:1</span> En dit is die stamboom van die seuns van
Noag: Sem, Gam en Jafet--vir hulle is daar seuns gebore ná die vloed.

<span id="an_10:2">10:2</span> Die seuns van Jafet was: Gomer en Magog
en Madai en Jawan en Tubal en Meseg en Tiras.

<span id="an_10:3">10:3</span> En die seuns van Gomer was: Askenas en
Rifat en Togárma.

<span id="an_10:4">10:4</span> En die seuns van Jawan was: Elísa en
Tarsis, die Kittiërs en Dodaniete--

<span id="an_10:5">10:5</span> uit hulle het verdeeld geraak die
kuslande van die nasies, in hulle lande, elkeen na sy taal, volgens
hulle geslagte, in hulle nasies.

<span id="an_10:6">10:6</span> En die seuns van Gam was: Kus en Misraim
en Put en Kanaän.

<span id="an_10:7">10:7</span> En die seuns van Kus was: Seba en Háwila
en Sabta en Raéma en Sábtega. En die seuns van Raéma: Skeba en Dedan.

<span id="an_10:8">10:8</span> Kus was ook die vader van Nimrod. Hy het
begin om 'n geweldenaar op aarde te wees.

<span id="an_10:9">10:9</span> Hy was 'n geweldige jagter voor die
aangesig van die HERE. Daarom sê hulle: Soos Nimrod, 'n geweldige jagter
voor die aangesig van die HERE.

<span id="an_10:10">10:10</span> En die begin van sy ryk was Babel en
Ereg en Akkad en Kalne in die land Sínear.

<span id="an_10:11">10:11</span> Uit hierdie land het hy getrek na Assur
en gebou: Ninevé en Réhobot-Ir en Kalag

<span id="an_10:12">10:12</span> en Resen, tussen Ninevé en Kalag--dit
is die groot stad.

<span id="an_10:13">10:13</span> En Misraim was die vader van die
Ludiete en Anamiete en Lehabiete en Naftuhiete

<span id="an_10:14">10:14</span> en die Patrusiete en
Kasluhiete--waaruit die Filistyne voortgekom het--en Kaftoriete.

<span id="an_10:15">10:15</span> En Kanaän was die vader van Sidon, sy
eersgeborene, en Het

<span id="an_10:16">10:16</span> en die Jebusiete en Amoriete en
Girgasiete

<span id="an_10:17">10:17</span> en die Hewiete en Arkiete en Siniete

<span id="an_10:18">10:18</span> en die Arwadiete en Semariete en
Hamatiete. En daarna het die geslagte van die Kanaäniete hulle versprei.

<span id="an_10:19">10:19</span> En die gebied van die Kanaäniete was
van Sidon af in die rigting van Gerar tot by Gasa, in die rigting van
Sodom en Gomorra en Adma en Sebóim tot by Lesa.

<span id="an_10:20">10:20</span> Dit was die seuns van Gam volgens hulle
geslagte, na hulle tale, in hulle lande, in hulle nasies.

<span id="an_10:21">10:21</span> En ook vir Sem, die stamvader van al
die seuns van Heber, die ouer broer van Jafet, is seuns gebore.

<span id="an_10:22">10:22</span> Die seuns van Sem was: Elam en Assur en
Arpagsad en Lud en Aram.

<span id="an_10:23">10:23</span> En die seuns van Aram was: Us en Hul en
Geter en Mas.

<span id="an_10:24">10:24</span> En Arpagsad was die vader van Selag, en
Selag van Heber.

<span id="an_10:25">10:25</span> En vir Heber is twee seuns gebore; die
naam van die een was Peleg, want in sy dae het die aardbewoners verdeeld
geraak; en die naam van sy broer was Joktan.

<span id="an_10:26">10:26</span> En Joktan was die vader van Almódad en
Selef en Hasarmáwet en Jerag

<span id="an_10:27">10:27</span> en Hadóram en Usal en Dikla

<span id="an_10:28">10:28</span> en Obal en Abímael en Skeba

<span id="an_10:29">10:29</span> en Ofir en Háwila en Jobab. Hulle almal
was seuns van Joktan.

<span id="an_10:30">10:30</span> En hulle woonplek was van Mesa af in
die rigting van Sefar, die berg van die Ooste.

<span id="an_10:31">10:31</span> Dit is die seuns van Sem volgens hulle
geslagte, na hulle tale, in hulle lande, volgens hulle nasies.

<span id="an_10:32">10:32</span> Dit is die geslagte van die seuns van
Noag volgens hulle afstamming, in hulle nasies; en uit hulle het die
nasies op die aarde hulle verdeel ná die vloed.

<span id="an_11:1">11:1</span> En die hele aarde het dieselfde taal
gehad en een en dieselfde woorde.

<span id="an_11:2">11:2</span> En toe hulle wegtrek na die ooste, vind
hulle 'n laagte in die land Sínear; en daar het hulle gaan woon.

<span id="an_11:3">11:3</span> Daarop sê hulle vir mekaar: Kom laat ons
stene vorm en dit goed brand. Hulle gebruik toe die bakstene vir
bousteen en die lymgrond vir klei.

<span id="an_11:4">11:4</span> En hulle sê: Kom, laat ons vir ons 'n
stad bou en 'n toring waarvan die spits tot aan die hemel reik; en laat
ons vir ons 'n naam maak, sodat ons nie oor die hele aarde verstrooid
raak nie.

<span id="an_11:5">11:5</span> Toe daal die HERE neer om die stad en die
toring te besien waaraan die mensekinders gebou het.

<span id="an_11:6">11:6</span> En die HERE sê: Daar is hulle nou een
volk en het almal een taal! En dit is net die begin van hulle
onderneming: nou sal niks vir hulle meer onmoontlik wees van wat hulle
van plan is om te doen nie.

<span id="an_11:7">11:7</span> Kom, laat Ons neerdaal en hulle taal daar
verwar, sodat die een die taal van die ander nie kan verstaan nie.

<span id="an_11:8">11:8</span> So het die HERE hulle dan daarvandaan oor
die hele aarde verstrooi; en hulle het opgehou om die stad te bou.

<span id="an_11:9">11:9</span> Daarom het hulle dit Babel genoem, want
daar het die HERE die taal van die hele aarde verwar, en daarvandaan het
die HERE hulle oor die hele aarde verstrooi.

<span id="an_11:10">11:10</span> Dit is die stamboom van Sem: Toe Sem
honderd jaar oud was, het hy die vader van Arpagsad geword, twee jaar ná
die vloed.

<span id="an_11:11">11:11</span> En Sem het ná die geboorte van Arpagsad
nog vyf honderd jaar gelewe. En hy het seuns en dogters gehad.

<span id="an_11:12">11:12</span> Toe Arpagsad vyf en dertig jaar oud
was, het hy die vader van Selag geword.

<span id="an_11:13">11:13</span> En Arpagsad het ná die geboorte van
Selag nog vier honderd en drie jaar gelewe. En hy het seuns en dogters
gehad.

<span id="an_11:14">11:14</span> Toe Selag dertig jaar oud was, het hy
die vader van Heber geword.

<span id="an_11:15">11:15</span> En Selag het ná die geboorte van Heber
nog vier honderd en drie jaar gelewe. En hy het seuns en dogters gehad.

<span id="an_11:16">11:16</span> Toe Heber vier en dertig jaar oud was,
het hy die vader van Peleg geword.

<span id="an_11:17">11:17</span> En Heber het ná die geboorte van Peleg
nog vier honderd en dertig jaar gelewe. En hy het seuns en dogters
gehad.

<span id="an_11:18">11:18</span> Toe Peleg dertig jaar oud was, het hy
die vader van Rehu geword.

<span id="an_11:19">11:19</span> En Peleg het ná die geboorte van Rehu
nog twee honderd en nege jaar gelewe. En hy het seuns en dogters gehad.

<span id="an_11:20">11:20</span> Toe Rehu twee en dertig jaar oud was,
het hy die vader van Serug geword.

<span id="an_11:21">11:21</span> En Rehu het ná die geboorte van Serug
nog twee honderd en sewe jaar gelewe. En hy het seuns en dogters gehad.

<span id="an_11:22">11:22</span> Toe Serug dertig jaar oud was, het hy
die vader van Nahor geword.

<span id="an_11:23">11:23</span> En Serug het ná die geboorte van Nahor
twee honderd jaar gelewe. En hy het seuns en dogters gehad.

<span id="an_11:24">11:24</span> Toe Nahor nege en twintig jaar oud was,
het hy die vader van Tera geword.

<span id="an_11:25">11:25</span> En Nahor het ná die geboorte van Tera
nog honderd en negentien jaar gelewe. En hy het seuns en dogters gehad.

<span id="an_11:26">11:26</span> Toe Tera sewentig jaar oud was, het hy
die vader geword van Abram, Nahor en Haran.

<span id="an_11:27">11:27</span> En dit is die stamboom van Tera: Tera
het die vader geword van Abram, Nahor en Haran, en Haran van Lot.

<span id="an_11:28">11:28</span> En Haran het gesterwe terwyl sy vader
Tera nog geleef het, in sy geboorteland, in Ur van die Chaldeërs.

<span id="an_11:29">11:29</span> En Abram en Nahor het vir hulle vroue
geneem. Die naam van Abram se vrou was Sarai, en die naam van Nahor se
vrou was Milka, die dogter van Haran, die vader van Milka en die vader
van Jiska.

<span id="an_11:30">11:30</span> En Sarai was onvrugbaar, sy het geen
kind gehad nie.

<span id="an_11:31">11:31</span> En Tera het sy seun Abram geneem en
Lot, die seun van Haran, sy kleinseun, en Sarai, sy skoondogter, die
vrou van sy seun Abram, en dié het saam met hulle uit Ur van die
Chaldeërs getrek om na die land Kanaän te gaan. En hulle het tot by
Haran gekom en daar gaan woon.

<span id="an_11:32">11:32</span> En die dae van Tera was twee honderd en
vyf jaar, en Tera het in Haran gesterwe.

<span id="an_12:1">12:1</span> En die HERE het aan Abram gesê: Gaan jy
uit jou land en uit jou familie en uit jou vader se huis, na die land
wat Ek jou sal wys.

<span id="an_12:2">12:2</span> En Ek sal jou 'n groot nasie maak en jou
seën en jou naam so groot maak, dat jy 'n seën sal wees.

<span id="an_12:3">12:3</span> En Ek sal seën diegene wat jou seën, en
hom vervloek wat jou vervloek; en in jou sal al die geslagte van die
aarde geseën word.

<span id="an_12:4">12:4</span> Toe het Abram weggetrek soos die HERE hom
gesê het, en Lot het saam met hom getrek. En Abram was vyf en sewentig
jaar oud by sy vertrek uit Haran.

<span id="an_12:5">12:5</span> En Abram het Sarai, sy vrou, en Lot, sy
broerskind, geneem en al hulle besittings wat hulle bymekaargemaak en
die slawe wat hulle in Haran verwerf het, en hulle het uitgetrek om na
die land Kanaän te gaan en in die land Kanaän gekom.

<span id="an_12:6">12:6</span> En Abram het deur die land getrek na die
plek Sigem, tot by die terpentynboom More. Die Kanaäniete was toe in die
land.

<span id="an_12:7">12:7</span> Daarop verskyn die HERE aan Abram en sê:
Aan jou nageslag sal Ek hierdie land gee. Toe bou hy daar 'n altaar vir
die HERE wat aan hom verskyn het.

<span id="an_12:8">12:8</span> En daarvandaan het hy verder versit na
die gebergte oos van Bet-el en sy tent opgeslaan tussen Bet-el aan die
weste-- en Ai aan die oostekant, en daar vir die HERE 'n altaar gebou en
die Naam van die HERE aangeroep.

<span id="an_12:9">12:9</span> Daarna het Abram al verder na die
Suidland weggetrek.

<span id="an_12:10">12:10</span> En daar was hongersnood in die land,
sodat Abram na Egipte afgetrek het om daar as vreemdeling te vertoef;
want die hongersnood was swaar in die land.

<span id="an_12:11">12:11</span> En toe hy op die punt staan om Egipte
in te trek, het hy met sy vrou Sarai gespreek: Kyk, ek weet dat jy 'n
vrou is mooi van aansien.

<span id="an_12:12">12:12</span> As die Egiptenaars jou nou sien, sal
hulle sê: Dit is sy vrou en hulle sal my doodmaak en jou laat lewe.

<span id="an_12:13">12:13</span> Sê tog jy is my suster, dat dit met my
goed kan gaan ter wille van jou en ek om jou ontwil in die lewe kan bly.

<span id="an_12:14">12:14</span> Toe Abram dan in Egipte gekom het, sien
die Egiptenaars dat die vrou baie mooi was.

<span id="an_12:15">12:15</span> Ook het die vorste van Farao haar
gesien en haar by Farao geprys. En die vrou is na die paleis van Farao
geneem.

<span id="an_12:16">12:16</span> En hy het goed gedoen aan Abram om haar
ontwil, sodat hy kleinvee en beeste en esels, slawe en slavinne,
eselinne en kamele in besit gekry het.

<span id="an_12:17">12:17</span> Maar die HERE het Farao en sy huis met
groot plae besoek ter wille van Sarai, die vrou van Abram.

<span id="an_12:18">12:18</span> Daarop laat Farao Abram roep en hy sê:
Wat het jy my nou aangedoen? Waarom het jy my nie te kenne gegee dat sy
jou vrou is nie?

<span id="an_12:19">12:19</span> Waarom het jy gesê: Sy is my
suster--sodat ek haar vir my as vrou geneem het? Daar is jou vrou dan
nou; neem haar en gaan weg.

<span id="an_12:20">12:20</span> En Farao het aan enkele manne aangaande
hom bevel gegee, en hulle het hom weggebring met sy vrou en sy hele
besitting.

<span id="an_13:1">13:1</span> So het Abram dan uit Egipte na die
Suidland opgetrek, hy met sy vrou en sy hele besitting, en Lot saam met
hom.

<span id="an_13:2">13:2</span> En Abram was baie ryk aan vee, aan silwer
en goud.

<span id="an_13:3">13:3</span> En hy het van plek tot plek uit die
Suidland getrek tot by Bet-el, na die plek waar sy tent in die begin
gestaan het, tussen Bet-el en Ai,

<span id="an_13:4">13:4</span> na die plek van die altaar wat hy vroeër
daar gebou het. En Abram het daar die Naam van die HERE aangeroep.

<span id="an_13:5">13:5</span> En Lot, wat saam met Abram getrek het,
het ook kleinvee en beeste en tente gehad.

<span id="an_13:6">13:6</span> En die land kon hulle nie dra om saam te
woon nie, want hulle besittings was groot, sodat hulle nie saam kon woon
nie.

<span id="an_13:7">13:7</span> En daar het twis ontstaan tussen die
veewagters van Abram en die veewagters van Lot. Ook het die Kanaäniete
en Feresiete destyds in die land gewoon.

<span id="an_13:8">13:8</span> Toe sê Abram vir Lot: Laat daar tog geen
twis wees tussen my en jou, en tussen my wagters en jou wagters nie; ons
is mos broers.

<span id="an_13:9">13:9</span> Lê die hele land nie voor jou oop nie?
Skei jou tog van my af; gaan jy links, dan sal ek regs gaan, en gaan jy
regs, dan sal ek links gaan.

<span id="an_13:10">13:10</span> Toe slaan Lot sy oë op en sien dat die
hele Jordaanstreek oral volop water het; voordat die HERE Sodom en
Gomorra verwoes het, was dit in die rigting van Soar soos die tuin van
die HERE, soos Egipteland.

<span id="an_13:11">13:11</span> En Lot het vir hom die hele
Jordaanstreek gekies, en Lot het na die ooste weggetrek. So het hulle
dan die een van die ander geskei.

<span id="an_13:12">13:12</span> Abram het bly woon in die land Kanaän,
en Lot het gaan woon in die stede van die Jordaanstreek en sy tente tot
by Sodom opgeslaan.

<span id="an_13:13">13:13</span> En die manne van Sodom was sleg en
groot sondaars voor die HERE.

<span id="an_13:14">13:14</span> En die HERE sê vir Abram nadat Lot van
hom geskei het: Slaan tog jou oë op en kyk van die plek waar jy staan,
na die noorde en suide, na die ooste en weste;

<span id="an_13:15">13:15</span> want die hele land wat jy sien, sal Ek
aan jou gee en aan jou nageslag tot in ewigheid.

<span id="an_13:16">13:16</span> En Ek sal jou nageslag maak soos die
stof van die aarde, sodat as iemand die stof van die aarde kan tel, jou
nageslag ook getel kan word.

<span id="an_13:17">13:17</span> Maak jou klaar, trek die land deur in
sy lengte en sy breedte, want Ek sal dit aan jou gee.

<span id="an_13:18">13:18</span> Toe het Abram al verder tente opgeslaan
en gaan woon by die terpentynbome van Mamre wat by Hebron is; en hy het
daar vir die HERE 'n altaar gebou.

<span id="an_14:1">14:1</span> En in die dae van Amrafel, die koning van
Sínear, Aríog, die koning van Ellásar, Kedor-Laómer, die koning van
Elam, en Tídeal, die koning van die nasies,

<span id="an_14:2">14:2</span> het hulle oorlog gevoer teen Bera, die
koning van Sodom, en teen Bisra, die koning van Gomorra, Síneab, die
koning van Adma, en Seméber, die koning van Sebóim, en teen die koning
van Bela, dit is Soar.

<span id="an_14:3">14:3</span> Hulle het almal hulle leërs verenig in
die laagte Siddim, dit is die Soutsee.

<span id="an_14:4">14:4</span> Twaalf jaar lank het hulle Kedor-Laómer
toe al gedien, maar in die dertiende jaar het hulle opstandig geword.

<span id="an_14:5">14:5</span> Toe kom Kedor-Laómer in die veertiende
jaar, en die konings wat saam met hom was, en hulle verslaan die
Refaïete in Asterot-Karnaim en die Susiete in Ham en die Emiete in die
vlakte van Kirjatáim

<span id="an_14:6">14:6</span> en die Horiete op hulle gebergte Seïr,
tot by El-Paran wat aan die woestyn lê.

<span id="an_14:7">14:7</span> Daarop het hulle omgedraai en by
En-Mispat, dit is Kades, gekom en die hele land van die Amalekiete
verower en ook die Amoriete wat in Háseson-Tamar woon.

<span id="an_14:8">14:8</span> Toe trek die koning van Sodom uit en die
koning van Gomorra en die koning van Adma en die koning van Sebóim en
die koning van Bela, dit is Soar, en stel hulle in die laagte Siddim in
slagorde teen hulle op,

<span id="an_14:9">14:9</span> teen Kedor-Laómer, die koning van Elam,
en Tídeal, die koning van die nasies, en Amrafel, die koning van Sínear,
en Aríog, die koning van Ellásar: vier konings teen vyf.

<span id="an_14:10">14:10</span> Maar die laagte Siddim was vol gate in
die lymgrond; en toe die konings van Sodom en Gomorra wegvlug, het hulle
daarin geval, en die wat oorgebly het, het na die gebergte gevlug.

<span id="an_14:11">14:11</span> En hulle het al die goed van Sodom en
Gomorra en al hulle voedsel geneem en weggetrek.

<span id="an_14:12">14:12</span> Hulle het ook Lot, Abram se broerskind,
en al sy goed geneem en weggetrek--want hy was in Sodom woonagtig.

<span id="an_14:13">14:13</span> Toe kom daar een wat vrygeraak het, en
vertel dit aan Abram, die Hebreër, wat woonagtig was by die
terpentynbome van Mamre, die Amoriet, broer van Eskol en broer van Aner;
en hulle was bondgenote van Abram.

<span id="an_14:14">14:14</span> Toe Abram hoor dat sy broer as
gevangene weggevoer is, het hy sy geoefende manne wat in sy huis gebore
is, laat uittrek, drie honderd en agtien, en hulle tot by Dan
agtervolg--

<span id="an_14:15">14:15</span> hy het hulle in die nag van
verskillende kante aangeval, hy en sy dienaars, en hulle verslaan en
hulle agtervolg tot by Hoba wat noord van Damaskus lê.

<span id="an_14:16">14:16</span> En hy het al die goed teruggebring, en
ook sy broer Lot en sy goed teruggebring; en ook die vroue en die
manskappe.

<span id="an_14:17">14:17</span> Ná sy terugkoms van die oorwinning op
Kedor-Laómer en die konings wat saam met hom was, het die koning van
Sodom uitgetrek hom tegemoet na die laagte Sawe, dit is die
Koningslaagte.

<span id="an_14:18">14:18</span> En Melgisédek, die koning van Salem,
wat 'n priester van God, die Allerhoogste, was, het brood en wyn gebring

<span id="an_14:19">14:19</span> en hom geseën en gesê: Geseënd is Abram
deur God, die Allerhoogste, die Skepper van hemel en aarde.

<span id="an_14:20">14:20</span> En geseënd is God, die Allerhoogste,
wat u vyande in u hand gegee het. Toe gee hy hom die tiende van alles.

<span id="an_14:21">14:21</span> En die koning van Sodom sê vir Abram:
Gee my die mense, maar neem die goed vir uself.

<span id="an_14:22">14:22</span> Toe antwoord Abram die koning van
Sodom: Ek hef my hand op tot die HERE, God, die Allerhoogste, die
Skepper van hemel en aarde,

<span id="an_14:23">14:23</span> dat ek geen draad en geen skoenriem,
ja, dat ek niks sal neem van alles wat uwe is nie, sodat u nie kan sê
nie: Ek het Abram ryk gemaak.

<span id="an_14:24">14:24</span> Niks vir my nie! Net wat die dienaars
geëet het en die deel van die manne wat saam met my getrek het, Aner,
Eskol en Mamre, laat dié hulle deel neem.

<span id="an_15:1">15:1</span> Ná hierdie dinge het die woord van die
HERE tot Abram gekom in 'n gesig en gesê: Vrees nie, Abram, Ek is vir
jou 'n skild en jou loon is baie groot.

<span id="an_15:2">15:2</span> Toe vra Abram: Here HERE, wat sal U my
gee, aangesien ek sonder kinders heengaan en die erfgenaam van my huis
die Damaskéner Eliëser is?

<span id="an_15:3">15:3</span> Verder het Abram gesê: Aan my het U geen
nageslag gegee nie; so sal dan die bediende van my huis my erfgenaam
wees.

<span id="an_15:4">15:4</span> Toe kom die woord van die HERE tot hom en
sê: Hierdie een sal jou erfgenaam nie wees nie, maar die een wat uit jou
liggaam sal voortkom, hy sal jou erfgenaam wees.

<span id="an_15:5">15:5</span> Daarop lei Hy hom uit na buite met die
woorde: Kyk nou op na die hemel en tel die sterre as jy hulle kan tel.
En Hy sê vir hom: So sal jou nageslag wees.

<span id="an_15:6">15:6</span> En hy het in die HERE geglo; en Hy het
hom dit tot geregtigheid gereken.

<span id="an_15:7">15:7</span> Verder het Hy vir hom gesê: Ek is die
HERE wat jou uitgelei het uit Ur van die Chaldeërs om jou hierdie land
in besit te gee.

<span id="an_15:8">15:8</span> En hy sê: Here HERE, waaraan sal ek weet
dat ek dit in besit sal neem?

<span id="an_15:9">15:9</span> En Hy antwoord hom: Neem vir My 'n
driejaaroud vers en 'n driejaaroud bokooi en 'n driejaaroud ram en 'n
tortelduif en 'n jong duif.

<span id="an_15:10">15:10</span> En hy het dit alles vir Hom gebring en
dit middeldeur gedeel en die helftes teenoor mekaar gelê; maar die voëls
het hy nie verdeel nie.

<span id="an_15:11">15:11</span> Toe kom daar roofvoëls op die dooie
diere af, maar Abram het hulle weggejaag.

<span id="an_15:12">15:12</span> En toe die son wou ondergaan, val daar
'n diepe slaap op Abram, en kyk, skrik en groot duisternis het hom
oorval.

<span id="an_15:13">15:13</span> Daarop sê Hy vir Abram: Weet verseker
dat jou nageslag vreemdelinge sal wees in 'n land wat aan hulle nie
behoort nie; daar sal hulle diensbaar wees en verdruk word vier honderd
jaar lank.

<span id="an_15:14">15:14</span> Maar Ek sal ook die nasie oordeel aan
wie hulle diensbaar moet wees, en daarna sal hulle uittrek met baie
goed.

<span id="an_15:15">15:15</span> Maar jy sal na jou vaders gaan in
vrede, jy sal in goeie ouderdom begrawe word.

<span id="an_15:16">15:16</span> En die vierde geslag sal hierheen
terugkom, want die ongeregtigheid van die Amoriete is tot nog toe nie
vol nie.

<span id="an_15:17">15:17</span> En ná sononder, toe dit heeltemal
donker was, gaan daar 'n rokende oond en vurige fakkel tussen dié stukke
vleis deur.

<span id="an_15:18">15:18</span> Op dié dag het die HERE met Abram 'n
verbond gesluit en gesê: Aan jou nageslag gee Ek hierdie land, van die
rivier van Egipte af tot by die groot rivier, die Eufraatrivier:

<span id="an_15:19">15:19</span> die Keniete en Kenissiete en Kadmoniete

<span id="an_15:20">15:20</span> en Hetiete en Feresiete en Refaïete

<span id="an_15:21">15:21</span> en Amoriete en Kanaäniete en Girgasiete
en Jebusiete.

<span id="an_16:1">16:1</span> Maar Sarai, die vrou van Abram, het vir
hom geen kinders gebaar nie; en sy het 'n Egiptiese slavin gehad met die
naam van Hagar.

<span id="an_16:2">16:2</span> En Sarai het vir Abram gesê: Jy weet, die
HERE het my nie toegelaat om moeder te word nie. Gaan tog in by my
slavin; miskien sal ek uit haar gebou word. En Abram het na Sarai
geluister.

<span id="an_16:3">16:3</span> Toe neem Sarai, die vrou van Abram,
Hagar, die Egiptiese, haar slavin--nadat Abram tien jaar in die land
Kanaän gewoon het--en gee haar aan haar man Abram om sy vrou te wees.

<span id="an_16:4">16:4</span> En hy het by Hagar ingegaan, en sy het
swanger geword. Maar toe sy sien dat sy swanger was, het haar meesteres
veragtelik in haar oë geword.

<span id="an_16:5">16:5</span> En Sarai sê vir Abram: Die onreg my
aangedoen, is op jou! Ek self het my slavin in jou skoot gegee, en nou
dat sy sien dat sy swanger is, het ek veragtelik in haar oë geword. Laat
die HERE oordeel tussen my en jou.

<span id="an_16:6">16:6</span> En Abram antwoord Sarai: Daar is jou
slavin in jou hand--doen met haar soos dit goed is in jou oë. Toe het
Sarai haar sleg behandel, en sy het van haar af weggevlug.

<span id="an_16:7">16:7</span> En die Engel van die HERE het haar by 'n
fontein in die woestyn gevind, by die fontein op pad na Sur,

<span id="an_16:8">16:8</span> en gevra: Hagar, slavin van Sarai, waar
kom jy vandaan, en waar gaan jy heen? En sy antwoord: Ek vlug van my
meesteres Sarai af weg.

<span id="an_16:9">16:9</span> Toe sê die Engel van die HERE vir haar:
Gaan terug na jou meesteres en verneder jou onder haar hande.

<span id="an_16:10">16:10</span> Verder sê die Engel van die HERE vir
haar: Ek sal jou nageslag grootliks vermeerder, sodat dit vanweë die
menigte nie getel kan word nie.

<span id="an_16:11">16:11</span> Ook sê die Engel van die HERE vir haar:
Kyk, jy is swanger en sal 'n seun baar, en jy moet hom Ismael noem, want
die HERE het jou in jou ellende verhoor.

<span id="an_16:12">16:12</span> En hy sal 'n wilde-esel van 'n mens
wees: sy hand teen almal, en almal se hand teen hom! En hy sal teenoor
al sy broers woon.

<span id="an_16:13">16:13</span> Toe noem sy die Naam van die HERE wat
met haar gespreek het: U is 'n God wat sien. Want sy het gesê: Het ek
hier ook gesien na Hom wat my sien?

<span id="an_16:14">16:14</span> Daarom noem hulle die put: Put van
Lagai-Roï. Dit lê daar tussen Kades en Bered.

<span id="an_16:15">16:15</span> En Hagar het vir Abram 'n seun gebaar;
en Abram het sy seun wat Hagar gebaar het, Ismael genoem.

<span id="an_16:16">16:16</span> En Abram was ses en tagtig jaar oud toe
Hagar Ismael vir Abram gebaar het.

<span id="an_17:1">17:1</span> Toe Abram nege en negentig jaar oud was,
het die HERE aan Abram verskyn en vir hom gesê: Ek is God, die
Almagtige; wandel voor my aangesig, dan sal jy opreg wees.

<span id="an_17:2">17:2</span> En Ek wil my verbond sluit tussen My en
jou, en jou buitengewoon vermeerder.

<span id="an_17:3">17:3</span> Toe val Abram op sy aangesig, en God het
met hom gespreek en gesê:

<span id="an_17:4">17:4</span> Wat My aangaan, kyk, my verbond is met
jou, en jy sal die vader van 'n menigte van nasies word.

<span id="an_17:5">17:5</span> Daarom sal hulle jou nie meer Abram noem
nie, maar jou naam sal wees Abraham, want Ek maak jou 'n vader van 'n
menigte van nasies.

<span id="an_17:6">17:6</span> En Ek sal jou buitengewoon vrugbaar maak:
Ek sal jou tot nasies maak, en konings sal uit jou voortkom.

<span id="an_17:7">17:7</span> En Ek sal my verbond oprig tussen My en
jou en jou nageslag ná jou in hulle geslagte as 'n ewige verbond, om vir
jou 'n God te wees en vir jou nageslag ná jou.

<span id="an_17:8">17:8</span> En Ek sal aan jou en jou nageslag ná jou
die land van jou vreemdelingskap gee, die hele land Kanaän, as 'n ewige
besitting; en Ek sal vir hulle 'n God wees.

<span id="an_17:9">17:9</span> Verder het God aan Abraham gesê: Maar jy
moet my verbond hou, jy en jou nageslag ná jou, van geslag tot geslag.

<span id="an_17:10">17:10</span> Dit is my verbond wat julle moet hou
tussen My en julle en jou nageslag ná jou: Al wat manlik onder julle is,
moet besny word--

<span id="an_17:11">17:11</span> julle moet aan die vlees van julle
voorhuid besny word, en dit sal 'n teken wees van die verbond tussen My
en julle.

<span id="an_17:12">17:12</span> 'n Seuntjie van agt dae dan moet onder
julle besny word, al wat manlik is in julle geslagte. Die wat in jou
huis gebore is, en die wat van enige vreemdeling met geld gekoop is, wat
nie van jou geslag is nie--

<span id="an_17:13">17:13</span> die wat in jou huis gebore en wat met
jou geld gekoop is, moet sekerlik besny word. So moet dan my verbond in
julle vlees wees as 'n ewige verbond.

<span id="an_17:14">17:14</span> En wat manlik is en die voorhuid het,
wat nie aan die vlees van sy voorhuid besny is nie--dié siel moet uit sy
volksgenote uitgeroei word: hy het my verbond verbreek.

<span id="an_17:15">17:15</span> Verder het God aan Abraham gesê: Sarai,
jou vrou, moet jy nie Sarai noem nie, maar haar naam sal Sara wees.

<span id="an_17:16">17:16</span> En Ek sal haar seën en jou uit haar ook
'n seun gee; ja, Ek sal haar seën, sodat sy tot nasies sal word; konings
van volke sal uit haar voortkom.

<span id="an_17:17">17:17</span> Toe val Abraham op sy aangesig, en hy
lag en sê in sy hart: Kan daar vir een wat honderd jaar oud is, 'n kind
gebore word? Of kan Sara, wat negentig jaar oud is, baar?

<span id="an_17:18">17:18</span> En Abraham sê aan God: Ag, mag Ismael
lewe voor u aangesig!

<span id="an_17:19">17:19</span> Toe antwoord God: Voorwaar, jou vrou
Sara sal vir jou 'n seun baar, en jy moet hom Isak noem; en Ek sal my
verbond met hom oprig as 'n ewige verbond vir sy nageslag ná hom.

<span id="an_17:20">17:20</span> Ook wat Ismael aangaan, het Ek jou
verhoor. Kyk, Ek seën hom en maak hom vrugbaar en vermeerder hom
buitengewoon. Twaalf vorste sal hy verwek, en Ek sal hom 'n groot nasie
maak.

<span id="an_17:21">17:21</span> Maar my verbond sal Ek oprig met Isak
wat Sara vir jou anderjaar op hierdie tyd sal baar.

<span id="an_17:22">17:22</span> En nadat Hy klaar met hom gespreek het,
het God van Abraham af opgevaar.

<span id="an_17:23">17:23</span> Daarop neem Abraham sy seun Ismael en
almal wat in sy huis gebore is, en almal wat met sy geld gekoop is,
almal wat manlik was onder die mense in die huis van Abraham, en hy het
die vlees van hulle voorhuid nog op daardie selfde dag besny, soos God
met hom gespreek het.

<span id="an_17:24">17:24</span> En Abraham was nege en negentig jaar
oud toe hy aan die vlees van sy voorhuid besny is.

<span id="an_17:25">17:25</span> En sy seun Ismael was dertien jaar oud
toe hy aan die vlees van sy voorhuid besny is.

<span id="an_17:26">17:26</span> Op daardie selfde dag is Abraham en sy
seun Ismael besny

<span id="an_17:27">17:27</span> en al die manne van sy huis--die wat in
sy huis gebore en die wat van vreemdelinge met geld gekoop is, is saam
met hom besny.

<span id="an_18:1">18:1</span> Daarna het die HERE aan hom verskyn by
die terpentynbome van Mamre terwyl hy by die ingang van die tent sit op
die warmste van die dag.

<span id="an_18:2">18:2</span> Toe hy sy oë opslaan en kyk, staan daar
drie manne voor hom. En toe hy hulle sien, loop hy hulle tegemoet van
die ingang van die tent af en buig hom na die aarde toe.

<span id="an_18:3">18:3</span> En hy sê: My heer, as ek nou genade in u
oë gevind het, gaan dan tog nie by u kneg verby nie.

<span id="an_18:4">18:4</span> Laat hulle tog 'n bietjie water bring, en
was u voete, en lê en rus onder die boom.

<span id="an_18:5">18:5</span> En laat ek 'n stukkie brood gaan haal, en
versterk u hart--daarna kan u verder gaan--want daarom het u by u kneg
aangekom. En hulle antwoord: Doen soos u gesê het.

<span id="an_18:6">18:6</span> Toe loop Abraham haastig in die tent na
Sara en sê: Maak gou, knie drie mate meel, die beste, en maak
roosterkoeke.

<span id="an_18:7">18:7</span> Daarop loop Abraham na die beeste en vang
'n jong, mooi kalf en gee dit aan die dienaar, wat dit gou klaargemaak
het.

<span id="an_18:8">18:8</span> En hy neem dikmelk en soetmelk en die
kalf wat hy klaargemaak het, en sit dit aan hulle voor, terwyl hy self
by hulle onder die boom bly staan; en hulle het geëet.

<span id="an_18:9">18:9</span> Toe sê hulle vir hom: Waar is Sara, u
vrou? En hy antwoord: Daar in die tent.

<span id="an_18:10">18:10</span> En Hy sê: Ek sal oor 'n jaar sekerlik
weer na jou toe kom--dan sal jou vrou Sara 'n seun hê. En Sara het
geluister by die ingang van die tent wat agter Hom was.

<span id="an_18:11">18:11</span> Maar Abraham en Sara was oud, ver op
hulle dae; dit het met Sara nie meer volgens die reël van die vroue
gegaan nie.

<span id="an_18:12">18:12</span> En Sara het by haarself gelag en
gedink: Sal ek wellus hê nadat ek oud geword het en my heer oud is?

<span id="an_18:13">18:13</span> Toe sê die HERE vir Abraham: Waarom het
Sara daar gelag en gedink: Sou ek ook werklik baar nou dat ek oud geword
het?

<span id="an_18:14">18:14</span> Sou iets vir die HERE te wonderbaar
wees? Hierdie tyd, oor 'n jaar, sal Ek na jou terugkom, en Sara sal 'n
seun hê.

<span id="an_18:15">18:15</span> Maar Sara het dit ontken en gesê: Ek
het nie gelag nie--want sy was bang. Maar Hy sê: Nee, maar jy het gelag.

<span id="an_18:16">18:16</span> Toe staan die manne daarvandaan op, en
hulle het gekyk na die kant van Sodom; en Abraham het saam met hulle
gegaan om hulle weg te bring.

<span id="an_18:17">18:17</span> Daarop sê die HERE: Sal Ek vir Abraham
verberg wat Ek gaan doen,

<span id="an_18:18">18:18</span> terwyl Abraham tog sekerlik 'n groot en
magtige nasie sal word en al die nasies van die aarde in hom geseën sal
word?

<span id="an_18:19">18:19</span> Want Ek het hom verkies, dat hy aan sy
kinders en sy huis ná hom bevel sou gee dat hulle die weg van die HERE
moet hou om geregtigheid en reg te doen; sodat die HERE oor Abraham kan
bring wat Hy oor hom gespreek het.

<span id="an_18:20">18:20</span> Verder het die HERE gesê: Die geroep
oor Sodom en Gomorra is waarlik groot, en hulle sonde is waarlik baie
swaar.

<span id="an_18:21">18:21</span> Ek wil neerdaal en sien of hulle
werklik gehandel het soos die geroep oor hulle is wat by My gekom het;
en so nie, Ek wil dit weet.

<span id="an_18:22">18:22</span> Toe het die manne daarvandaan
weggedraai en na Sodom gegaan, maar Abraham het nog bly staan voor die
aangesig van die HERE.

<span id="an_18:23">18:23</span> En Abraham het nader gekom en gesê: Sal
U ook die regverdige saam met die goddelose ombring?

<span id="an_18:24">18:24</span> Miskien is daar vyftig regverdiges
binne-in die stad; sal U hulle ook ombring en die plek nie spaar ter
wille van die vyftig regverdiges wat daarin is nie?

<span id="an_18:25">18:25</span> Laat dit ver van U wees om so iets te
doen: om die regverdige saam met die goddelose om te bring, sodat die
regverdige gelyk is met die goddelose. Laat dit ver van U wees! Sal die
Regter van die ganse aarde geen reg doen nie?

<span id="an_18:26">18:26</span> Toe sê die HERE: As Ek in Sodom vyftig
regverdiges vind binne-in die stad, dan sal Ek die hele plek spaar om
hulle ontwil.

<span id="an_18:27">18:27</span> En Abraham antwoord en sê: Kyk tog, ek
het dit gewaag om met die Here te spreek alhoewel ek stof en as is.

<span id="an_18:28">18:28</span> Miskien sal daar aan die vyftig
regverdiges vyf ontbreek; sal U ter wille van vyf die hele stad verwoes?
En Hy antwoord: Ek sal dit nie verwoes as Ek daar vyf en veertig vind
nie.

<span id="an_18:29">18:29</span> En hy het nog verder met Hom gespreek
en gesê: Miskien sal daar veertig gevind word. En Hy antwoord: Ek sal
dit ter wille van die veertig nie doen nie.

<span id="an_18:30">18:30</span> Verder sê hy: Laat die Here tog nie
toornig wees nie, en mag ek nog iets sê. Miskien sal daar dertig gevind
word. En Hy antwoord: Ek sal dit nie doen as Ek daar dertig vind nie.

<span id="an_18:31">18:31</span> Toe sê hy: Kyk tog, ek het dit gewaag
om met die Here te spreek. Miskien sal daar twintig gevind word. En Hy
antwoord: Ek sal dit ter wille van die twintig nie verwoes nie.

<span id="an_18:32">18:32</span> Toe sê hy: Laat die Here tog nie
toornig wees nie en laat my net hierdie keer mag spreek. Miskien sal
daar tien gevind word. En Hy antwoord: Ek sal dit ter wille van die tien
nie verwoes nie.

<span id="an_18:33">18:33</span> En die HERE het weggegaan toe Hy
opgehou het om met Abraham te spreek, en Abraham het na sy woonplek
teruggekeer.

<span id="an_19:1">19:1</span> En die twee engele het in die aand in
Sodom aangekom, terwyl Lot in die poort van Sodom sit; en toe Lot hulle
sien, het hy opgestaan om hulle tegemoet te gaan en hom gebuig met die
aangesig na die aarde toe

<span id="an_19:2">19:2</span> en gesê: Kyk tog, my here, draai tog uit
na die huis van u dienaar en bly die nag oor en was u voete; dan kan u
vroeg opstaan en u reis voortsit. Maar hulle antwoord: Nee, ons sal op
die plein vernag.

<span id="an_19:3">19:3</span> Maar hy het baie by hulle aangehou, sodat
hulle na hom uitgedraai en in sy huis gekom het. En hy het vir hulle 'n
maaltyd berei en ongesuurde koeke gebak, en hulle het geëet.

<span id="an_19:4">19:4</span> Hulle het nog nie gaan slaap nie toe die
manne van die stad, die manne van Sodom, die huis omsingel: jonk en oud,
die hele bevolking, almal saam.

<span id="an_19:5">19:5</span> En hulle het na Lot geroep en aan hom
gesê: Waar is die manne wat vannag na jou gekom het? Bring hulle na ons
toe uit, dat ons hulle kan beken.

<span id="an_19:6">19:6</span> Daarop gaan Lot na hulle toe uit voor die
ingang en sluit die deur agter hom toe

<span id="an_19:7">19:7</span> en sê: My broers, moet tog nie kwaad doen
nie.

<span id="an_19:8">19:8</span> Kyk tog, ek het twee dogters wat geen man
beken het nie; laat ek dié na julle uitbring, en doen met hulle soos dit
goed is in julle oë. Net aan hierdie manne moet julle niks doen nie,
want daarom het hulle onder die skaduwee van my dak ingekom.

<span id="an_19:9">19:9</span> Toe antwoord hulle: Gee pad daar! En
hulle sê: Hierdie een het gekom om hier as vreemdeling te vertoef en wil
tog gedurig die baas speel. Nou sal ons jou meer kwaad doen as aan
hulle. En hulle het sterk op die man, op Lot, aangedring en nader gekom
om die deur oop te breek.

<span id="an_19:10">19:10</span> Maar die manne het hulle hand
uitgesteek en Lot by hulle in die huis gebring en die deur toegesluit.

<span id="an_19:11">19:11</span> Toe slaan hulle die manne wat by die
ingang van die huis was, klein en groot, met blindheid, sodat hulle
tevergeefs na die ingang gesoek het.

<span id="an_19:12">19:12</span> Daarop sê die manne vir Lot: Wie het jy
hier nog? 'n Skoonseun en jou seuns en jou dogters en almal wat jy het
in die stad--bring hulle uit die plek uit;

<span id="an_19:13">19:13</span> want ons gaan hierdie plek verwoes,
omdat die geroep oor hulle groot is voor die aangesig van die HERE, en
die HERE het ons gestuur om dit te verwoes.

<span id="an_19:14">19:14</span> Toe gaan Lot uit en praat met sy
skoonseuns wat met sy dogters sou trou, en sê: Maak julle klaar, gaan
uit hierdie plek uit, want die HERE gaan die stad verwoes. Maar hy was
in die oë van sy skoonseuns soos een wat gekskeer.

<span id="an_19:15">19:15</span> En toe die dag begin breek, het die
engele by Lot aangedring en gesê: Maak jou klaar, neem jou vrou en jou
twee dogters wat by jou is, dat jy weens die ongeregtigheid van die stad
nie omkom nie.

<span id="an_19:16">19:16</span> Maar hy het nog getalm. Toe gryp die
manne hom en sy vrou en sy twee dogters aan die hand, omdat die HERE hom
wou verskoon; en hulle lei hom uit en bring hom buitekant die stad.

<span id="an_19:17">19:17</span> En toe hulle hulle na buite uitgelei
het, sê Hy: Vlug vir jou lewe! Moenie omkyk nie, en moenie êrens in die
Jordaanstreek bly staan nie. Vlug na die gebergte, dat jy nie omkom nie!

<span id="an_19:18">19:18</span> Daarop antwoord Lot hulle: Ag nee, my
Here!

<span id="an_19:19">19:19</span> Kyk tog, u kneg het genade in u oë
gevind, en U het u guns groot gemaak wat U aan my bewys het deur my in
die lewe te behou. Maar ek is nie in staat om na die gebergte te vlug
sonder dat die onheil my inhaal en ek sterwe nie.

<span id="an_19:20">19:20</span> Kyk tog, hierdie stad is naby om
daarheen te vlug, en dit is klein. Laat my tog daarheen vlug--is dit nie
klein nie? --dat ek kan lewe!

<span id="an_19:21">19:21</span> En Hy sê vir hom: Kyk, Ek neem jou ook
in hierdie saak in guns aan, sodat Ek die stad waarvan jy gespreek het,
nie sal omkeer nie.

<span id="an_19:22">19:22</span> Vlug gou daarheen, want Ek kan niks
doen voordat jy daar aankom nie. Daarom noem hulle die stad Soar.

<span id="an_19:23">19:23</span> Die son het oor die aarde opgegaan toe
Lot in Soar aankom.

<span id="an_19:24">19:24</span> En die HERE het swawel en vuur oor
Sodom en Gomorra laat reën van die HERE uit die hemel,

<span id="an_19:25">19:25</span> en Hy het hierdie stede omgekeer en die
hele Jordaanstreek, ook al die inwoners van die stede en wat op die
grond groei.

<span id="an_19:26">19:26</span> En sy vrou het agter hom omgekyk, en sy
het 'n soutpilaar geword.

<span id="an_19:27">19:27</span> En Abraham is vroeg in die môre na die
plek waar hy voor die aangesig van die HERE gestaan het.

<span id="an_19:28">19:28</span> Toe hy uitkyk oor Sodom en Gomorra en
oor die hele land van die Jordaanstreek, sien hy dat die rook van die
land optrek soos die rook van 'n smeltoond.

<span id="an_19:29">19:29</span> En onderwyl God die stede van die
Jordaanstreek verwoes, het God aan Abraham gedink en Lot uitgelei uit
die omkering toe Hy die stede omgekeer het waar Lot woonagtig was.

<span id="an_19:30">19:30</span> En Lot het uit Soar opgetrek en saam
met sy twee dogters gaan woon op die gebergte, want hy was bang om in
Soar te bly; daarom het hy saam met sy twee dogters in 'n spelonk gaan
woon.

<span id="an_19:31">19:31</span> En die oudste het aan die jongste gesê:
Ons vader is oud, en daar is geen man in die land om, na die reël van
die ganse aarde, by ons in te gaan nie.

<span id="an_19:32">19:32</span> Kom, laat ons aan ons vader wyn gee om
te drink en met hom gemeenskap hou, sodat ons deur ons vader 'n geslag
in die lewe kan hou.

<span id="an_19:33">19:33</span> Hulle gee toe dié nag aan hulle vader
wyn om te drink, en die oudste het gekom en met haar vader gemeenskap
gehad sonder dat hy dit gewaar het toe sy gaan lê en toe sy opstaan.

<span id="an_19:34">19:34</span> Die volgende dag sê die oudste aan die
jongste: Kyk, ek het verlede nag met my vader gemeenskap gehad; laat ons
hom vannag weer wyn gee om te drink; gaan dan in, hou met hom
gemeenskap, dat ons deur ons vader 'n geslag in die lewe kan hou.

<span id="an_19:35">19:35</span> Hulle gee toe dié nag weer aan hulle
vader wyn om te drink, en die jongste het opgestaan en met hom
gemeenskap gehad sonder dat hy dit gewaar het toe sy gaan lê en toe sy
opstaan.

<span id="an_19:36">19:36</span> So het dan die twee dogters van Lot by
hulle vader bevrug geword,

<span id="an_19:37">19:37</span> en die oudste het 'n seun gebaar en hom
Moab genoem. Hy is die vader van die hedendaagse Moabiete.

<span id="an_19:38">19:38</span> En die jongste het ook 'n seun gebaar
en hom Ben-Ammi genoem. Hy is die vader van die hedendaagse Ammoniete.

<span id="an_20:1">20:1</span> En Abraham het daarvandaan weggetrek na
die Suidland en gaan woon tussen Kades en Sur en in Gerar as vreemdeling
vertoef.

<span id="an_20:2">20:2</span> En Abraham het van Sara, sy vrou, gesê:
Sy is my suster. Toe laat Abiméleg, die koning van Gerar, Sara haal.

<span id="an_20:3">20:3</span> Maar God het in die nag by Abiméleg gekom
in 'n droom en vir hom gesê: Kyk, jy sal sterwe ter wille van die vrou
wat jy laat haal het, want sy is 'n getroude vrou.

<span id="an_20:4">20:4</span> Maar Abiméleg het nog nie naby haar gekom
nie; daarom het hy gevra: Here, sal U ook 'n regverdige nasie ombring?

<span id="an_20:5">20:5</span> Het hy my nie self gesê nie: Sy is my
suster? En sy het self ook gesê: Hy is my broer. In die onskuld van my
hart en in die reinheid van my hande het ek dit gedoen.

<span id="an_20:6">20:6</span> Daarop antwoord God hom in die droom: Ek
weet ook dat jy dit in die onskuld van jou hart gedoen het, en Ek self
het jou daarvan teruggehou om nie teen My te sondig nie. Daarom het Ek
jou nie toegelaat om haar aan te raak nie.

<span id="an_20:7">20:7</span> Gee dan nou die man se vrou terug, want
hy is 'n profeet; en hy sal vir jou bid, dat jy kan lewe. Maar as jy
haar nie teruggee nie, weet dan dat jy sekerlik sal sterwe, jy en almal
wat aan jou behoort.

<span id="an_20:8">20:8</span> Abiméleg is toe die môre vroeg op en het
al sy dienaars geroep en die hele saak voor hulle ore vertel. Toe was
die manne baie bang.

<span id="an_20:9">20:9</span> En Abiméleg het Abraham laat roep en hom
gevra: Wat het jy ons aangedoen? En wat het ek teen jou gesondig, dat jy
oor my en my koninkryk 'n groot sonde gebring het? Dinge wat nie mag
gebeur nie, het jy my aangedoen.

<span id="an_20:10">20:10</span> Verder sê Abiméleg vir Abraham: Wat was
jou bedoeling dat jy dit gedoen het?

<span id="an_20:11">20:11</span> En Abraham antwoord: Ek het gedink daar
is regtig geen vrees vir God in hierdie plek nie, sodat hulle my oor my
vrou sal doodmaak.

<span id="an_20:12">20:12</span> En sy is ook werklik my suster; sy is
my vader se dogter, maar nie my moeder se dogter nie; en sy het my vrou
geword.

<span id="an_20:13">20:13</span> En toe God my uit die huis van my vader
laat omswerf het, het ek aan haar gesê: Dit is die guns wat jy van jou
kant aan my moet bewys--op elke plek waar ons kom, moet jy van my sê: Hy
is my broer.

<span id="an_20:14">20:14</span> Toe neem Abiméleg kleinvee en beeste,
ook slawe en slavinne, en gee dit aan Abraham. Ook sy vrou Sara het hy
aan hom teruggegee.

<span id="an_20:15">20:15</span> En Abiméleg sê: Daar lê my land voor
jou oop; woon waar dit goed is in jou oë.

<span id="an_20:16">20:16</span> En vir Sara sê hy: Hier gee ek aan jou
broer duisend sikkels silwer. Kyk, dit is vir jou 'n bedekking van die
oë met betrekking tot elkeen wat by jou is, sodat jy in elke opsig
geregverdig is.

<span id="an_20:17">20:17</span> Toe het Abraham tot God gebid, en God
het Abiméleg gesond gemaak; ook sy vrou en sy slavinne, sodat hulle kon
baar.

<span id="an_20:18">20:18</span> Want die HERE het elke moederskoot van
die huis van Abiméleg geheel en al toegesluit ter wille van Sara, die
vrou van Abraham.

<span id="an_21:1">21:1</span> En die HERE het Sara besoek soos Hy
beloof het; en die HERE het aan Sara gedoen soos Hy gespreek het:

<span id="an_21:2">21:2</span> Sara het bevrug geword en vir Abraham in
sy ouderdom 'n seun gebaar op die bepaalde tyd wat God genoem het.

<span id="an_21:3">21:3</span> En Abraham het sy seun wat vir hom gebore
is, wat Sara vir hom gebaar het, Isak genoem.

<span id="an_21:4">21:4</span> En Abraham het sy seun Isak besny toe hy
agt dae oud was, soos God hom beveel het.

<span id="an_21:5">21:5</span> En Abraham was honderd jaar oud toe sy
seun Isak vir hom gebore is.

<span id="an_21:6">21:6</span> En Sara het gesê: 'n Gelag het God my
berei: elkeen wat dit hoor, sal oor my lag.

<span id="an_21:7">21:7</span> Verder sê sy: Wie kon ooit aan Abraham
voorspel het: Sara soog kinders? Want ek het 'n seun gebaar in sy
ouderdom.

<span id="an_21:8">21:8</span> En die kind het opgegroei en is gespeen.
En Abraham het 'n groot maaltyd berei op die dag toe Isak gespeen is.

<span id="an_21:9">21:9</span> Toe sien Sara hoe die seun van Hagar, die
Egiptiese slavin, wat sy vir Abraham gebaar het, spot;

<span id="an_21:10">21:10</span> en sy sê aan Abraham: Jaag hierdie
slavin en haar seun weg, want die seun van hierdie slavin mag nie saam
met my seun Isak erwe nie.

<span id="an_21:11">21:11</span> En die woord was baie verkeerd in die
oë van Abraham vanweë sy seun.

<span id="an_21:12">21:12</span> Maar God het aan Abraham gesê: Laat dit
nie verkeerd wees in jou oë ter wille van die seun en van jou slavin
nie. Luister na Sara in alles wat sy van jou verlang, want deur Isak sal
daar vir jou 'n nageslag genoem word.

<span id="an_21:13">21:13</span> Maar Ek sal ook die seun van die slavin
tot 'n nasie maak, omdat hy jou kind is.

<span id="an_21:14">21:14</span> Toe is Abraham die môre vroeg op, en hy
het brood en 'n sak met water geneem en dit aan Hagar gegee deur dit op
haar skouer te sit, en ook die kind, en haar weggestuur. Sy het toe
weggegaan en rondgedwaal in die woestyn van Berséba.

<span id="an_21:15">21:15</span> En toe die water in die sak op was, het
sy die kind onder een van die bosse neergewerp

<span id="an_21:16">21:16</span> en geloop en op 'n afstand gaan sit so
ver as 'n boog kan skiet; want sy het gesê: Ek wil die dood van die kind
nie aansien nie. En sy het op 'n afstand gaan sit en haar stem verhef en
geween.

<span id="an_21:17">21:17</span> Toe hoor God die stem van die seun, en
die Engel van God het na Hagar geroep uit die hemel en haar gevra: Wat
is dit met jou, Hagar? Wees nie bevrees nie, want God het na die stem
van die seun geluister op die plek waar hy is.

<span id="an_21:18">21:18</span> Staan op, tel die seun op en hou hom
vas met jou hand, want Ek sal hom 'n groot nasie maak.

<span id="an_21:19">21:19</span> Daarop het God haar oë geopen, en sy
sien 'n put! En sy het geloop en die sak vol water gemaak en die seun
laat drink.

<span id="an_21:20">21:20</span> En God was met die seun; en hy het
opgegroei en in die woestyn gewoon en 'n boogskutter geword:

<span id="an_21:21">21:21</span> hy het in die woestyn Paran gewoon; en
sy moeder het vir hom 'n vrou uit Egipteland geneem.

<span id="an_21:22">21:22</span> In dié tyd het Abiméleg en Pigol, sy
leërowerste, met Abraham gespreek en gesê: God is met jou in alles wat
jy doen.

<span id="an_21:23">21:23</span> Sweer dan nou vir my hier by God dat jy
met my en my kroos en my nageslag nie vals sal handel nie; dieselfde
guns wat ek jou bewys het, moet jy aan my bewys en aan die land waarin
jy as vreemdeling vertoef.

<span id="an_21:24">21:24</span> En Abraham antwoord: Ek sweer.

<span id="an_21:25">21:25</span> Maar Abraham het Abiméleg aangespreek
oor 'n put wat die dienaars van Abiméleg met geweld geneem het.

<span id="an_21:26">21:26</span> Daarop antwoord Abiméleg: Ek weet nie
wie dit gedoen het nie, en jy het my dit ook nie meegedeel nie, en ek
het daar ook niks van gehoor nie as net vandag.

<span id="an_21:27">21:27</span> Toe neem Abraham kleinvee en beeste en
gee dit aan Abiméleg; en hulle twee het 'n verbond gesluit;

<span id="an_21:28">21:28</span> Abraham het naamlik die sewe ooilammers
van die kleinvee eenkant uitgekeer.

<span id="an_21:29">21:29</span> Toe sê Abiméleg vir Abraham: Wat
beteken hierdie sewe ooilammers wat jy uitgekeer het?

<span id="an_21:30">21:30</span> En hy antwoord: Die sewe ooilammers
moet jy uit my hand aanneem, sodat dit vir my 'n getuienis kan wees dat
ek hierdie put gegrawe het.

<span id="an_21:31">21:31</span> Daarom noem hulle dié plek Berséba,
omdat hulle twee daar gesweer het.

<span id="an_21:32">21:32</span> So het hulle dan 'n verbond gesluit in
Berséba. Daarna het Abiméleg en Pigol, sy leërowerste, klaargemaak en na
die land van die Filistyne teruggegaan.

<span id="an_21:33">21:33</span> En hy het 'n tamarisk in Berséba
geplant en daar die Naam van die HERE, die ewige God, aangeroep.

<span id="an_21:34">21:34</span> En Abraham het baie dae as vreemdeling
in die land van die Filistyne vertoef.

<span id="an_22:1">22:1</span> Ná hierdie dinge het God Abraham op die
proef gestel en aan hom gesê: Abraham! En hy antwoord: Hier is ek!

<span id="an_22:2">22:2</span> Toe sê Hy: Neem jou seun, jou enigste,
wat jy liefhet, Isak, en gaan na die land Moría en offer hom daar as
brandoffer op een van die berge wat Ek jou sal aanwys.

<span id="an_22:3">22:3</span> Daarop het Abraham die môre vroeg
klaargemaak en sy esel opgesaal en twee van sy dienaars en sy seun Isak
saam met hom geneem; en hy het hout gekloof vir 'n brandoffer en
opgestaan en na die plek gegaan wat God hom aangewys het.

<span id="an_22:4">22:4</span> Op die derde dag toe slaan Abraham sy oë
op en sien die plek van ver af.

<span id="an_22:5">22:5</span> En Abraham sê aan sy dienaars: Bly julle
hier met die esel; ek en die seun wil daarheen gaan om te aanbid en dan
na julle terugkom.

<span id="an_22:6">22:6</span> En Abraham het die hout vir die
brandoffer geneem en dit op sy seun Isak gesit, en die vuur en die mes
in sy hand geneem. So het hulle twee dan saam geloop.

<span id="an_22:7">22:7</span> Toe spreek Isak met sy vader Abraham en
sê: My vader! En hy antwoord: Hier is ek, my seun! En hy sê: Hier is die
vuur en die hout, maar waar is die lam vir 'n brandoffer?

<span id="an_22:8">22:8</span> En Abraham antwoord: God sal vir Homself
die lam vir 'n brandoffer voorsien, my seun. So het hulle twee dan saam
geloop.

<span id="an_22:9">22:9</span> Toe hulle kom op die plek wat God hom
aangewys het, het Abraham daar die altaar gebou en die hout reggelê;
daarna het hy sy seun Isak gebind en hom op die altaar bo-op die hout
gesit.

<span id="an_22:10">22:10</span> Toe steek Abraham sy hand uit en neem
die mes om sy seun te slag.

<span id="an_22:11">22:11</span> Maar die Engel van die HERE het na hom
van die hemel af geroep en gesê: Abraham, Abraham! En hy antwoord: Hier
is ek!

<span id="an_22:12">22:12</span> En Hy sê: Moenie jou hand na die seun
uitsteek nie, en doen hom niks nie; want nou weet Ek dat jy God vrees en
jou seun, jou enigste, van My nie teruggehou het nie.

<span id="an_22:13">22:13</span> En toe Abraham sy oë opslaan, sien hy
meteens 'n ram wat agter in die bos met sy horings vasgeraak het. En
Abraham het gegaan en die ram geneem en dit as brandoffer in die plek
van sy seun geoffer.

<span id="an_22:14">22:14</span> En Abraham het dié plek genoem: Die
HERE sal voorsien! Sodat vandag nog gesê word: Op die berg van die HERE
sal dit voorsien word.

<span id="an_22:15">22:15</span> Toe roep die Engel van die HERE vir die
tweede keer na Abraham van die hemel af

<span id="an_22:16">22:16</span> en sê: Ek sweer by Myself, spreek die
HERE, omdat jy dit gedoen het en jou seun, jou enigste, nie teruggehou
het nie,

<span id="an_22:17">22:17</span> dat Ek jou ryklik sal seën en jou
nageslag grootliks sal vermeerder soos die sterre van die hemel en soos
die sand wat aan die seestrand is; en jou nageslag sal die poort van sy
vyande in besit neem.

<span id="an_22:18">22:18</span> En in jou nageslag sal al die nasies
van die aarde geseën word, omdat jy na my stem geluister het.

<span id="an_22:19">22:19</span> En Abraham het na sy dienaars
teruggekeer; en hulle het klaargemaak en saam na Berséba gegaan. En
Abraham het in Berséba bly woon.

<span id="an_22:20">22:20</span> Ná hierdie dinge het hulle aan Abraham
berig gebring en gesê: Kyk, Milka het ook vir jou broer Nahor seuns
gebaar:

<span id="an_22:21">22:21</span> Us, sy eersgeborene, en Bus, sy broer,
en Kémuel, die vader van Aram,

<span id="an_22:22">22:22</span> ook Kesed en Haso en Pildas en Jidlaf
en Bétuel.

<span id="an_22:23">22:23</span> (En Bétuel was die vader van Rebekka.)
Hierdie agt het Milka vir Nahor, die broer van Abraham, gebaar.

<span id="an_22:24">22:24</span> En sy byvrou met die naam van Reüma, sy
het ook Tebag en Gaham en Tahas en Máäga gebaar.

<span id="an_23:1">23:1</span> En die lewensdae van Sara was honderd
sewe en twintig jaar. Dit was die lewensjare van Sara.

<span id="an_23:2">23:2</span> En Sara het gesterwe in Kirjat-Arba, dit
is Hebron, in die land Kanaän; en Abraham het gekom om oor Sara te
rouklaag en haar te beween.

<span id="an_23:3">23:3</span> Daarna het Abraham opgestaan, van sy dode
af weg, en met die seuns van Het gespreek en gesê:

<span id="an_23:4">23:4</span> Ek is 'n vreemdeling en bywoner onder
julle. Gee my 'n graf as besitting by julle, dat ek my dode van my af
weg kan begrawe.

<span id="an_23:5">23:5</span> Toe antwoord die seuns van Het vir
Abraham en sê aan hom:

<span id="an_23:6">23:6</span> Luister na ons, my heer! U is 'n vors van
God onder ons. Begraaf u dode in die beste graf wat ons het; niemand van
ons sal u sy graf weier om u dode te begrawe nie.

<span id="an_23:7">23:7</span> Toe staan Abraham op en buig hom voor die
volk van die land, voor die seuns van Het;

<span id="an_23:8">23:8</span> en hy het met hulle gespreek en gesê: As
julle dit goedvind dat ek my dode van my af weg begrawe, luister dan na
my en doen vir my 'n goeie woord by Efron, die seun van Sohar,

<span id="an_23:9">23:9</span> dat hy aan my gee die spelonk van Magpéla
wat aan hom behoort, wat aan die end van sy stuk grond lê; laat hy dit
vir die volle som aan my gee, dat ek 'n graf onder julle mag besit.

<span id="an_23:10">23:10</span> En Efron het tussen die seuns van Het
gesit. Toe antwoord Efron, die Hetiet, vir Abraham voor die ore van die
seuns van Het, van almal wat in die poort van sy stad ingegaan het:

<span id="an_23:11">23:11</span> Nee, my heer, luister na my. Die stuk
grond gee ek aan u; ook die spelonk wat daarin is, dit gee ek aan u;
voor die oë van die seuns van my volk gee ek dit aan u; begraaf u dode.

<span id="an_23:12">23:12</span> Daarop het Abraham hom voor die volk
van die land neergebuig

<span id="an_23:13">23:13</span> en met Efron gespreek voor die ore van
die volk van die land: Ja, as dit u is, ag, luister na my! Ek gee die
geld vir die stuk grond; neem dit van my aan, dat ek my dode daar kan
begrawe.

<span id="an_23:14">23:14</span> En Efron het Abraham geantwoord en aan
hom gesê:

<span id="an_23:15">23:15</span> My heer, luister na my. 'n Stuk land
van vier honderd sikkels silwer--wat is dit tussen my en u? Begraaf maar
u dode.

<span id="an_23:16">23:16</span> Toe luister Abraham na Efron, en
Abraham het aan Efron die geld afgeweeg waarvan hy gespreek het voor die
ore van die seuns van Het--vier honderd sikkels silwer gangbaar by die
koopman.

<span id="an_23:17">23:17</span> So het dan die stuk grond van Efron wat
in Magpéla teenoor Mamre lê, die stuk grond en die spelonk wat daarin
is, en al die bome op die stuk grond wat op die ganse gebied daarvan
rondom staan,

<span id="an_23:18">23:18</span> die eiendom van Abraham geword voor die
oë van die seuns van Het, voor almal wat in die poort van sy stad
ingegaan het.

<span id="an_23:19">23:19</span> Daarna het Abraham toe sy vrou Sara
begrawe in die spelonk van die stuk grond van Magpéla, oostelik van
Mamre, dit is Hebron, in die land Kanaän.

<span id="an_23:20">23:20</span> So is dan die stuk grond en die spelonk
wat daarin was, deur die seuns van Het aan Abraham afgestaan om dit as
graf in eiendom te besit.

<span id="an_24:1">24:1</span> En Abraham was oud en ver op sy dae, en
die HERE het Abraham in alles geseën.

<span id="an_24:2">24:2</span> Toe sê Abraham aan sy dienaar, die oudste
van sy huis wat die opsig gehad het oor al sy goed: Lê tog jou hand
onder my heup,

<span id="an_24:3">24:3</span> dat ek jou kan laat sweer by die HERE,
die God van die hemel en die God van die aarde, dat jy vir my seun geen
vrou sal neem uit die dogters van die Kanaäniete onder wie ek woon nie;

<span id="an_24:4">24:4</span> maar dat jy na my land en my familie sal
gaan om vir my seun Isak 'n vrou te neem.

<span id="an_24:5">24:5</span> Toe sê die dienaar vir hom: Miskien sal
die vrou my nie wil volg na hierdie land nie. Moet ek u seun dan maar
terugbring in die land waaruit u weggetrek het?

<span id="an_24:6">24:6</span> En Abraham antwoord hom: Neem jou tog in
ag dat jy my seun nie weer daarheen bring nie.

<span id="an_24:7">24:7</span> Die HERE, die God van die hemel, wat my
uit my vader se huis en uit my geboorteland weggeneem het, en wat met my
gespreek en vir my gesweer het met die woorde: Aan jou nageslag sal Ek
hierdie land gee--Hy sal sy engel voor jou uit stuur, en jy moet vir my
seun daar 'n vrou gaan haal.

<span id="an_24:8">24:8</span> Maar as die vrou jou nie wil volg nie,
dan is jy ontslae van hierdie eed aan my. Jy moet net my seun nie weer
daarheen bring nie.

<span id="an_24:9">24:9</span> Toe lê die dienaar sy hand onder die heup
van Abraham, sy heer, en hy het vir hom gesweer, met die oog op hierdie
saak.

<span id="an_24:10">24:10</span> En die dienaar het tien kamele van die
kamele van sy heer geneem en weggegaan met allerhande kosbare goed van
sy heer by hom: hy het klaargemaak en na Mesopotámië, na die stad van
Nahor, getrek.

<span id="an_24:11">24:11</span> En hy het die kamele laat neerkniel
buitekant die stad by 'n put, teen die aand, teen die tyd dat die vroue
uitgaan om water te skep,

<span id="an_24:12">24:12</span> en gesê: HERE, God van Abraham, my
heer, laat ek haar tog vandag ontmoet, en bewys guns aan Abraham, my
heer.

<span id="an_24:13">24:13</span> Hier staan ek by die fontein, terwyl
die dogters van die manne van die stad uitkom om water te skep.

<span id="an_24:14">24:14</span> Laat dit nou tog gebeur: as die dogter
aan wie ek sal sê: Hou tog jou kruik, dat ek kan drink, antwoord: Drink,
en ek sal ook u kamele laat drink--dan is sy dit wat U bestem het vir u
kneg Isak, en daaraan sal ek weet dat U guns aan my heer bewys het.

<span id="an_24:15">24:15</span> Hy het nog nie klaar gespreek nie, of
daar kom Rebekka uit wat vir Bétuel, die seun van Milka, die vrou van
Nahor, Abraham se broer, gebore is, met haar kruik op haar skouer.

<span id="an_24:16">24:16</span> En die dogter was baie mooi van
aansien, 'n jongmeisie, en geen man het haar beken nie. En sy het
afgedaal na die fontein en haar kruik volgemaak en weer opgekom.

<span id="an_24:17">24:17</span> Toe loop die dienaar haar tegemoet en
sê: Laat my tog 'n bietjie water uit jou kruik drink.

<span id="an_24:18">24:18</span> En sy antwoord: Drink, my heer! Daarop
laat sy gou haar kruik op haar hand afsak en laat hom drink.

<span id="an_24:19">24:19</span> Nadat sy hom genoeg laat drink het, sê
sy: Ek sal vir u kamele ook skep totdat hulle genoeg gedrink het.

<span id="an_24:20">24:20</span> Dadelik het sy toe haar kruik in die
drinkbak leeggemaak en weer na die put geloop om te skep en vir al sy
kamele geskep.

<span id="an_24:21">24:21</span> En die man het haar stilswyend betrag
om te weet of die HERE sy weg voorspoedig gemaak het of nie.

<span id="an_24:22">24:22</span> En toe die kamele genoeg gedrink het,
neem die man 'n goue ring, 'n halfsikkel in gewig, en twee armbande vir
haar hande, tien sikkels goud in gewig.

<span id="an_24:23">24:23</span> En hy sê: Wie se dogter is jy? Vertel
my tog. Is daar plek vir ons in die huis van jou vader om te vernag?

<span id="an_24:24">24:24</span> Toe antwoord sy hom: Ek is die dogter
van Bétuel, die seun van Milka wat sy vir Nahor gebaar het.

<span id="an_24:25">24:25</span> Verder sê sy vir hom: Daar is ook
strooi en voer in oorvloed by ons, ook plek om te vernag.

<span id="an_24:26">24:26</span> Toe buig die man hom neer en aanbid die
HERE

<span id="an_24:27">24:27</span> met die woorde: Geloofd sy die HERE,
die God van Abraham, my heer, wat sy goedertierenheid en sy trou aan my
heer nie onttrek het nie. Wat my aangaan, die HERE het my op die weg
gelei na die huis van die broers van my heer.

<span id="an_24:28">24:28</span> Daarna het die dogter geloop en in die
huis van haar moeder vertel wat daar gebeur het.

<span id="an_24:29">24:29</span> En Rebekka het 'n broer gehad met die
naam van Laban, en Laban het uitgeloop na die man buite by die fontein.

<span id="an_24:30">24:30</span> Want toe hy die ring en die armbande
aan die hande van sy suster sien en die woorde van sy suster Rebekka
hoor, naamlik: So het die man met my gespreek--het hy na die man gegaan,
terwyl hy nog daar staan by die kamele by die fontein,

<span id="an_24:31">24:31</span> en gesê: Kom in, geseënde van die HERE!
Waarom staan jy buitekant terwyl ek die huis reggemaak het en ook plek
vir die kamele?

<span id="an_24:32">24:32</span> En die man het in die huis ingekom--die
kamele is afgesaal en vir die kamele is strooi en voer gegee, en water
om sy voete te was en die voete van die manne wat by hom was.

<span id="an_24:33">24:33</span> Daarop het hulle ete voor hom
neergesit; maar hy het gesê: Ek sal nie eet voordat ek my saak voorgedra
het nie. En hy antwoord: Spreek maar.

<span id="an_24:34">24:34</span> Toe sê hy: Ek is die dienaar van
Abraham.

<span id="an_24:35">24:35</span> En die HERE het my heer baie geseën,
sodat hy groot geword het, en aan hom kleinvee en beeste, silwer en
goud, slawe en slavinne en kamele en esels gegee.

<span id="an_24:36">24:36</span> En Sara, die vrou van my heer, het vir
my heer 'n seun gebaar nadat sy al oud was; en hy het aan hom alles
oorgegee wat hy besit.

<span id="an_24:37">24:37</span> En my heer het my laat sweer en gesê:
Jy moet vir my seun geen vrou neem uit die dogters van die Kanaäniete in
wie se land ek woon nie;

<span id="an_24:38">24:38</span> maar jy moet gaan na die huis van my
vader en na my geslag en vir my seun 'n vrou gaan haal.

<span id="an_24:39">24:39</span> Toe het ek aan my heer gesê: Miskien
sal die vrou my nie volg nie.

<span id="an_24:40">24:40</span> Maar hy het my geantwoord: Die HERE
voor wie se aangesig ek gewandel het, sal sy engel met jou saamstuur, en
Hy sal jou weg voorspoedig maak, sodat jy vir my seun 'n vrou uit my
geslag en uit die huis van my vader kan gaan haal.

<span id="an_24:41">24:41</span> Dan sal jy ontslae wees van die eed aan
my: as jy by my geslag kom en hulle haar aan jou nie wil gee nie, dan is
jy ontslae van die eed aan my.

<span id="an_24:42">24:42</span> Ek het toe vandag by die fontein gekom
en gesê: HERE, God van Abraham, my heer, as U dan my weg waar ek op
gaan, voorspoedig wil maak--

<span id="an_24:43">24:43</span> ek staan hier by die fontein laat dit
nou tog gebeur: die jongmeisie wat uitkom om te skep en aan wie ek sal
sê: Laat my tog 'n bietjie water uit jou kruik drink--

<span id="an_24:44">24:44</span> en wat my sal antwoord: Drink u self,
en ook vir u kamele sal ek skep--sy is die vrou wat die HERE vir die
seun van my heer bestem het.

<span id="an_24:45">24:45</span> Ek het nog nie klaar in my hart
gespreek nie of daar het Rebekka uitgekom met haar kruik op die skouer
en na die fontein afgedaal en geskep. Ek het toe vir haar gesê: Laat my
tog drink!

<span id="an_24:46">24:46</span> En sy het dadelik haar kruik van haar
laat afsak en gesê: Drink, en ek sal u kamele ook laat drink. En ek het
gedrink, en sy het ook die kamele laat drink.

<span id="an_24:47">24:47</span> Toe vra ek haar en sê: Wie se dogter is
jy? En sy antwoord: Die dogter van Bétuel, die seun van Nahor wat Milka
vir hom gebaar het. Daarop het ek die ring aan haar neus gesit en die
armbande aan haar hande,

<span id="an_24:48">24:48</span> en ek het my in aanbidding neergebuig
voor die HERE en die HERE geloof, die God van Abraham, my heer, wat my
op die regte weg gelei het om die dogter van my heer se broer vir sy
seun te gaan haal.

<span id="an_24:49">24:49</span> As julle dan nou guns en trou aan my
heer wil bewys, sê dit vir my; en so nie, sê dit vir my, dat ek regs of
links kan gaan.

<span id="an_24:50">24:50</span> Toe antwoord Laban en Bétuel en sê: Van
die HERE kom die saak; ons kan jou daar geen kwaad of goed van spreek
nie.

<span id="an_24:51">24:51</span> Daar staan Rebekka voor jou, neem haar
en gaan heen, dat sy 'n vrou kan wees vir die seun van jou heer, soos
die HERE gespreek het.

<span id="an_24:52">24:52</span> Toe die dienaar van Abraham hulle
woorde hoor, het hy hom voor die HERE neergebuig na die aarde toe.

<span id="an_24:53">24:53</span> Daarna het die dienaar silwer-- en goue
goed en klere uitgehaal en dit aan Rebekka gegee; ook aan haar broer en
haar moeder het hy kosbare geskenke gegee.

<span id="an_24:54">24:54</span> En hulle het geëet en gedrink, hy en
die manne wat by hom was, en die nag oorgebly. Toe hulle die môre vroeg
opgestaan het, sê hy: Laat my trek na my heer!

<span id="an_24:55">24:55</span> Maar haar broer en haar moeder sê: Laat
die dogter 'n dag of tien by ons bly; daarna kan jy heengaan.

<span id="an_24:56">24:56</span> Maar hy antwoord hulle: Moet my nie
ophou nie aangesien die HERE my weg voorspoedig gemaak het; laat my
trek, dat ek na my heer kan gaan.

<span id="an_24:57">24:57</span> Toe sê hulle: Laat ons die dogter roep
en haar self vra.

<span id="an_24:58">24:58</span> En hulle het Rebekka geroep en haar
gevra: Wil jy met hierdie man saamgaan? En sy antwoord: Ja.

<span id="an_24:59">24:59</span> Daarop het hulle Rebekka, hulle suster,
en haar oppasser laat trek saam met die dienaar van Abraham en sy manne.

<span id="an_24:60">24:60</span> En hulle het Rebekka geseën en aan haar
gesê: Ons suster, mag jy duisende van tien duisende word, en mag jou
nageslag die poort van sy vyande in besit neem!

<span id="an_24:61">24:61</span> Toe het Rebekka en haar diensmeisies
hulle klaargemaak en op die kamele weggery en die man gevolg. So het die
dienaar dan Rebekka saamgeneem en weggetrek.

<span id="an_24:62">24:62</span> En Isak het uit die rigting van die put
Lagai-Roï gekom; want hy het gaan woon in die Suidland.

<span id="an_24:63">24:63</span> En Isak het teen die aand uitgegaan om
te peins in die veld. En toe hy sy oë opslaan, sien hy meteens kamele
aankom.

<span id="an_24:64">24:64</span> Rebekka het ook haar oë opgeslaan en
Isak gesien. Toe het sy van die kameel afgegly

<span id="an_24:65">24:65</span> en aan haar dienaar gesê: Watter man is
dit wat ons tegemoetloop in die veld? En die dienaar antwoord: Dit is my
heer. Toe neem sy die sluier en bedek haar.

<span id="an_24:66">24:66</span> Daarop het die dienaar aan Isak alles
vertel wat hy gedoen het.

<span id="an_24:67">24:67</span> En Isak het haar in die tent van sy
moeder Sara ingebring en Rebekka geneem, en sy het sy vrou geword; en hy
het haar liefgehad. So is Isak dan getroos ná die dood van sy moeder.

<span id="an_25:1">25:1</span> En Abraham het weer 'n vrou geneem met
die naam van Ketúra.

<span id="an_25:2">25:2</span> En sy het vir hom Simran en Joksan en
Medan en Mídian en Jisbak en Suag gebaar.

<span id="an_25:3">25:3</span> En Joksan was die vader van Skeba en
Dedan; en die kinders van Dedan was die Assuriete, Letusiete en
Leümmiete.

<span id="an_25:4">25:4</span> En die seuns van Mídian was: Efa en Efer
en Henog en Abída en Eldaä. Hulle almal was seuns van Ketúra.

<span id="an_25:5">25:5</span> En Abraham het aan Isak alles gegee wat
hy besit het,

<span id="an_25:6">25:6</span> maar aan die seuns van die byvroue van
Abraham het Abraham geskenke gegee en hulle, nog by sy lewe, van sy seun
Isak af oos laat wegtrek, na die Oosland.

<span id="an_25:7">25:7</span> En dit is die dae van die lewensjare van
Abraham wat hy geleef het: honderd vyf en sewentig jaar.

<span id="an_25:8">25:8</span> Abraham het die asem uitgeblaas en in
goeie ouderdom gesterwe, oud en afgeleef. En hy is by sy volksgenote
versamel.

<span id="an_25:9">25:9</span> En sy seuns Isak en Ismael het hom
begrawe in die spelonk van Magpéla, in die stuk grond van Efron, die
seun van Sohar, die Hetiet, wat oos van Mamre lê,

<span id="an_25:10">25:10</span> die stuk grond wat Abraham van die
seuns van Het gekoop het. Daar is Abraham begrawe en sy vrou Sara.

<span id="an_25:11">25:11</span> Ná die dood van Abraham het God sy seun
Isak geseën; en Isak het gewoon by die put Lagai-Roï.

<span id="an_25:12">25:12</span> En dit is die stamboom van Ismael, die
seun van Abraham, wat Hagar, die Egiptiese, die slavin van Sara, vir
Abraham gebaar het--

<span id="an_25:13">25:13</span> dit is die name van die seuns van
Ismael, hulle name volgens hulle afstamming: die eersgeborene van
Ismael, Nébajot; dan Kedar en Adbeël en Mibsam

<span id="an_25:14">25:14</span> en Misma en Duma en Massa,

<span id="an_25:15">25:15</span> Hadad en Tema, Jetur, Nafis en Kedma.

<span id="an_25:16">25:16</span> Dit is die seuns van Ismael, en dit
hulle name, in hulle dorpe en laers, twaalf vorste volgens hulle
volkstamme.

<span id="an_25:17">25:17</span> En dit is die lewensjare van Ismael:
honderd sewe en dertig jaar; en hy het die asem uitgeblaas en gesterwe,
en hy is versamel by sy volksgenote.

<span id="an_25:18">25:18</span> En hulle het gewoon van Háwila tot by
Sur wat oos van Egipte lê in die rigting van Assur. Teenoor al sy broers
het hy hom gevestig.

<span id="an_25:19">25:19</span> En dit is die geskiedenis van Isak, die
seun van Abraham: Abraham was die vader van Isak.

<span id="an_25:20">25:20</span> En Isak was veertig jaar oud toe hy
Rebekka, die dogter van Bétuel, die Arameër uit Paddan-Aram, die suster
van Laban, die Arameër, vir hom as vrou geneem het.

<span id="an_25:21">25:21</span> En Isak het die HERE gesmeek met die
oog op sy vrou, want sy was onvrugbaar; en die HERE het hom verhoor,
sodat sy vrou Rebekka swanger geword het.

<span id="an_25:22">25:22</span> En die kinders het teen mekaar gestoot
binne-in haar. Toe sê sy: As dit so gaan, waarvoor leef ek dan? Daarop
het sy gegaan om die HERE te raadpleeg.

<span id="an_25:23">25:23</span> En die HERE het haar geantwoord: Twee
nasies is in jou skoot, en twee volke sal van mekaar gaan uit jou
liggaam; en die een volk sal sterker wees as die ander volk; en die
oudste sal die jongste dien.

<span id="an_25:24">25:24</span> En toe haar dae vervul is dat sy moes
baar, was daar 'n tweeling in haar skoot.

<span id="an_25:25">25:25</span> En die eerste is gebore--rooi, geheel
en al soos 'n mantel van hare. Daarom het hulle hom Esau genoem.

<span id="an_25:26">25:26</span> En daarna is sy broer gebore, terwyl sy
hand die hakskeen van Esau vashou. Daarom het hulle hom Jakob genoem. En
Isak was sestig jaar oud by hulle geboorte.

<span id="an_25:27">25:27</span> En die seuns het opgegroei: Esau het 'n
ervare jagter geword, 'n man van die veld; maar Jakob was 'n
vredeliewende man wat in tente gewoon het.

<span id="an_25:28">25:28</span> En Isak het Esau liefgehad, want
wildsvleis was na sy smaak; maar Rebekka het Jakob liefgehad.

<span id="an_25:29">25:29</span> En Jakob het 'n kooksel klaargemaak en
Esau het moeg uit die veld gekom.

<span id="an_25:30">25:30</span> Toe sê Esau vir Jakob: Laat my tog sluk
van die rooigoed daar, want ek is moeg. Daarom het hulle hom Edom
genoem.

<span id="an_25:31">25:31</span> En Jakob antwoord: Verkoop eers jou
eersgeboortereg aan my.

<span id="an_25:32">25:32</span> En Esau sê: Kyk, ek gaan sterwe, en wat
baat die eersgeboortereg my dan?

<span id="an_25:33">25:33</span> Toe antwoord Jakob: Sweer eers vir my.
En hy het vir hom gesweer en sy eersgeboortereg aan Jakob verkoop.

<span id="an_25:34">25:34</span> En Jakob het aan Esau brood en die
kooksel lensies gegee; en hy het geëet en gedrink en opgestaan en
weggegaan. So het Esau dan sy eersgeboortereg verag.

<span id="an_26:1">26:1</span> En daar was hongersnood in die land,
buiten die eerste hongersnood wat in die dae van Abraham gewees het.
Daarom het Isak getrek na Abiméleg, die koning van die Filistyne, na
Gerar.

<span id="an_26:2">26:2</span> En die HERE het aan hom verskyn en gesê:
Moenie aftrek na Egipte nie; woon in die land wat Ek jou sal aanwys.

<span id="an_26:3">26:3</span> Vertoef as vreemdeling in hierdie land,
en Ek sal met jou wees en jou seën; want aan jou en jou nageslag sal Ek
al hierdie lande gee: Ek sal die eed bevestig wat Ek vir jou vader
Abraham gesweer het.

<span id="an_26:4">26:4</span> En Ek sal jou nageslag vermeerder soos
die sterre van die hemel en aan jou nageslag al hierdie lande gee, en in
jou nageslag sal al die nasies van die aarde geseën word;

<span id="an_26:5">26:5</span> omdat Abraham na my stem geluister en my
ordening, my gebooie, my insettinge en my wette onderhou het.

<span id="an_26:6">26:6</span> So het Isak dan in Gerar gebly.

<span id="an_26:7">26:7</span> En toe die manne van die plek hom na sy
vrou vra, antwoord hy: Sy is my suster. Want hy was bang om te sê: My
vrou--anders sal die manne van die plek, so het hy gedink, my miskien
doodmaak ter wille van Rebekka; want sy was mooi van aansien.

<span id="an_26:8">26:8</span> En toe hy al 'n lang tyd daar was, kyk
Abiméleg, die koning van die Filistyne, deur die venster uit en sien hoe
Isak speel met Rebekka, sy vrou.

<span id="an_26:9">26:9</span> En Abiméleg het Isak geroep en gesê: Kyk,
sy is dan tog jou vrou! Hoe kon jy dan verklaar: Sy is my suster? En
Isak antwoord hom: Ja, ek het gedink ek kan miskien om haar ontwil my
lewe verloor!

<span id="an_26:10">26:10</span> En Abiméleg sê: Wat het jy ons nou
aangedoen? Hoe maklik kon een van die mense met jou vrou gemeenskap
gehad en jy 'n skuld oor ons gebring het!

<span id="an_26:11">26:11</span> Daarop gee Abiméleg bevel aan die hele
volk en sê: Wie hierdie man of sy vrou aanraak, sal sekerlik gedood
word.

<span id="an_26:12">26:12</span> Isak het toe in dié land gesaai en
daardie jaar honderdvoudig gewen, want die HERE het hom geseën.

<span id="an_26:13">26:13</span> En die man het groot geword en
altyddeur groter geword totdat hy baie groot was:

<span id="an_26:14">26:14</span> hy het troppe kleinvee en beeste gehad
en baie bediendes, sodat die Filistyne hom beny het.

<span id="an_26:15">26:15</span> En al die putte wat die dienaars van sy
vader in die dae van sy vader Abraham gegrawe het, dié het die Filistyne
toegestop en met grond opgevul.

<span id="an_26:16">26:16</span> Toe sê Abiméleg vir Isak: Trek weg van
ons, want jy het vir ons veels te magtig geword.

<span id="an_26:17">26:17</span> Daarop het Isak vandaar weggetrek en
laer opgeslaan in die dal by Gerar en daar bly woon.

<span id="an_26:18">26:18</span> En Isak het die putte weer oopgegrawe
wat hulle in die dae van sy vader Abraham gegrawe het, en wat die
Filistyne ná die dood van Abraham toegestop het, en dit genoem na die
name wat sy vader daaraan gegee het.

<span id="an_26:19">26:19</span> En terwyl die dienaars van Isak in die
dal grawe, vind hulle daar 'n put met lewendige water.

<span id="an_26:20">26:20</span> En die herders van Gerar het getwis met
die herders van Isak en gesê: Dit is óns water. Daarom het hy die put
Esek genoem, omdat hulle met hom onenigheid gehad het.

<span id="an_26:21">26:21</span> Daarop grawe hulle 'n ander put, en
daaroor het hulle ook getwis. Daarom het hy dit Sitna genoem.

<span id="an_26:22">26:22</span> Toe het hy vandaar versit en 'n ander
put gegrawe, en daaroor is nie getwis nie. Daarom het hy dit Réhobot
genoem en gesê: Ja, nou het die HERE vir ons ruimte gemaak en kan ons
vrugbaar wees in die land.

<span id="an_26:23">26:23</span> Daarna het hy vandaar opgetrek na
Berséba.

<span id="an_26:24">26:24</span> En die HERE het aan hom in dieselfde
nag verskyn en gesê: Ek is die God van Abraham, jou vader. Moenie bang
wees nie, want Ek is met jou; en Ek sal jou seën en jou nageslag
vermeerder ter wille van Abraham, my kneg.

<span id="an_26:25">26:25</span> Toe bou hy daar 'n altaar, en hy het
die Naam van die HERE aangeroep en daar sy tent opgeslaan; en die
dienaars van Isak het daar 'n put gegrawe.

<span id="an_26:26">26:26</span> Daarop kom Abiméleg na hom van Gerar
af, saam met Ahussat, sy vriend, en Pigol, sy leërowerste.

<span id="an_26:27">26:27</span> En Isak het hulle gevra: Waarom het
julle na my gekom terwyl julle my haat en my van julle af weggestuur
het?

<span id="an_26:28">26:28</span> Toe antwoord hulle: Ons het duidelik
gesien dat die HERE met jou is. Daarom het ons gedink: Laat daar tog 'n
eed tussen ons wees, tussen ons en jou; en laat ons 'n verbond met jou
sluit:

<span id="an_26:29">26:29</span> jy moet ons geen kwaad doen nie, net
soos ons jou nie aangeraak en aan jou niks as goed gedoen het nie en jou
in vrede weggestuur het. Jy is nou eenmaal die geseënde van die HERE.

<span id="an_26:30">26:30</span> Toe berei hy vir hulle 'n maaltyd, en
hulle het geëet en gedrink.

<span id="an_26:31">26:31</span> En hulle is die môre vroeg op en het
vir mekaar 'n eed gesweer. Daarop het Isak hulle laat gaan, en hulle het
in vrede van hom af weggetrek.

<span id="an_26:32">26:32</span> Dieselfde dag kom toe die dienaars van
Isak en vertel hom van die put wat hulle gegrawe het, en sê vir hom: Ons
het water gekry.

<span id="an_26:33">26:33</span> En hy het dit Seba genoem. Daarom is
die naam van die stad Berséba tot vandag toe.

<span id="an_26:34">26:34</span> Toe Esau veertig jaar oud was, het hy
Judit, die dogter van Beëri, die Hetiet, vir hom as vrou geneem, en
Basmat, die dogter van Elon, die Hetiet.

<span id="an_26:35">26:35</span> En hulle was vir Isak en Rebekka 'n
bitter verdriet.

<span id="an_27:1">27:1</span> Toe Isak oud geword het en sy oë swak
was, sodat hy nie kon sien nie, het hy sy oudste seun Esau geroep en vir
hom gesê: My seun! En hy het hom geantwoord: Hier is ek!

<span id="an_27:2">27:2</span> Toe sê hy: Kyk tog, ek het oud geword, ek
weet die dag van my dood nie.

<span id="an_27:3">27:3</span> Neem dan nou tog jou wapens, jou pylkoker
en jou boog, en gaan uit in die veld en jag vir my 'n stuk wild

<span id="an_27:4">27:4</span> en maak vir my lekker ete klaar soos ek
dit graag wil hê; en bring dit vir my om te eet; sodat my siel jou kan
seën voordat ek sterwe.

<span id="an_27:5">27:5</span> En Rebekka het geluister terwyl Isak met
sy seun Esau spreek. En Esau het in die veld gegaan om 'n stuk wild te
jag en dit te bring.

<span id="an_27:6">27:6</span> Toe het Rebekka met haar seun Jakob
gespreek: Kyk, ek het jou vader met jou broer Esau hoor spreek en sê:

<span id="an_27:7">27:7</span> Bring vir my 'n stuk wild en maak vir my
lekker ete, dat ek kan eet en jou kan seën voor die aangesig van die
HERE voor my dood.

<span id="an_27:8">27:8</span> My seun, luister dan nou na my, na wat ek
jou beveel.

<span id="an_27:9">27:9</span> Loop nou na die kleinvee en gaan haal vir
my daar twee mooi bokkies, dat ek jou vader daarvan 'n lekker ete kan
maak soos hy dit graag wil hê.

<span id="an_27:10">27:10</span> Dan moet jy dit na jou vader bring, dat
hy kan eet; sodat hy jou kan seën voor sy dood.

<span id="an_27:11">27:11</span> Toe sê Jakob vir sy moeder Rebekka:
Kyk, my broer Esau is 'n harige man en ek is 'n gladde man.

<span id="an_27:12">27:12</span> Miskien sal my vader my betas, en ek
sal in sy oë wees soos 'n spotter; so sou ek dan 'n vloek oor my bring
en nie 'n seën nie.

<span id="an_27:13">27:13</span> Maar sy moeder antwoord hom: Laat jou
vloek op my wees, my seun! Luister net na my en gaan haal dit vir my.

<span id="an_27:14">27:14</span> Toe het hy dit gaan haal en na sy
moeder gebring. En sy moeder het daarvan 'n lekker ete gemaak soos sy
vader dit graag wou hê.

<span id="an_27:15">27:15</span> Ook neem Rebekka die beste klere van
Esau, haar oudste seun, wat by haar in die huis was, en sy trek dit vir
Jakob, haar jongste seun, aan;

<span id="an_27:16">27:16</span> en die velle van die bokkies trek sy
oor sy hande en oor die gladdigheid van sy nek,

<span id="an_27:17">27:17</span> en sy gee die lekker ete en die brood
wat sy gemaak het, in die hand van Jakob, haar seun.

<span id="an_27:18">27:18</span> Toe kom hy by sy vader en sê: My vader!
En hy antwoord: Hier is ek! Wie is jy, my seun?

<span id="an_27:19">27:19</span> En Jakob sê aan sy vader: Ek is Esau, u
eersgeborene. Ek het gedoen soos u my beveel het. Rig u tog op, sit en
eet van my wildsvleis, dat u siel my kan seën.

<span id="an_27:20">27:20</span> Daarop het Isak aan sy seun gesê: Hoe
het jy dit so gou gekry, my seun? En hy antwoord: Omdat die Here u God
dit my laat teëkom het.

<span id="an_27:21">27:21</span> En Isak sê vir Jakob: Kom tog nader,
dat ek jou kan betas, my seun, of jy waarlik my seun Esau is of nie.

<span id="an_27:22">27:22</span> En Jakob het nader gekom na sy vader
Isak, en hy het hom betas en gesê: Die stem is Jakob se stem, maar die
hande is Esau se hande.

<span id="an_27:23">27:23</span> Maar hy het hom nie geëien nie, omdat
sy hande harig was soos sy broer Esau se hande; en hy het hom geseën.

<span id="an_27:24">27:24</span> Hy het naamlik gevra: Is jy waarlik my
seun Esau? En hy het geantwoord: Ja.

<span id="an_27:25">27:25</span> Toe sê hy: Bring dit vir my nader, dat
ek van die wildsvleis van my seun kan eet, sodat my siel jou kan seën.
En hy het dit vir hom nader gebring, en hy het geëet. Hy het vir hom ook
wyn gebring, en hy het gedrink.

<span id="an_27:26">27:26</span> Daarop sê sy vader Isak vir hom: Kom
tog nader en soen my, my seun!

<span id="an_27:27">27:27</span> En hy het nader gekom en hom gesoen.
Toe ruik hy die geur van sy klere, en hy seën hom en sê: Kyk, die geur
van my seun is soos die geur van die veld wat die HERE geseën het.

<span id="an_27:28">27:28</span> En mag God jou gee van die dou van die
hemel en van die vet grond van die aarde en oorvloed van koring en mos.

<span id="an_27:29">27:29</span> Volke sal jou dien, en nasies voor jou
neerbuig. Wees 'n heerser oor jou broers, en die seuns van jou moeder
moet hulle voor jou neerbuig. Vervloek is hulle wat jou vloek, en
geseënd hulle wat jou seën.

<span id="an_27:30">27:30</span> Maar toe Isak Jakob klaar geseën het en
Jakob nog skaars van sy vader Isak af weggegaan het, kom sy broer Esau
van die jag af,

<span id="an_27:31">27:31</span> en hy maak ook 'n lekker ete en bring
dit na sy vader en sê aan sy vader: Laat my vader hom oprig en eet van
die wildsvleis van sy seun, sodat u siel my kan seën.

<span id="an_27:32">27:32</span> En sy vader Isak vra hom: Wie is jy? En
hy antwoord: Ek is u seun Esau, u eersgeborene.

<span id="an_27:33">27:33</span> Toe skrik Isak geweldig en sê: Wie is
dit dan wat wild gejag en vir my gebring het? En ek het van alles geëet
voordat jy gekom het, en hom geseën--ook sal hy geseënd bly!

<span id="an_27:34">27:34</span> Toe Esau die woorde van sy vader hoor,
skreeu hy met 'n baie groot en bitter geroep, en hy sê vir sy vader:
Seën my ook, my vader!

<span id="an_27:35">27:35</span> En hy antwoord: Jou broer het gekom met
bedrog en jou seën weggeneem.

<span id="an_27:36">27:36</span> Daarop sê hy: Sou hulle hom Jakob noem,
omdat hy my nou twee keer onderkruip het? My eersgeboortereg het hy
geneem, en daar het hy nou my seën geneem! Verder vra hy: Het u vir my
geen seën oorgehou nie?

<span id="an_27:37">27:37</span> Toe antwoord Isak en sê vir Esau: Kyk,
ek het hom as heerser oor jou gestel en aan hom al sy broers as dienaars
gegee; en ek het hom met koring en mos versorg. Wat kan ek dan nou vir
jóu doen, my seun?

<span id="an_27:38">27:38</span> Daarop het Esau aan sy vader gevra: Het
u net een seën, my vader? Seën my ook, my vader! En Esau het sy stem
verhef en geween.

<span id="an_27:39">27:39</span> Toe antwoord sy vader Isak en sê vir
hom: Kyk, ver van die vet grond van die aarde sal jou woonplek wees, en
ver van die dou van die hemel daarbo.

<span id="an_27:40">27:40</span> En van jou swaard sal jy lewe, en jou
broer sal jy dien. Maar as jy jou kragte inspan, sal jy sy juk van jou
nek afruk.

<span id="an_27:41">27:41</span> En Esau was Jakob vyandig gesind vanweë
die seën waarmee sy vader hom geseën het, en Esau het in sy hart gedink:
Die dae van die rou oor my vader is naby; dan sal ek my broer Jakob
doodmaak.

<span id="an_27:42">27:42</span> Maar toe hulle aan Rebekka die woorde
van Esau, haar oudste seun, vertel, stuur sy en laat Jakob, haar jongste
seun, roep en sê vir hom: Kyk, jou broer Esau sal hom op jou wreek deur
jou dood te maak.

<span id="an_27:43">27:43</span> My seun, luister dan nou na my: maak
jou klaar, vlug tog na Haran, na my broer Laban,

<span id="an_27:44">27:44</span> en bly 'n rukkie by hom tot die woede
van jou broer bedaar,

<span id="an_27:45">27:45</span> tot die toorn van jou broer teen jou
bedaar en hy vergeet het wat jy hom aangedoen het. Dan sal ek stuur en
jou daar laat haal. Waarom moet ek julle altwee op een dag verloor?

<span id="an_27:46">27:46</span> Verder sê Rebekka vir Isak: Ek is moeg
vir my lewe vanweë die dogters van Het. As Jakob 'n vrou neem uit die
dogters van Het, soos húlle is, uit die dogters van die land--waarvoor
lewe ek dan?

<span id="an_28:1">28:1</span> Toe het Isak Jakob geroep en hom geseën;
en hy het hom bevel gegee met die woorde: Jy mag geen vrou neem uit die
dogters van Kanaän nie.

<span id="an_28:2">28:2</span> Maak jou klaar, gaan na Paddan-Aram, na
die huis van Bétuel, jou moeder se vader, en gaan haal vir jou daar 'n
vrou uit die dogters van Laban, jou moeder se broer.

<span id="an_28:3">28:3</span> En mag God, die Almagtige, jou seën en
jou vrugbaar maak en jou vermeerder, sodat jy 'n menigte van volke kan
word.

<span id="an_28:4">28:4</span> En mag Hy jou gee die seën van Abraham,
aan jou en jou nageslag saam met jou, dat jy die land van jou
vreemdelingskap in besit kan neem wat God aan Abraham gegee het.

<span id="an_28:5">28:5</span> So het Isak Jakob dan weggestuur, en hy
het na Paddan-Aram gegaan, na Laban, die seun van Bétuel, die Arameër,
die broer van Rebekka, die moeder van Jakob en Esau.

<span id="an_28:6">28:6</span> Toe Esau sien dat Isak Jakob geseën en
hom na Paddan-Aram weggestuur het om daar vir hom 'n vrou te gaan haal,
terwyl hy hom geseën en hom bevel gegee het met die woorde: Jy mag geen
vrou uit die dogters van Kanaän neem nie;

<span id="an_28:7">28:7</span> en dat Jakob na sy vader en sy moeder
geluister het om na Paddan-Aram te gaan;

<span id="an_28:8">28:8</span> en toe Esau sien dat die dogters van
Kanaän sleg was in die oë van sy vader Isak,

<span id="an_28:9">28:9</span> het Esau na Ismael gegaan en Máhalat, die
dogter van Ismael, die seun van Abraham, die suster van Nébajot, by sy
vroue vir hom as vrou geneem.

<span id="an_28:10">28:10</span> En Jakob het uit Berséba vertrek en na
Haran gegaan.

<span id="an_28:11">28:11</span> Daarop kom hy by 'n plek waar hy die
nag oorgebly het, want die son was al onder. En hy neem een van die
klippe van die plek en sit dit onder sy hoof, en hy gaan lê en slaap op
dié plek.

<span id="an_28:12">28:12</span> En hy het gedroom--daar is 'n leer op
die aarde opgerig waarvan die spits tot aan die hemel reik, terwyl die
engele van God daarlangs opgeklim en daarlangs neergedaal het.

<span id="an_28:13">28:13</span> En kyk, die HERE het bo-aan gestaan en
gesê: Ek is die HERE, die God van jou vader Abraham en die God van Isak.
Die land waar jy op lê en slaap, sal Ek aan jou en jou nageslag gee;

<span id="an_28:14">28:14</span> en jou nageslag sal wees soos die stof
van die aarde, en jy sal uitbrei na die weste en ooste, en na die noorde
en suide; en in jou en jou nageslag sal al die geslagte van die aarde
geseën word.

<span id="an_28:15">28:15</span> En kyk, Ek is met jou, en Ek sal jou
bewaar oral waar jy heengaan, en Ek sal jou terugbring in hierdie land;
want Ek sal jou nie verlaat nie, totdat Ek gedoen het wat Ek jou gesê
het.

<span id="an_28:16">28:16</span> Daarop word Jakob uit sy slaap wakker
en sê: Waarlik, die HERE is op hierdie plek, en ék het dit nie geweet
nie.

<span id="an_28:17">28:17</span> En hy het bevrees geword en gesê: Hoe
vreeslik is hierdie plek! Dit is hier niks anders as 'n huis van God
nie, en dit is hier die poort van die hemel.

<span id="an_28:18">28:18</span> Toe staan Jakob die môre vroeg op en
neem die klip wat hy onder sy hoof gesit het, en rig dit as 'n
gedenksteen op; en hy het olie daaroor uitgegiet.

<span id="an_28:19">28:19</span> En hy het die plek Bet-el genoem; maar
die naam van die stad was tevore Lus.

<span id="an_28:20">28:20</span> En Jakob het 'n gelofte gedoen en gesê:
As God met my sal wees om my te bewaar op hierdie weg wat ek gaan, en
aan my brood sal gee om te eet en klere om aan te trek,

<span id="an_28:21">28:21</span> en ek behoue na die huis van my vader
sal terugkom, dan sal die HERE my God wees.

<span id="an_28:22">28:22</span> En hierdie klip wat ek as gedenksteen
opgerig het, sal 'n huis van God wees, en van alles wat U my gee, sal ek
aan U sekerlik die tiendes afstaan.

<span id="an_29:1">29:1</span> Toe lig Jakob sy voete op en gaan na die
land van die kinders van die Ooste.

<span id="an_29:2">29:2</span> En meteens sien hy 'n put in die veld en
drie troppe kleinvee wat daarby lê, want uit dié put het hulle die vee
laat drink; en daar was 'n groot klip op die opening van die put.

<span id="an_29:3">29:3</span> En as al die troppe daar bymekaarkom, rol
hulle die klip weg van die opening van die put en laat die vee drink;
daarna sit hulle die klip weer op die opening van die put op sy plek.

<span id="an_29:4">29:4</span> Toe sê Jakob vir hulle: My broers, waar
is julle vandaan? En hulle antwoord: Ons kom van Haran.

<span id="an_29:5">29:5</span> En hy vra hulle: Ken julle vir Laban, die
seun van Nahor? En hulle antwoord: Ons ken hom.

<span id="an_29:6">29:6</span> Verder sê hy vir hulle: Gaan dit goed met
hom? En hulle antwoord: Dit gaan goed; en daar kom sy dogter Ragel aan
met die vee.

<span id="an_29:7">29:7</span> En hy sê: Kyk, die dag is nog lank; dit
is nie tyd om die vee bymekaar te maak nie. Laat die vee drink, en gaan
heen, laat hulle wei.

<span id="an_29:8">29:8</span> Toe antwoord hulle: Ons kan nie voordat
al die troppe bymekaar is nie; dan rol hulle die klip weg van die
opening van die put, en ons laat die vee drink.

<span id="an_29:9">29:9</span> Terwyl hy nog met hulle praat, kom Ragel
met die kleinvee van haar vader aan, want sy het hulle opgepas.

<span id="an_29:10">29:10</span> Toe Jakob Ragel sien, die dogter van
Laban, sy moeder se broer, en die vee van Laban, sy moeder se broer,
loop Jakob nader en rol die klip weg van die opening van die put, en hy
laat die vee drink van Laban, sy moeder se broer.

<span id="an_29:11">29:11</span> En Jakob het Ragel gesoen en sy stem
verhef en geween.

<span id="an_29:12">29:12</span> En Jakob het Ragel vertel dat hy haar
vader se broer en die seun van Rebekka was. Daarop het sy geloop en dit
aan haar vader vertel.

<span id="an_29:13">29:13</span> Toe Laban die tyding hoor van Jakob,
die seun van sy suster, loop hy hom tegemoet en omhels hom en soen hom
en bring hom in sy huis. En hy het aan Laban al hierdie dinge vertel.

<span id="an_29:14">29:14</span> Toe sê Laban vir hom: Waarlik, jy is my
been en my vlees. En hy het by hom 'n volle maand gebly.

<span id="an_29:15">29:15</span> Daarop het Laban aan Jakob gevra: Sou
jy my verniet dien, omdat jy my broer is? Sê my wat jou loon moet wees.

<span id="an_29:16">29:16</span> En Laban het twee dogters gehad--die
naam van die oudste was Lea, en die naam van die jongste Ragel.

<span id="an_29:17">29:17</span> En Lea het dowwe oë gehad, maar Ragel
was skoon van gestalte en mooi van aansien.

<span id="an_29:18">29:18</span> En Jakob het Ragel liefgehad, daarom
het hy gesê: Ek sal u sewe jaar dien vir Ragel, u jongste dogter.

<span id="an_29:19">29:19</span> Toe antwoord Laban: Dit is beter dat ek
haar aan jou gee as dat ek haar aan 'n ander man gee. Bly by my.

<span id="an_29:20">29:20</span> So het Jakob dan sewe jaar gedien vir
Ragel; en hulle was in sy oë soos 'n paar dae, omdat hy haar liefgehad
het.

<span id="an_29:21">29:21</span> Toe sê Jakob vir Laban: Gee tog my
vrou, want my dienstyd is om, dat ek by haar kan ingaan.

<span id="an_29:22">29:22</span> Daarop het Laban al die manne van die
plek versamel en 'n maaltyd berei.

<span id="an_29:23">29:23</span> Maar in die aand het hy sy dogter Lea
geneem en haar na hom gebring; en hy het by haar ingegaan.

<span id="an_29:24">29:24</span> En Laban het aan haar sy slavin Silpa
gegee, naamlik aan sy dogter Lea, as slavin.

<span id="an_29:25">29:25</span> En die anderdagmôre--daar was dit Lea!
Daarom het hy aan Laban gesê: Wat het u my nou aangedoen? Was ek nie vir
Ragel by u in diens nie? Waarom het u my dan bedrieg?

<span id="an_29:26">29:26</span> En Laban antwoord: Dit is hier by ons
nie die gewoonte om die jongste voor die oudste weg te gee nie.

<span id="an_29:27">29:27</span> Hou die volle bruilofsweek met haar;
dan sal ons jou die ander een ook gee vir die diens wat jy nóg sewe jaar
by my moet volbring.

<span id="an_29:28">29:28</span> En Jakob het so gedoen: hy het die
volle bruilofsweek met haar gehou. Toe gee hy sy dogter Ragel aan hom as
vrou.

<span id="an_29:29">29:29</span> En Laban het aan sy dogter Ragel sy
slavin Bilha gegee as slavin vir haar.

<span id="an_29:30">29:30</span> En hy het ook by Ragel ingegaan en
Ragel ook meer liefgehad as Lea. En hy was by hom nóg sewe jaar in
diens.

<span id="an_29:31">29:31</span> En toe die HERE sien dat Lea die
nie-geliefde was, het Hy haar skoot geopen; maar Ragel was onvrugbaar.

<span id="an_29:32">29:32</span> En Lea het bevrug geword en 'n seun
gebaar en hom Ruben genoem; want sy het gesê: Gewis, die HERE het my
ellende aangesien, want nou sal my man my liefhê.

<span id="an_29:33">29:33</span> En sy het weer bevrug geword en 'n seun
gebaar en gesê: Gewis, die HERE het gehoor dat ek die nie-geliefde is en
my hierdie een ook gegee. En sy het hom Símeon genoem.

<span id="an_29:34">29:34</span> En sy het weer bevrug geword en 'n seun
gebaar en gesê: Nou eindelik sal my man aan my geheg wees, omdat ek vir
hom drie seuns gebaar het. Daarom het sy hom Levi genoem.

<span id="an_29:35">29:35</span> En sy het weer bevrug geword en 'n seun
gebaar en gesê: Dié keer sal ek die HERE loof. Daarom het sy hom Juda
genoem. En sy het opgehou met baar.

<span id="an_30:1">30:1</span> En toe Ragel sien dat sy vir Jakob geen
kinders baar nie, het Ragel jaloers geword op haar suster en aan Jakob
gesê: Gee vir my kinders of anders sterf ek.

<span id="an_30:2">30:2</span> Toe het Jakob kwaad geword vir Ragel en
gevra: Is ek dan in die plek van God wat die vrug van die skoot aan jou
onthou het?

<span id="an_30:3">30:3</span> En sy antwoord: Daar is my slavin Bilha;
gaan by haar in, dat sy op my knieë kan baar en ek ook uit haar gebou
kan word.

<span id="an_30:4">30:4</span> Daarop het sy aan hom haar slavin Bilha
as vrou gegee, en Jakob het by haar ingegaan.

<span id="an_30:5">30:5</span> En Bilha het swanger geword en vir Jakob
'n seun gebaar.

<span id="an_30:6">30:6</span> Toe sê Ragel: God het aan my reg verskaf
en my ook verhoor en my 'n seun gegee. Daarom het sy hom Dan genoem.

<span id="an_30:7">30:7</span> En Bilha, die slavin van Ragel, het weer
bevrug geword en vir Jakob 'n tweede seun gebaar.

<span id="an_30:8">30:8</span> Toe sê Ragel: Ek het bomenslike
worstelinge met my suster geworstel en ook oorwin. En sy het hom Náftali
genoem.

<span id="an_30:9">30:9</span> En toe Lea sien dat sy opgehou het met
baar, neem sy haar slavin Silpa en gee haar aan Jakob as vrou.

<span id="an_30:10">30:10</span> En Silpa, die slavin van Lea, het vir
Jakob 'n seun gebaar.

<span id="an_30:11">30:11</span> Toe sê Lea: Gelukkig! En sy het hom Gad
genoem.

<span id="an_30:12">30:12</span> Daarna het Silpa, die slavin van Lea,
vir Jakob 'n tweede seun gebaar.

<span id="an_30:13">30:13</span> Toe sê Lea: Ek, gelukkige! want die
dogters sal my gelukkig prys. En sy het hom Aser genoem.

<span id="an_30:14">30:14</span> En Ruben het in die dae van die
koringoes gegaan en in die veld liefdesappels gevind en dié na sy moeder
Lea gebring. Toe sê Ragel vir Lea: Gee my tog van jou seun se
liefdesappels.

<span id="an_30:15">30:15</span> Maar sy antwoord haar: Is dit nie
genoeg dat jy my man geneem het nie, dat jy ook my seun se liefdesappels
wil neem? En Ragel sê: Daarom mag hy vir jou seun se liefdesappels
vannag by jou slaap.

<span id="an_30:16">30:16</span> Toe Jakob dan die aand uit die veld
kom, gaan Lea hom tegemoet met die woorde: Jy moet na my kom, want ek
het jou eerlik gehuur vir my seun se liefdesappels. En hy het dié nag by
haar geslaap.

<span id="an_30:17">30:17</span> En God het Lea verhoor: sy het bevrug
geword en vir Jakob 'n vyfde seun gebaar.

<span id="an_30:18">30:18</span> Toe sê Lea: God het my loon gegee,
omdat ek my slavin aan my man gegee het. En sy het hom Issaskar genoem.

<span id="an_30:19">30:19</span> En Lea het weer bevrug geword en vir
Jakob 'n sesde seun gebaar.

<span id="an_30:20">30:20</span> Toe sê Lea: God het my 'n mooi geskenk
gegee; nou sal my man eindelik by my woon, want ek het vir hom ses seuns
gebaar. En sy het hom Sébulon genoem.

<span id="an_30:21">30:21</span> En daarna het sy 'n dogter gebaar en
haar Dina genoem.

<span id="an_30:22">30:22</span> En God het aan Ragel gedink, en God het
haar verhoor en haar skoot geopen:

<span id="an_30:23">30:23</span> sy het bevrug geword en 'n seun gebaar.
Toe sê sy: God het my smaad weggeneem.

<span id="an_30:24">30:24</span> En sy het hom Josef genoem en gesê: Mag
die HERE vir my 'n ander seun daar byvoeg!

<span id="an_30:25">30:25</span> En nadat Ragel Josef gebaar het, sê
Jakob vir Laban: Laat my trek, dat ek na my woonplek en my land kan
gaan.

<span id="an_30:26">30:26</span> Gee my vroue en my kinders waarvoor ek
u gedien het, dat ek kan gaan; want u weet self hoe ek u gedien het.

<span id="an_30:27">30:27</span> Daarop antwoord Laban hom: As ek nou
guns in jou oë gevind het--ek het waargeneem dat die HERE my om jou
ontwil geseën het.

<span id="an_30:28">30:28</span> Verder sê hy: Bepaal vir my jou loon,
en ek sal dit gee.

<span id="an_30:29">30:29</span> Toe antwoord hy hom: U weet self hoe ek
u gedien het en wat u vee by my geword het.

<span id="an_30:30">30:30</span> Want min was dit wat u vóór my koms
gehad het, en dit het sterk vermeerder; en die HERE het u geseën op my
voetspoor. Wanneer sal ek dan nou ook vir my huis werk?

<span id="an_30:31">30:31</span> En hy vra: Wat moet ek jou gee? Toe
antwoord Jakob: U hoef my niks te gee nie. As u hierdie ding vir my wil
doen, wil ek weer u kleinvee oppas, ja, versorg--

<span id="an_30:32">30:32</span> ek sal vandag deur al u kleinvee
deurgaan en daaruit al die gestippelde en bont vee uitkeer; al die vee
onder die skaaplammers wat swart is, en die bontes en gestippeldes onder
die bokke, dit moet my loon wees.

<span id="an_30:33">30:33</span> En my regverdigheid sal later vir my
getuig: as u kom om my loon na te gaan, sal alles wat nie gestippel of
bont is onder die bokke, en wat nie swart is onder die skaaplammers nie,
gesteelde goed by my wees.

<span id="an_30:34">30:34</span> Toe antwoord Laban: Goed, laat dit wees
volgens jou woord!

<span id="an_30:35">30:35</span> En hy het dieselfde dag uitgekeer die
gestreepte en bont bokke en al die gestippelde en bont bokooie, almal
wat wit aan hulle gehad het, en almal wat swart was onder die
skaaplammers, en dié aan sy seuns afgegee.

<span id="an_30:36">30:36</span> En hy het 'n afstand van drie dae
bepaal tussen hom en Jakob; en Jakob het die orige kleinvee van Laban
opgepas.

<span id="an_30:37">30:37</span> Toe neem Jakob vir hom groen latte van
populier--, amandel-- en plataanhout, en hy skil daarin wit strepe,
sodat die wit van die latte uitkom;

<span id="an_30:38">30:38</span> en hy sit die latte wat hy geskil het,
vlak voor die vee in die trogge, in die drinkbakke waar die vee kom
drink het; en hulle het verhit geword as hulle kom drink.

<span id="an_30:39">30:39</span> En die vee het verhit geword by die
latte, en die vee het gelam gestreeptes, gestippeldes en bontes.

<span id="an_30:40">30:40</span> Toe skei Jakob die lammers, en hy draai
die koppe van die vee na die gestreeptes en almal wat swart was onder
Laban se vee. En hy het vir hom afsonderlike troppe gemaak en dié nie
onder Laban se vee gesit nie.

<span id="an_30:41">30:41</span> En elke keer as die sterkste diere
verhit word, sit Jakob die latte voor die oë van die vee in die trogge,
sodat hulle verhit sou word by die latte.

<span id="an_30:42">30:42</span> Maar as die vee swakkerig was, het hy
dit nie ingesit nie; so was dan die swakkes vir Laban en die sterkes vir
Jakob.

<span id="an_30:43">30:43</span> En die man het buitengewoon uitgebrei
en baie kleinvee en slavinne en slawe en kamele en esels gehad.

<span id="an_31:1">31:1</span> Toe hoor hy die woorde van die seuns van
Laban, dat hulle sê: Jakob het alles geneem wat ons vader s'n was; en
uit wat ons vader s'n was, het hy al hierdie rykdom verwerf.

<span id="an_31:2">31:2</span> Jakob het ook meteens aan die aangesig
van Laban gesien dat hy nie meer vir hom was soos gister en eergister
nie.

<span id="an_31:3">31:3</span> En die HERE het aan Jakob gesê: Gaan
terug na die land van jou vaders en na jou familie; en Ek sal met jou
wees.

<span id="an_31:4">31:4</span> Toe stuur Jakob en laat Ragel en Lea veld
toe roep na sy kleinvee

<span id="an_31:5">31:5</span> en sê vir hulle: Ek sien dat die aangesig
van julle vader teenoor my nie meer is soos gister en eergister nie,
maar die God van my vader was met my.

<span id="an_31:6">31:6</span> En julle weet self dat ek met al my krag
julle vader gedien het;

<span id="an_31:7">31:7</span> maar julle vader het my bedrieg: hy het
my loon tien maal verander. Maar God het hom nie toegelaat om my skade
aan te doen nie.

<span id="an_31:8">31:8</span> As hy sê: Die gestippeldes sal jou loon
wees, dan lam al die vee gestippeldes. En as hy sê: Die gestreeptes sal
jou loon wees, dan lam al die vee gestreeptes.

<span id="an_31:9">31:9</span> So het God dan die vee van julle vader
weggeneem en aan my gegee.

<span id="an_31:10">31:10</span> Eenkeer, in die tyd toe die kleinvee
verhit was, het ek my oë opgeslaan en in 'n droom gesien dat die
bokramme wat die kleinvee dek, gestreep, gestippeld en bont was.

<span id="an_31:11">31:11</span> En die Engel van God sê vir my in die
droom: Jakob! En ek antwoord: Hier is ek!

<span id="an_31:12">31:12</span> En Hy sê: Slaan tog jou oë op en kyk:
al die bokramme wat die kleinvee dek, is gestreep, gestippeld en bont,
want Ek het alles gesien wat Laban jou aandoen.

<span id="an_31:13">31:13</span> Ek is die God van Bet-el waar jy die
gedenksteen gesalf het, waar jy aan My 'n gelofte gedoen het. Maak jou
dan nou klaar, trek weg uit hierdie land en gaan terug na jou
geboorteland.

<span id="an_31:14">31:14</span> Toe antwoord Ragel en Lea en sê vir
hom: Het ons nog deel of erfenis in die huis van ons vader?

<span id="an_31:15">31:15</span> Word ons nie deur hom as vreemdelinge
beskou nie? Want hy het ons verkoop en die geld wat deur ons verkry is,
geheel en al deurgebring.

<span id="an_31:16">31:16</span> Want al die rykdom wat God van ons
vader weggeneem het, kom ons en ons kinders toe. Doen dan nou alles wat
God jou gesê het.

<span id="an_31:17">31:17</span> Toe maak Jakob hom klaar en laai sy
kinders en sy vroue op die kamele,

<span id="an_31:18">31:18</span> en hy voer al sy vee weg en al sy goed
wat hy versamel het, die vee wat syne was, wat hy in Paddan-Aram
versamel het, om te gaan na sy vader Isak in die land Kanaän.

<span id="an_31:19">31:19</span> Onderwyl Laban gaan om sy kleinvee te
skeer, het Ragel die huisgode van haar vader gesteel.

<span id="an_31:20">31:20</span> En Jakob het Laban, die Arameër, mislei
deur hom nie te vertel dat hy wou vlug nie.

<span id="an_31:21">31:21</span> So het hy dan gevlug met alles wat hy
gehad het: hy het hom klaargemaak en deur die Eufraat gegaan en sy
aangesig gerig na die gebergte van Gílead.

<span id="an_31:22">31:22</span> En op die derde dag kry Laban die
tyding dat Jakob gevlug het.

<span id="an_31:23">31:23</span> Daarop het hy sy broers saam met hom
geneem en hom agternagejaag, 'n afstand van sewe dae, en hom ingehaal in
die gebergte van Gílead.

<span id="an_31:24">31:24</span> Maar God het na Laban, die Arameër, in
die nag gekom in 'n droom en vir hom gesê: Pas nou op dat jy met Jakob
geen goed of kwaad spreek nie.

<span id="an_31:25">31:25</span> En Laban het Jakob ingehaal; Jakob het
sy tent al opgeslaan gehad in die gebergte, en Laban met sy broers het
dit opgeslaan in die gebergte van Gílead.

<span id="an_31:26">31:26</span> Toe vra Laban vir Jakob: Wat het jy
gedoen dat jy my mislei en my dogters soos krygsgevangenes weggevoer
het?

<span id="an_31:27">31:27</span> Waarom het jy stilletjies gevlug en my
mislei en my dit nie vertel nie, dat ek jou met vrolikheid en liedere,
met tamboeryn en siter kon weggebring het?

<span id="an_31:28">31:28</span> Ook het jy my nie toegelaat om my seuns
en dogters te soen nie. Nou het jy dwaas gehandel.

<span id="an_31:29">31:29</span> Dit is in my mag om julle skade aan te
doen, maar die God van julle vader het verlede nag met my gespreek en
gesê: Pas nou op om met Jakob geen goed of kwaad te spreek nie.

<span id="an_31:30">31:30</span> Nou is jy dan eenmaal aan trek, omdat
jy so erg verlang het na die huis van jou vader--maar waarom het jy my
gode gesteel?

<span id="an_31:31">31:31</span> Toe antwoord Jakob en sê vir Laban:
Omdat ek bevrees was, want ek het gedink u sal miskien u dogters met
geweld van my wegneem.

<span id="an_31:32">31:32</span> Die een by wie u u gode vind--hy mag
nie lewe nie! Ondersoek wat by my is, in teenwoordigheid van ons broers,
en neem dit vir u. Maar Jakob het nie geweet dat Ragel dit gesteel het
nie.

<span id="an_31:33">31:33</span> Toe gaan Laban in die tent van Jakob en
in die tent van Lea en in die tent van die twee slavinne, maar hy het
niks gekry nie; en toe hy uit die tent van Lea uitgaan, kom hy in die
tent van Ragel.

<span id="an_31:34">31:34</span> Maar Ragel het die huisgode geneem en
dit in die kameelsaal weggepak en daarop gaan sit. En Laban het die hele
tent deurgevoel, maar niks gekry nie.

<span id="an_31:35">31:35</span> Daarop sê sy vir haar vader: My heer
moet nie baie kwaai kyk nie, omdat ek nie vir u kan opstaan nie; want
dit gaan met my volgens die reël van die vroue. En hy het gesoek maar
die huisgode nie gekry nie.

<span id="an_31:36">31:36</span> Toe word Jakob kwaad, en hy het met
Laban getwis; en Jakob het geantwoord en vir Laban gesê: Wat is my
oortreding, wat is my sonde, dat u my so vurig agternagesit het?

<span id="an_31:37">31:37</span> Nou dat u al my goed deurgevoel
het--wat het u van al u huisraad gevind? Sit dit hier neer voor my
broers en u broers, en laat hulle oordeel tussen ons twee.

<span id="an_31:38">31:38</span> Twintig jaar was ek nou by u. U skaap--
en bokooie het geen misdrag gehad nie, en die ramme van u kleinvee het
ek nie geëet nie.

<span id="an_31:39">31:39</span> Wat die wilde diere verskeur het, het
ek nie na u gebring nie: ek moes dit vergoed; van my hand het u dit
geëis, of dit al bedags gesteel is of snags gesteel is.

<span id="an_31:40">31:40</span> Ek was 'n man wat bedags deur die hitte
verteer is en snags deur die koue, en my slaap het gevlug van my oë.

<span id="an_31:41">31:41</span> Twintig jaar was ek nou in u huis;
veertien jaar het ek u gedien vir u twee dogters en ses jaar vir u
kleinvee; en u het my loon tien maal verander.

<span id="an_31:42">31:42</span> As die God van my vader, die God van
Abraham en die Vrees van Isak, nie aan my kant was nie--ja, dan sou u my
met leë hande weggestuur het. God het my ellende en die moeitevolle
arbeid van my hande aangesien en verlede nag geoordeel.

<span id="an_31:43">31:43</span> Toe antwoord Laban en sê vir Jakob: Die
dogters is my dogters, en die seuns is my seuns, en die kleinvee is my
kleinvee, ja, alles wat jy sien, is myne; maar my dogters--wat sal ek
hulle vandag kan aandoen of aan hulle seuns wat hulle gebaar het?

<span id="an_31:44">31:44</span> Kom dan nou, laat ons 'n verbond sluit,
ek en jy, dat dit 'n getuie tussen my en jou kan wees.

<span id="an_31:45">31:45</span> Daarop het Jakob 'n klip geneem en dit
as gedenksteen opgerig.

<span id="an_31:46">31:46</span> En Jakob het aan sy broers gesê: Bring
klippe bymekaar! En hulle het klippe gaan haal en 'n hoop gemaak en daar
op die hoop geëet.

<span id="an_31:47">31:47</span> En Laban het dit Jegar-Sahadúta genoem,
maar Jakob het dit Gal-ed genoem.

<span id="an_31:48">31:48</span> Toe sê Laban: Hierdie hoop is vandag 'n
getuie tussen my en jou. Daarom het hulle dit Gal-ed genoem,

<span id="an_31:49">31:49</span> en ook Mispa, omdat hy gesê het: Mag
die HERE wag hou tussen my en jou as ons mekaar nie meer sien nie.

<span id="an_31:50">31:50</span> As jy my dogters mishandel, en as jy
vroue neem by my dogters, dan is geen mens by ons nie: Kyk, God is
getuie tussen my en jou.

<span id="an_31:51">31:51</span> Verder sê Laban vir Jakob: Daar is dié
hoop klippe, en daar is die gedenksteen wat ek tussen my en jou opgerig
het--

<span id="an_31:52">31:52</span> hierdie hoop klippe is getuie, en die
gedenksteen is getuie dat ék na jou kant toe hierdie hoop nie sal
verbytrek nie, en dat jy na my kant toe hierdie hoop en hierdie
gedenksteen nie sal verbytrek met slegte bedoelinge nie.

<span id="an_31:53">31:53</span> Die God van Abraham en die God van
Nahor, die God van hulle vader, sal regter tussen ons wees. En Jakob het
gesweer by die Vrees van sy vader Isak.

<span id="an_31:54">31:54</span> Toe het Jakob 'n offer gebring op die
gebergte en sy broers genooi om brood te eet. En hulle het brood geëet
en die nag in die gebergte oorgebly.

<span id="an_31:55">31:55</span> En Laban het die môre vroeg opgestaan
en sy seuns en sy dogters gesoen en hulle geseën. Daarna het Laban
vertrek en teruggekeer na sy woonplek.

<span id="an_32:1">32:1</span> Jakob het ook verder gereis, en die
engele van God het hom ontmoet.

<span id="an_32:2">32:2</span> Toe hy hulle sien, sê Jakob: Dit is 'n
leër van God! En hy het die plek Mahanáim genoem.

<span id="an_32:3">32:3</span> En Jakob het boodskappers uitgestuur voor
hom uit na sy broer Esau in die land Seïr, die landstreek van Edom,

<span id="an_32:4">32:4</span> en aan hulle bevel gegee met die woorde:
So moet julle aan my heer, aan Esau, sê: So sê Jakob, u dienaar--ek het
as vreemdeling vertoef by Laban en daar gebly tot nou toe;

<span id="an_32:5">32:5</span> en ek het beeste en esels, kleinvee en
slawe en slavinne verwerf, en my heer dit laat weet, sodat ek guns mag
vind in u oë.

<span id="an_32:6">32:6</span> En die boodskappers het na Jakob
teruggekom en gesê: Ons het by u broer Esau gekom, en hy trek u alreeds
tegemoet en vier honderd man saam met hom.

<span id="an_32:7">32:7</span> Toe het Jakob baie bevrees en benoud
geword, en hy het die mense wat by hom was, sowel as die kleinvee en
beeste en kamele in twee laers verdeel;

<span id="an_32:8">32:8</span> want hy het gedink: As Esau op die een
laer afkom en dit verslaan, sal die laer wat oorbly, vryraak.

<span id="an_32:9">32:9</span> En Jakob het gesê: o God van my vader
Abraham en God van my vader Isak, o HERE, wat my beveel het: Gaan terug
na jou land en na jou familie, en Ek sal aan jou goed doen--

<span id="an_32:10">32:10</span> ek is te gering vir al die gunste en al
die trou wat U aan u kneg bewys het; want ek het met my staf oor hierdie
Jordaan getrek en nou twee laers geword.

<span id="an_32:11">32:11</span> Red my tog uit die hand van my broer,
uit die hand van Esau, want ek is bang vir hom, dat hy sal kom en my
doodslaan, die moeder saam met die kinders.

<span id="an_32:12">32:12</span> U het tog self gesê: Ek sal sekerlik
aan jou goed doen en jou nageslag maak soos die sand van die see wat
vanweë die menigte nie getel kan word nie.

<span id="an_32:13">32:13</span> En hy het die nag daar oorgebly en van
wat in sy besit was, 'n geskenk geneem vir sy broer Esau:

<span id="an_32:14">32:14</span> twee honderd bokooie en twintig bokke,
twee honderd skaapooie en twintig ramme,

<span id="an_32:15">32:15</span> dertig kameelkoeie wat in die melk was,
met hulle kalfies, veertig koeie en tien bulle, twintig eselinne en tien
jong esels;

<span id="an_32:16">32:16</span> en hy het hulle aan sy dienaars
afgegee, elke trop afsonderlik, en aan sy dienaars gesê: Trek voor my
uit, en laat 'n plek oop tussen trop en trop.

<span id="an_32:17">32:17</span> Daarop gee hy aan die eerste een bevel
en sê: As my broer Esau jou teëkom en jou vra: Aan wie behoort jy, en
waarheen gaan jy, en wie s'n is die goed daar voor jou?

<span id="an_32:18">32:18</span> dan moet jy antwoord: U dienaar Jakob
s'n. Dit is 'n geskenk wat hy aan my heer Esau stuur; en kyk, hy self
kom ook agter ons aan.

<span id="an_32:19">32:19</span> En hy het ook bevel gegee aan die
tweede en aan die derde en aan almal wat agter die troppe geloop het, en
gesê: Net so moet julle Esau antwoord as julle hom kry--

<span id="an_32:20">32:20</span> julle moet sê: Kyk, ook u dienaar Jakob
kom agter ons aan. Want hy het gedink: Laat ek hom versoen met die
geskenk wat voor my uit gaan, en daarna sy aangesig sien--miskien sal hy
my in guns aanneem.

<span id="an_32:21">32:21</span> So het die geskenk dan voor hom uit
gegaan, maar hy self het dié nag in die laer gebly.

<span id="an_32:22">32:22</span> En hy het dieselfde nag opgestaan en sy
twee vroue en sy twee slavinne en sy elf kinders geneem en deur die drif
van die Jabbok getrek:

<span id="an_32:23">32:23</span> hy het hulle geneem en hulle deur die
rivier laat trek, ook laat deurtrek wat aan hom behoort het.

<span id="an_32:24">32:24</span> Maar Jakob het alleen agtergebly, en 'n
Man het met hom geworstel tot dagbreek.

<span id="an_32:25">32:25</span> En toe Hy sien dat Hy hom nie kon
oorwin nie, slaan Hy hom op sy heupbeen, sodat die heupbeen van Jakob
uit lit geraak het in die worsteling met Hom.

<span id="an_32:26">32:26</span> Toe sê Hy: Laat My gaan, want die dag
het gebreek. Maar hy antwoord: Ek sal U nie laat gaan nie tensy dat U my
seën.

<span id="an_32:27">32:27</span> En Hy vra hom: Hoe is jou naam? En hy
antwoord: Jakob.

<span id="an_32:28">32:28</span> Toe sê Hy: Jy sal nie meer Jakob genoem
word nie, maar Israel; want jy het geworstel met God en met die mense en
het oorwin.

<span id="an_32:29">32:29</span> Daarop vra Jakob en sê: Maak tog u Naam
bekend! En Hy antwoord: Waarom vra jy tog na my Naam? En Hy het hom daar
geseën.

<span id="an_32:30">32:30</span> Toe noem Jakob die plek Pniël; want,
het hy gesê, ek het God gesien van aangesig tot aangesig, en tog is my
lewe gered.

<span id="an_32:31">32:31</span> En die son het vir hom opgegaan net toe
hy Pnuel verby was; en hy was mank aan sy heup.

<span id="an_32:32">32:32</span> Daarom eet die kinders van Israel die
heupsening, wat aan die heupbeen is, tot vandag toe nie, omdat Hy Jakob
op die heupbeen, aan die heupsening, geslaan het.

<span id="an_33:1">33:1</span> En Jakob het sy oë opgeslaan, en toe hy
meteens Esau sien aankom en vier honderd man saam met hom, het hy die
kinders onder Lea en Ragel en onder die twee slavinne verdeel.

<span id="an_33:2">33:2</span> En hy het die slavinne met hulle kinders
eerste, en Lea met haar kinders daaragter, en Ragel en Josef laaste
opgestel;

<span id="an_33:3">33:3</span> maar hy self het voor hulle uit gegaan en
hom sewe maal na die aarde gebuig, totdat hy by sy broer gekom het.

<span id="an_33:4">33:4</span> Toe loop Esau hom tegemoet en omhels hom
en val hom om die hals en soen hom; en hulle het geween.

<span id="an_33:5">33:5</span> Daarna het hy sy oë opgeslaan en die
vroue en kinders gesien en gesê: Wie het jy daar by jou? En hy antwoord:
Die kinders wat God uit genade aan u dienaar geskenk het.

<span id="an_33:6">33:6</span> En die slavinne het nader gekom, hulle en
hulle kinders, en hul neergebuig.

<span id="an_33:7">33:7</span> En Lea het ook nader gekom met haar
kinders en hul neergebuig; en daarna het Josef nader gekom en Ragel en
hul neergebuig.

<span id="an_33:8">33:8</span> Daarop sê hy: Wat is jou bedoeling met
daardie hele laer wat ek teëgekom het? En hy antwoord: Om guns te vind
in die oë van my heer.

<span id="an_33:9">33:9</span> Maar Esau sê: Ek het baie, my broer! Wat
joue is, laat dit joue bly!

<span id="an_33:10">33:10</span> Toe antwoord Jakob: Ag nee, as ek nou
guns in u oë gevind het, neem dan my geskenk uit my hand aan. Want juis
daarom het ek u aangesig te sien gekry soos 'n mens die aangesig van God
sien, en u het behae in my gehad.

<span id="an_33:11">33:11</span> Neem tog my begroetingsgeskenk wat u
aangebied is, want God het my genade bewys, en ek het volop. En hy het
by hom aangehou, sodat hy dit aangeneem het.

<span id="an_33:12">33:12</span> Daarop sê hy: Laat ons opbreek en
verder trek, en ek sal langs jou trek.

<span id="an_33:13">33:13</span> Maar hy antwoord hom: My heer weet dat
die kinders swak is, en dat ek lammerooie en melkkoeie by my het; as 'n
mens hulle net een dag ooreis, dan sterf al die kleinvee.

<span id="an_33:14">33:14</span> My heer moet maar voor sy dienaar uit
trek, en ék sal op my gemak trek na die gang van die vee wat voor my uit
gaan, en na die gang van die kinders, tot ek by my heer in Seïr aankom.

<span id="an_33:15">33:15</span> Toe sê Esau: Laat my tog van die
manskappe wat by my is, by jou laat staan. En hy antwoord: Waarvoor dan?
Laat my guns in die oë van my heer vind!

<span id="an_33:16">33:16</span> So het Esau dan dié dag teruggegaan
padlangs na Seïr toe.

<span id="an_33:17">33:17</span> Maar Jakob het na Sukkot weggetrek en
vir hom 'n huis gebou en takkrale vir sy vee gemaak. Daarom het hy die
plek genoem Sukkot.

<span id="an_33:18">33:18</span> En Jakob het behoue aangekom by die
stad Sigem wat in die land Kanaän is, toe hy van Paddan-Aram gekom
het--hy het sy laer voor die stad opgeslaan

<span id="an_33:19">33:19</span> en die stuk grond gekoop waar hy sy
tent opgeslaan het, van die seuns van Hemor, die vader van Sigem, vir
honderd geldstukke.

<span id="an_33:20">33:20</span> Daar het hy ook 'n altaar opgerig en
dit genoem: Die God van Israel is God.

<span id="an_34:1">34:1</span> En Dina, die dogter van Lea, wat sy vir
Jakob gebaar het, het uitgegaan om die dogters van die land te leer ken.

<span id="an_34:2">34:2</span> Toe Sigem, die seun van Hemor, die
Hewiet, die vors van die land, haar sien, het hy haar gegryp en met haar
gemeenskap gehad en haar onteer.

<span id="an_34:3">34:3</span> En sy siel het verkleef geraak aan Dina,
die dogter van Jakob; en hy het die dogter liefgehad en na die hart van
die dogter gespreek.

<span id="an_34:4">34:4</span> Sigem het ook met sy vader Hemor gespreek
en gesê: Neem daardie dogter vir my as vrou.

<span id="an_34:5">34:5</span> Toe Jakob dan hoor dat hy sy dogter Dina
onteer het, was sy seuns by sy vee in die veld; en Jakob het geswyg
totdat hulle gekom het.

<span id="an_34:6">34:6</span> En Hemor, die vader van Sigem, het na
Jakob uitgegaan om met hom te spreek.

<span id="an_34:7">34:7</span> En die seuns van Jakob het uit die veld
gekom toe hulle dit hoor; en die manne was gegrief en baie kwaad, omdat
hy 'n skanddaad in Israel begaan het deur met die dogter van Jakob
gemeenskap te hou: so iets mag nie gebeur het nie.

<span id="an_34:8">34:8</span> Toe spreek Hemor met hulle en sê: Die
siel van my seun Sigem is verlief op julle dogter: gee haar tog aan hom
as vrou

<span id="an_34:9">34:9</span> en verswaer julle met ons: gee aan ons
julle dogters, en neem vir julle ons dogters.

<span id="an_34:10">34:10</span> Bly maar by ons woon, en die land sal
voor julle oop lê; woon en trek rond daarin en verwerf vaste besittings
daarin.

<span id="an_34:11">34:11</span> En Sigem sê vir haar vader en haar
broers: Laat my guns vind in julle oë, en wat julle van my eis, sal ek
gee.

<span id="an_34:12">34:12</span> Vra my 'n baie groot koopprys en
geskenk, en ek sal dit gee soos julle aan my sê; gee my net die dogter
as vrou.

<span id="an_34:13">34:13</span> Toe antwoord die seuns van Jakob vir
Sigem en Hemor, sy vader, met bedrog--hulle het so gespreek, omdat hy
hulle suster Dina onteer het--

<span id="an_34:14">34:14</span> en sê vir hulle: Ons kan dit nie doen
om ons suster aan 'n man te gee wat die voorhuid het nie, want dit sou
'n skande vir ons wees.

<span id="an_34:15">34:15</span> Net op hierdie voorwaarde kan ons
inwillig: as julle word soos ons deurdat almal wat manlik is onder
julle, besny word.

<span id="an_34:16">34:16</span> Dan sal ons ons dogters aan julle gee,
en ons sal julle dogters vir ons neem; en ons sal by julle woon en een
volk word.

<span id="an_34:17">34:17</span> Maar as julle nie na ons luister om
besny te word nie, dan neem ons ons dogter en ons trek weg.

<span id="an_34:18">34:18</span> En hulle woorde was goed in die oë van
Hemor en in die oë van Sigem, die seun van Hemor.

<span id="an_34:19">34:19</span> En die jongman het nie versuim om dit
te doen nie, want hy het sin gehad in die dogter van Jakob, en hy was
die mees geëerde in die hele huis van sy vader.

<span id="an_34:20">34:20</span> Toe gaan Hemor en sy seun Sigem na die
poort van hulle stad, en hulle spreek met die manne van hul stad en sê:

<span id="an_34:21">34:21</span> Hierdie manne lewe in vrede met ons;
daarom, laat hulle in die land woon en daarin rondtrek: die land lê mos
alkante toe wyd voor hulle. Ons kan hulle dogters vir ons as vroue neem,
en ons sal ons dogters aan hulle gee.

<span id="an_34:22">34:22</span> Maar net op hierdie voorwaarde sal die
manne inwillig om by ons te woon, om een volk te word: as almal wat
manlik is onder ons, besny word soos hulle besny is.

<span id="an_34:23">34:23</span> Hulle vee en hulle besittings en al
hulle diere--sal dit nie ons s'n wees nie? Laat ons net inwillig, sodat
hulle by ons kan bly woon.

<span id="an_34:24">34:24</span> En hulle het geluister na Hemor en na
sy seun Sigem almal wat uit sy stadspoort uitgegaan het; en almal wat
manlik was, is besny, almal wat uit sy stadspoort uitgegaan het.

<span id="an_34:25">34:25</span> Maar op die derde dag, toe hulle in die
pyn was, neem die twee seuns van Jakob, Símeon en Levi, broers van Dina,
elkeen sy swaard, en hulle oorval die sorgelose stad en slaan almal dood
wat manlik was.

<span id="an_34:26">34:26</span> Hulle slaan ook Hemor en sy seun Sigem
dood met die skerpte van die swaard; daarna neem hulle Dina uit die huis
van Sigem uit en vertrek.

<span id="an_34:27">34:27</span> Die seuns van Jakob het op die
gesneuweldes afgekom en die stad geplunder, omdat hulle hulle suster
onteer het.

<span id="an_34:28">34:28</span> Hulle kleinvee en hulle beeste en hulle
esels--wat in die stad en in die veld was--het hulle weggeneem.

<span id="an_34:29">34:29</span> En al hulle goed en al hulle kinders en
hulle vroue het hulle as gevangenes weggevoer en as buit, en ook alles
wat in die huise was.

<span id="an_34:30">34:30</span> Toe sê Jakob vir Símeon en Levi: Julle
het my ontroer dat julle my gehaat gemaak het by die inwoners van die
land, die Kanaäniete en Feresiete, terwyl ek 'n klein klompie is. As
hulle hul teen my versamel, sal hulle my verslaan, en ek sal verdelg
word, ek en my huis.

<span id="an_34:31">34:31</span> Toe antwoord hulle: Hoe durf hy dan ons
suster as 'n hoer behandel!

<span id="an_35:1">35:1</span> Daarna het God vir Jakob gesê: Maak jou
klaar, trek op na Bet-el en woon daar; en bou daar 'n altaar vir die God
wat aan jou verskyn het toe jy op die vlug was vir jou broer Esau.

<span id="an_35:2">35:2</span> Toe sê Jakob aan sy huisgesin en aan
almal wat by hom was: Verwyder die vreemde gode wat onder julle is, en
reinig julle en trek ander klere aan;

<span id="an_35:3">35:3</span> en laat ons klaarmaak en optrek na
Bet-el; en ek sal daar 'n altaar bou vir die God wat my geantwoord het
op die dag van my benoudheid en by my was op die weg wat ek gegaan het.

<span id="an_35:4">35:4</span> Toe gee hulle aan Jakob al die vreemde
gode wat in hulle besit was, en die ringe aan hulle ore, en Jakob het
dit begrawe onder die terpentynboom wat by Sigem is.

<span id="an_35:5">35:5</span> En toe hulle weggetrek het, kom daar 'n
skrik van God op die stede rondom hulle, sodat hulle die seuns van Jakob
nie agternagejaag het nie.

<span id="an_35:6">35:6</span> So het Jakob dan in Lus aangekom wat in
die land Kanaän is dit is Bet-el--hy en al die mense wat by hom was.

<span id="an_35:7">35:7</span> en hy het daar 'n altaar gebou en die
plek El Bet-el genoem, omdat God daar aan hom geopenbaar is toe hy vir
sy broer gevlug het.

<span id="an_35:8">35:8</span> En Debora, die oppasser van Rebekka, het
gesterwe, en sy is begrawe onderkant Bet-el, onder die eikeboom. En
hulle het dit genoem: Eik van geween.

<span id="an_35:9">35:9</span> Toe verskyn God weer aan Jakob, by sy
terugkoms uit Paddan-Aram, en Hy seën hom;

<span id="an_35:10">35:10</span> en God sê vir hom: Jou naam is Jakob;
jy sal verder nie Jakob genoem word nie, maar Israel sal jou naam wees.
En Hy het hom Israel genoem.

<span id="an_35:11">35:11</span> Verder sê God vir hom: Ek is God, die
Almagtige. Wees vrugbaar en vermeerder. 'n Nasie, ja, 'n menigte van
nasies, sal van jou afstam, en konings sal uit jou lendene voortkom.

<span id="an_35:12">35:12</span> En die land wat Ek aan Abraham en Isak
gegee het, sal Ek aan jou gee; en aan jou nageslag ná jou sal Ek die
land gee.

<span id="an_35:13">35:13</span> Toe het God van hom af opgevaar op die
plek waar Hy met hom gespreek het.

<span id="an_35:14">35:14</span> En Jakob het 'n gedenksteen opgerig op
die plek waar Hy met hom gespreek het, 'n gedenksteen van klip, en
daarop 'n drankoffer uitgegiet en olie daarop gegooi.

<span id="an_35:15">35:15</span> En Jakob het die plek waar God met hom
gespreek het, Bet-el genoem.

<span id="an_35:16">35:16</span> Daarna het hulle van Bet-el af
weggetrek. En toe daar nog 'n kort ent pad was om by Efrat te kom, moes
Ragel baar; en sy het dit swaar gehad by die bevalling.

<span id="an_35:17">35:17</span> En terwyl sy dit swaar het by die
bevalling, sê die vroedvrou vir haar: Wees nie bevrees nie, want dit is
ook 'n seun vir u.

<span id="an_35:18">35:18</span> En toe haar siel uitgaan--want sy het
gesterwe--noem sy hom Ben-Oni. Maar sy vader het hom Benjamin genoem.

<span id="an_35:19">35:19</span> So het Ragel dan gesterwe; en sy is
begrawe op die pad na Efrat, dit is Betlehem.

<span id="an_35:20">35:20</span> En Jakob het 'n gedenksteen op haar
graf opgerig; dit is die gedenkteken van die graf van Ragel tot vandag
toe.

<span id="an_35:21">35:21</span> En Israel het weggetrek en sy tent
opgeslaan aan die ander kant van Migdal-Eder.

<span id="an_35:22">35:22</span> En terwyl Israel in dié land woon, het
Ruben gegaan en met Bilha, sy vader se byvrou, gemeenskap gehad. En
Israel het dit gehoor. En die seuns van Jakob was twaalf.

<span id="an_35:23">35:23</span> Die seuns van Lea was: Ruben, die
eersgeborene van Jakob, daarna Símeon en Levi en Juda en Issaskar en
Sébulon.

<span id="an_35:24">35:24</span> Die seuns van Ragel: Josef en Benjamin.

<span id="an_35:25">35:25</span> En die seuns van Bilha, die slavin van
Ragel: Dan en Náftali.

<span id="an_35:26">35:26</span> En die seuns van Silpa, die slavin van
Lea: Gad en Aser. Dit is die seuns van Jakob wat vir hom in Paddan-Aram
gebore is.

<span id="an_35:27">35:27</span> En Jakob het by sy vader Isak gekom in
Mamre, by Kirjat-Arba, dit is Hebron, waar Abraham as vreemdeling
vertoef het, en ook Isak.

<span id="an_35:28">35:28</span> En die dae van Isak was honderd en
tagtig jaar.

<span id="an_35:29">35:29</span> En Isak het die asem uitgeblaas en
gesterwe, en hy is by sy volksgenote versamel, oud en afgeleef. En sy
seuns Esau en Jakob het hom begrawe.

<span id="an_36:1">36:1</span> En dit is die geskiedenis van Esau, dit
is Edom.

<span id="an_36:2">36:2</span> Esau het sy vroue geneem uit die dogters
van Kanaän: Ada, die dogter van Elon, die Hetiet, en Oholibáma, die
dogter van Ana, die dogter van Síbeon, die Hewiet;

<span id="an_36:3">36:3</span> en Basmat, die dogter van Ismael, die
suster van Nébajot.

<span id="an_36:4">36:4</span> En Ada het vir Esau gebaar Élifas, en
Basmat het gebaar Réhuel.

<span id="an_36:5">36:5</span> En Oholibáma het gebaar Jehus en Jáelam
en Korag. Dit is die seuns van Esau wat vir hom gebore is in die land
Kanaän.

<span id="an_36:6">36:6</span> Toe neem Esau sy vroue en sy seuns en sy
dogters en al die mense van sy huis, sy vee en al sy diere en al sy
besittings wat hy in die land Kanaän verwerf het, en hy trek na 'n land,
wég van sy broer Jakob af;

<span id="an_36:7">36:7</span> want hulle besittings was te groot om
saam te woon, en die land van hulle vreemdelingskap kon hulle nie dra
vanweë hulle vee nie.

<span id="an_36:8">36:8</span> En Esau het gaan woon in die gebergte
Seïr. Esau, dit is Edom.

<span id="an_36:9">36:9</span> Dit is dan die geskiedenis van Esau, die
vader van die Edomiete, in die gebergte Seïr.

<span id="an_36:10">36:10</span> Dit is die name van die seuns van Esau:
Élifas, die seun van Ada, die vrou van Esau; Réhuel, die seun van
Basmat, die vrou van Esau.

<span id="an_36:11">36:11</span> En die seuns van Élifas was: Teman,
Omar, Sefo en Gáetam en Kenas.

<span id="an_36:12">36:12</span> En Timna was 'n byvrou van Élifas, die
seun van Esau; en sy het vir Élifas gebaar Amalek. Dit is die seuns van
Ada, die vrou van Esau.

<span id="an_36:13">36:13</span> En dit is die seuns van Réhuel: Nahat
en Serag, Samma en Missa. Dit was die seuns van Basmat, die vrou van
Esau.

<span id="an_36:14">36:14</span> En dit was die seuns van Oholibáma, die
dogter van Ana, die dogter van Síbeon, die vrou van Esau--sy het vir
Esau gebaar Jehus en Jáelam en Korag.

<span id="an_36:15">36:15</span> Dit is die stamhoofde onder die seuns
van Esau. Die seuns van Élifas, die eersgeborene van Esau, was: die
stamhoof Teman, die stamhoof Omar, die stamhoof Sefo, die stamhoof
Kenas,

<span id="an_36:16">36:16</span> die stamhoof Korag, die stamhoof
Gáetam, die stamhoof Amalek. Dit is die stamhoofde van Élifas in die
land Edom; dit is die seuns van Ada.

<span id="an_36:17">36:17</span> En dit is die seuns van Réhuel, die
seun van Esau: die stamhoof Nahat, die stamhoof Serag, die stamhoof
Samma, die stamhoof Missa. Dit is die stamhoofde van Réhuel in die land
Edom. Dit is die seuns van Basmat, die vrou van Esau.

<span id="an_36:18">36:18</span> En dit is die seuns van Oholibáma, die
vrou van Esau: die stamhoof Jehus, die stamhoof Jáelam, die stamhoof
Korag. Dit is die stamhoofde van Oholibáma, die dogter van Ana, die vrou
van Esau.

<span id="an_36:19">36:19</span> Dit is die seuns van Esau, en dit is
hulle stamhoofde. Dit is Edom.

<span id="an_36:20">36:20</span> Dit is die seuns van Seïr, die Horiet,
die eerste inwoners van die land: Lotan en Sobal en Síbeon en Ana

<span id="an_36:21">36:21</span> en Dison en Eser en Disan. Dit is die
stamhoofde van die Horiete, die seuns van Seïr in die land Edom.

<span id="an_36:22">36:22</span> En die seuns van Lotan was Hori en
Hemam; en die suster van Lotan was Timna.

<span id="an_36:23">36:23</span> En dit is die seuns van Sobal: Alwan en
Manáhat en Ebal, Sefo en Onam.

<span id="an_36:24">36:24</span> En dit is die seuns van Síbeon: Aja en
Ana. Dit is dié Ana wat die warm fonteine in die woestyn gekry het toe
hy die esels van sy vader Síbeon opgepas het.

<span id="an_36:25">36:25</span> En dit is die seuns van Ana: Dison; en
Oholibáma was die dogter van Ana.

<span id="an_36:26">36:26</span> En dit is die seuns van Dison: Hemdan
en Esban en Jitran en Keran.

<span id="an_36:27">36:27</span> Dit is die seuns van Eser: Bilhan en
Saäwan en Akan.

<span id="an_36:28">36:28</span> Dit is die seuns van Disan: Us en Aran.

<span id="an_36:29">36:29</span> Dit is die stamhoofde van die Horiete:
die stamhoof Lotan, die stamhoof Sobal, die stamhoof Síbeon, die
stamhoof Ana,

<span id="an_36:30">36:30</span> die stamhoof Dison, die stamhoof Eser,
die stamhoof Disan. Dit is die stamhoofde van die Horiete volgens hulle
stamme in die land Seïr.

<span id="an_36:31">36:31</span> En dit is die konings wat geregeer het
in die land Edom voordat daar 'n koning geregeer het oor die kinders van
Israel:

<span id="an_36:32">36:32</span> Bela, die seun van Beor, het geregeer
in Edom; en die naam van sy stad was Dinhába.

<span id="an_36:33">36:33</span> En ná die dood van Bela het Jobab, die
seun van Serag, van Bosra, in sy plek geregeer.

<span id="an_36:34">36:34</span> En ná die dood van Jobab het Husam, uit
die land van die Temaniete, in sy plek geregeer.

<span id="an_36:35">36:35</span> En ná die dood van Husam het Hadad, die
seun van Bedad, wat die Mídianiete verslaan het in die veld van Moab, in
sy plek geregeer, en die naam van sy stad was Awit.

<span id="an_36:36">36:36</span> En ná die dood van Hadad het Samla van
Másreka in sy plek geregeer.

<span id="an_36:37">36:37</span> En ná die dood van Samla het Saul van
Réhobot, aan die rivier, in sy plek geregeer.

<span id="an_36:38">36:38</span> En ná die dood van Saul het Baäl-Hanan,
die seun van Akbor, in sy plek geregeer.

<span id="an_36:39">36:39</span> En ná die dood van Baäl-Hanan, die seun
van Akbor, het Hadar in sy plek geregeer; en die naam van sy stad was
Pahu; en die naam van sy vrou was Mehetábeël, die dogter van Matred, die
dogter van Mésahab.

<span id="an_36:40">36:40</span> Dit is die name van die stamhoofde van
Esau, volgens hulle geslagte, volgens hulle woonplekke, met hulle name:
die stamhoof Timna, die stamhoof Alwa, die stamhoof Jetet.

<span id="an_36:41">36:41</span> die stamhoof Oholibáma, die stamhoof
Ela, die stamhoof Pinon,

<span id="an_36:42">36:42</span> die stamhoof Kenas, die stamhoof Teman,
die stamhoof Mibsar,

<span id="an_36:43">36:43</span> die stamhoof Mágdiël, die stamhoof
Iram. Dit is die stamhoofde van Edom, volgens hulle verblyfplekke in die
land van hulle besitting. Dit is Esau, die stamvader van die Edomiete.

<span id="an_37:1">37:1</span> En Jakob het gewoon in die land van die
vreemdelingskap van sy vader, in die land Kanaän.

<span id="an_37:2">37:2</span> Dit is die geskiedenis van Jakob. Josef
het as seun van sewentien jaar die kleinvee opgepas saam met sy
broers--hy was nog jonk--met die seuns van Bilha en die seuns van Silpa,
die vroue van sy vader. En Josef het die slegte gerug oor hulle na hulle
vader oorgebring.

<span id="an_37:3">37:3</span> En Israel het Josef meer lief gehad as al
sy seuns; want hy was vir hom 'n seun van die ouderdom; en hy het vir
hom 'n lang rok met moue gemaak.

<span id="an_37:4">37:4</span> Toe sy broers sien dat hulle vader hom
meer as al sy broers liefhet, het hulle hom gehaat en kon nie vriendelik
met hom praat nie.

<span id="an_37:5">37:5</span> Ook het Josef 'n droom gehad wat hy aan
sy broers vertel het. Daaroor het hulle hom nog meer gehaat.

<span id="an_37:6">37:6</span> Hy het naamlik vir hulle gesê: Hoor tog
hierdie droom wat ek gehad het.

<span id="an_37:7">37:7</span> Kyk, ons was besig om gerwe te bind op
die land toe meteens my gerf gaan staan en ook regop bly staan, terwyl
julle gerwe daar rondom kom en hulle voor my gerf neerbuig.

<span id="an_37:8">37:8</span> Toe sê sy broers aan hom: Wil jy miskien
oor ons regeer? Of wil jy miskien oor ons heers? En hulle het hom nog
meer gehaat oor sy drome en oor sy woorde.

<span id="an_37:9">37:9</span> Daarna het hy nog 'n ander droom gehad en
dit aan sy broers vertel en gesê: Kyk, ek het nog 'n droom gehad--die
son en die maan en elf sterre het hulle voor my neergebuig.

<span id="an_37:10">37:10</span> Toe hy dit aan sy vader en sy broers
vertel, het sy vader hom hard bestraf en aan hom gesê: Wat is dit vir 'n
droom wat jy gehad het? Moet ons werklik kom, ek en jou moeder en jou
broers, om ons voor jou na die aarde neer te buig?

<span id="an_37:11">37:11</span> En sy broers was afgunstig op hom, maar
sy vader het die saak in gedagte gehou.

<span id="an_37:12">37:12</span> En sy broers het die kleinvee van hulle
vader by Sigem gaan oppas.

<span id="an_37:13">37:13</span> Toe sê Israel vir Josef: Pas jou broers
nie die vee op by Sigem nie? Kom, laat ek jou na hulle toe stuur. En hy
antwoord hom: Hier is ek!

<span id="an_37:14">37:14</span> Toe sê hy vir hom: Gaan tog verneem na
die welstand van jou broers en die welstand van die vee, en bring vir my
berig terug. So het hy hom dan uit die dal van Hebron weggestuur, en hy
het by Sigem aangekom.

<span id="an_37:15">37:15</span> Daarop kry 'n man hom terwyl hy in die
veld ronddwaal, en die man vra hom: Wat soek jy?

<span id="an_37:16">37:16</span> En hy antwoord: Ek soek my broers.
Vertel my tog waar hulle die vee oppas.

<span id="an_37:17">37:17</span> Toe sê die man: Hulle het hiervandaan
weggetrek, want ek het hulle hoor sê: Laat ons na Dotan gaan. En Josef
het agter sy broers aan gegaan en hulle in Dotan gevind.

<span id="an_37:18">37:18</span> En hulle het hom van ver af gesien.
Maar voordat hy naby hulle kom, het hulle listig raad gehou teen hom om
hom dood te maak.

<span id="an_37:19">37:19</span> En hulle het vir mekaar gesê: Daar kom
daardie dromer aan!

<span id="an_37:20">37:20</span> Kom dan nou, laat ons hom doodmaak en
in een van die putte gooi en sê: 'n Wilde dier het hom opgeëet. Dan sal
ons sien wat van sy drome word.

<span id="an_37:21">37:21</span> Toe Ruben dit hoor, het hy hom uit
hulle hand gered deur te sê: Laat ons hom nie doodslaan nie.

<span id="an_37:22">37:22</span> Ruben het ook vir hulle gesê: Moenie
bloed vergiet nie; gooi hom in hierdie put wat in die woestyn is, maar
moenie die hand aan hom slaan nie--sodat hy hom uit hulle hand kon red
om hom na sy vader terug te bring.

<span id="an_37:23">37:23</span> En toe Josef by sy broers kom, trek
hulle Josef se rok uit, die rok met lang moue wat hy aangehad het,

<span id="an_37:24">37:24</span> en hulle neem hom en gooi hom in die
put. Maar die put was leeg; daar was geen water in nie.

<span id="an_37:25">37:25</span> Daarna het hulle gaan sit om brood te
eet; en toe hulle hul oë opslaan, sien hulle meteens 'n reisgeselskap
Ismaeliete wat uit Gílead kom--hulle kamele gelaai met speserye en
balsem en gom op pad om dit na Egipte af te bring.

<span id="an_37:26">37:26</span> Toe sê Juda aan sy broers: Watter
voordeel is dit dat ons ons broer doodmaak en sy bloed verberg?

<span id="an_37:27">37:27</span> Kom, laat ons hom aan die Ismaeliete
verkoop, maar laat ons hand nie teen hom wees nie, want hy is ons broer,
ons vlees. En sy broers het na hom geluister.

<span id="an_37:28">37:28</span> En toe die Midianitiese koopmans
verbykom, het hulle Josef uit die put uit opgetrek en uitgehaal en Josef
aan die Ismaeliete verkoop vir twintig sikkels silwer. En húlle het
Josef na Egipte gebring.

<span id="an_37:29">37:29</span> Toe Ruben by die put terugkom, was
Josef nie in die put nie! Daarop skeur hy sy klere,

<span id="an_37:30">37:30</span> en hy gaan na sy broers terug en sê:
Die seun is nie daar nie! En ek, waar moet ek heen?

<span id="an_37:31">37:31</span> Toe neem hulle Josef se rok, en hulle
slag 'n bok en steek die rok in die bloed,

<span id="an_37:32">37:32</span> en hulle stuur die lang rok weg en laat
dit na hulle vader bring met die woorde: Dit het ons gevind. Kyk tog
goed of dit die rok van u seun is of nie.

<span id="an_37:33">37:33</span> En hy het dit herken en gesê: Die rok
van my seun! 'n Wilde dier het hom opgeëet. Verskeur, verskeur is Josef!

<span id="an_37:34">37:34</span> Toe skeur Jakob sy klere en trek 'n
roukleed om sy heupe, en hy het oor sy seun gerou, baie dae lank.

<span id="an_37:35">37:35</span> En al sy seuns en al sy dogters het
moeite gedoen om hom te troos, maar hy het geweier om hom te laat troos
en gesê: Nee, treurende sal ek na my seun in die doderyk afdaal! So het
sy vader hom dan beween.

<span id="an_37:36">37:36</span> En die Midianiete het hom na Egipte
verkoop aan Pótifar, 'n hofdienaar van Farao, die owerste van die
lyfwag.

<span id="an_38:1">38:1</span> In dié tyd het Juda afgetrek, van sy
broers af weg, en uitgedraai na 'n man van Adúllam met die naam van
Hira.

<span id="an_38:2">38:2</span> En Juda het daar die dogter van 'n
Kanaänitiese man gesien met die naam van Sua; en hy het met haar getrou
en by haar ingegaan.

<span id="an_38:3">38:3</span> En sy het bevrug geword en 'n seun
gebaar, en sy het hom Er genoem.

<span id="an_38:4">38:4</span> Daarna het sy weer bevrug geword en 'n
seun gebaar en hom Onan genoem.

<span id="an_38:5">38:5</span> En sy het nog weer 'n seun gebaar en hom
Sela genoem; en hy was in Kesib toe sy hom gebaar het.

<span id="an_38:6">38:6</span> En Juda het vir Er, sy eersgeborene, 'n
vrou geneem, en haar naam was Tamar.

<span id="an_38:7">38:7</span> Maar Er, die eersgeborene van Juda, het
die HERE mishaag. Daarom het die HERE hom laat sterwe.

<span id="an_38:8">38:8</span> Toe sê Juda vir Onan: Gaan in by die vrou
van jou broer en sluit die swaershuwelik met haar en verwek vir jou
broer 'n nageslag.

<span id="an_38:9">38:9</span> Maar Onan het geweet dat die nageslag nie
syne sou wees nie; daarom het hy, elke keer as hy by die vrou van sy
broer ingaan, dit op die grond verderwe om vir sy broer geen nageslag te
gee nie.

<span id="an_38:10">38:10</span> En dit was verkeerd in die oë van die
HERE wat hy gedoen het; daarom het Hy hom ook laat sterwe.

<span id="an_38:11">38:11</span> Toe sê Juda vir Tamar, sy skoondogter:
Bly 'n weduwee in die huis van jou vader totdat my seun Sela groot is.
Want hy het gedink: Anders sterwe hy ook soos sy broers! So het Tamar
dan gaan woon in die huis van haar vader.

<span id="an_38:12">38:12</span> En ná verloop van geruime tyd het die
dogter van Sua, die vrou van Juda, gesterwe. En toe Juda klaar getreur
het, het hy opgegaan na die skeerders van sy kleinvee, na Timna toe, hy
en sy vriend Hira, die Adullamiet.

<span id="an_38:13">38:13</span> En hulle het Tamar te kenne gegee en
gesê: Kyk, jou skoonvader gaan op na Timna om sy kleinvee te skeer.

<span id="an_38:14">38:14</span> Toe trek sy die klere van haar
weduweeskap uit en bedek haar met 'n sluier en draai haar toe; en sy het
gaan sit by die ingang van Enaim wat op die pad na Timna lê. Want sy het
gesien dat Sela groot geword het, maar sy was aan hom nie as vrou gegee
nie.

<span id="an_38:15">38:15</span> Toe Juda haar sien, het hy haar vir 'n
hoer gehou, omdat sy haar gesig toegebind het;

<span id="an_38:16">38:16</span> en hy het na haar uitgedraai by die pad
en gesê: Kom tog, laat my by jou ingaan; want hy het nie geweet dat dit
sy skoondogter was nie. En sy vra: Wat sal jy my gee as jy by my ingaan?

<span id="an_38:17">38:17</span> En hy antwoord: Ek sal jou 'n boklam
van die kleinvee af stuur. Toe sê sy: As jy 'n pand gee totdat jy dit
stuur.

<span id="an_38:18">38:18</span> En hy sê: Wat is die pand wat ek jou
moet gee? Toe antwoord sy: Jou seëlring met die bandjie en jou staf wat
in jou hand is. Hy gee dit toe aan haar en gaan by haar in, en sy het by
hom swanger geword.

<span id="an_38:19">38:19</span> En sy het opgestaan en weggegaan en
haar sluier afgehaal en die klere van haar weduweeskap aangetrek.

<span id="an_38:20">38:20</span> En Juda het die boklam gestuur deur
middel van sy vriend, die Adullamiet, om die pand uit die hand van die
vrou te gaan haal. Maar hy het haar nie gevind nie.

<span id="an_38:21">38:21</span> Toe vra hy die mense van haar woonplek:
Waar is daardie hoer wat in Enaim by die pad was? En hulle antwoord:
Hier was geen hoer nie.

<span id="an_38:22">38:22</span> Daarop gaan hy na Juda terug met die
berig: Ek het haar nie gevind nie. En die mense van die plek het ook
gesê: Hier was geen hoer nie.

<span id="an_38:23">38:23</span> Toe sê Juda: Laat sy dit hou, dat ons
nie 'n bespotting word nie. Kyk, ek het hierdie boklam gestuur, maar jy
het haar nie gevind nie.

<span id="an_38:24">38:24</span> Ná omtrent drie maande het hulle Juda
laat weet en gesê: Tamar, jou skoondogter, het gehoereer, en sy is ook
swanger deur hoerery! En Juda sê: Bring haar uit, dat sy verbrand kan
word.

<span id="an_38:25">38:25</span> Terwyl sy uitgebring word, laat sy haar
skoonvader dit weet: By die man aan wie hierdie dinge behoort, is ek
swanger. En sy het gesê: Kyk tog mooi aan wie hierdie seëlring en
bandjies en staf behoort.

<span id="an_38:26">38:26</span> En Juda het dit herken en gesê: Sy het
reg teenoor my, want ek het haar mos nie aan my seun Sela gegee nie. En
hy het haar verder nie meer beken nie.

<span id="an_38:27">38:27</span> En toe sy sou baar, was daar 'n
tweeling in haar skoot.

<span id="an_38:28">38:28</span> En terwyl sy baar, het een die hand
uitgesteek; en die vroedvrou het dit gegryp en 'n rooi draad om sy hand
gebind en gesê: Hierdie een is eerste gebore.

<span id="an_38:29">38:29</span> Maar toe hy sy hand teruggetrek het,
word sy broer gebore! En sy sê: Hoe kragtig het jy deurgebreek! En hulle
het hom Peres genoem.

<span id="an_38:30">38:30</span> En daarna is sy broer gebore aan wie se
hand die rooi draad was. En hulle het hom Serag genoem.

<span id="an_39:1">39:1</span> En Josef is afgebring na Egipte; en
Pótifar, 'n hofdienaar van Farao, die owerste van die lyfwag, 'n
Egiptiese man, het hom gekoop uit die hand van die Ismaeliete wat hom
daarheen afgebring het.

<span id="an_39:2">39:2</span> En die HERE was met Josef, sodat hy 'n
voorspoedige man was; en hy het in die huis van sy heer, die Egiptenaar,
gebly.

<span id="an_39:3">39:3</span> En toe sy heer sien dat die HERE met hom
was, en dat die HERE alles wat hy doen, in sy hand voorspoedig maak,

<span id="an_39:4">39:4</span> het Josef guns in sy oë gevind en hom
gedien; en hy het hom aangestel oor sy huis, en alles wat in sy besit
was, aan hom oorgegee.

<span id="an_39:5">39:5</span> En vandat hy hom aangestel het oor sy
huis en oor alles wat in sy besit was, het die HERE die huis van die
Egiptenaar geseën ter wille van Josef; ja, die seën van die HERE was by
alles wat syne was, in die huis en op die veld.

<span id="an_39:6">39:6</span> En hy het alles wat syne was, aan Josef
oorgelaat, sodat hy met sy hulp van niks kennis geneem het nie as net
van die brood wat hy geëet het. En Josef was skoon van gestalte en mooi
van aansien.

<span id="an_39:7">39:7</span> Ná hierdie dinge het die vrou van sy heer
haar oë na Josef opgeslaan en gesê: Kom hou gemeenskap met my.

<span id="an_39:8">39:8</span> Maar hy het geweier en aan die vrou van
sy heer gesê: Kyk, deur my is dit dat my heer geen kennis neem van wat
in die huis is nie; en alles wat syne is, het hy aan my oorgegee.

<span id="an_39:9">39:9</span> Hy is in hierdie huis nie groter as ek
nie en het my niks onthou nie behalwe u, omdat u sy vrou is; hoe kan ek
dan hierdie groot kwaad doen en sondig teen God?

<span id="an_39:10">39:10</span> En nadat sy met Josef dag ná dag
gespreek het, en hy na haar nie wou luister om by haar te lê om met haar
gemeenskap te hou nie,

<span id="an_39:11">39:11</span> kom hy eendag in die huis om sy werk te
doen terwyl niemand van die huisgenote binne was nie.

<span id="an_39:12">39:12</span> Toe gryp sy hom aan sy kleed en sê: Kom
hou gemeenskap met my. Maar hy het sy kleed in haar hand laat agterbly
en gevlug en na buite geloop.

<span id="an_39:13">39:13</span> Toe sy dan sien dat hy sy kleed in haar
hand laat bly en buitentoe gevlug het,

<span id="an_39:14">39:14</span> roep sy na haar huisgenote en sê aan
hulle: Kyk, hy het vir ons 'n Hebreeuse man hier gebring om met ons gek
te skeer; hy het na my gekom om met my gemeenskap te hê, en ek het hard
geskreeu;

<span id="an_39:15">39:15</span> en toe hy hoor dat ek my stem verhef en
skreeu, het hy sy kleed by my laat agterbly en gevlug en na buite
geloop.

<span id="an_39:16">39:16</span> En sy het sy kleed by haar neergelê
totdat sy heer tuisgekom het.

<span id="an_39:17">39:17</span> En sy het hom met dieselfde woorde
aangespreek en gesê: Die Hebreeuse kneg wat jy vir ons hier gebring het,
het na my gekom om met my gek te skeer;

<span id="an_39:18">39:18</span> en toe ek my stem verhef en skreeu, het
hy sy kleed by my laat agterbly en na buite gevlug.

<span id="an_39:19">39:19</span> Toe sy heer die woorde hoor waarmee sy
vrou hom aanspreek: So en so het jou kneg aan my gedoen--het hy baie
kwaad geword;

<span id="an_39:20">39:20</span> en die heer van Josef het hom laat vang
en hom in die gevangenis gesit op die plek waar die gevangenes van die
koning opgesluit was; en hy was daar in die gevangenis.

<span id="an_39:21">39:21</span> Maar die HERE was met Josef, en Hy het
goedertierenheid aan hom bewys en hom guns verleen in die oë van die
owerste van die gevangenis.

<span id="an_39:22">39:22</span> En die owerste van die gevangenis het
almal wat in die gevangenis opgesluit was, aan Josef toevertrou; en
alles wat daar te doen was, het hy gedoen.

<span id="an_39:23">39:23</span> Die owerste van die gevangenis het glad
nie na iets omgekyk wat aan hom toevertrou was nie, omdat die HERE met
hom was; en wat hy doen, het die HERE voorspoedig laat wees.

<span id="an_40:1">40:1</span> Ná hierdie dinge het die skinker van die
koning van Egipte en die bakker hulle misgaan jeens hulle heer, die
koning van Egipte,

<span id="an_40:2">40:2</span> sodat Farao baie kwaad geword het vir sy
twee hofdienaars, die voorman van die skinkers en die voorman van die
bakkers.

<span id="an_40:3">40:3</span> En hy het hulle in bewaring gegee in die
huis van die owerste van die lyfwag, in die gevangenis, die plek waar
Josef gevange was.

<span id="an_40:4">40:4</span> En die owerste van die lyfwag het Josef
by hulle aangestel om hulle te bedien. En hulle was 'n tyd lank in
bewaring.

<span id="an_40:5">40:5</span> En hulle het altwee 'n droom gehad,
elkeen sy droom, in dieselfde nag, elkeen 'n droom met besondere
betekenis, die skinker en die bakker van die koning van Egipte, wat in
die gevangenis gevange gesit het.

<span id="an_40:6">40:6</span> En Josef het die volgende môre by hulle
gekom en gesien dat hulle ontstemd was.

<span id="an_40:7">40:7</span> Toe vra hy die hofdienaars van Farao wat
by hom in bewaring was in die huis van sy heer, en sê: Waarom lyk julle
aangesig vandag so droewig?

<span id="an_40:8">40:8</span> En hulle antwoord hom: Ons het 'n droom
gehad, en daar is niemand wat dit kan uitlê nie. En Josef vra hulle: Is
uitlegging nie 'n saak van God nie? Vertel my tog.

<span id="an_40:9">40:9</span> Toe vertel die voorman van die skinkers
aan Josef sy droom en sê vir hom: In my droom was daar 'n wingerdstok
voor my,

<span id="an_40:10">40:10</span> en aan die wingerdstok was drie ranke;
en skaars het hy gebot of sy bloeisel was uit, sy trosse het ryp druiwe
geword.

<span id="an_40:11">40:11</span> En die beker van Farao was in my hand.
En ek het die druiwe geneem en dit in die beker van Farao uitgedruk en
die beker in die hand van Farao gegee.

<span id="an_40:12">40:12</span> Toe sê Josef vir hom: Dit is die
uitlegging daarvan: die drie ranke is drie dae.

<span id="an_40:13">40:13</span> Binne drie dae sal Farao jou hoof
verhef--jou in jou rang herstel; en jy sal die beker van Farao in sy
hand gee net soos vroeër toe jy sy skinker was.

<span id="an_40:14">40:14</span> Hou my tog net in gedagte as dit met
jou goed gaan, en bewys my tog 'n guns en maak melding van my by Farao
en bring my uit hierdie huis uit;

<span id="an_40:15">40:15</span> want ek is gesteel, ja gesteel, uit die
land van die Hebreërs, en ek het hier ook niks gedoen dat hulle my in
die gevangenis gesit het nie.

<span id="an_40:16">40:16</span> Toe die voorman van die bakkers sien
dat hy 'n gunstige uitlegging gegee het, sê hy aan Josef: Ook in my
droom--toe was daar drie mandjies met witbrood op my hoof,

<span id="an_40:17">40:17</span> en in die boonste mandjie was
allerhande eetware vir Farao deur bakkers klaargemaak, en die voëls het
dit uit die mandjie bo-op my hoof weggepik.

<span id="an_40:18">40:18</span> Toe antwoord Josef en sê: Dit is die
uitlegging daarvan--die drie mandjies is drie dae.

<span id="an_40:19">40:19</span> Binne drie dae sal Farao jou hoof
bo-oor jou verhef--hy sal jou aan 'n paal ophang, en die voëls sal jou
vlees van jou af wegpik.

<span id="an_40:20">40:20</span> En op die derde dag, die verjaarsdag
van Farao, het hy 'n maaltyd vir al sy dienaars berei en die hoof van
die voorman van die skinkers en die hoof van die voorman van die bakkers
te midde van sy dienaars verhef--

<span id="an_40:21">40:21</span> hy het die voorman van die skinkers
herstel in sy skinkersamp, sodat hy die beker in die hand van Farao kon
gee,

<span id="an_40:22">40:22</span> maar die voorman van die bakkers het hy
opgehang soos Josef dit aan hulle uitgelê het.

<span id="an_40:23">40:23</span> En die voorman van die skinkers het nie
aan Josef gedink nie, maar hom vergeet.

<span id="an_41:1">41:1</span> Ná verloop van twee volle jare het Farao
gedroom dat hy by die Nyl staan;

<span id="an_41:2">41:2</span> en kyk, daar kom sewe koeie uit die Nyl
uit op wat mooi van aansien en vet van vleis was, en hulle het gaan wei
in die rietgras.

<span id="an_41:3">41:3</span> En kyk, ná hulle kom daar nog sewe koeie
uit die Nyl uit op wat lelik van aansien en maer van vleis was, en hulle
het by die ander koeie op die wal van die Nyl gaan staan.

<span id="an_41:4">41:4</span> En die koeie wat lelik van aansien en
maer van vleis was, het die sewe koeie wat mooi van aansien en vet was,
opgeëet. Toe het Farao wakker geword.

<span id="an_41:5">41:5</span> En hy het weer aan die slaap geraak en
nog 'n keer gedroom; en kyk, sewe vet en mooi are skiet op aan een
steel;

<span id="an_41:6">41:6</span> en ná hulle spruit daar sewe are uit wat
maer en deur die oostewind verskroei was;

<span id="an_41:7">41:7</span> en die maer are het die sewe vet en vol
are verslind. Toe het Farao wakker geword en kyk, dit was 'n droom!

<span id="an_41:8">41:8</span> Dié môre was sy gees onrustig, en hy het
al die towenaars en al die wyse manne van Egipte laat roep; en Farao het
aan hulle sy droom vertel, maar niemand kon dit aan Farao uitlê nie.

<span id="an_41:9">41:9</span> Toe het die voorman van die skinkers met
Farao gespreek en gesê: Ek moet vandag my sondes in gedagtenis bring.

<span id="an_41:10">41:10</span> Farao was baie kwaad vir sy dienaars en
het my in bewaring gegee in die huis van die owerste van die lyfwag, my
en die voorman van die bakkers.

<span id="an_41:11">41:11</span> En ons het in dieselfde nag 'n droom
gehad, ek en hy; ons het gedroom, elkeen 'n droom met besondere
betekenis.

<span id="an_41:12">41:12</span> En daar was by ons 'n Hebreeuse
jongman, 'n kneg van die owerste van die lyfwag--aan hom het ons dit
vertel, en hy het ons drome vir ons uitgelê; aan elkeen het hy die
uitlegging volgens sy droom gegee.

<span id="an_41:13">41:13</span> En soos hy ons dit uitgelê het, so het
dit gebeur--my het hy in my rang herstel, maar hom opgehang.

<span id="an_41:14">41:14</span> Toe laat Farao Josef roep, en hulle het
hom gou uit die gevangenis uitgehaal, en hy het hom geskeer en ander
klere aangetrek; en hy het by Farao gekom.

<span id="an_41:15">41:15</span> Toe sê Farao vir Josef: Ek het 'n droom
gehad, en daar is niemand wat dit kan uitlê nie; maar ek het van jou
hoor verklaar dat jy 'n droom net hoef te hoor om dit uit te lê.

<span id="an_41:16">41:16</span> En Josef het Farao geantwoord en gesê:
Niks vir my nie! God sal Farao 'n gunstige antwoord gee.

<span id="an_41:17">41:17</span> Toe sê Farao vir Josef: Kyk, ek het in
my droom gestaan op die wal van die Nyl,

<span id="an_41:18">41:18</span> en sewe koeie het uit die Nyl uit
opgekom wat vet van vleis en mooi van uiterlik was, en hulle het gaan
wei in die rietgras.

<span id="an_41:19">41:19</span> En kyk, ná hulle kom daar nog sewe
koeie op, skraal en baie lelik van uiterlik en maer van vleis; ek het
soos hulle so lelik in die ganse Egipteland nie gesien nie.

<span id="an_41:20">41:20</span> En die maer en lelike koeie het die
sewe eerste vet koeie opgeëet:

<span id="an_41:21">41:21</span> dié het in hulle maag ingegaan, maar 'n
mens kon nie merk dat hulle in hul maag ingegaan het nie; want hulle
aansien was lelik soos in die begin. Toe het ek wakker geword.

<span id="an_41:22">41:22</span> Daarna het ek in my droom gesien, en
kyk, sewe vol en mooi are skiet op aan een steel.

<span id="an_41:23">41:23</span> En ná hulle spruit daar sewe are uit
wat dor, maer en deur die oostewind verskroei was;

<span id="an_41:24">41:24</span> en die sewe maer are het die sewe mooi
are verslind. En ek het dit aan die towenaars meegedeel, maar niemand
kon my inligting gee nie.

<span id="an_41:25">41:25</span> Toe sê Josef vir Farao: Die droom van
Farao is een en dieselfde. Wat God van plan is om te doen, het Hy aan
Farao te kenne gegee.

<span id="an_41:26">41:26</span> Die sewe mooi koeie is sewe jare; en
die sewe mooi are is sewe jare; die droom is een en dieselfde.

<span id="an_41:27">41:27</span> En die sewe maer en lelike koeie wat ná
hulle opgekom het, is sewe jare; en die sewe maer, deur die oostewind
verskroeide are sal sewe jare van hongersnood wees.

<span id="an_41:28">41:28</span> Dit is die woord wat ek tot Farao
gespreek het: wat God van plan is om te doen, het Hy Farao laat sien.

<span id="an_41:29">41:29</span> Kyk, daar kom sewe jare van groot
oorvloed in die hele Egipteland;

<span id="an_41:30">41:30</span> maar daarna sal sewe jare van
hongersnood aanbreek, en al die oorvloed sal in Egipteland vergeet word,
en die hongersnood sal die land verteer.

<span id="an_41:31">41:31</span> En van die oorvloed sal in die land
niks gemerk word weens dié hongersnood wat daarna sal wees nie; want dit
sal baie swaar wees.

<span id="an_41:32">41:32</span> En wat dit betref dat die droom twee
maal vir Farao herhaal is--dit is omdat die saak deur God vas besluit is
en God dit gou sal doen.

<span id="an_41:33">41:33</span> Laat Farao dan nou uitkyk na 'n
verstandige en wyse man en hom aanstel oor Egipteland.

<span id="an_41:34">41:34</span> Farao moet so maak en opsigters oor die
land aanstel en in die sewe jare van oorvloed die vyfde deel hef van die
opbrings van Egipteland.

<span id="an_41:35">41:35</span> En hulle moet al die voedsel van
hierdie goeie jare wat kom, versamel en onder leiding van Farao koring
ophoop as voedsel in die stede en dit wegbêre.

<span id="an_41:36">41:36</span> So sal dan die voedsel 'n voorraad wees
vir die land vir die sewe jare van hongersnood wat in Egipteland sal
kom, sodat die land nie deur die hongersnood te gronde gaan nie.

<span id="an_41:37">41:37</span> En die woord was goed in die oë van
Farao en van al sy dienaars.

<span id="an_41:38">41:38</span> Daarop het Farao aan sy dienaars gesê:
Kan ons wel iemand vind soos hierdie man in wie die Gees van God is?

<span id="an_41:39">41:39</span> En Farao sê vir Josef: Aangesien God
dit alles aan jou bekend gemaak het, is daar niemand verstandig en wys
soos jy nie.

<span id="an_41:40">41:40</span> Jy moet oor my huis wees, en na jou
bevel moet my hele volk hulle skik; alleen deur die troon sal ek groter
wees as jy.

<span id="an_41:41">41:41</span> Verder het Farao vir Josef gesê: Kyk,
ek stel jou aan oor die hele Egipteland.

<span id="an_41:42">41:42</span> Toe trek Farao sy seëlring van sy hand
af en sit dit aan die hand van Josef; en hy het hom fyn linneklere laat
aantrek en die goue ketting om sy hals gehang

<span id="an_41:43">41:43</span> en hom laat ry op sy tweede rytuig; en
hulle het voor hom uitgeroep: Pas op! So het hy hom dan oor die hele
Egipteland aangestel.

<span id="an_41:44">41:44</span> En Farao sê vir Josef: Ek is Farao,
maar sonder jou mag niemand sy hand of voet in die hele Egipteland
verroer nie.

<span id="an_41:45">41:45</span> En Farao het Josef genoem
Sáfenat-Panéag en aan hom Asenat, die dogter van Potiféra, die priester
van On, as vrou gegee. En Josef het uitgetrek oor Egipteland.

<span id="an_41:46">41:46</span> En Josef was dertig jaar oud toe hy
voor Farao, die koning van Egipte, gestaan het; en Josef het van Farao
af weggegaan en die hele Egipteland deurgetrek.

<span id="an_41:47">41:47</span> En die land het met handvolle opgelewer
in die sewe jare van oorvloed.

<span id="an_41:48">41:48</span> Toe het hy al die voedsel van die sewe
jare versamel wat in Egipteland gekom het, en voedsel in die stede
weggesit--die voedsel van die land wat rondom elke stad was, het hy
daarin weggesit.

<span id="an_41:49">41:49</span> So het Josef dan 'n baie groot
hoeveelheid koring opgehoop soos die sand van die see, totdat hulle
opgehou het om te tel, want dit was ontelbaar.

<span id="an_41:50">41:50</span> En vir Josef is twee seuns
gebore--voordat die jaar van hongersnood gekom het--wat Asenat, die
dogter van Potiféra, die priester van On, vir hom gebaar het.

<span id="an_41:51">41:51</span> En Josef het die eersgeborene Manasse
genoem; want, het hy gesê, God het my al my moeite laat vergeet en ook
die hele huis van my vader.

<span id="an_41:52">41:52</span> En die tweede het hy Efraim genoem;
want, het hy gesê, God het my vrugbaar gemaak in die land van my
ellende.

<span id="an_41:53">41:53</span> Toe het die sewe jare van oorvloed wat
daar in Egipteland was, ten einde gekom,

<span id="an_41:54">41:54</span> en die sewe jare van hongersnood het
begin aankom soos Josef voorspel het. En daar was hongersnood in al die
lande, maar in die hele Egipteland was daar brood.

<span id="an_41:55">41:55</span> En toe die hele Egipteland honger gely
en die volk na Farao geroep het om brood, sê Farao aan al die
Egiptenaars: Gaan na Josef, doen wat hy julle sê.

<span id="an_41:56">41:56</span> En die hongersnood was oor die hele
oppervlakte van die aarde, en Josef het alles waarin iets was, oopgemaak
en aan die Egiptenaars verkoop; en die hongersnood was swaar in
Egipteland.

<span id="an_41:57">41:57</span> En die hele wêreld het na Josef in
Egipte gekom om koring te koop, want die hongersnood was swaar op die
hele aarde.

<span id="an_42:1">42:1</span> Toe Jakob merk dat daar koring in Egipte
was, het Jakob aan sy seuns gesê: Wat kyk julle so na mekaar?

<span id="an_42:2">42:2</span> En hy sê: Kyk, ek het gehoor dat daar
koring in Egipte is; trek daarheen af, en koop vir ons daar koring, dat
ons kan lewe en nie sterwe nie.

<span id="an_42:3">42:3</span> Daarop het tien van Josef se broers
afgetrek om koring uit Egipte te koop.

<span id="an_42:4">42:4</span> Maar Benjamin, die broer van Josef, het
Jakob nie saam met sy broers gestuur nie; want hy het gedink: Altemit
kan 'n ongeluk hom oorkom.

<span id="an_42:5">42:5</span> So het die seuns van Israel dan gekom om
koring te koop onder diegene wat daar aangekom het; want daar was
hongersnood in die land Kanaän.

<span id="an_42:6">42:6</span> En Josef was die maghebber oor die land,
hy wat aan al die mense van die land koring verkoop het; daarom het die
broers van Josef gekom en hulle voor hom met die aangesig na die aarde
gebuig.

<span id="an_42:7">42:7</span> Sodra Josef sy broers sien, het hy hulle
herken maar hom vreemd teenoor hulle gehou en hulle hard aangespreek en
vir hulle gesê: Waar kom julle vandaan? En hulle antwoord: Uit die land
Kanaän om voedsel te koop.

<span id="an_42:8">42:8</span> En Josef het sy broers herken, maar húlle
het hom nie herken nie.

<span id="an_42:9">42:9</span> Toe dink Josef aan die drome wat hy
aangaande hulle gedroom het; en hy sê vir hulle: Julle is spioene, julle
het gekom om te kyk waar die land oop is.

<span id="an_42:10">42:10</span> Maar hulle het hom geantwoord: Nee, my
heer, maar u dienaars het gekom om voedsel te koop.

<span id="an_42:11">42:11</span> Ons is almal seuns van een man, ons is
eerlike mense; u dienaars is geen spioene nie.

<span id="an_42:12">42:12</span> Toe sê hy vir hulle: Nee, maar julle
het gekom om te kyk waar die land oop is.

<span id="an_42:13">42:13</span> En hulle antwoord: U dienaars is twaalf
in getal, ons is broers, seuns van een man in die land Kanaän; en kyk,
die jongste is nou by ons vader, maar die een is daar nie meer nie.

<span id="an_42:14">42:14</span> Toe sê Josef vir hulle: Dit is wat ek
julle gesê het: Julle is spioene!

<span id="an_42:15">42:15</span> Hieraan sal julle getoets word: so waar
as Farao leef, julle sal hiervandaan nie trek tensy dat julle jongste
broer hierheen kom nie.

<span id="an_42:16">42:16</span> Stuur een van julle, dat hy julle broer
gaan haal, maar júlle moet in die gevangenis bly. So sal dan julle
woorde getoets word, of die waarheid by julle is of nie. So waar as
Farao leef, julle is spioene!

<span id="an_42:17">42:17</span> Daarop het hy hulle saam drie dae lank
in bewaring laat hou.

<span id="an_42:18">42:18</span> En op die derde dag sê Josef vir hulle:
Doen dit, dan sal julle lewe; ek vrees God!

<span id="an_42:19">42:19</span> As julle eerlike mense is, laat een van
julle broers gevange bly in die huis waar julle in bewaring is; maar
gaan júlle, bring die koring vir die honger van julle huisgesinne weg,

<span id="an_42:20">42:20</span> en bring julle jongste broer na my
toe--dan sal julle woorde waar gemaak word, en julle sal nie sterwe nie.
En hulle het so gedoen.

<span id="an_42:21">42:21</span> Toe sê hulle vir mekaar: Voorwaar, ons
boet nou vanweë ons broer, omdat ons die benoudheid van sy siel gesien
het toe hy ons gesmeek het en ons nie geluister het nie--daarom kom
hierdie benoudheid oor ons.

<span id="an_42:22">42:22</span> Daarop antwoord Ruben hulle: Het ek nie
vir julle gesê nie: Besondig julle nie aan die seun nie? Maar julle het
nie geluister nie. Kyk, so word dan ook sy bloed geëis.

<span id="an_42:23">42:23</span> En hulle het nie geweet dat Josef dit
verstaan nie, want daar was 'n tolk tussen hulle.

<span id="an_42:24">42:24</span> Toe draai hy hom van hulle af weg en
ween. Daarna het hy na hulle teruggegaan en met hulle gespreek; en hy
het Símeon onder hulle uitgeneem en hom voor hulle oë gebind.

<span id="an_42:25">42:25</span> Daarop gee Josef bevel om hulle sakke
vol koring te maak en elkeen se geld weer in sy sak te sit en om aan
hulle padkos vir die reis saam te gee. En so is aan hulle gedoen.

<span id="an_42:26">42:26</span> En hulle het die koring op hulle esels
gelaai en daar weggetrek.

<span id="an_42:27">42:27</span> En toe die een sy sak oopmaak om sy
esel in die herberg voer te gee, sien hy sy geld; en kyk, dit was somaar
bo in sy sak!

<span id="an_42:28">42:28</span> En hy sê vir sy broers: My geld is
teruggegee; hier lê dit dan ook in my sak! Toe het hulle hart hul
begewe, en hulle draai verskrik na mekaar toe en sê: Wat het God ons nou
aangedoen?

<span id="an_42:29">42:29</span> En hulle het by hul vader Jakob in die
land Kanaän gekom en hom alles vertel wat hulle wedervaar het en gesê:

<span id="an_42:30">42:30</span> Die man, die heer van die land, het ons
hard aangespreek en ons vir spioene van die land gehou.

<span id="an_42:31">42:31</span> Maar ons het aan hom gesê: Ons is
eerlike mense, ons is geen spioene nie.

<span id="an_42:32">42:32</span> Ons is twaalf broers, seuns van ons
vader; die een is daar nie meer nie, en die jongste is nou by ons vader
in die land Kanaän.

<span id="an_42:33">42:33</span> Daarop het die man, die heer van die
land, aan ons gesê: Hieraan sal ek weet dat julle eerlike mense is--laat
een van julle broers by my bly; en neem vir die honger van julle
huisgesinne en trek weg,

<span id="an_42:34">42:34</span> en bring julle jongste broer na my toe;
dan sal ek weet dat julle geen spioene is nie. As julle eerlike mense
is, sal ek julle broer aan julle teruggee, en julle mag in die land
rondtrek.

<span id="an_42:35">42:35</span> En toe hulle hul sakke leegmaak, was
elkeen se bondeltjie geld daar in sy sak! En toe hulle hul bondeltjies
geld sien, hulle en hul vader, was hulle bevrees.

<span id="an_42:36">42:36</span> Daarop sê Jakob, hulle vader, vir
hulle: Julle beroof my van kinders. Josef is weg! En Símeon is weg! En
Benjamin wil julle wegneem! Alles is teen my!

<span id="an_42:37">42:37</span> Toe spreek Ruben sy vader aan en sê: U
kan my twee seuns doodmaak as ek hom nie na u terugbring nie. Vertrou
hom aan my toe, en ék sal hom na u terugbring.

<span id="an_42:38">42:38</span> Maar hy sê: My seun sal nie saam met
julle aftrek nie, want sy broer is dood, en hy het alleen oorgebly; en
as 'n ongeluk hom oorkom op die pad wat julle sal gaan, dan sal julle my
grys hare met kommer in die doderyk laat afdaal.

<span id="an_43:1">43:1</span> En die hongersnood was swaar in die land.

<span id="an_43:2">43:2</span> En nadat die koring wat hulle uit Egipte
gebring het, opgeëet was, sê hulle vader vir hulle: Gaan koop vir ons
weer 'n bietjie voedsel.

<span id="an_43:3">43:3</span> Toe het Juda hom geantwoord: Die man het
ons uitdruklik gewaarsku en gesê: Julle sal my aangesig nie sien as
julle broer nie by julle is nie.

<span id="an_43:4">43:4</span> As u ons broer saam met ons stuur, sal
ons aftrek en vir u voedsel koop;

<span id="an_43:5">43:5</span> maar as u hom nie stuur nie, sal ons nie
aftrek nie; want die man het aan ons gesê: Julle sal my aangesig nie
sien as julle broer nie by julle is nie.

<span id="an_43:6">43:6</span> Toe sê Israel: Waarom het julle so
verkeerd teen my gehandel deur die man te vertel dat julle nog 'n broer
het?

<span id="an_43:7">43:7</span> En hulle antwoord: Die man het uitdruklik
na ons en ons familie gevra met die woorde: Lewe julle vader nog? Het
julle nog 'n broer? Toe het ons hom dit te kenne gegee volgens hierdie
woorde. Kon ons dan ooit weet dat hy sou sê: Bring julle broer af?

<span id="an_43:8">43:8</span> Daarop sê Juda aan sy vader Israel: Stuur
die seun saam met my; dan sal ons klaarmaak en wegtrek, sodat ons kan
lewe en nie sterwe nie--ons en ook u en ons kinders nie.

<span id="an_43:9">43:9</span> Ek sal vir hom borg wees; van my hand kan
u hom eis. As ek hom nie na u bring en voor u stel nie, sal ek
lewenslank teenoor u skuldig staan.

<span id="an_43:10">43:10</span> Ja, as ons nie getalm het nie, waarlik
dan was ons nou al twee maal terug.

<span id="an_43:11">43:11</span> Toe het Israel, hulle vader, vir hulle
gesê: As dit so is, doen dan dit: neem van die opbrings van die land in
julle sakke en bring vir die man 'n geskenk af--bietjie balsem en
bietjie heuning, speserye en gom, neute en amandels;

<span id="an_43:12">43:12</span> en neem dubbel soveel geld met julle
saam en bring die geld wat weer bo in julle sakke gesit is, met julle
saam terug. Miskien was dit 'n vergissing.

<span id="an_43:13">43:13</span> En neem julle broer--maak julle klaar
en gaan terug na die man.

<span id="an_43:14">43:14</span> En mag God, die Almagtige, julle
barmhartigheid verleen by die man, sodat hy julle ander broer en
Benjamin saam met julle kan laat trek! En ek--as ek van kinders beroof
is, dan is ek beroof.

<span id="an_43:15">43:15</span> Daarop neem die manne dié geskenk, en
hulle neem dubbel soveel geld saam met hulle en ook Benjamin, en hulle
het klaargemaak en na Egipte afgetrek en voor Josef gaan staan.

<span id="an_43:16">43:16</span> Toe Josef Benjamin by hulle sien, sê hy
aan die opsigter oor sy huis: Bring die manne in die huis en slag
slagvee en maak dit gereed, want die manne moet vanmiddag by my eet.

<span id="an_43:17">43:17</span> En die man het gedoen soos Josef beveel
het, en die man het die manne in die huis van Josef gebring.

<span id="an_43:18">43:18</span> En die manne het gevrees, omdat hulle
in die huis van Josef gebring is, en gesê: Ter wille van die geld wat
die vorige keer in ons sakke teruggekom het, word ons ingebring om ons
te oorrompel, ons te oorval en ons as slawe te neem, saam met ons esels.

<span id="an_43:19">43:19</span> Daarom het hulle nader gekom na die man
wat oor die huis van Josef was, en met hom gespreek by die ingang van
die huis

<span id="an_43:20">43:20</span> en gesê: Ag, my heer, ons het die
vorige keer net afgetrek om voedsel te koop,

<span id="an_43:21">43:21</span> maar toe ons in die herberg kom en ons
sakke oopmaak, was elkeen se geld bo in sy sak--ons geld volgens sy
gewig--en ons het dit saam met ons teruggebring.

<span id="an_43:22">43:22</span> Ons het ook ander geld saam met ons
afgebring om voedsel te koop. Ons weet nie wie ons geld in ons sakke
gesteek het nie.

<span id="an_43:23">43:23</span> Toe antwoord hy: Vrede vir julle!
Moenie bang wees nie! Julle God en die God van julle vader het julle 'n
skat in jul sakke gegee. Julle geld het by my gekom. Daarop het hy
Símeon na hulle uitgebring.

<span id="an_43:24">43:24</span> En die man het die manne in die huis
van Josef gebring en water aan hulle gegee, en hulle het hul voete
gewas; hy het ook hulle esels voer gegee.

<span id="an_43:25">43:25</span> En hulle het die geskenk reggemaak teen
dat Josef die middag sou kom, want hulle het gehoor dat hulle daar brood
sou eet.

<span id="an_43:26">43:26</span> Toe Josef dan in die huis kom, het
hulle vir hom die geskenk binnegebring wat by hulle was, en hulle voor
hom neergebuig na die aarde toe.

<span id="an_43:27">43:27</span> En hy het hulle na hul welstand gevra
en gesê: Gaan dit goed met julle ou vader van wie julle gespreek het?
Leef hy nog?

<span id="an_43:28">43:28</span> En hulle antwoord: Dit gaan goed met u
dienaar, ons vader; hy lewe nog. En hulle het hul eerbiedig neergebuig.

<span id="an_43:29">43:29</span> Toe slaan hy sy oë op en sien sy broer
Benjamin, die seun van sy moeder, en sê: Is dit julle jongste broer van
wie julle met my gespreek het? Daarop sê hy: Mag God jou genadig wees,
my seun!

<span id="an_43:30">43:30</span> En Josef het gou gemaak, want sy
binneste was ontroerd oor sy broer: hy het geleentheid gesoek om te ween
en in die kamer gegaan en daar geween.

<span id="an_43:31">43:31</span> Daarna het hy sy gesig gewas en
uitgekom en hom bedwing en gesê: Bring die ete op!

<span id="an_43:32">43:32</span> Toe bring hulle dit vir hom besonders
op en vir hulle besonders en vir die Egiptenaars wat by hom eet,
besonders; want die Egiptenaars mag nie saam met die Hebreërs eet nie,
omdat dit vir die Egiptenaars 'n gruwel is.

<span id="an_43:33">43:33</span> En hulle het gaan sit volgens sy
bepaling, die eersgeborene na sy eersgeboorte en die jongste na sy
jonkheid. Toe kyk die manne mekaar verbaas aan.

<span id="an_43:34">43:34</span> Hierop het hy aan hulle porsies
uitgedeel van die ete wat voor hom staan; maar die porsie van Benjamin
was vyf maal groter as die porsies van hulle almal. En hulle het gedrink
en saam met hom vrolik geword.

<span id="an_44:1">44:1</span> Toe gee hy bevel aan die opsigter oor sy
huis en sê: Maak die sakke van die manne vol met lewensmiddele soveel as
hulle kan vervoer, en sit elkeen se geld bo in sy sak;

<span id="an_44:2">44:2</span> en my beker, die silwerbeker, moet jy bo
in die jongste se sak sit saam met die geld vir sy koring. En hy het
gehandel volgens die woord wat Josef gespreek het.

<span id="an_44:3">44:3</span> Toe dit die môre lig word, het hulle die
manne laat trek, hulle met hul esels.

<span id="an_44:4">44:4</span> Hulle het uit die stad uitgetrek, hulle
was nog nie ver nie toe Josef aan die opsigter oor sy huis sê: Maak jou
klaar en jaag die manne agterna; en as jy hulle inhaal, vra hulle dan:
Waarom het julle kwaad vir goed vergelde?

<span id="an_44:5">44:5</span> Is dit nie die ding waaruit my heer drink
en waarmee hy altyd waarneem nie? Julle het verkeerd gehandel met wat
julle gedoen het.

<span id="an_44:6">44:6</span> En hy het hulle ingehaal en hierdie
woorde aan hulle meegedeel.

<span id="an_44:7">44:7</span> Toe sê hulle vir hom: Waarom spreek my
heer sulke woorde? Dit is ver van u dienaars om so iets te doen.

<span id="an_44:8">44:8</span> Kyk, geld wat ons bo in ons sakke gevind
het, het ons uit die land Kanaän aan u teruggebring hoe sou ons dan
silwer of goud uit die huis van u heer kan steel?

<span id="an_44:9">44:9</span> Dié een van u dienaars by wie dit gevind
word, moet sterwe; en ons sal ook my heer se slawe wees.

<span id="an_44:10">44:10</span> Toe sê hy: Nou goed, laat dit wees soos
julle gesê het. Dié een by wie dit gevind word, is my slaaf. Maar júlle
sal vry wees.

<span id="an_44:11">44:11</span> Daarop het hulle gou elkeen sy sak op
die grond neergesit en elkeen sy sak oopgemaak.

<span id="an_44:12">44:12</span> En hy het gesoek; hy het begin by die
oudste en opgehou by die jongste; en die beker is in Benjamin se sak
gevind.

<span id="an_44:13">44:13</span> Toe skeur hulle hul klere, en elkeen
laai sy esel, en hulle gaan na die stad terug.

<span id="an_44:14">44:14</span> En Juda het saam met sy broers in die
huis van Josef gekom, terwyl hy nog daar was, en hulle het voor hom
neergeval op die grond.

<span id="an_44:15">44:15</span> Daarop sê Josef vir hulle: Wat is dit
nou wat julle gedoen het? Weet julle nie dat 'n man soos ek dit
ongetwyfeld moet waarneem nie?

<span id="an_44:16">44:16</span> En Juda antwoord: Wat kan ons aan my
heer sê? Wat kan ons spreek? En waarmee kan ons ons regverdig? God het
die ongeregtigheid van u dienaars uitgevind. Kyk, ons is my heer se
slawe, ons sowel as hy by wie die beker gevind is.

<span id="an_44:17">44:17</span> Maar hy sê: Dit is ver van my om dit te
doen; die man by wie die beker gevind is, dié sal my slaaf wees. Maar
trek júlle in vrede op na julle vader.

<span id="an_44:18">44:18</span> Toe kom Juda nader na hom en sê: Ag, my
heer, mag u dienaar tog 'n woord spreek voor die ore van my heer, en
laat u toorn nie teen u dienaar ontvlam nie, want u staan gelyk met
Farao.

<span id="an_44:19">44:19</span> My heer het sy dienaars gevra en gesê:
Het julle 'n vader of broer?

<span id="an_44:20">44:20</span> En ons het my heer geantwoord: Ons het
'n ou vader; en daar is 'n jong seun, 'n kind van die ouderdom, maar sy
broer is dood; en hy het alleen oorgebly van sy moeder, en sy vader het
hom lief.

<span id="an_44:21">44:21</span> Toe het u aan u dienaars gesê: Bring
hom af na my toe, dat ek my oog op hom kan rig.

<span id="an_44:22">44:22</span> En ons het my heer geantwoord: Die seun
kan sy vader nie verlaat nie, want sy vader sal sterwe as hy hom
verlaat.

<span id="an_44:23">44:23</span> Daarop het u aan u dienaars gesê: As
julle jongste broer nie saam met julle afkom nie, sal julle my aangesig
nie weer sien nie.

<span id="an_44:24">44:24</span> En toe ons na u dienaar, my vader,
opgetrek het en hom die woorde van my heer te kenne gegee het,

<span id="an_44:25">44:25</span> het ons vader gesê: Gaan koop weer vir
ons 'n bietjie voedsel.

<span id="an_44:26">44:26</span> Maar ons het gesê: Ons kan nie aftrek
nie. As ons jongste broer by ons is, sal ons aftrek; want ons mag die
aangesig van die man nie sien as ons jongste broer nie by ons is nie.

<span id="an_44:27">44:27</span> En u dienaar, my vader, het aan ons
gesê: Júlle weet dat my vrou vir my twee gebaar het--

<span id="an_44:28">44:28</span> die een het van my af weggegaan, en ek
het gesê: Voorwaar, hy is verskeur, verskeur! En ek het hom tot hiertoe
nie gesien nie.

<span id="an_44:29">44:29</span> As julle nou hierdie een ook van my af
wegneem en hom 'n ongeluk oorkom, dan sal julle my grys hare met
droefenis in die doderyk laat afdaal.

<span id="an_44:30">44:30</span> As ek dan nou by u dienaar, my vader,
kom en die seun nie by ons is nie--terwyl sy siel innig aan hom verkleef
is--

<span id="an_44:31">44:31</span> sal hy sterwe as hy sien dat die seun
daar nie is nie; en u dienaars sal die grys hare van u dienaar, ons
vader, met kommer in die doderyk laat afdaal.

<span id="an_44:32">44:32</span> Want u dienaar het die seun deur
borgskap van my vader verkry deurdat hy gesê het: As ek hom nie na u
bring nie, sal ek lewenslank teenoor my vader skuldig staan.

<span id="an_44:33">44:33</span> Laat u dienaar dan nou tog in die plek
van die seun my heer se slaaf bly, en laat die seun saam met sy broers
optrek.

<span id="an_44:34">44:34</span> Want hoe kan ek na my vader optrek as
die seun nie by my is nie? Mag ek maar net die ellende nie aansien wat
my vader sal tref nie!

<span id="an_45:1">45:1</span> Toe kon Josef hom nie langer bedwing voor
almal wat by hom gestaan het nie, en hy roep: Laat almal van my af
weggaan! En daar het niemand by hom gestaan toe Josef hom aan sy broers
bekend gemaak het nie.

<span id="an_45:2">45:2</span> Daarop bars hy in trane uit, sodat die
Egiptenaars en ook die huis van Farao dit gehoor het.

<span id="an_45:3">45:3</span> En Josef sê vir sy broers: Ek is Josef!
Leef my vader nog? Maar sy broers kon hom nie antwoord nie, want hulle
was verskrik voor hom.

<span id="an_45:4">45:4</span> Verder sê Josef vir sy broers: Kom tog
nader na my. En toe hulle nader kom, sê hy: Ek is julle broer Josef vir
wie julle na Egipte verkoop het.

<span id="an_45:5">45:5</span> Maar wees nou nie bedroef nie, en laat
daar geen ontstemming by julle wees dat julle my hierheen verkoop het
nie. Want om lewens te behou, het God my voor julle uit gestuur.

<span id="an_45:6">45:6</span> Want daar was nou twee jaar hongersnood
in die land, en daar is nog vyf jaar waarin nie geploeg of geoes sal
word nie.

<span id="an_45:7">45:7</span> Maar God het my voor julle uit gestuur om
vir julle 'n oorblyfsel op die aarde te verseker en om julle in die lewe
te hou tot 'n groot verlossing.

<span id="an_45:8">45:8</span> Júlle het my dan nou nie hierheen gestuur
nie, maar God; en Hy het my 'n raadsman van Farao gemaak en 'n gebieder
oor sy hele huis en 'n regeerder in die hele Egipteland.

<span id="an_45:9">45:9</span> Trek gou op na my vader en sê vir hom: So
spreek u seun Josef: God het my 'n gebieder oor die hele Egipteland
gemaak. Kom af na my, moenie versuim nie!

<span id="an_45:10">45:10</span> En u kan in die land Gosen woon en naby
my wees, u en u kinders en u kindskinders en u kleinvee en u beeste en
alles wat u besit.

<span id="an_45:11">45:11</span> En ek sal u daar onderhou, want daar
sal nog vyf jaar hongersnood wees; sodat u nie verarm nie, u en u huis
en alles wat aan u behoort.

<span id="an_45:12">45:12</span> En kyk, julle oë sien dit, en die oë
van my broer Benjamin, dat dit my mond is wat met julle spreek.

<span id="an_45:13">45:13</span> Vertel my vader dan van al my
heerlikheid in Egipte en van alles wat julle gesien het, en bring my
vader gou hierheen af.

<span id="an_45:14">45:14</span> Toe val hy sy broer Benjamin om die
hals en ween; en ook Benjamin het aan sy hals geween.

<span id="an_45:15">45:15</span> En hy het al sy broers gesoen en aan
hulle hals geween; en daarna het sy broers met hom gespreek.

<span id="an_45:16">45:16</span> Toe die gerug in die huis van Farao
gehoor word dat Josef se broers gekom het, was dit goed in die oë van
Farao en van sy dienaars.

<span id="an_45:17">45:17</span> En Farao het met Josef gespreek: Sê aan
jou broers: Doen dit, laai julle diere en trek weg na die land Kanaän.

<span id="an_45:18">45:18</span> En gaan haal julle vader en julle
huisgesinne en kom na my toe, dan sal ek julle die beste van Egipteland
gee; en eet die vettigheid van die land.

<span id="an_45:19">45:19</span> Jy kry dan bevel--doen dit: Neem vir
julle uit Egipteland waens vir julle kinders en julle vroue, en vervoer
julle vader en kom.

<span id="an_45:20">45:20</span> En julle hoef geen spyt te hê oor julle
huisraad nie, want die beste van die hele Egipteland is julle s'n.

<span id="an_45:21">45:21</span> Die seuns van Israel het toe so gedoen;
en Josef het vir hulle waens verskaf volgens die bevel van Farao en
hulle padkos gegee vir die reis.

<span id="an_45:22">45:22</span> Hy het aan hulle almal, man vir man, 'n
stel nuwe klere gegee; maar aan Benjamin het hy drie honderd sikkels
silwer en vyf stel nuwe klere gegee.

<span id="an_45:23">45:23</span> En net so het hy ook aan sy vader
gestuur tien esels, gelaai met die beste goed van Egipte, en tien
eselinne, gelaai met koring en brood en voedsel vir sy vader op die
reis.

<span id="an_45:24">45:24</span> Daarop het hy sy broers weggestuur, en
hulle het vertrek; en hy het aan hulle gesê: Moenie vir mekaar kwaad
word op die pad nie.

<span id="an_45:25">45:25</span> En hulle het opgetrek uit Egipte en in
die land Kanaän aangekom by hulle vader Jakob.

<span id="an_45:26">45:26</span> Toe hulle hom vertel: Josef lewe
nog--en dat hy regeerder is in die hele Egipteland--het sy hart beswyk,
want hy het hulle nie geglo nie.

<span id="an_45:27">45:27</span> Maar toe hulle hom al die woorde van
Josef te kenne gee wat hy met hulle gespreek het, en hy die waens sien
wat Josef gestuur het om hom te vervoer, het die gees van Jakob, hulle
vader, lewendig geword.

<span id="an_45:28">45:28</span> En Israel het gesê: Dit is genoeg! My
seun Josef lewe nog! Ek sal gaan en hom sien voordat ek sterwe.

<span id="an_46:1">46:1</span> En Israel het weggetrek met alles wat aan
hom behoort het, en in Berséba gekom; en hy het offerandes gebring aan
die God van sy vader Isak.

<span id="an_46:2">46:2</span> En God het tot Israel gespreek in
naggesigte en gesê: Jakob, Jakob! En hy antwoord: Hier is ek!

<span id="an_46:3">46:3</span> Toe sê Hy: Ek is God, die God van jou
vader. Moenie bevrees wees om na Egipte af te trek nie, want Ek sal jou
daar 'n groot nasie maak.

<span id="an_46:4">46:4</span> Ek sal saam met jou aftrek na Egipte, en
Ek sal jou gewis ook weer laat optrek; en Josef sal jou oë toedruk.

<span id="an_46:5">46:5</span> Daarna het Jakob weggetrek van Berséba
af. En die seuns van Israel het hulle vader Jakob met hulle kinders en
hulle vroue op die waens gelaai wat Farao gestuur het om hom te vervoer.

<span id="an_46:6">46:6</span> En hulle het hul vee en besittings geneem
wat hulle in die land Kanaän verwerf het, en in Egipte gekom, Jakob en
sy hele geslag saam met hom:

<span id="an_46:7">46:7</span> sy seuns en sy kleinseuns saam met hom;
sy dogters en kleindogters en sy hele geslag het hy saam met hom in
Egipte gebring.

<span id="an_46:8">46:8</span> En dit is die name van die seuns van
Israel wat in Egipte gekom het--Jakob en sy seuns. Die eersgeborene van
Jakob was Ruben.

<span id="an_46:9">46:9</span> En die seuns van Ruben: Henog en Pallu en
Hesron en Karmi.

<span id="an_46:10">46:10</span> En die seuns van Símeon: Jémuel en
Jamin en Ohad en Jagin en Sohar en Saul, die seun van die Kanaänitiese
vrou.

<span id="an_46:11">46:11</span> En die seuns van Levi: Gerson, Kehat en
Merári.

<span id="an_46:12">46:12</span> En die seuns van Juda: Er en Onan en
Sela en Peres en Serag. Maar Er en Onan het gesterwe in die land Kanaän;
en die seuns van Peres was Hesron en Hamul.

<span id="an_46:13">46:13</span> En die seuns van Issaskar: Tola en Puwa
en Job en Simron.

<span id="an_46:14">46:14</span> En die seuns van Sébulon: Sered en Elon
en Jágleël.

<span id="an_46:15">46:15</span> Dit is die seuns van Lea wat sy vir
Jakob gebaar het in Paddan-Aram, saam met sy dogter Dina; al die siele
van sy seuns en dogters was drie en dertig.

<span id="an_46:16">46:16</span> En die seuns van Gad: Sifjon en Haggi,
Suni en Esbon, Eri en Aródi en Areëli.

<span id="an_46:17">46:17</span> En die seuns van Aser: Jimna en Jiswa
en Jiswi en Bería en Serag, hulle suster; en die seuns van Bería: Heber
en Málkiël.

<span id="an_46:18">46:18</span> Dit is die seuns van Silpa wat Laban
aan sy dogter Lea gegee het; en sy het vir Jakob hierdie sestien siele
gebaar.

<span id="an_46:19">46:19</span> Die seuns van Ragel, die vrou van
Jakob: Josef en Benjamin.

<span id="an_46:20">46:20</span> En vir Josef is in Egipteland gebore
Manasse en Efraim wat Asenat, die dogter van Potiféra, die priester van
On, vir hom gebaar het.

<span id="an_46:21">46:21</span> En die seuns van Benjamin: Bela en
Beger en Asbel, Gera en Naäman, Egi en Ros, Muppim en Huppim en Ard.

<span id="an_46:22">46:22</span> Dit is die seuns van Ragel wat vir
Jakob gebore is, almal saam veertien siele.

<span id="an_46:23">46:23</span> En die seuns van Dan: Husim.

<span id="an_46:24">46:24</span> En die seuns van Náftali: Jágseël en
Guni en Jeser en Sillem.

<span id="an_46:25">46:25</span> Dit is die seuns van Bilha wat Laban
aan sy dogter Ragel gegee het; en sy het hulle vir Jakob gebaar, almal
saam sewe siele.

<span id="an_46:26">46:26</span> Al die siele wat aan Jakob behoort het
en, uit sy heup afkomstig, na Egipte gegaan het, behalwe die vroue van
die seuns van Jakob, was almal saam ses en sestig siele.

<span id="an_46:27">46:27</span> En die seuns van Josef wat vir hom in
Egipte gebore is, was twee siele. Al die siele van die huis van Jakob
wat in Egipte gekom het, was sewentig.

<span id="an_46:28">46:28</span> En hy het Juda voor hom uit gestuur na
Josef, dat dié voor hom uit die pad moes wys na Gosen; en hulle het in
die land Gosen aangekom.

<span id="an_46:29">46:29</span> Toe span Josef sy wa in, en hy trek op,
sy vader Israel tegemoet na Gosen. En toe hy homself aan hom vertoon,
het hy om sy hals geval en lank aan sy hals geween.

<span id="an_46:30">46:30</span> En Israel sê vir Josef: Nou kan ek
sterwe nadat ek jou aangesig gesien het, dat jy nog leef!

<span id="an_46:31">46:31</span> Daarna het Josef met sy broers en die
huis van sy vader gespreek: Ek sal optrek en aan Farao vertel en aan hom
sê: My broers en die huis van my vader wat in die land Kanaän was, het
na my gekom.

<span id="an_46:32">46:32</span> En die manne is herders van
kleinvee--want hulle was veeboere--en hulle het hul kleinvee en hul
beeste en alles wat hulle besit, saamgebring.

<span id="an_46:33">46:33</span> En as Farao julle laat roep en sê: Wat
is julle nering?

<span id="an_46:34">46:34</span> dan moet julle antwoord: U dienaars was
veeboere van ons jeug af tot nou toe, ons sowel as ons vaders--sodat
julle in die land Gosen kan woon. Want elke herder van kleinvee is vir
die Egiptenaars 'n gruwel.

<span id="an_47:1">47:1</span> Daarop het Josef gekom en aan Farao
vertel en gesê: My vader en my broers en hulle kleinvee en beeste en
alles wat hulle besit, het gekom uit die land Kanaän, en daar is hulle
nou in die land Gosen.

<span id="an_47:2">47:2</span> En hy het uit die getal van sy broers vyf
man saamgeneem en hulle aan Farao voorgestel.

<span id="an_47:3">47:3</span> Toe sê Farao aan sy broers: Wat is julle
nering? En hulle antwoord Farao: U dienaars is herders van kleinvee, ons
sowel as ons vaders.

<span id="an_47:4">47:4</span> Verder sê hulle vir Farao: Ons het gekom
om as vreemdelinge in die land te vertoef, want daar is geen weiding vir
die kleinvee van u dienaars nie, omdat die hongersnood in die land
Kanaän swaar is. Laat u dienaars dan nou tog in die land Gosen woon.

<span id="an_47:5">47:5</span> Daarop het Farao met Josef gespreek en
gesê: Jou vader en jou broers het na jou gekom.

<span id="an_47:6">47:6</span> Egipteland lê voor jou oop; laat jou
vader en jou broers in die beste deel van die land woon; hulle kan in
die land Gosen woon. En as jy weet dat daar onder hulle bekwame manne
is, stel hulle dan aan as vee-opsigters oor my eiendom.

<span id="an_47:7">47:7</span> Toe bring Josef sy vader Jakob in en stel
hom aan Farao voor. En Jakob het Farao gegroet met 'n seënwens.

<span id="an_47:8">47:8</span> Daarop sê Farao vir Jakob: Hoeveel is die
dae van jou lewensjare?

<span id="an_47:9">47:9</span> En Jakob het Farao geantwoord: Die dae
van die jare van my vreemdelingskap is honderd en dertig jaar. Min in
getal en vol teëspoed was die dae van my lewensjare, en hulle het nie
gehaal by die dae van die lewensjare van my vaders gedurende die dae van
hulle vreemdelingskap nie.

<span id="an_47:10">47:10</span> Toe het Jakob Farao gegroet met 'n
seënwens en van Farao af weggegaan.

<span id="an_47:11">47:11</span> En Josef het vir Jakob en sy broers
woonplekke aangewys en aan hulle besitting in Egipteland gegee, in die
beste deel van die land, in die landstreek Raämses, soos Farao beveel
het.

<span id="an_47:12">47:12</span> En Josef het sy vader en sy broers en
die hele huis van sy vader met brood onderhou ooreenkomstig die getal
van die kinders.

<span id="an_47:13">47:13</span> En daar was in die hele land geen brood
nie, want die hongersnood was baie swaar, sodat Egipteland en die land
Kanaän uitgeput was weens die hongersnood.

<span id="an_47:14">47:14</span> En Josef het al die geld versamel wat
in Egipteland en in die land Kanaän te vinde was, vir die koring wat
hulle gekoop het, en Josef het die geld in die paleis van Farao gebring.

<span id="an_47:15">47:15</span> En toe die geld in Egipteland en in die
land Kanaän op was, het al die Egiptenaars na Josef gekom en gesê: Gee
vir ons brood! En: Waarom moet ons voor u oë sterwe, want die geld is
gedaan?

<span id="an_47:16">47:16</span> En Josef antwoord: Gee julle vee, dan
sal ek dit aan julle gee vir julle vee as die geld gedaan is.

<span id="an_47:17">47:17</span> Toe bring hulle hul vee na Josef, en
Josef het aan hulle brood gegee vir die perde en die besitting aan
kleinvee en beeste en vir die esels; en hy het hulle dié jaar versorg
met brood vir die waarde van al hulle besittings aan vee.

<span id="an_47:18">47:18</span> Toe dié jaar om was, het hulle na hom
gekom in die tweede jaar en vir hom gesê: Ons kan dit vir my heer nie
wegsteek nie, maar die geld is op en die besitting aan vee is my heer
s'n. Daar het niks vir my heer oorgebly nie as net ons lyf en ons grond.

<span id="an_47:19">47:19</span> Waarom moet ons voor u oë te gronde
gaan, ons sowel as ons landerye? Koop ons en ons grond vir brood, dan
sal ons met ons grond aan Farao diensbaar wees; en gee saadkoring, dat
ons kan lewe en nie sterwe nie, en dat die grond nie woes word nie.

<span id="an_47:20">47:20</span> So het Josef dan al die grond van
Egipte vir Farao opgekoop, want die Egiptenaars het elkeen sy stuk grond
verkoop, omdat die hongersnood vir hulle te swaar was. So het die land
dan Farao se eiendom geword.

<span id="an_47:21">47:21</span> En wat die volk betref--hy het hulle
laat verhuis na die stede, van die een end van die Egiptiese gebied na
die ander end daarvan.

<span id="an_47:22">47:22</span> Net die grond van die priesters het hy
nie gekoop nie; want die priesters het 'n vaste inkomste van Farao
ontvang en van hulle vaste inkomste geëet wat Farao hulle toegestaan
het. Daarom het hulle hul grond nie verkoop nie.

<span id="an_47:23">47:23</span> Toe sê Josef aan die volk: Kyk, ek het
vandag julle en jul grond vir Farao gekoop: daar is saadkoring vir
julle, dat julle die grond kan besaai.

<span id="an_47:24">47:24</span> En by die insameling moet julle 'n
vyfde deel aan Farao afgee, en die ander vier dele sal julle eiendom
wees, as saad vir die land en as voedsel vir julleself en die wat in
julle huise is, en as voeding vir julle kinders.

<span id="an_47:25">47:25</span> En hulle antwoord: U het ons lewe
gered. Laat ons guns mag vind in die oë van my heer, dan sal ons die
dienaars van Farao wees.

<span id="an_47:26">47:26</span> En Josef het dit 'n wet gemaak tot
vandag toe vir die saaigrond van Egipte--die vyfde deel behoort aan
Farao. Net die grond van die priesters alleen het nie die eiendom van
Farao geword nie.

<span id="an_47:27">47:27</span> So het Israel dan in Egipteland gewoon,
in die land Gosen; en hulle het vaste besittings daarin verwerf en
vrugbaar geword en sterk vermeerder.

<span id="an_47:28">47:28</span> En Jakob het sewentien jaar in
Egipteland gelewe, sodat die dae van Jakob, die jare van sy lewe,
honderd sewe en veertig jaar was.

<span id="an_47:29">47:29</span> En toe die dae van Israel nader kom dat
hy moes sterwe, het hy sy seun Josef laat roep en vir hom gesê: As ek
nou guns in jou oë gevind het, sit dan tog jou hand onder my heup en
bewys my liefde en trou--begrawe my tog nie in Egipte nie.

<span id="an_47:30">47:30</span> Wanneer ek met my vaders ontslaap het,
bring my dan weg uit Egipte en begrawe my in hulle graf. En hy antwoord:
Ek sal handel ooreenkomstig u woord.

<span id="an_47:31">47:31</span> Toe sê hy: Sweer my dit tog. En hy het
vir hom gesweer. Toe het Israel in aanbidding gebuig oor die koppenent
van die bed.

<span id="an_48:1">48:1</span> Ná hierdie dinge het hulle aan Josef
meegedeel: Kyk, u vader is siek. Toe neem hy sy twee seuns, Manasse en
Efraim, met hom saam.

<span id="an_48:2">48:2</span> En hulle het aan Jakob berig gebring en
gesê: Kyk, u seun Josef kom na u toe. Daarop het Jakob sy krag versamel
en op die bed gaan sit.

<span id="an_48:3">48:3</span> En Jakob het vir Josef gesê: God, die
Almagtige, het aan my verskyn by Lus, in die land Kanaän, en my geseën

<span id="an_48:4">48:4</span> en vir my gesê: Kyk, Ek sal jou vrugbaar
maak en jou vermeerder en jou tot 'n menigte van volke maak, en Ek sal
aan jou nageslag ná jou hierdie land as ewige besitting gee.

<span id="an_48:5">48:5</span> Nou dan, jou twee seuns wat vir jou in
Egipteland gebore is voordat ek in Egipte na jou gekom het, is myne.
Efraim en Manasse sal myne wees net soos Ruben en Símeon.

<span id="an_48:6">48:6</span> Maar jou nakomelinge wat jy ná hulle
verwek het, sal joue wees. Hulle sal na die naam van hulle broers genoem
word in dié se erfdeel.

<span id="an_48:7">48:7</span> En toe ek van Paddan gekom het, het Ragel
by my gesterwe in die land Kanaän, op die reis toe daar nog 'n kort ent
pad was om by Efrat te kom; en ek het haar daar begrawe langs die pad na
Efrat, dit is Betlehem.

<span id="an_48:8">48:8</span> Toe Israel die seuns van Josef sien, sê
hy: Wie is dit?

<span id="an_48:9">48:9</span> En Josef antwoord sy vader: Dit is my
seuns wat God my hier gegee het. En hy sê: Bring hulle tog by my, dat ek
hulle kan seën.

<span id="an_48:10">48:10</span> Maar Israel se oë was swaar van
ouderdom, hy kon nie sien nie. En toe hy hulle by hom bring, het hy
hulle gesoen en hulle omhels.

<span id="an_48:11">48:11</span> En Israel sê vir Josef: Ek het geen
gedagte gehad om jou aangesig te sien nie, en kyk, God het my ook jou
nageslag laat sien.

<span id="an_48:12">48:12</span> Daarop laat Josef hulle van sy knieë af
weggaan, en hy buig hom met sy aangesig na die aarde toe.

<span id="an_48:13">48:13</span> En Josef neem hulle twee Efraim met sy
regterhand, links van Israel, en Manasse met sy linkerhand, regs van
Israel en hy bring hulle by hom.

<span id="an_48:14">48:14</span> Toe steek Israel sy regterhand uit en
lê dit op die hoof van Efraim, hoewel hy die jongste was, en sy
linkerhand op die hoof van Manasse: hy het sy hande oorkruis gehou, want
Manasse was die eersgeborene.

<span id="an_48:15">48:15</span> En hy het Josef geseën en gesê: Die God
voor wie se aangesig my vaders Abraham en Isak gewandel het, die God wat
my as Herder my lewe lank gelei het tot vandag toe,

<span id="an_48:16">48:16</span> die Engel wat my uit elke teëspoed
verlos het--mag Hy die seuns seën, en mag deur hulle my naam genoem word
en die naam van my vaders Abraham en Isak, en mag hulle vermeerder in
die land in menigte.

<span id="an_48:17">48:17</span> Toe Josef sien dat sy vader sy
regterhand op die hoof van Efraim gelê het, was dit verkeerd in sy oë;
en hy het die hand van sy vader gegryp om dit van die hoof van Efraim op
die hoof van Manasse oor te bring.

<span id="an_48:18">48:18</span> En Josef sê aan sy vader: Nie so nie,
my vader; want hierdie een is die eersgeborene: lê u regterhand op sy
hoof.

<span id="an_48:19">48:19</span> Maar sy vader weier en sê: Ek weet, my
seun, ek weet. Hy sal ook 'n volk word, en hy sal ook groot word;
nogtans sal sy jongste broer groter wees as hy, en sy nageslag sal 'n
menigte van nasies word.

<span id="an_48:20">48:20</span> So het hy hulle dan dié dag geseën en
gesê: Met jou sal Israel 'n seën toewens, met die woorde: Mag God jou
maak soos Efraim en soos Manasse! So het hy dan Efraim voor Manasse
gestel.

<span id="an_48:21">48:21</span> Daarop sê Israel vir Josef: Kyk, ek
gaan sterwe, maar God sal met julle wees, en Hy sal julle terug laat
gaan na die land van julle vaders.

<span id="an_48:22">48:22</span> En ék gee jou een stuk land bo jou
broers, wat ek met my swaard en my boog van die Amoriete afgeneem het.

<span id="an_49:1">49:1</span> Daarna het Jakob sy seuns geroep en gesê:
Kom bymekaar, dat ek julle kan verkondig wat julle aan die einde van die
dae sal wedervaar.

<span id="an_49:2">49:2</span> Versamel en hoor, seuns van Jakob, en
luister na Israel, julle vader!

<span id="an_49:3">49:3</span> Ruben, jy is my eersgeborene, my krag en
die eersteling van my sterkte; die vernaamste in hoogheid en die
vernaamste in mag!

<span id="an_49:4">49:4</span> Opbruising soos van waters--jy sal die
vernaamste nie wees nie, want jy het die bed van jou vader beklim; toe
het jy dit ontheilig. Hy het my bed beklim.

<span id="an_49:5">49:5</span> Símeon en Levi is broers. Hulle wapens is
werktuie van geweld.

<span id="an_49:6">49:6</span> Laat my siel nie kom in hulle raad nie,
laat my eer nie eens wees met hulle vergadering nie. Want in hul toorn
het hulle manne doodgeslaan, en in hulle moedswilligheid het hulle
beeste vermink.

<span id="an_49:7">49:7</span> Vervloek is hulle toorn, want dit is
heftig; en hulle grimmigheid, want dit is hard. Ek sal hulle verdeel in
Jakob en hulle verstrooi in Israel.

<span id="an_49:8">49:8</span> Juda, jy is dit! Jou sal jou broers loof.
Jou hand sal op die nek van jou vyande wees; voor jou sal die seuns van
jou vader hulle neerbuig.

<span id="an_49:9">49:9</span> Juda is 'n jong leeu; van die roof af het
jy opgeklim, my seun. Hy buig hom, hy gaan lê soos 'n leeu en soos 'n
leeuin; wie sal hom opjaag?

<span id="an_49:10">49:10</span> Die septer sal van Juda nie wyk nie,
nóg die veldheerstaf tussen sy voete uit totdat Silo kom; en aan Hom sal
die volke gehoorsaam wees.

<span id="an_49:11">49:11</span> Hy maak sy jong esel vas aan die
wingerdstok en die vul van sy eselin aan die edelste wynstok; Hy was sy
kleed in wyn en sy gewaad in druiwebloed.

<span id="an_49:12">49:12</span> Hy is donkerder van oë as wyn en witter
van tande as melk.

<span id="an_49:13">49:13</span> Sébulon sal woon by die strand van die
see; en hy sal by die strand van die skepe wees, met die sykant na Sidon
toe.

<span id="an_49:14">49:14</span> Issaskar is 'n sterkgebeende esel wat
tussen die veekrale lê.

<span id="an_49:15">49:15</span> Toe hy sien dat die rus goed en die
land lieflik is, het hy sy skouer gebuig om te dra, en hy moes
dwangarbeid verrig.

<span id="an_49:16">49:16</span> Dan sal aan sy volk reg verskaf net
soos enigeen van die stamme van Israel.

<span id="an_49:17">49:17</span> Laat Dan 'n slang wees op die weg, 'n
horingslang op die pad, wat die perd aan die hakskene byt, sodat sy
ruiter agteroorval.

<span id="an_49:18">49:18</span> Op u verlossing wag ek, HERE!

<span id="an_49:19">49:19</span> Gad--'n bende sal hom aanval, maar hy
sal hulle aan die hakskeen gryp.

<span id="an_49:20">49:20</span> Aser, sy spys is vet, en hy lewer
koninklike lekkernye.

<span id="an_49:21">49:21</span> Náftali is soos 'n wildsbok so vry, hy
wat mooi woorde laat hoor.

<span id="an_49:22">49:22</span> Josef is 'n jong vrugteboom, 'n jong
vrugteboom by 'n fontein; sy takke klim oor die muur.

<span id="an_49:23">49:23</span> Die boogskutters het hom wel geprikkel
en hom beskiet en hom bestry,

<span id="an_49:24">49:24</span> maar sy boog het sterk gebly, en die
arms van sy hande was buigsaam, deur die hande van die Magtige van
Jakob--daarvandaan waar die Herder, die Steen van Israel, is,

<span id="an_49:25">49:25</span> van die God van jou vader, wat jou
help, en met die hulp van die Almagtige wat jou seën met seëninge van
die hemel daarbo, met seëninge van die watervloed wat daaronder lê, met
seëninge van borste en moederskoot.

<span id="an_49:26">49:26</span> Die seëninge wat jou vader ontvang het,
oortref die seëninge van die ewige berge, die kostelike gawes van die
ewige heuwels. Dit sal wees op die hoof van Josef en op die hoofskedel
van die uitverkorene onder sy broers.

<span id="an_49:27">49:27</span> Benjamin is 'n wolf wat verskeur; in
die môre eet hy sy prooi, en in die aand deel hy buit uit.

<span id="an_49:28">49:28</span> Húlle almal is die twaalf stamme van
Israel; en dit is wat hulle vader aan hulle gesê het, en hy het hulle
geseën; hy het hulle geseën, elkeen volgens sy besondere seën.

<span id="an_49:29">49:29</span> Daarna het hy hulle bevel gegee en aan
hulle gesê: Ek word versamel by my volk. Begrawe my by my vaders in die
spelonk wat op die stuk grond van Efron, die Hetiet, is;

<span id="an_49:30">49:30</span> in die spelonk wat op die stuk grond
van Magpéla is, wat oos van Mamre lê, in die land Kanaän; die stuk grond
wat Abraham van Efron, die Hetiet, as eiendomsgraf gekoop het.

<span id="an_49:31">49:31</span> Daar het hulle Abraham begrawe en Sara,
sy vrou; daar het hulle Isak begrawe en Rebekka, sy vrou; en daar het ek
Lea begrawe--

<span id="an_49:32">49:32</span> die stuk grond en die spelonk wat
daarin is, wat gekoop is van die seuns van Het.

<span id="an_49:33">49:33</span> Toe Jakob klaar sy bevele aan sy seuns
gegee het, trek hy sy voete terug op die bed en blaas die asem uit; en
hy is by sy volksgenote versamel.

<span id="an_50:1">50:1</span> Toe val Josef op sy vader se aangesig, en
hy het oor hom geween en hom gesoen.

<span id="an_50:2">50:2</span> En Josef het aan sy dienaars, die
geneeshere, bevel gegee om sy vader te balsem. En die geneeshere het
Israel gebalsem.

<span id="an_50:3">50:3</span> En veertig dae het daarvoor verbygegaan;
want so lank duur die dae van balseming. En die Egiptenaars het hom
sewentig dae lank beween.

<span id="an_50:4">50:4</span> En toe die dae van geween oor hom verby
was, het Josef met die huis van Farao gespreek en gesê: As ek dan guns
in julle oë gevind het, spreek tog dit voor die ore van Farao:

<span id="an_50:5">50:5</span> My vader het my laat sweer en gesê: Kyk,
ek gaan sterwe; in my graf wat ek vir my in die land Kanaän uitgekap
het, daar moet jy my begrawe. Laat my dan nou tog optrek en my vader
begrawe. Daarna sal ek terugkom.

<span id="an_50:6">50:6</span> En Farao sê: Trek op en begrawe jou vader
soos hy jou laat sweer het.

<span id="an_50:7">50:7</span> Toe het Josef opgetrek om sy vader te
begrawe, en al die dienaars van Farao, die oudstes van sy huis, het saam
met hom opgetrek, en al die oudstes van Egipteland;

<span id="an_50:8">50:8</span> ook die hele huis van Josef en sy broers
en die huis van sy vader. Net hulle kinders en hulle kleinvee en hulle
beeste het hulle in die land Gosen laat agterbly.

<span id="an_50:9">50:9</span> En saam met hom het opgetrek strydwaens
sowel as ruiters, sodat dit 'n baie groot trek was.

<span id="an_50:10">50:10</span> En toe hulle by die
Steekdoring-dorsvloer kom, wat oos van die Jordaan lê, het hulle daar 'n
groot en baie swaar rouklag gehou. En hy het oor sy vader rou laat
bedrywe sewe dae lank.

<span id="an_50:11">50:11</span> Toe die inwoners van die land, die
Kanaäniete, die roubedryf by die Steekdoring-dorsvloer sien, sê hulle:
Dit is 'n swaar rou vir die Egiptenaars. Daarom het hulle dit
Abel-Misraim genoem, wat oos van die Jordaan lê.

<span id="an_50:12">50:12</span> En sy seuns het met hom gedoen net soos
hy hulle beveel het:

<span id="an_50:13">50:13</span> sy seuns het hom weggebring na die land
Kanaän en hom begrawe in die spelonk van die stuk grond van Magpéla, die
stuk grond wat Abraham as eiendomsgraf gekoop het van Efron, die Hetiet,
oos van Mamre.

<span id="an_50:14">50:14</span> Daarna het Josef na Egipte teruggegaan,
hy en sy broers en almal wat saam met hom opgetrek het om sy vader te
begrawe, nadat hy sy vader begrawe het.

<span id="an_50:15">50:15</span> Toe die broers van Josef sien dat hulle
vader dood was, het hulle gesê: Sê nou Josef gaan ons as vyande behandel
en hy gaan ons werklik vergelde al die kwaad wat ons hom aangedoen het!

<span id="an_50:16">50:16</span> Daarom het hulle hierdie boodskap na
Josef gestuur: U vader het voor sy dood bevel gegee met hierdie woorde:

<span id="an_50:17">50:17</span> So moet julle vir Josef sê: Ag, vergewe
tog die oortreding van jou broers en hulle sonde, want hulle het jou
kwaad aangedoen. Maar nou, vergewe tog die oortreding van ons wat die
God van u vader dien. En Josef het geween toe hulle met hom spreek.

<span id="an_50:18">50:18</span> En sy broers het ook self gegaan en
voor hom neergeval en gesê: Kyk, ons is u slawe.

<span id="an_50:19">50:19</span> Maar Josef het hulle geantwoord: Moenie
bevrees wees nie; want is ek in die plek van God?

<span id="an_50:20">50:20</span> Want júlle het wel kwaad teen my
bedink, maar God het dit ten goede gedink om te doen soos dit vandag is,
om 'n groot volk in die lewe te hou.

<span id="an_50:21">50:21</span> Wees dan nou nie bevrees nie: ék sal
julle en julle kinders onderhou. So het hy hulle dan getroos en na hulle
hart gespreek.

<span id="an_50:22">50:22</span> En Josef het in Egipte gewoon, hy en
die huis van sy vader. En Josef het honderd en tien jaar gelewe.

<span id="an_50:23">50:23</span> En Josef het van Efraim kinders gesien
van die derde geslag. Ook die kinders van Magir, die seun van Manasse,
is op Josef se knieë gebore.

<span id="an_50:24">50:24</span> En Josef het aan sy broers gesê: Ek
gaan sterwe, maar God sal gewis op julle ag gee en julle uit hierdie
land laat optrek na die land wat Hy aan Abraham, Isak en Jakob met 'n
eed beloof het.

<span id="an_50:25">50:25</span> En Josef het die seuns van Israel laat
sweer en gesê: As God sekerlik op julle ag sal gee--bring dan my
gebeente hiervandaan op.

<span id="an_50:26">50:26</span> En Josef het gesterwe, honderd en tien
jaar oud. En hulle het hom gebalsem, en hy is in 'n kis gesit in Egipte.

------------------------------------------------------------------------

[Next: Exodus](exo.md)
