[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](exo)  [Next](num) 

------------------------------------------------------------------------

### Afrikaans Bible: Leviticus

<span id="an_1:1">1:1</span> En die HERE het Moses geroep en met hom
gespreek uit die tent van samekoms en gesê:

<span id="an_1:2">1:2</span> Spreek met die kinders van Israel en sê vir
hulle: As iemand van julle aan die HERE 'n offer wil bring, kan julle
jul offer bring van vee--van beeste of van kleinvee.

<span id="an_1:3">1:3</span> As sy offer 'n brandoffer is van beeste,
moet dit 'n bul sonder gebrek wees wat hy bring. By die ingang van die
tent van samekoms moet hy dit bring, sodat hy welgevalle voor die
aangesig van die HERE kan vind.

<span id="an_1:4">1:4</span> En hy moet sy hand op die kop van die
brandoffer lê, dan sal dit vir hom met welgevalle aangeneem word om
versoening vir hom te doen.

<span id="an_1:5">1:5</span> Dan moet hy die jong bul voor die aangesig
van die HERE slag; en die seuns van Aäron, die priesters, moet die bloed
bring en die bloed rondom teen die altaar uitgooi wat by die ingang van
die tent van samekoms is.

<span id="an_1:6">1:6</span> Dan moet hy die brandoffer afslag en dit in
sy stukke verdeel.

<span id="an_1:7">1:7</span> En die seuns van Aäron, die priester, moet
vuur op die altaar neersit en hout op die vuur reglê.

<span id="an_1:8">1:8</span> Ook moet die seuns van Aäron, die
priesters, die stukke, die kop en die vet reglê op die hout wat op die
altaarvuur is.

<span id="an_1:9">1:9</span> Maar die binnegoed en die pote moet hy met
water was, en die priester moet dit alles op die altaar aan die brand
steek as brandoffer, 'n vuuroffer van lieflike geur aan die HERE.

<span id="an_1:10">1:10</span> En as sy offer 'n stuk kleinvee is, van
skape of van bokke, as brandoffer, moet dit 'n ram sonder gebrek wees
wat hy bring.

<span id="an_1:11">1:11</span> En hy moet dit slag aan die noordekant
van die altaar, voor die aangesig van die HERE; en die seuns van Aäron,
die priesters, moet die bloed daarvan rondom teen die altaar uitgooi.

<span id="an_1:12">1:12</span> Daarna moet hy dit in sy stukke verdeel,
met die kop en die vet, en die priester moet dit reglê op die hout wat
op die altaarvuur is.

<span id="an_1:13">1:13</span> Maar die binnegoed en die pootjies moet
hy met water was, en die priester moet dit alles bring en op die altaar
aan die brand steek; 'n brandoffer is dit, 'n vuuroffer van lieflike
geur aan die HERE.

<span id="an_1:14">1:14</span> En as sy offer aan die HERE 'n brandoffer
is van voëls, moet hy sy offer bring van tortelduiwe of van jong duiwe.

<span id="an_1:15">1:15</span> En die priester moet dit na die altaar
bring en die kop afknyp en op die altaar aan die brand steek, en die
bloed moet teen die kant van die altaar uitgedruk word.

<span id="an_1:16">1:16</span> Dan moet hy die krop met die vere daaraan
verwyder en dit by die altaar gooi, aan die oostekant, op die asplek.

<span id="an_1:17">1:17</span> Dan moet hy dit by die vlerke skeur
sonder om hulle af te trek; en die priester moet dit op die altaar aan
die brand steek, op die hout wat oor die vuur is; 'n brandoffer is dit,
'n vuuroffer van lieflike geur aan die HERE.

<span id="an_2:1">2:1</span> En as iemand aan die HERE 'n spysoffer
bring, moet sy offer fynmeel wees; en hy moet olie daarop giet en
wierook daarby voeg;

<span id="an_2:2">2:2</span> en hy moet dit na die seuns van Aäron, die
priesters, bring; en die priester moet daarvan 'n handvol neem, van die
fynmeel met die olie, met al die wierook wat daarby behoort; en hy moet
dit as die gedenkoffer op die altaar aan die brand steek, 'n vuuroffer
van lieflike geur aan die HERE.

<span id="an_2:3">2:3</span> En wat oorbly van die spysoffer, is vir
Aäron en sy seuns, 'n hoogheilige deel van die vuuroffers van die HERE.

<span id="an_2:4">2:4</span> En as jy 'n spysoffer bring wat in die oond
gebak is, moet dit fynmeel wees, ongesuurde koeke met olie gemeng, en
ongesuurde platkoeke met olie bestryk.

<span id="an_2:5">2:5</span> En as 'n spysoffer van die bakplaat jou
offer is, moet dit fynmeel wees met olie gemeng en ongesuurd.

<span id="an_2:6">2:6</span> Breek dit in stukkies en giet olie daarop:
dit is 'n spysoffer.

<span id="an_2:7">2:7</span> En as 'n spysoffer uit die pan jou offer
is, moet dit van fynmeel met olie berei word.

<span id="an_2:8">2:8</span> Dan moet jy die spysoffer wat daarvan berei
word, aan die HERE bring: hulle moet dit na die priester aanbring, en hy
moet dit na die altaar dra.

<span id="an_2:9">2:9</span> En die priester moet van die spysoffer die
gedenkoffer daarvan aflig en op die altaar aan die brand steek, 'n
vuuroffer van lieflike geur aan die HERE.

<span id="an_2:10">2:10</span> En wat oorbly van die spysoffer, is vir
Aäron en sy seuns, 'n hoogheilige deel van die vuuroffers van die HERE.

<span id="an_2:11">2:11</span> Geen spysoffer wat julle aan die HERE
bring, mag van iets wat ingesuur is, berei word nie; want van géén
suurdeeg of heuning mag julle vir die HERE 'n vuuroffer aan die brand
steek nie.

<span id="an_2:12">2:12</span> As 'n offer van eerstelinge mag julle dit
aan die HERE bring, maar op die altaar mag dit nie as lieflike geur kom
nie.

<span id="an_2:13">2:13</span> En jy moet al jou spysoffers met sout
berei, en jy mag die sout van die verbond van jou God by jou spysoffer
nie laat ontbreek nie; by al jou offers moet jy sout bring.

<span id="an_2:14">2:14</span> En as jy aan die HERE 'n spysoffer van
eerstelinge bring, moet jy as spysoffer van jou eerstelinge bring: are
wat oor die vuur gebraai is, gebreekte korrels van vars graan.

<span id="an_2:15">2:15</span> En jy moet olie daarby voeg en wierook
daarop strooi; 'n spysoffer is dit.

<span id="an_2:16">2:16</span> Dan moet die priester die gedenkoffer
daarvan, 'n deel van die gebreekte koring en van die olie met al die
wierook, aan die brand steek as 'n vuuroffer aan die HERE.

<span id="an_3:1">3:1</span> En as 'n dankoffer sy offer is, as hy dit
bring van beeste, bul of vers, moet hy dit sonder gebrek voor die
aangesig van die HERE bring.

<span id="an_3:2">3:2</span> En hy moet sy hand op die kop van sy offer
lê en dit slag by die ingang van die tent van samekoms. En die seuns van
Aäron, die priesters, moet die bloed rondom teen die altaar uitgooi.

<span id="an_3:3">3:3</span> Dan moet hy van die dankoffer 'n vuuroffer
aan die HERE bring: die vet wat oor die binnegoed lê, en al die vet wat
aan die binnegoed is,

<span id="an_3:4">3:4</span> en die twee niere en die vet daarop wat aan
die lendene is, en die lap aan die lewer by die niere moet hy dit
wegneem.

<span id="an_3:5">3:5</span> En die seuns van Aäron moet dit op die
altaar aan die brand steek, op die brandoffer wat op die hout is, bo op
die vuur, as 'n vuuroffer van lieflike geur aan die HERE.

<span id="an_3:6">3:6</span> En as sy offer 'n stuk kleinvee is, as 'n
dankoffer aan die HERE, moet hy dit bring sonder gebrek, ram of ooi.

<span id="an_3:7">3:7</span> As hy 'n skaaplam bring as sy offer, moet
hy dit voor die aangesig van die HERE bring

<span id="an_3:8">3:8</span> en sy hand op die kop van sy offer lê en
dit slag voor die tent van samekoms; en die seuns van Aäron moet die
bloed rondom teen die altaar uitgooi.

<span id="an_3:9">3:9</span> Daarna moet hy van die dankoffer die vet as
vuuroffer aan die HERE bring: die hele vetstert naby die stuitjie moet
hy dit wegneem en die vet wat oor die binnegoed lê, en al die vet wat
aan die binnegoed is,

<span id="an_3:10">3:10</span> en die twee niere en die vet daarop wat
aan die lendene is, en die lap aan die lewer by die niere moet hy dit
wegneem.

<span id="an_3:11">3:11</span> En die priester moet dit op die altaar
aan die brand steek as vuurofferspys vir die HERE.

<span id="an_3:12">3:12</span> En as sy offer 'n bok is, moet hy dit
voor die aangesig van die HERE bring

<span id="an_3:13">3:13</span> en sy hand op die kop daarvan lê en dit
slag voor die tent van samekoms; en die seuns van Aäron moet die bloed
rondom teen die altaar uitgooi.

<span id="an_3:14">3:14</span> Dan moet hy daarvan sy offer as vuuroffer
aan die HERE bring; die vet wat oor die binnegoed lê, en al die vet wat
aan die binnegoed is,

<span id="an_3:15">3:15</span> en die twee niere en die vet daarop wat
aan die lendene is, en die lap aan die lewer by die niere moet hy dit
wegneem.

<span id="an_3:16">3:16</span> En die priester moet dit op die altaar
aan die brand steek as vuurofferspys vir 'n lieflike geur. Al die vet
behoort aan die HERE.

<span id="an_3:17">3:17</span> 'n Ewige insetting is dit vir julle
geslagte in al julle woonplekke: géén vet en géén bloed mag julle eet
nie.

<span id="an_4:1">4:1</span> Verder het die HERE met Moses gespreek en
gesê:

<span id="an_4:2">4:2</span> Spreek met die kinders van Israel en sê: As
iemand in swakheid sondig teen een van alle gebooie van die HERE en een
van die dinge wat nie gedoen mag word nie, tog doen

<span id="an_4:3">4:3</span> as die gesalfde priester sondig, sodat die
volk daardeur skuldig word, moet hy vir die sonde wat hy gedoen het, 'n
jong bul sonder gebrek aan die HERE as sondoffer bring;

<span id="an_4:4">4:4</span> en hy moet die bul bring na die ingang van
die tent van samekoms, voor die aangesig van die HERE, en moet sy hand
op die kop van die bul lê en die bul slag voor die aangesig van die
HERE.

<span id="an_4:5">4:5</span> Dan moet die gesalfde priester van die
bloed van die bul neem en dit na die tent van samekoms bring,

<span id="an_4:6">4:6</span> en die priester moet sy vinger in die bloed
steek en van die bloed sewe maal sprinkel voor die aangesig van die
HERE, voor die voorhangsel van die heiligdom.

<span id="an_4:7">4:7</span> Ook moet die priester van die bloed stryk
aan die horings van die altaar van die reukwerk van speserye, wat in die
tent van samekoms is, voor die aangesig van die HERE; en hy moet al die
orige bloed van die bul uitgiet aan die onderkant van die
brandofferaltaar wat by die ingang van die tent van samekoms is;

<span id="an_4:8">4:8</span> en al die vet van die sondofferbul moet hy
van hom aflig, die vet wat oor die binnegoed lê, en al die vet wat aan
die binnegoed is,

<span id="an_4:9">4:9</span> en die twee niere en die vet daarop wat aan
die lendene is, en die lap aan die lewer by die niere moet hy dit
wegneem

<span id="an_4:10">4:10</span> soos dit van die dankofferbul afgelig
word en die priester moet dit aan die brand steek op die
brandofferaltaar.

<span id="an_4:11">4:11</span> Maar die vel van die bul en al sy vleis
met die kop en die pote en die binnegoed en die mis

<span id="an_4:12">4:12</span> die hele bul moet hy buitekant die laer
uitbring op 'n rein plek waar die as uitgegooi word, en hy moet hom op
hout met vuur verbrand; op die plek waar die as uitgegooi word, moet hy
verbrand word.

<span id="an_4:13">4:13</span> En as die hele vergadering van Israel
hulle misgaan sonder dat die vergadering hom daarvan bewus is; en hulle
enigiets doen wat die HERE verbied het, en skuldig word;

<span id="an_4:14">4:14</span> en die sonde wat hulle so gedoen het,
bekend word, moet die vergadering 'n jong bul as sondoffer laat aankom
en hom voor die tent van samekoms bring,

<span id="an_4:15">4:15</span> en die oudstes van die vergadering moet
hulle hande op die kop van die bul lê voor die aangesig van die HERE, en
die bul moet voor die aangesig van die HERE geslag word.

<span id="an_4:16">4:16</span> Dan moet die gesalfde priester van die
bloed van die bul in die tent van samekoms bring,

<span id="an_4:17">4:17</span> en die priester moet sy vinger in die
bloed steek en sewe maal voor die aangesig van die HERE, voor die
voorhangsel sprinkel.

<span id="an_4:18">4:18</span> En hy moet van die bloed stryk aan die
horings van die altaar wat in die tent van samekoms voor die aangesig
van die HERE is. Dan moet hy al die orige bloed uitgiet aan die
onderkant van die brandofferaltaar wat by die ingang van die tent van
samekoms is;

<span id="an_4:19">4:19</span> en hy moet al die vet van hom aflig en op
die altaar aan die brand steek

<span id="an_4:20">4:20</span> en met die bul doen soos hy met die
sondofferbul gedoen het. So moet hy met hom maak; en die priester moet
vir hulle versoening doen, en dit sal hulle vergewe word.

<span id="an_4:21">4:21</span> Daarna moet hy die bul buitekant die laer
uitbring en hom verbrand soos hy die eerste bul verbrand het; dit is 'n
sondoffer van die vergadering.

<span id="an_4:22">4:22</span> As 'n owerste sondig en in swakheid
enigiets doen wat die HERE sy God verbied het, en hy skuldig word;

<span id="an_4:23">4:23</span> of as sy sonde wat hy so gedoen het, aan
hom bekend word, moet hy as sy offer bring 'n bok sonder gebrek, 'n ram;

<span id="an_4:24">4:24</span> en hy moet sy hand op die kop van die bok
lê en hom slag op die plek waar hulle die brandoffer voor die aangesig
van die HERE slag; dit is 'n sondoffer.

<span id="an_4:25">4:25</span> Dan moet die priester van die bloed van
die sondoffer met sy vinger neem en dit aan die horings van die
brandofferaltaar stryk; maar die orige bloed moet hy aan die onderkant
van die brandofferaltaar uitgiet.

<span id="an_4:26">4:26</span> Hy moet ook al die vet op die altaar aan
die brand steek soos die vet van die dankoffer. So moet die priester dan
vir hom versoening doen weens sy sonde, en dit sal hom vergewe word.

<span id="an_4:27">4:27</span> En as iemand van die volk van die land in
swakheid sondig, omdat hy enigiets doen wat die HERE verbied het, en hy
skuldig word;

<span id="an_4:28">4:28</span> of as sy sonde wat hy gedoen het, aan hom
bekend word, dan moet hy as sy offer bring 'n bok sonder gebrek, 'n ooi,
vir die sonde wat hy gedoen het;

<span id="an_4:29">4:29</span> en hy moet sy hand op die kop van die
sondoffer lê en die sondoffer slag op die plek van die brandoffer.

<span id="an_4:30">4:30</span> Dan moet die priester van haar bloed met
sy vinger neem en dit aan die horings van die brandofferaltaar stryk;
maar al die orige bloed moet hy aan die onderkant van die altaar
uitgiet;

<span id="an_4:31">4:31</span> en al die vet moet hy wegneem soos die
vet van die dankoffer af weggeneem is, en die priester moet dit op die
altaar aan die brand steek as lieflike geur vir die HERE. So moet die
priester dan vir hom versoening doen, en dit sal hom vergewe word.

<span id="an_4:32">4:32</span> Maar ingeval hy 'n skaaplam as sy
sondoffer bring, moet dit 'n ooi wees sonder gebrek wat hy bring;

<span id="an_4:33">4:33</span> en hy moet sy hand op die kop van die
sondoffer lê en dit as sondoffer slag op die plek waar hulle die
brandoffer slag.

<span id="an_4:34">4:34</span> Dan moet die priester van die bloed van
die sondoffer met sy vinger neem en dit aan die horings van die
brandofferaltaar stryk, maar al die orige bloed moet hy aan die
onderkant van die altaar uitgiet;

<span id="an_4:35">4:35</span> en al die vet moet hy wegneem soos die
vet van die dankofferlam weggeneem word, en die priester moet dit op die
altaar oor die vuuroffers van die HERE aan die brand steek. So moet die
priester dan vir hom versoening doen vir die sonde wat hy gedoen het, en
dit sal hom vergewe word.

<span id="an_5:1">5:1</span> En as iemand sondig dat hy die luid
uitgesproke beswering hoor, terwyl hy getuie was, dit gesien het of
daarvan weet as hy naamlik dit nie te kenne gee nie en so sy
ongeregtigheid moet dra;

<span id="an_5:2">5:2</span> of as iemand enigiets aanraak wat onrein is
die aas van 'n onrein wilde dier of die aas van onrein vee of die aas
van onrein gedierte wat rondkruip en dit vir hom verborge was, maar hy
onrein geword het en skuldig is;

<span id="an_5:3">5:3</span> of as hy iets onreins van 'n mens aanraak
volgens al die onreinheid waardeur hy hom kan verontreinig en dit vir
hom verborge was, maar hy dit te wete gekom het en skuldig is;

<span id="an_5:4">5:4</span> of as iemand sweer terwyl hy onverskillig
met die lippe praat om kwaad of goed te doen volgens alles wat 'n mens
met 'n eed onverskillig kan praat en dit vir hom verborge was, maar hy
dit te wete gekom het en skuldig is aan een van hierdie dinge;

<span id="an_5:5">5:5</span> as hy dan aan een van hierdie dinge skuldig
is, moet hy bely waar hy teen gesondig het,

<span id="an_5:6">5:6</span> en as boete vir die sonde wat hy gedoen
het, aan die HERE 'n ooi bring van die kleinvee, 'n skaaplam of 'n bok,
as sondoffer. En die priester moet vir hom versoening doen weens sy
sonde.

<span id="an_5:7">5:7</span> Maar as hy nie 'n stuk kleinvee kan
bekostig nie, moet hy as boete vir wat hy gesondig het, twee tortelduiwe
of twee jong duiwe aan die HERE bring, een as sondoffer en een as
brandoffer;

<span id="an_5:8">5:8</span> en hy moet hulle na die priester bring, wat
dié een eerste moet offer wat as sondoffer bedoel is, en sy kop vlak
voor sy nek afknyp sonder om dit af te trek.

<span id="an_5:9">5:9</span> Dan moet hy van die bloed van die sondoffer
teen die kant van die altaar sprinkel; maar wat oorbly van die bloed,
moet aan die onderkant van die altaar uitgedruk word; dit is 'n
sondoffer.

<span id="an_5:10">5:10</span> En die ander een moet hy as brandoffer
volgens voorskrif berei. So moet die priester dan vir hom versoening
doen weens die sonde wat hy gedoen het, en dit sal hom vergewe word.

<span id="an_5:11">5:11</span> Maar as hy nie twee tortelduiwe of twee
jong duiwe kan bekostig nie, moet hy as offer vir wat hy gesondig het,
die tiende van 'n efa fynmeel as sondoffer bring. Hy moet geen olie
daarop gooi en geen wierook daar byvoeg nie, want dit is 'n sondoffer.

<span id="an_5:12">5:12</span> En hy moet dit na die priester bring, en
die priester moet daar 'n handvol van neem as die gedenkoffer en dit op
die altaar oor die vuuroffers van die HERE aan die brand steek; dit is
'n sondoffer.

<span id="an_5:13">5:13</span> So moet die priester dan vir hom
versoening doen vir die sonde wat hy gedoen het in enigeen van hierdie
gevalle, en dit sal hom vergewe word; verder behoort dit aan die
priester net soos die spysoffer.

<span id="an_5:14">5:14</span> Ook het die HERE met Moses gespreek en
gesê:

<span id="an_5:15">5:15</span> As iemand in iets ontrou handel en in
swakheid sondig met betrekking tot een van die heilige gawes van die
HERE, moet hy as boete aan die HERE bring 'n ram sonder gebrek van die
kleinvee, na jou skatting van die waarde in sikkels silwer, volgens die
sikkel van die heiligdom, as 'n skuldoffer.

<span id="an_5:16">5:16</span> En hy moet vir wat hy ten opsigte van die
heilige gawes gesondig het, vergoeding gee en nog die vyfde deel daarvan
byvoeg en dit aan die priester gee; en die priester moet vir hom
versoening doen deur die skuldofferram, en dit sal hom vergewe word.

<span id="an_5:17">5:17</span> En as iemand sondig en onbewus enigiets
doen wat die HERE verbied het, en skuldig word en sy ongeregtigheid moet
dra,

<span id="an_5:18">5:18</span> dan moet hy van die kleinvee, na jou
skatting, 'n ram sonder gebrek as skuldoffer na die priester bring; en
die priester moet vir hom versoening doen vir die misdryf wat hy sonder
opset, onbewus begaan het; en dit sal hom vergewe word.

<span id="an_5:19">5:19</span> Dit is 'n skuldoffer; hy is sekerlik
skuldig teenoor die HERE.

<span id="an_6:1">6:1</span> Verder het die HERE met Moses gespreek en
gesê:

<span id="an_6:2">6:2</span> As iemand sondig en ontrou handel teen die
HERE deurdat hy teenoor sy naaste ontken dat iets aan hom toevertrou of
as pand gegee is of deur hom geroof is, of dat hy sy naaste iets
afgepers het,

<span id="an_6:3">6:3</span> of dat hy iets gekry het wat weg was, en
dit ontken; of dat hy vals sweer ten opsigte van enigiets wat 'n mens
kan doen om hom daarmee te besondig

<span id="an_6:4">6:4</span> as hy dan sondig en skuldig word, moet hy
teruggee wat hy deur roof ontvreem of deur afpersing verkry het, of wat
aan hom toevertrou was, of verlore goed wat hy gevind het;

<span id="an_6:5">6:5</span> of alles waaroor hy vals gesweer het: hy
moet daar ten volle vergoeding voor gee en nog die vyfde deel daarvan
byvoeg; aan hom aan wie dit behoort, moet hy dit gee op die dag as hy
boete doen.

<span id="an_6:6">6:6</span> En hy moet van die kleinvee, na jou
skatting, as boete aan die HERE 'n ram sonder gebrek as skuldoffer na
die priester bring.

<span id="an_6:7">6:7</span> Dan moet die priester vir hom versoening
doen voor die aangesig van die HERE, en dit sal hom vergewe word
enigiets wat 'n mens doen, sodat hy daardeur skuldig word.

<span id="an_6:8">6:8</span> Verder het die HERE met Moses gespreek en
gesê:

<span id="an_6:9">6:9</span> Gee bevel aan Aäron en sy seuns en sê: Dit
is die wet van die brandoffer: Dit, die brandoffer, moet op sy vuurherd
op die altaar die hele nag lank tot die môre toe bly, en die altaarvuur
moet daardeur aan die brand gehou word.

<span id="an_6:10">6:10</span> En die priester moet sy linnekleed
aantrek, en die linnebroek moet hy oor sy vlees aantrek; dan moet hy die
as wegneem waartoe die vuur die brandoffer op die altaar verteer het, en
dit langs die altaar uitgooi.

<span id="an_6:11">6:11</span> Daarna moet hy sy klere uittrek en ander
klere aantrek, en die as buitekant die laer op 'n rein plek uitbring.

<span id="an_6:12">6:12</span> En die vuur op die altaar moet daardeur
aan die brand gehou word, dit mag nie doodgaan nie; maar die priester
moet elke môre daaroor hout aan die brand steek en die brandoffer
daaroor reglê en die stukke vet van die dankoffers daaroor aan die brand
steek.

<span id="an_6:13">6:13</span> Vuur moet gedurigdeur op die altaar aan
die brand gehou word; dit mag nie doodgaan nie.

<span id="an_6:14">6:14</span> En dit is die wet van die spysoffer: Die
seuns van Aäron moet dit voor die aangesig van die HERE voor die altaar
bring,

<span id="an_6:15">6:15</span> en een moet daarvan 'n handvol neem, van
die spysoffer se fynmeel met die olie, en al die wierook wat op die
spysoffer is, en hy moet op die altaar die gedenkoffer daarvan aan die
brand steek as lieflike geur vir die HERE.

<span id="an_6:16">6:16</span> En wat daarvan oorbly, moet Aäron en sy
seuns eet; ongesuurd moet dit geëet word op 'n heilige plek; in die
voorhof van die tent van samekoms moet hulle dit eet.

<span id="an_6:17">6:17</span> Dit mag nie gesuurd gebak word nie; as
hulle deel het Ek dit van my vuuroffers gegee. Hoogheilig is dit soos
die sondoffer en die skuldoffer.

<span id="an_6:18">6:18</span> Almal wat manlik is onder die seuns van
Aäron, mag dit eet. Dit is 'n ewige insetting vir julle geslagte uit die
vuuroffers van die HERE. Alles wat daaraan raak, word heilig.

<span id="an_6:19">6:19</span> Verder het die HERE met Moses gespreek en
gesê:

<span id="an_6:20">6:20</span> Dit is die offer van Aäron en sy seuns
wat hulle aan die HERE moet bring op die dag as hy gesalf word: die
tiende van 'n efa fynmeel as voortdurende spysoffer; die helfte daarvan
in die môre en die helfte in die aand.

<span id="an_6:21">6:21</span> Dit moet op 'n plaat met olie berei word;
deurmekaargeroer moet jy dit bring; in gebakte brokkies moet jy die
spysoffer bring as lieflike geur vir die HERE.

<span id="an_6:22">6:22</span> Ook moet die priester wat uit sy seuns in
sy plek gesalf word, dit berei, as 'n ewige insetting. Dit moet geheel
en al vir die HERE aan die brand gesteek word.

<span id="an_6:23">6:23</span> So moet dan elke spysoffer van 'n
priester 'n voloffer wees; dit mag nie geëet word nie.

<span id="an_6:24">6:24</span> Verder het die HERE met Moses gespreek en
gesê:

<span id="an_6:25">6:25</span> Spreek met Aäron en sy seuns en sê: Dit
is die wet van die sondoffer: Op die plek waar die brandoffer geslag
word, moet die sondoffer voor die aangesig van die HERE geslag word. Dit
is hoogheilig.

<span id="an_6:26">6:26</span> Die priester wat dit as sondoffer bring,
moet dit eet; op 'n heilige plek moet dit geëet word, in die voorhof van
die tent van samekoms.

<span id="an_6:27">6:27</span> Alles wat aan die vleis daarvan raak,
word heilig; en as daar van die bloed op 'n kledingstuk spat, moet jy
die stuk waar dit op spat, op 'n heilige plek was.

<span id="an_6:28">6:28</span> En 'n erdepot waar dit in gekook is, moet
stukkend gebreek word; maar as dit in 'n koperpot gekook is, moet dit
geskuur en met water afgespoel word.

<span id="an_6:29">6:29</span> Almal wat manlik is onder die priesters,
mag dit eet; dit is hoogheilig.

<span id="an_6:30">6:30</span> Maar elke sondoffer waarvan 'n deel van
die bloed in die tent van samekoms gebring word, om in die heiligdom
versoening te doen, mag nie geëet word nie; dit moet met vuur verbrand
word.

<span id="an_7:1">7:1</span> En dit is die wet van die skuldoffer: dit
is hoogheilig.

<span id="an_7:2">7:2</span> Op die plek waar hulle die brandoffer slag,
moet hulle die skuldoffer slag, en hy moet die bloed rondom teen die
altaar uitgooi.

<span id="an_7:3">7:3</span> En hy moet al die vet daarvan offer: die
vetstert en die vet wat oor die binnegoed lê,

<span id="an_7:4">7:4</span> en die twee niere en die vet daarop wat aan
die lendene is, en die lap aan die lewer by die niere moet hy dit
wegneem.

<span id="an_7:5">7:5</span> En die priester moet dit op die altaar aan
die brand steek as vuuroffer aan die HERE; dit is 'n skuldoffer.

<span id="an_7:6">7:6</span> Almal wat manlik is onder die priesters,
mag dit eet. Op 'n heilige plek moet dit geëet word; dit is hoogheilig.

<span id="an_7:7">7:7</span> Soos die sondoffer, so die skuldoffer; een
wet geld vir hulle die priester wat daardeur versoening doen, aan hom
kom dit toe.

<span id="an_7:8">7:8</span> En die priester wat die brandoffer van
iemand bring die vel van die brandoffer wat hy gebring het, aan die
priester, aan hom kom dit toe.

<span id="an_7:9">7:9</span> En elke spysoffer wat in die oond gebak
word, en alles wat in die pan of op die bakplaat berei is, aan die
priester wat dit offer, aan hom kom dit toe.

<span id="an_7:10">7:10</span> En elke spysoffer, met olie gemeng of
droog, aan al die seuns van Aäron kom dit toe, aan die een so goed as
aan die ander.

<span id="an_7:11">7:11</span> En dit is die wet van die dankoffer wat
hulle aan die HERE bring:

<span id="an_7:12">7:12</span> Ingeval hy dit as lofoffer bring, moet hy
by die lofoffer bring: ongesuurde koeke met olie gemeng en ongesuurde
platkoeke met olie bestryk en fynmeel wat as koeke deurmekaargeroer is,
met olie gemeng;

<span id="an_7:13">7:13</span> saam met koeke van gesuurde brood moet hy
sy offergawe by sy lofdankoffer bring.

<span id="an_7:14">7:14</span> En hy moet daarvan, een koek van elke
gawe, as offergawe aan die HERE bring; aan die priester wat die bloed
van die dankoffer uitgooi, aan hom kom dit toe.

<span id="an_7:15">7:15</span> Maar die vleis van sy lofdankoffer moet
geëet word op die dag as hy dit bring; daarvan mag hy niks tot die môre
laat lê nie.

<span id="an_7:16">7:16</span> En as die offer wat hy bring, 'n gelofte
of vrywillige offer is, moet dit geëet word op die dag as hy sy offer
bring; en op die volgende dag, dan kan geëet word wat daarvan oorbly.

<span id="an_7:17">7:17</span> Maar wat van die offervleis oorgebly het,
moet op die derde dag met vuur verbrand word.

<span id="an_7:18">7:18</span> En as daar van die vleis van sy dankoffer
op die derde dag iets geëet word, sal dit vir hom wat dit bring, nie met
welgevalle aangeneem word nie; dit sal hom nie toegereken word nie; 'n
onrein iets sal dit wees, en diegene wat daarvan eet, moet sy
ongeregtigheid dra.

<span id="an_7:19">7:19</span> En die vleis wat aan iets onreins raak,
mag nie geëet word nie; met vuur moet dit verbrand word. Maar wat verder
die vleis betref elkeen wat rein is, mag vleis eet.

<span id="an_7:20">7:20</span> Maar die een wat vleis eet van die
dankoffer wat die HERE toekom, terwyl sy onreinheid aan hom is, dié siel
moet uit sy volksgenote uitgeroei word.

<span id="an_7:21">7:21</span> En as iemand aan iets onreins raak, aan
die onreinheid van 'n mens of aan 'n onrein dier of aan enige onrein
verfoeisel, en dan eet van die vleis van die dankoffer wat die HERE
toekom, dié siel moet uit sy volksgenote uitgeroei word.

<span id="an_7:22">7:22</span> Verder het die HERE met Moses gespreek en
gesê:

<span id="an_7:23">7:23</span> Spreek met die kinders van Israel en sê:
Géén vet van 'n bees of skaap of bok mag julle eet nie.

<span id="an_7:24">7:24</span> Maar die vet van aas en die vet van wat
verskeur is, kan vir allerhande werk gebruik word, maar jy mag niks
daarvan eet nie.

<span id="an_7:25">7:25</span> Want elkeen wat vet eet van die vee
waarvan hulle aan die HERE 'n vuuroffer bring, diegene wat dit eet, moet
uit sy volksgenote uitgeroei word.

<span id="an_7:26">7:26</span> Ook mag julle géén bloed van voëls of van
vee in enigeen van julle woonplekke eet nie.

<span id="an_7:27">7:27</span> Elkeen wat maar enigsins bloed eet, dié
siel moet uit sy volksgenote uitgeroei word.

<span id="an_7:28">7:28</span> Verder het die HERE met Moses gespreek en
gesê:

<span id="an_7:29">7:29</span> Spreek met die kinders van Israel en sê:
Hy wat aan die HERE sy dankoffer bring, moet self aan die HERE die gawe
uit sy dankoffer bring;

<span id="an_7:30">7:30</span> sy hande moet die vuuroffers van die HERE
bring: die vet met die bors moet hy bring; die bors, om dit as
beweegoffer voor die aangesig van die HERE te beweeg.

<span id="an_7:31">7:31</span> En die priester moet die vet op die
altaar aan die brand steek, maar die bors kom Aäron en sy seuns toe.

<span id="an_7:32">7:32</span> Julle moet ook die regterboud aan die
priester as hefoffer gee uit julle dankoffers.

<span id="an_7:33">7:33</span> Hy wat uit die seuns van Aäron die bloed
van die dankoffers en die vet offer, aan hom kom die regterboud as deel
toe.

<span id="an_7:34">7:34</span> Want die beweegbors en die hefboud het Ek
van die kinders van Israel uit hulle dankoffers geneem en dit aan Aäron,
die priester, en aan sy seuns gegee as 'n deel wat hulle vir ewig toekom
van die kant van die kinders van Israel.

<span id="an_7:35">7:35</span> Dit is die aandeel van Aäron en die
aandeel van sy seuns uit die vuuroffers van die HERE, op die dag toe Hy
hulle laat nader kom het om die priesteramp vir die HERE te bedien

<span id="an_7:36">7:36</span> wat die HERE beveel het om hulle te gee
van die kant van die kinders van Israel, op die dag toe Hy hulle gesalf
het. Dit is 'n ewige insetting vir hulle geslagte.

<span id="an_7:37">7:37</span> Dit is die wet vir die brandoffer, die
spysoffer en die sondoffer en die skuldoffer en die wydingsoffer en die
dankoffer

<span id="an_7:38">7:38</span> wat die HERE Moses by die berg Sinai
beveel het, op die dag toe hy die kinders van Israel in die woestyn
Sinai beveel het om hulle offers aan die HERE te bring.

<span id="an_8:1">8:1</span> Verder het die HERE met Moses gespreek en
gesê:

<span id="an_8:2">8:2</span> Neem Aäron en sy seuns saam met hom, en die
klere en die salfolie en die sondofferbul en die twee ramme en die
mandjie met ongesuurde koeke,

<span id="an_8:3">8:3</span> en versamel die hele vergadering by die
ingang van die tent van samekoms.

<span id="an_8:4">8:4</span> En Moses het gedoen soos die HERE hom
beveel het, en die vergadering het bymekaargekom by die ingang van die
tent van samekoms.

<span id="an_8:5">8:5</span> Toe sê Moses aan die vergadering: Dit is
die saak wat die HERE beveel het om te doen.

<span id="an_8:6">8:6</span> En Moses het Aäron en sy seuns laat nader
kom en hulle met water gewas.

<span id="an_8:7">8:7</span> Daarop het hy hom die rok aangetrek en hom
met die gordel gegord en hom die mantel aangetrek; ook het hy hom die
skouerkleed aangetrek en hom gegord met die band van die skouerkleed en
daarmee hom die skouerkleed omgebind.

<span id="an_8:8">8:8</span> Verder het hy hom die borstas aangeheg en
in die borstas die Urim en die Tummim gesit.

<span id="an_8:9">8:9</span> En hy het die tulband op sy hoof gesit en
aan die tulband, aan die voorkant, die goue plaat, die heilige kroon,
bevestig, soos die HERE Moses beveel het.

<span id="an_8:10">8:10</span> Toe het Moses die salfolie geneem en die
tabernakel en alles wat daarin was, gesalf en dit geheilig.

<span id="an_8:11">8:11</span> En hy het daarvan sewe maal op die altaar
gesprinkel en die altaar gesalf en al sy gereedskap, met die waskom en
sy voetstuk, om dit te heilig.

<span id="an_8:12">8:12</span> Daarna het hy van die salfolie op die
hoof van Aäron gegiet en hom gesalf om hom te heilig.

<span id="an_8:13">8:13</span> Ook het Moses die seuns van Aäron laat
nader kom en hulle die rokke aangetrek en hulle gegord met 'n gordel en
hulle die musse omgebind soos die HERE Moses beveel het.

<span id="an_8:14">8:14</span> Daarop het hy die sondofferbul laat
aankom, en Aäron en sy seuns het hulle hande op die kop van die
sondofferbul gelê.

<span id="an_8:15">8:15</span> En Moses het dit geslag en die bloed
geneem en daarvan met sy vinger rondom aan die horings van die altaar
gestryk en die altaar ontsondig; maar die orige bloed het hy aan die
onderkant van die altaar uitgegooi. So het hy dit dan geheilig deur daar
versoening voor te doen.

<span id="an_8:16">8:16</span> Verder het hy al die vet wat aan die
binnegoed was en die lap aan die lewer en die twee niere en hulle vet
geneem, en Moses het dit op die altaar aan die brand gesteek.

<span id="an_8:17">8:17</span> Maar die bul met sy vel en sy vleis en sy
mis het hy buitekant die laer met vuur verbrand, soos die HERE Moses
beveel het.

<span id="an_8:18">8:18</span> Daarop het hy die brandofferram laat
aankom, en Aäron en sy seuns het hulle hande op die kop van die ram
gelê.

<span id="an_8:19">8:19</span> En Moses het dit geslag en die bloed
rondom teen die altaar uitgegooi.

<span id="an_8:20">8:20</span> Hy het ook die ram in sy stukke verdeel,
en Moses het die kop en die stukke en die vet aan die brand gesteek;

<span id="an_8:21">8:21</span> maar die binnegoed en die pote het hy met
water gewas, en Moses het die hele ram op die altaar aan die brand
gesteek; dit was 'n brandoffer as lieflike geur, 'n vuuroffer was dit
aan die HERE, soos die HERE Moses beveel het.

<span id="an_8:22">8:22</span> Daarop het hy die ander ram, die
wydingsram, laat aankom; en Aäron met sy seuns het hulle hande op die
kop van die ram gelê.

<span id="an_8:23">8:23</span> En Moses het dit geslag en van die bloed
geneem en dit aan die regteroorlel van Aäron en aan die duim van sy
regterhand en aan die groottoon van sy regtervoet gestryk.

<span id="an_8:24">8:24</span> Moses het ook die seuns van Aäron laat
nader kom en van die bloed aan hulle regteroorlel en aan die duim van
hulle regterhand en aan die groottoon van hulle regtervoet gestryk;
daarna het Moses die orige bloed rondom teen die altaar uitgegooi.

<span id="an_8:25">8:25</span> En hy het die vet geneem met die vetstert
en al die vet wat aan die binnegoed was, en die lap aan die lewer en die
twee niere en hulle vet en die regterboud.

<span id="an_8:26">8:26</span> Ook het hy uit die mandjie met ongesuurde
koeke wat voor die aangesig van die HERE was, een ongesuurde koek geneem
en een oliebrood koek en een platkoek; en hy het dit op die stukke vet
en op die regterboud neergesit

<span id="an_8:27">8:27</span> en dit alles op die hande van Aäron en
die hande van sy seuns gelê; en hy het dit as beweegoffer voor die
aangesig van die HERE beweeg.

<span id="an_8:28">8:28</span> Daarop het Moses dit uit hulle hande
geneem en dit op die altaar, bo op die brandoffer, aan die brand
gesteek; 'n wydingsoffer was dit as lieflike geur, 'n vuuroffer aan die
HERE.

<span id="an_8:29">8:29</span> Verder het Moses die bors geneem en dit
as beweegoffer voor die aangesig van die HERE beweeg; van die wydingsram
het dit aan Moses as deel toegekom, soos die HERE Moses beveel het.

<span id="an_8:30">8:30</span> Moses het ook van die salfolie en van die
bloed wat aan die altaar was, geneem en dit op Aäron, op sy klere, sowel
as op sy seuns en op die klere van sy seuns gesprinkel. So het hy dan
Aäron, sy klere, sowel as sy seuns en die klere van sy seuns geheilig.

<span id="an_8:31">8:31</span> Toe sê Moses vir Aäron en sy seuns: Kook
die vleis by die ingang van die tent van samekoms en eet dit daar met
die brood wat in die wydingsmandjie is, soos ek beveel en gesê het:
Aäron en sy seuns moet dit eet.

<span id="an_8:32">8:32</span> Maar wat van die vleis en die brood
oorbly, moet julle met vuur verbrand.

<span id="an_8:33">8:33</span> Ook mag julle sewe dae lank nie by die
ingang van die tent van samekoms uitgaan nie tot op die dag dat die dae
van julle wyding verby is; want sewe dae lank moet julle wyding duur.

<span id="an_8:34">8:34</span> Soos vandag gedoen is, het die HERE
beveel om verder te doen, om vir julle versoening te bewerk.

<span id="an_8:35">8:35</span> Julle moet dan by die ingang van die tent
van samekoms bly, dag en nag, sewe dae lank; en julle moet die ordening
van die HERE hou, dat julle nie sterwe nie; want so is aan my bevel
gegee.

<span id="an_8:36">8:36</span> En Aäron en sy seuns het al die dinge
gedoen wat die HERE deur die diens van Moses beveel het.

<span id="an_9:1">9:1</span> En op die agtste dag het Moses Aäron en sy
seuns en die oudstes van Israel geroep

<span id="an_9:2">9:2</span> en aan Aäron gesê: Neem vir jou 'n bulkalf
as sondoffer en 'n ram as brandoffer, altwee sonder gebrek; en bring
hulle voor die aangesig van die HERE.

<span id="an_9:3">9:3</span> En spreek met die kinders van Israel en sê:
Neem 'n bokram as sondoffer en 'n kalf en 'n lam, altwee een jaar oud,
sonder gebrek, as brandoffer,

<span id="an_9:4">9:4</span> ook 'n bul en 'n ram as dankoffer om voor
die aangesig van die HERE te offer; en spysoffer met olie gemeng; want
vandag verskyn die HERE aan julle.

<span id="an_9:5">9:5</span> Toe het hulle voor die tent van samekoms
gebring wat Moses beveel het. En die hele vergadering het nader gekom en
gaan staan voor die aangesig van die HERE.

<span id="an_9:6">9:6</span> En Moses het gesê: Dit is die saak wat die
HERE julle beveel het om te doen, sodat die heerlikheid van die HERE aan
julle kan verskyn.

<span id="an_9:7">9:7</span> En Moses het vir Aäron gesê: Kom nader na
die altaar en berei jou sondoffer en jou brandoffer, en doen versoening
vir jou en vir die volk, en berei die offer van die volk, en doen
versoening vir hulle soos die HERE beveel het.

<span id="an_9:8">9:8</span> Toe het Aäron na die altaar nader gekom en
die sondofferkalf geslag wat vir hom bedoel was.

<span id="an_9:9">9:9</span> En die seuns van Aäron het die bloed na hom
gebring, en hy het sy vinger in die bloed gesteek en dit aan die horings
van die altaar gestryk. Daarna het hy die orige bloed aan die onderkant
van die altaar uitgegiet.

<span id="an_9:10">9:10</span> Maar die vet en die niere en die lap aan
die lewer van die sondoffer het hy op die altaar aan die brand gesteek
soos die HERE Moses beveel het.

<span id="an_9:11">9:11</span> En die vleis en die vel het hy buitekant
die laer met vuur verbrand.

<span id="an_9:12">9:12</span> Toe het hy die brandoffer geslag, en die
seuns van Aäron het vir hom die bloed aangegee, en hy het dit rondom
teen die altaar uitgegooi.

<span id="an_9:13">9:13</span> Ook het hulle vir hom die brandoffer
volgens sy stukke aangegee, met die kop, en hy het dit aan die brand
gesteek op die altaar.

<span id="an_9:14">9:14</span> En hy het die binnegoed en die pote gewas
en dit aan die brand gesteek bo op die brandoffer op die altaar.

<span id="an_9:15">9:15</span> Daarna het hy die offer van die volk
gebring; hy het naamlik die sondofferbok geneem wat vir die volk bedoel
was, en dit geslag en dit as sondoffer gebring soos tevore.

<span id="an_9:16">9:16</span> Verder het hy die brandoffer gebring en
dit berei volgens voorskrif.

<span id="an_9:17">9:17</span> En hy het die spysoffer gebring en 'n
handvol daaruit geneem en dit aan die brand gesteek op die altaar,
behalwe die môrebrandoffer.

<span id="an_9:18">9:18</span> Toe het hy die bul en die ram geslag wat
vir die volk as dankoffer bedoel was; en die seuns van Aäron het vir hom
die bloed aangegee wat hy toe rondom teen die altaar uitgegooi het

<span id="an_9:19">9:19</span> en die stukke vet van die bul, en van die
ram die vetstert en die netvet en die niere en die lap aan die lewer;

<span id="an_9:20">9:20</span> en hulle het die stukke vet op die
borsstukke gesit, en hy het die stukke vet op die altaar aan die brand
gesteek.

<span id="an_9:21">9:21</span> Maar die borsstukke en die regterboud het
Aäron as beweegoffer voor die aangesig van die HERE beweeg soos Moses
beveel het.

<span id="an_9:22">9:22</span> Daarna het Aäron sy hande na die volk toe
opgehef en hulle geseën. En hy het afgeklim nadat hy die sondoffer en
brandoffer en dankoffer gebring het.

<span id="an_9:23">9:23</span> Daarop het Moses en Aäron in die tent van
samekoms gegaan; en toe hulle uitkom, het hulle die volk geseën. En die
heerlikheid van die HERE het aan die hele volk verskyn

<span id="an_9:24">9:24</span> vuur het van die aangesig van die HERE
uitgegaan en op die altaar die brandoffer en die stukke vet verteer. Toe
die hele volk dit sien, het hulle gejuig en op hulle aangesig geval.

<span id="an_10:1">10:1</span> En die seuns van Aäron, Nadab en Abíhu,
het elkeen sy vuurpan geneem en vuur daarin gegooi en reukwerk daarop
gesit en vreemde vuur voor die aangesig van die HERE gebring, wat Hy
hulle nie beveel het nie.

<span id="an_10:2">10:2</span> Daarop het daar vuur van die aangesig van
die HERE uitgegaan en hulle verteer, en hulle het gesterwe voor die
aangesig van die HERE.

<span id="an_10:3">10:3</span> Toe sê Moses vir Aäron: Dit is dit wat
die HERE gespreek het deur te sê: In die wat naby My is, wil Ek My as
die Heilige laat ken, en voor die oë van die hele volk wil Ek My
verheerlik. Maar Aäron het stilgebly.

<span id="an_10:4">10:4</span> En Moses het Mísael en Élsafan, die seuns
van Ussíël, die oom van Aäron, geroep en aan hulle gesê: Kom nader, dra
julle broers van die heiligdom af weg, buitekant die laer uit.

<span id="an_10:5">10:5</span> Toe het hulle nader gekom en hulle in hul
rokke buitekant die laer uitgedra soos Moses gesê het.

<span id="an_10:6">10:6</span> Daarop sê Moses aan Aäron en sy seuns
Eleásar en Itamar: Laat julle hare nie loshang nie en maak geen skeure
in julle klere nie, dat julle nie sterwe en Hy in toorn teen die hele
vergadering losbreek nie. Maar julle broers, die hele huis van Israel,
kan die brand beween wat die HERE aangesteek het.

<span id="an_10:7">10:7</span> Julle mag ook uit die ingang van die tent
van samekoms nie uitgaan nie, dat julle nie sterwe nie; want die
salfolie van die HERE is op julle. En hulle het gehandel ooreenkomstig
die woord van Moses.

<span id="an_10:8">10:8</span> En die HERE het met Aäron gespreek en
gesê:

<span id="an_10:9">10:9</span> Moenie wyn of sterk drank drink nie, jy
of jou seuns saam met jou as julle in die tent van samekoms ingaan, dat
julle nie sterwe nie; 'n ewige insetting is dit vir julle geslagte;

<span id="an_10:10">10:10</span> en julle moet onderskeid maak tussen
wat heilig en wat onheilig, en tussen wat onrein en wat rein is;

<span id="an_10:11">10:11</span> en julle moet die kinders van Israel
leer al die insettinge wat die HERE deur die diens van Moses aan hulle
verkondig het.

<span id="an_10:12">10:12</span> En Moses het met Aäron gespreek en met
sy seuns Eleásar en Itamar wat oorgebly het: Neem die spysoffer wat van
die vuuroffers van die HERE oorgebly het, en eet dit as ongesuurde koeke
langs die altaar; want dit is hoogheilig.

<span id="an_10:13">10:13</span> Daarom moet julle dit op 'n heilige
plek eet, want dit is wat aan jou en jou seuns toekom uit die vuuroffers
van die HERE; want so is aan my bevel gegee.

<span id="an_10:14">10:14</span> Ook die beweegbors en die hefboud moet
julle op 'n rein plek eet, jy en jou seuns en jou dogters saam met jou;
want as deel wat aan jou en jou seuns toekom, is hulle uit die
dankoffers van die kinders van Israel gegee.

<span id="an_10:15">10:15</span> Die hefboud en die beweegbors moet
hulle saam met die vuuroffers van die stukke vet bring om as beweegoffer
voor die aangesig van die HERE te beweeg; en dit sal vir jou en jou
seuns saam met jou 'n deel wees wat aan julle vir ewig toekom soos die
HERE beveel het.

<span id="an_10:16">10:16</span> En Moses het rondgesoek na die
sondofferbok, maar dit was verbrand! Daarom was hy baie kwaad vir
Eleásar en Itamar, die seuns van Aäron wat oorgebly het; en hy het gesê:

<span id="an_10:17">10:17</span> Waarom het julle die sondoffer nie op
'n heilige plek geëet nie? Want dit is hoogheilig, en Hy het dit aan
julle gegee om die ongeregtigheid van die vergadering weg te neem, om
versoening vir hulle te doen voor die aangesig van die HERE.

<span id="an_10:18">10:18</span> Kyk, die bloed daarvan is nie binne in
die heiligdom gebring nie. Julle moes dit sekerlik in die heiligdom
geëet het soos ek beveel het.

<span id="an_10:19">10:19</span> Toe sê Aäron vir Moses: Kyk, hulle het
vandag hul sondoffer en hul brandoffer voor die aangesig van die HERE
gebring, en sulke dinge het my oorgekom; as ek vandag sondoffer geëet
het, sou dit goed gewees het in die oë van die HERE?

<span id="an_10:20">10:20</span> Toe Moses dit hoor, was dit goed in sy
oë.

<span id="an_11:1">11:1</span> En die HERE het met Moses en Aäron
gespreek en aan hulle gesê:

<span id="an_11:2">11:2</span> Spreek met die kinders van Israel en sê:
Dit is die diere wat julle mag eet van al die viervoetige diere wat op
die aarde is.

<span id="an_11:3">11:3</span> Alles wat onder die diere gesplitste
kloue het, en wel heeltemal gesplitste kloue, en herkou dit mag julle
eet.

<span id="an_11:4">11:4</span> Maar die volgende mag julle nie eet nie
van die wat herkou en van die wat gesplitste kloue het: die kameel, want
hy herkou, maar het geen gesplitste kloue nie onrein is hy vir julle;

<span id="an_11:5">11:5</span> en die das, want hy herkou, maar het geen
gesplitste kloue nie onrein is hy vir julle;

<span id="an_11:6">11:6</span> en die haas, want hy herkou, maar het
geen gesplitste kloue nie onrein is hy vir julle;

<span id="an_11:7">11:7</span> ook die vark, want hy het gesplitste
kloue, ja, heeltemal gesplitste kloue, maar hy herkou nie onrein is hy
vir julle.

<span id="an_11:8">11:8</span> Van hulle vleis mag julle nie eet nie en
aan hulle aas nie raak nie onrein is hulle vir julle.

<span id="an_11:9">11:9</span> Dit mag julle eet van alles wat in die
water is: alles wat vinne en skubbe het in die water, in die seë en in
die riviere dit mag julle eet.

<span id="an_11:10">11:10</span> Maar alles wat geen vinne en skubbe het
in die seë en in die riviere nie, van al die gewemel van die water en
van al die lewende wesens wat in die water is 'n gruwel is dit vir
julle.

<span id="an_11:11">11:11</span> Ja, 'n gruwel moet hulle vir julle
wees; van hulle vleis mag julle nie eet nie, en hulle aas moet julle vir
'n gruwel hou.

<span id="an_11:12">11:12</span> Alles wat geen vinne of skubbe in die
water het nie 'n gruwel is dit vir julle.

<span id="an_11:13">11:13</span> En die volgende moet julle van die
voëls vir 'n gruwel hou hulle mag nie geëet word nie, 'n gruwel is
hulle: die arend en die lammervanger en die aasvoël;

<span id="an_11:14">11:14</span> en die kuikendief en die valk volgens
sy soorte;

<span id="an_11:15">11:15</span> elke kraai volgens sy soorte;

<span id="an_11:16">11:16</span> en die volstruis en die naguil en die
seemeeu en die kleinvalk volgens sy soorte;

<span id="an_11:17">11:17</span> en die steenuil en die visvanger en die
steunuil;

<span id="an_11:18">11:18</span> en die silweruil en die pelikaan en die
klein aasvoël;

<span id="an_11:19">11:19</span> en die groot sprinkaanvoël, die reier
volgens sy soorte, die hoep hoep en die vlermuis.

<span id="an_11:20">11:20</span> Al die insekte met vlerke wat op vier
pote loop 'n gruwel is hulle vir julle.

<span id="an_11:21">11:21</span> Maar die volgende mag julle eet van al
die insekte met vlerke wat op vier pote loop: wat bokant die pote
springbene het om daarmee op die grond te spring.

<span id="an_11:22">11:22</span> Van hulle mag julle die volgende eet:
die treksprinkaan volgens sy soorte en die boomsprinkaan volgens sy
soorte en die springer volgens sy soorte en die voetganger volgens sy
soorte.

<span id="an_11:23">11:23</span> Maar al die ander insekte met vlerke
wat vier pote het 'n gruwel is hulle vir julle.

<span id="an_11:24">11:24</span> En deur hierdie diere word julle
verontreinig elkeen wat aan hulle aas raak, sal tot die aand toe onrein
wees;

<span id="an_11:25">11:25</span> en elkeen wat van hulle aas dra, moet
sy klere was en sal tot die aand toe onrein wees

<span id="an_11:26">11:26</span> aan al die diere wat gesplitste kloue
het, wat nie heeltemal gesplits is nie, en wat nie herkou nie. Onrein is
hulle vir julle; elkeen wat aan hulle raak, sal onrein wees.

<span id="an_11:27">11:27</span> En alles wat op kaal pote loop onder al
die viervoetige diere onrein is hulle vir julle; elkeen wat aan hulle
aas raak, sal tot die aand toe onrein wees.

<span id="an_11:28">11:28</span> Ook hy wat hulle aas dra, moet sy klere
was en sal onrein wees tot die aand toe. Onrein is hulle vir julle.

<span id="an_11:29">11:29</span> En die volgende is vir julle onrein
onder die ongediertes wat op die aarde wemel: die mol en die muis en die
akkedis volgens sy soorte,

<span id="an_11:30">11:30</span> en die krimpvarkie en die geitjie en
die klipsalmander en die koggelmander en die verkleurmannetjie.

<span id="an_11:31">11:31</span> Hulle is vir julle onrein onder al die
ongediertes; elkeen wat aan hulle raak as hulle dood is, sal tot die
aand toe onrein wees.

<span id="an_11:32">11:32</span> En alles waar een van hulle op val as
hulle dood is, sal onrein wees; enige houtvoorwerp of kledingstuk of vel
of sak, elke ding waarmee werk gedoen word; dit moet in die water gesit
word en sal tot die aand toe onrein wees; dan sal dit rein wees.

<span id="an_11:33">11:33</span> En elke erdevoorwerp waar een van hulle
in val alles wat daarin is, sal onrein wees, en julle moet die voorwerp
self stukkend breek;

<span id="an_11:34">11:34</span> enige voedsel wat geëet word waar water
op kom, sal daarin onrein wees; en enige drank wat in so 'n voorwerp,
van watter soort ook, gedrink kan word, sal onrein wees.

<span id="an_11:35">11:35</span> En alles waar iets van hulle aas op
val, sal onrein wees; 'n bakoond of 'n drievoet moet stukkend geslaan
word; hulle is onrein, en onrein moet hulle vir julle wees.

<span id="an_11:36">11:36</span> Maar 'n fontein of put, 'n versamelplek
van water, sal rein wees; maar hy wat aan die aas daarin raak, sal
onrein wees.

<span id="an_11:37">11:37</span> En as van hulle aas val op enige saad
wat gesaai word dit sal rein wees.

<span id="an_11:38">11:38</span> Maar as daar water op die saad gegooi
word, en van hulle aas daarop val, dan sal dit vir julle onrein wees.

<span id="an_11:39">11:39</span> En as daar van die diere wat julle as
voedsel dien, doodgaan, sal hy wat aan die aas raak, tot die aand toe
onrein wees;

<span id="an_11:40">11:40</span> en hy wat van dié aas eet, moet sy
klere was en sal onrein wees tot die aand toe. En hy wat dié aas dra,
moet sy klere was en sal onrein wees tot die aand toe.

<span id="an_11:41">11:41</span> En al die ongediertes wat op die aarde
wemel, is 'n gruwel dit mag nie geëet word nie.

<span id="an_11:42">11:42</span> Alles wat op die buik seil en alles wat
op vier pote loop, ook alles wat baie pote het, naamlik al die
ongediertes wat op die aarde wemel julle mag dit nie eet nie, want dit
is 'n gruwel.

<span id="an_11:43">11:43</span> Moenie julle self 'n gruwel maak deur
enige ongedierte wat wemel nie: julle moet jul daaraan nie verontreinig,
sodat julle daardeur onrein word nie.

<span id="an_11:44">11:44</span> Want Ek is die HERE julle God; toon dan
dat julle heilig is en wees heilig, want Ek is heilig; daarom,
verontreinig julle self nie deur enige ongedierte wat op die aarde kruip
nie.

<span id="an_11:45">11:45</span> Want Ek is die HERE wat julle uit
Egipteland laat optrek het om julle God te wees. So moet julle dan
heilig wees, omdat Ek heilig is.

<span id="an_11:46">11:46</span> Dit is die wet oor die diere en die
voëls en al die lewende wesens wat roer in die water en aangaande al die
wesens wat op die aarde wemel,

<span id="an_11:47">11:47</span> om te onderskei tussen wat onrein en
rein is, en tussen die diere wat geëet en die diere wat nie geëet mag
word nie.

<span id="an_12:1">12:1</span> Verder het die HERE met Moses gespreek en
gesê:

<span id="an_12:2">12:2</span> Spreek met die kinders van Israel en sê:
As 'n vrou swanger word en 'n seun baar, sal sy sewe dae lank onrein
wees; soos in die dae van die onreinheid as sy onwel is, sal sy onrein
wees.

<span id="an_12:3">12:3</span> En op die agtste dag moet hy aan die
vlees van sy voorhuid besny word.

<span id="an_12:4">12:4</span> Dan moet sy drie en dertig dae in die
reinigingsbloed bly. Aan niks wat heilig is, moet sy raak nie en in die
heiligdom mag sy nie kom nie totdat die dae van haar reiniging verby is.

<span id="an_12:5">12:5</span> Maar as sy 'n dogter baar, sal sy twee
weke onrein wees soos by haar maandelikse onreinheid. Dan moet sy ses en
sestig dae in die reinigingsbloed bly.

<span id="an_12:6">12:6</span> En as die dae van haar reiniging in die
geval van 'n seun of 'n dogter verby is, moet sy 'n jaaroud lam as
brandoffer en 'n jong duif of tortelduif as sondoffer bring na die
ingang van die tent van samekoms, na die priester toe;

<span id="an_12:7">12:7</span> dié moet dit offer voor die aangesig van
die HERE en vir haar versoening doen; dan sal sy rein wees van haar
bloedvloeiing. Dit is die wet van haar wat baar, in die geval van 'n
seun of 'n dogter.

<span id="an_12:8">12:8</span> Maar as sy 'n lam nie kan bekostig nie,
moet sy twee tortelduiwe of twee jong duiwe neem, een as brandoffer en
een as sondoffer; en die priester moet vir haar versoening doen; dan sal
sy rein wees.

<span id="an_13:1">13:1</span> Verder het die HERE met Moses en Aäron
gespreek en gesê:

<span id="an_13:2">13:2</span> As 'n mens in die vel van sy vlees 'n
swelsel of uitslag of ligte vlek het, en dit in die vel van sy vlees 'n
plaag van melaatsheid word, moet hy na die priester Aäron of na een van
sy seuns, die priesters, gebring word;

<span id="an_13:3">13:3</span> en die priester moet na die aangetaste
plek in die vel van die vlees kyk. Het die hare op die plek wit geword,
en lyk dit of die plek dieper is as die vel van sy vlees, dan is dit die
plaag van melaatsheid. As die priester dit sien, moet hy hom onrein
verklaar.

<span id="an_13:4">13:4</span> Maar as dit 'n wit vlek in die vel van sy
vlees is en dit nie dieper lyk as die vel nie, en die hare daarvan nie
wit geword het nie, moet die priester die aangetaste persoon sewe dae
lank opsluit.

<span id="an_13:5">13:5</span> As die priester hom op die sewende dag
bekyk en sien dat die aangetaste plek, volgens hy kan sien, dieselfde
gebly het, die plek nie in die vel versprei het nie, dan moet die
priester hom nog 'n keer sewe dae lank opsluit.

<span id="an_13:6">13:6</span> Bekyk die priester hom dan op die sewende
dag nog 'n keer en sien hy dat die aangetaste plek dof van kleur geword
en die plek in die vel nie versprei het nie, dan moet die priester hom
rein verklaar. Dit is 'n uitslag; en hy moet sy klere was, dan is hy
rein.

<span id="an_13:7">13:7</span> Maar as die uitslag werklik in die vel
versprei nadat hy hom aan die priester vertoon het om rein te word, moet
hy hom nog 'n keer aan die priester vertoon.

<span id="an_13:8">13:8</span> En sien die priester dat die uitslag in
die vel versprei het, dan moet die priester hom onrein verklaar. Dit is
melaatsheid.

<span id="an_13:9">13:9</span> As die plaag van melaatsheid aan 'n mens
is, moet hy na die priester gebring word.

<span id="an_13:10">13:10</span> En as die priester sien dat daar 'n wit
swelsel in die vel is wat die hare wit gemaak het, terwyl daar wilde
vlees in die swelsel groei,

<span id="an_13:11">13:11</span> dan is dit 'n verouderde melaatsheid in
die vel van sy vlees, en die priester moet hom onrein verklaar. Hy moet
hom nie opsluit nie, want hy is onrein.

<span id="an_13:12">13:12</span> Maar as die melaatsheid so geweldig in
die vel uitbreek, dat die melaatsheid die hele vel van die aangetaste
persoon van sy hoof tot sy voete oordek, so ver as wat die oë van die
priester kan sien;

<span id="an_13:13">13:13</span> en sien die priester dat die
melaatsheid sy hele vlees oordek het, dan moet hy die aangetaste persoon
rein verklaar: hy het heeltemal wit geword, hy is rein.

<span id="an_13:14">13:14</span> Maar so gou as wilde vlees aan hom
gesien word, sal hy onrein wees;

<span id="an_13:15">13:15</span> en as die priester die wilde vlees
sien, moet hy hom onrein verklaar. Die wilde vlees is onrein, dit is
melaatsheid.

<span id="an_13:16">13:16</span> Maar as die wilde vlees weer weggaan en
hy wit word, moet hy na die priester kom.

<span id="an_13:17">13:17</span> As die priester hom dan bekyk en sien
dat die aangetaste plek wit geword het, dan moet die priester die
aangetaste persoon rein verklaar; hy is rein.

<span id="an_13:18">13:18</span> Maar as daar in die vlees aan hom,
naamlik in die vel, 'n sweer is en gesond word,

<span id="an_13:19">13:19</span> maar in die plek van die sweer 'n wit
swelsel of 'n rooierige wit vlek kom, moet hy hom aan die priester
vertoon.

<span id="an_13:20">13:20</span> As die priester sien dat dit dieper lyk
as die vel, en die hare daarvan wit geword het, dan moet die priester
hom onrein verklaar; dit is 'n plaag van melaatsheid, dit het in die
sweer uitgebreek.

<span id="an_13:21">13:21</span> Maar as die priester dit bekyk, en daar
geen wit hare op is nie, en dit nie dieper as die vel is nie en dof van
kleur geword het, dan moet die priester hom sewe dae lank opsluit.

<span id="an_13:22">13:22</span> En as dit werklik in die vel versprei,
moet die priester hom onrein verklaar; dit is 'n plaag van melaatsheid.

<span id="an_13:23">13:23</span> Maar as die ligte vlek bly waar dit is,
nie versprei het nie, is dit die litteken van die sweer, en die priester
moet hom rein verklaar.

<span id="an_13:24">13:24</span> Of as in die vlees, in sy vel 'n
brandplek van vuur is en die nuwe vlees van die brandplek 'n rooierige
wit of wit vlek is;

<span id="an_13:25">13:25</span> en die priester dit bekyk en sien dat
die hare op die ligte vlek wit geword het en dit dieper lyk as die vel,
dan is dit melaatsheid; in die brandplek het dit uitgebreek. Daarom moet
die priester hom onrein verklaar; dit is die plaag van melaatsheid.

<span id="an_13:26">13:26</span> Maar as die priester dit bekyk en sien
dat op die ligte vlek geen wit hare is nie, en dit nie dieper as die vel
is nie en dof van kleur geword het, dan moet die priester hom sewe dae
lank opsluit.

<span id="an_13:27">13:27</span> Dan moet die priester op die sewende
dag hom bekyk. As dit werklik in die vel versprei het, moet die priester
hom onrein verklaar; dit is die plaag van melaatsheid.

<span id="an_13:28">13:28</span> Maar as die ligte vlek bly waar dit is,
nie in die vel versprei het nie en dof van kleur geword het, dan is dit
die swelsel van die brandplek. Daarom moet die priester hom rein
verklaar, want dit is die litteken van die brandplek.

<span id="an_13:29">13:29</span> Verder, as daar by 'n man of vrou 'n
aangetaste plek aan die hoof of in die baard is,

<span id="an_13:30">13:30</span> en die priester die plek bekyk en sien
dat dit dieper lyk as die vel, en daar geel dun hare op is, dan moet die
priester hom onrein verklaar; dit is skurfte, dit is melaatsheid van die
hoof of van die baard.

<span id="an_13:31">13:31</span> Maar as die priester die plaag van
skurfte bekyk en sien dat dit nie dieper as die vel lyk nie, en daar
geen swart hare op is nie, dan moet die priester die deur skurfte
aangetaste persoon sewe dae lank opsluit.

<span id="an_13:32">13:32</span> Bekyk die priester dan op die sewende
dag die aangetaste plek en sien hy dat die skurfte nie versprei het nie,
en daar geen geel hare op is nie, en die skurfte nie dieper lyk as die
vel nie,

<span id="an_13:33">13:33</span> dan moet die persoon hom skeer, maar
die skurwe plek moet hy nie skeer nie, en die priester moet die skurwe
persoon nog 'n keer sewe dae lank opsluit.

<span id="an_13:34">13:34</span> Bekyk die priester dan die skurfte op
die sewende dag en sien hy dat die skurfte nie in die vel versprei het
nie en dit nie dieper as die vel lyk nie, dan moet die priester hom rein
verklaar. En hy moet sy klere was en sal rein wees.

<span id="an_13:35">13:35</span> Maar as die skurfte werklik in die vel
versprei nadat hy rein verklaar is,

<span id="an_13:36">13:36</span> en die priester dit bekyk en sien dat
die skurfte in die vel versprei het, dan hoef die priester nie na die
geel hare te soek nie; hy is onrein.

<span id="an_13:37">13:37</span> Maar as die skurfte, volgens hy kan
sien, dieselfde gebly en swart hare daarop gegroei het, dan is die
skurfte gesond. Hy is rein, en die priester moet hom rein verklaar.

<span id="an_13:38">13:38</span> Verder, as 'n man of vrou in die vel
van hulle vlees ligte vlekke, wit vlekke het,

<span id="an_13:39">13:39</span> en die priester sien dat daar dowwe wit
vlekke in die vel van hulle vlees is, dan is dit gewone uitslag wat in
die vel uitgebreek het; hy is rein.

<span id="an_13:40">13:40</span> En as 'n man se hoof kaal word, is hy
'n kaalkop; hy is rein.

<span id="an_13:41">13:41</span> En as sy hoof aan die voorkant kaal
word, het hy 'n bles; hy is rein.

<span id="an_13:42">13:42</span> Maar as daar in die kaalte of in die
bles 'n rooierige wit plek is, dan is dit melaatsheid wat uitbreek in
die kaalte of in die bles.

<span id="an_13:43">13:43</span> As die priester dit bekyk en sien dat
die swelsel van die aangetaste plek in die kaalte of in die bles
rooierig wit is, wat lyk soos die melaatsheid van die vel van die vlees,

<span id="an_13:44">13:44</span> dan is hy 'n melaatse, hy is onrein;
die priester moet hom sekerlik onrein verklaar; op sy hoof het hy die
plaag.

<span id="an_13:45">13:45</span> Verder moet in die klere van die
melaatse op wie die plaag is, skeure wees, en sy hare moet los hang; ook
moet hy sy baard bedek en roep: Onrein, onrein!

<span id="an_13:46">13:46</span> Al die tyd dat die plaag op hom is, sal
hy onrein wees. Onrein is hy; alleen moet hy woon; buitekant die laer
moet sy woning wees.

<span id="an_13:47">13:47</span> Verder, as daar in 'n kledingstuk die
plaag van melaatsheid is, in 'n kledingstuk van wol of linne;

<span id="an_13:48">13:48</span> of in die skeerdraad of die inslag van
linne of wol, of in 'n vel of enige leerwerk;

<span id="an_13:49">13:49</span> en die aangetaste plek in die
kledingstuk of in die vel of in die skeerdraad of die inslag of in enige
leervoorwerp liggroen of rooierig is, dan is dit 'n plaag van
melaatsheid, en hulle moet die priester dit laat sien.

<span id="an_13:50">13:50</span> Die priester moet dan die aangetaste
plek bekyk en die aangetaste voorwerp sewe dae lank opsluit.

<span id="an_13:51">13:51</span> Dan moet hy op die sewende dag die plek
bekyk; as die plaag versprei het in die kledingstuk of in die skeerdraad
of die inslag of in die vel, vir watter diens die vel ook al verwerk is,
dan is die plaag 'n kwaadaardige melaatsheid; so iets is onrein.

<span id="an_13:52">13:52</span> Daarom moet hy die kledingstuk of die
skeerdraad of die inslag van wol of van linne of enige leervoorwerp
waarin die aangetaste plek is, verbrand; want dit is 'n kwaadaardige
melaatsheid. Dit moet met vuur verbrand word.

<span id="an_13:53">13:53</span> Maar as die priester sien dat die plek
in die kledingstuk of in die skeerdraad of die inslag of in enige
leervoorwerp nie versprei het nie,

<span id="an_13:54">13:54</span> dan moet die priester beveel dat hulle
die voorwerp was waar die plek aan is; en hy moet dit nog 'n keer sewe
dae lank opsluit.

<span id="an_13:55">13:55</span> As die priester dan die aangetaste
voorwerp bekyk, nadat dit gewas is, en sien dat die plek nog net so lyk,
hoewel die plek nie versprei het nie, dan is dit onrein; jy moet dit met
vuur verbrand. Dit is 'n invreting aan die agter of aan die voorkant.

<span id="an_13:56">13:56</span> Maar as die priester sien dat die plek,
nadat dit gewas is, dof van kleur geword het, dan moet hy dit uit die
kledingstuk of uit die vel of uit die skeerdraad of die inslag uitskeur.

<span id="an_13:57">13:57</span> Maar as dit nog in die kledingstuk of
in die skeerdraad of die inslag of in enige leervoorwerp gesien word,
dan is dit 'n melaatsheid wat weer uitbreek; jy moet die aangetaste
voorwerp met vuur verbrand.

<span id="an_13:58">13:58</span> Maar die kledingstuk of die skeerdraad
of die inslag of enige leervoorwerp wat jy was as die plek daaruit
verdwyn het, moet dit nog 'n keer gewas word, en dit sal rein wees.

<span id="an_13:59">13:59</span> Dit is die wet oor die plaag van
melaatsheid in 'n kledingstuk van wol of linne of in die skeerdraad of
die inslag of in enige leervoorwerp, om dit rein of onrein te verklaar.

<span id="an_14:1">14:1</span> Verder het die HERE met Moses gespreek en
gesê:

<span id="an_14:2">14:2</span> Dit is die wet van die melaatse op die
dag van sy reiniging. Hy moet na die priester gebring word,

<span id="an_14:3">14:3</span> en die priester moet buitekant die laer
gaan. As die priester sien dat die plaag van melaatsheid genees is, van
die melaatse weg is,

<span id="an_14:4">14:4</span> moet die priester bevel gee dat hulle vir
hom wat gereinig moet word, twee lewendige rein voëls en sederhout en
skarlakendraad en hisop moet bring.

<span id="an_14:5">14:5</span> Die priester moet ook bevel gee dat hulle
die een voël in 'n erdepot oor vars water slag.

<span id="an_14:6">14:6</span> Die lewendige voël moet hy neem, sowel as
die sederhout en die skarlakendraad en die hisop, en dié en die
lewendige voël insteek in die bloed van die voël wat oor die vars water
geslag is.

<span id="an_14:7">14:7</span> En hy moet op hom wat van die melaatsheid
gereinig moet word, sewe maal sprinkel en hom reinig, en die lewendige
voël moet hy oor die oop veld laat wegvlieg.

<span id="an_14:8">14:8</span> Dan moet hy wat gereinig moet word, sy
klere was en al sy hare afskeer en 'n bad neem; dan sal hy rein wees. En
daarna kan hy in die laer kom, maar hy moet sewe dae lank buitekant sy
tent bly.

<span id="an_14:9">14:9</span> En op die sewende dag moet hy al sy hare
afskeer, sy hoof en sy baard en sy winkbroue al sy hare moet hy afskeer;
en hy moet sy klere was en sy liggaam in die water bad. Dan sal hy rein
wees.

<span id="an_14:10">14:10</span> En op die agtste dag moet hy twee
lammers sonder gebrek neem en een jaaroud ooilam sonder gebrek en drie
tiendes van 'n efa fynmeel as spysoffer, met olie gemeng, en een log
olie.

<span id="an_14:11">14:11</span> En die priester wat die reiniging
bewerk, moet die man wat gereinig word, en dié gawes voor die aangesig
van die HERE by die ingang van die tent van samekoms stel.

<span id="an_14:12">14:12</span> En die priester moet die een lam neem
en dit saam met die log olie as skuldoffer aanbring en dit as
beweegoffer voor die aangesig van die HERE beweeg.

<span id="an_14:13">14:13</span> Dan moet hy die lam slag op die plek
waar hulle die sondoffer en die brandoffer slag, in die heilige plek;
want die skuldoffer net soos die sondoffer behoort aan die priester;
hoogheilig is dit.

<span id="an_14:14">14:14</span> En die priester moet van die bloed van
die skuldoffer neem, en die priester moet dit stryk aan die regteroorlel
van hom wat gereinig word, en aan die duim van sy regterhand en aan die
groottoon van sy regtervoet.

<span id="an_14:15">14:15</span> Die priester moet ook van die log olie
neem en dit giet in die priester se linkerhand.

<span id="an_14:16">14:16</span> Dan moet die priester sy regtervinger
in die olie steek wat in sy linkerhand is, en met sy vinger van die olie
sewe maal sprinkel voor die aangesig van die HERE.

<span id="an_14:17">14:17</span> En van die orige olie wat in sy hand
is, moet die priester stryk aan die regteroorlel van hom wat gereinig
word, en aan die duim van sy regterhand en aan die groottoon van sy
regtervoet, bo oor die bloed van die skuldoffer.

<span id="an_14:18">14:18</span> Wat dan oor is van die olie wat in die
priester se hand is, moet hy stryk op die hoof van hom wat gereinig
word. So moet die priester dan vir hom versoening doen voor die aangesig
van die HERE.

<span id="an_14:19">14:19</span> Die priester moet ook die sondoffer
berei en vir hom wat gereinig word, versoening doen weens sy onreinheid;
en daarna moet hy die brandoffer slag.

<span id="an_14:20">14:20</span> En die priester moet die brandoffer en
die spysoffer op die altaar offer. So moet die priester dan vir hom
versoening doen, en hy sal rein wees.

<span id="an_14:21">14:21</span> Maar as hy arm is en dit nie kan
bekostig nie, moet hy een lam as skuldoffer neem om beweeg te word, om
vir hom versoening te doen; daarby een tiende van 'n efa fynmeel met
olie gemeng as spysoffer, en 'n log olie;

<span id="an_14:22">14:22</span> ook twee tortelduiwe of twee jong duiwe
wat hy kan bekostig; en die een sal wees 'n sondoffer en die ander 'n
brandoffer.

<span id="an_14:23">14:23</span> Hy moet hulle dan op die agtste dag ná
sy reiniging na die priester bring by die ingang van die tent van
samekoms voor die aangesig van die HERE.

<span id="an_14:24">14:24</span> En die priester moet die skuldofferlam
en die log olie neem; en die priester moet dit as beweegoffer voor die
aangesig van die HERE beweeg.

<span id="an_14:25">14:25</span> Dan moet hy die skuldofferlam slag, en
die priester moet van die bloed van die skuldoffer neem en dit stryk aan
die regteroorlel van hom wat gereinig word, en aan die duim van sy
regterhand en aan die groottoon van sy regtervoet.

<span id="an_14:26">14:26</span> Ook moet die priester van die olie in
die priester se linkerhand giet.

<span id="an_14:27">14:27</span> Dan moet die priester met sy
regtervinger van die olie wat in sy linkerhand is, sewe maal sprinkel
voor die aangesig van die HERE.

<span id="an_14:28">14:28</span> En die priester moet van die olie wat
in sy hand is, stryk aan die regteroorlel van hom wat gereinig word, en
aan die duim van sy regterhand en aan die groottoon van sy regtervoet,
bo oor die plek van die bloed van die skuldoffer.

<span id="an_14:29">14:29</span> Wat dan oor is van die olie wat in die
priester se hand is, moet hy stryk op die hoof van hom wat gereinig
word, om versoening vir hom te doen voor die aangesig van die HERE.

<span id="an_14:30">14:30</span> Dan moet hy een van die tortelduiwe
berei of van die jong duiwe wat hy kan bekostig

<span id="an_14:31">14:31</span> die een as sondoffer en die ander as
brandoffer, saam met die spysoffer. So moet die priester dan vir hom wat
gereinig word, versoening doen voor die aangesig van die HERE.

<span id="an_14:32">14:32</span> Dit is die wet vir hom op wie die plaag
van melaatsheid was, wat by sy reiniging nie vermoënd is nie.

<span id="an_14:33">14:33</span> Verder het die HERE met Moses en Aäron
gespreek en gesê:

<span id="an_14:34">14:34</span> As julle in die land Kanaän inkom wat
Ek julle as besitting gee, en Ek die plaag van melaatsheid in 'n huis
van die land van julle besitting laat kom,

<span id="an_14:35">14:35</span> moet hy aan wie die huis behoort, kom
en aan die priester te kenne gee en sê: Dit lyk my of daar 'n plaag in
die huis is.

<span id="an_14:36">14:36</span> En die priester moet bevel gee dat
hulle die huis ontruim, voordat die priester die plaag kom bekyk, sodat
alles wat in die huis is, nie onrein word nie; en daarna moet die
priester kom om die huis te bekyk.

<span id="an_14:37">14:37</span> As hy die plaag bekyk en sien dat die
plaag aan die mure van die huis is soos liggroen of rooierige kuiltjies,
en hulle dieper lyk as die muur,

<span id="an_14:38">14:38</span> dan moet die priester uit die huis
uitgaan na die deur van die huis en die huis sewe dae lank toesluit.

<span id="an_14:39">14:39</span> Op die sewende dag moet die priester
dan terugkom; sien hy dan dat die plaag hom uitgebrei het aan die mure
van die huis,

<span id="an_14:40">14:40</span> dan moet die priester bevel gee dat
hulle die klippe uitbreek waaraan die plaag is, en dit buitekant die
stad op 'n onrein plek gooi.

<span id="an_14:41">14:41</span> En die huis moet hulle binnekant rondom
afkrap en die klei wat hulle afgekrap het, buitekant die stad op 'n
onrein plek weggooi.

<span id="an_14:42">14:42</span> Dan moet hulle ander klippe neem en in
die plek van daardie klippe insit, en hulle moet ander klei neem en die
huis pleister.

<span id="an_14:43">14:43</span> Maar as die plaag weer in die huis
uitbreek nadat hulle die klippe uitgebreek en die huis afgekrap het en
dit gepleister is,

<span id="an_14:44">14:44</span> moet die priester kom; en as hy sien
dat die plaag in die huis versprei het, dan is dit 'n kwaadaardige
melaatsheid in die huis; dit is onrein.

<span id="an_14:45">14:45</span> Daarom moet hulle die huis afbreek: sy
klippe en sy hout en al die klei van die huis, en hulle moet dit
buitekant die stad op 'n onrein plek uitbring.

<span id="an_14:46">14:46</span> En hy wat in die huis kom, al die tyd
dat hulle dit toegesluit hou, sal tot die aand toe onrein wees.

<span id="an_14:47">14:47</span> En hy wat in die huis slaap, moet sy
klere was; en hy wat in die huis eet, moet sy klere was.

<span id="an_14:48">14:48</span> Maar as die priester kom en sien dat
die plaag nie in die huis versprei het nadat die huis gepleister is nie,
dan moet die priester die huis rein verklaar, want die aangetaste plek
het gesond geword.

<span id="an_14:49">14:49</span> Dan moet hy om die huis te ontsondig
twee voëls neem en sederhout en skarlakendraad en hisop,

<span id="an_14:50">14:50</span> en die een voël in 'n erdepot oor vars
water slag.

<span id="an_14:51">14:51</span> Dan moet hy die sederhout en die hisop
en die skarlakendraad en die lewendige voël neem en dit in die bloed van
die geslagte voël en in die vars water insteek; en hy moet die huis sewe
maal besprinkel.

<span id="an_14:52">14:52</span> So moet hy dan die huis ontsondig met
die bloed van die voël sowel as met die vars water en die lewendige voël
en die sederhout en die hisop en die skarlakendraad.

<span id="an_14:53">14:53</span> Daarop moet hy die lewendige voël
buitekant die stad oor die oop veld laat wegvlieg. So moet hy dan vir
die huis versoening doen, en dit sal rein wees.

<span id="an_14:54">14:54</span> Dit is die wet oor elke plaag van
melaatsheid en oor skurfte

<span id="an_14:55">14:55</span> en oor melaatsheid van klere en huise

<span id="an_14:56">14:56</span> en oor swelsels en uitslag en ligte
vlekke,

<span id="an_14:57">14:57</span> om te onderrig wanneer iets onrein en
wanneer iets rein is. Dit is die wet oor die melaatsheid.

<span id="an_15:1">15:1</span> Verder het die HERE met Moses en Aäron
gespreek en gesê:

<span id="an_15:2">15:2</span> Spreek met die kinders van Israel en sê
vir hulle: As enige man 'n vloeiing uit sy vlees het, dan is dié vog
onrein.

<span id="an_15:3">15:3</span> En dit sal sy onreinheid deur die
vloeiing wees: As sy vlees die vog laat loop of sy vlees verstop raak
van die vog dit is 'n onreinheid in hom.

<span id="an_15:4">15:4</span> Elke bed waar hy op lê wat die vloeiing
het, sal onrein wees; en alles waar hy op sit, sal onrein wees.

<span id="an_15:5">15:5</span> En elkeen wat aan sy bed raak, moet sy
klere was en 'n bad neem en hy bly tot die aand toe onrein;

<span id="an_15:6">15:6</span> en die een wat gaan sit op die voorwerp
waarop hy gesit het wat die vloeiing het, moet sy klere was en 'n bad
neem en hy bly tot die aand toe onrein;

<span id="an_15:7">15:7</span> en die een wat aan die liggaam raak van
hom wat die vloeiing het, moet sy klere was en 'n bad neem en hy bly tot
die aand toe onrein.

<span id="an_15:8">15:8</span> En as hy wat die vloeiing het, op 'n
reine spuug, moet dié een sy klere was en 'n bad neem, en hy bly tot die
aand toe onrein.

<span id="an_15:9">15:9</span> En elke saal waar hy op ry wat die
vloeiing het, sal onrein wees.

<span id="an_15:10">15:10</span> En elkeen wat aan iets raak wat onder
hóm is, sal onrein wees tot die aand toe. En die een wat dit dra, moet
sy klere was en 'n bad neem en hy bly tot die aand toe onrein.

<span id="an_15:11">15:11</span> En elkeen aan wie hy raak wat die
vloeiing het, sonder dat hy eers sy hande in die water afgespoel het,
dié een moet sy klere was en 'n bad neem, en hy bly tot die aand toe
onrein.

<span id="an_15:12">15:12</span> Ook die erdegoed waar hy aan raak wat
die vloeiing het, moet stukkend gebreek word; maar al die voorwerpe van
hout moet in die water afgespoel word.

<span id="an_15:13">15:13</span> En as hy wat die vloeiing het, van sy
vloeiing rein word, moet hy sewe dae tel ná sy reiniging en sy klere was
en sy liggaam in vars water bad; dan sal hy rein wees.

<span id="an_15:14">15:14</span> En op die agtste dag moet hy vir hom
twee tortelduiwe of twee jong duiwe neem en voor die aangesig van die
HERE kom, by die ingang van die tent van samekoms, en dié aan die
priester gee;

<span id="an_15:15">15:15</span> en die priester moet hulle berei, die
een as sondoffer en die ander as brandoffer; so moet die priester dan
vir hom vanweë sy vloeiing versoening doen voor die aangesig van die
HERE.

<span id="an_15:16">15:16</span> En as daar van 'n man 'n saadvloeiing
uitgaan, moet hy sy hele liggaam in die water bad, en hy sal tot die
aand toe onrein wees.

<span id="an_15:17">15:17</span> Ook elke kledingstuk en elke vel waar
die saadvloeiing op kom, moet in die water gewas word en dit bly tot die
aand toe onrein.

<span id="an_15:18">15:18</span> En wat die vrou aangaan met wie 'n man
vleeslike gemeenskap het altwee moet 'n bad neem en sal tot die aand toe
onrein wees.

<span id="an_15:19">15:19</span> En as 'n vrou 'n vloeiing het, en die
vloeiing in haar vlees bloed is, dan bly sy sewe dae lank in haar
onreinheid; en elkeen wat aan haar raak, sal tot die aand toe onrein
wees.

<span id="an_15:20">15:20</span> En alles waar sy in haar onreinheid op
lê, sal onrein wees; en alles waar sy op sit, sal onrein wees.

<span id="an_15:21">15:21</span> En elkeen wat aan haar bed raak, moet
sy klere was en 'n bad neem en hy bly tot die aand toe onrein.

<span id="an_15:22">15:22</span> En elkeen wat raak aan enige voorwerp
waar sy op sit, moet sy klere was en 'n bad neem en hy bly tot die aand
toe onrein;

<span id="an_15:23">15:23</span> en as daar iets op die bed is of op die
voorwerp waar sy op sit, as hy dit aanraak, sal hy tot die aand toe
onrein wees.

<span id="an_15:24">15:24</span> En as 'n man met haar gemeenskap het,
sodat haar onreinheid op hom kom, sal hy sewe dae lank onrein wees; en
elke bed waar hy op lê, sal onrein wees.

<span id="an_15:25">15:25</span> En as 'n vrou lank 'n bloedvloeiing
het, buiten die tyd van haar onreinheid, of as sy vloei oor die tyd van
haar onreinheid, moet sy gedurende al die dae van haar onreine vloeiing
wees soos in die dae van haar maandelikse onreinheid; sy is onrein.

<span id="an_15:26">15:26</span> Elke bed waar sy gedurende al die dae
van haar vloeiing op lê, sal vir haar soos die bed van haar maandelikse
onreinheid wees; en alles waar sy op sit, sal net so onrein wees soos
iets wat deur haar maandelikse onreinheid verontreinig is.

<span id="an_15:27">15:27</span> En elkeen wat aan hierdie dinge raak,
sal onrein wees: dié een moet sy klere was en 'n bad neem en bly tot die
aand toe onrein.

<span id="an_15:28">15:28</span> Maar as sy van haar vloeiing rein
geword het, moet sy sewe dae tel, en daarna sal sy rein wees.

<span id="an_15:29">15:29</span> En op die agtste dag moet sy vir haar
twee tortelduiwe of twee jong duiwe neem en dié by die ingang van die
tent van samekoms na die priester bring.

<span id="an_15:30">15:30</span> Dan moet die priester die een as
sondoffer en die ander as brandoffer berei; en die priester moet vanweë
haar onreine vloeiing vir haar versoening doen voor die aangesig van die
HERE.

<span id="an_15:31">15:31</span> So moet julle dan die kinders van
Israel van hulle onreinheid afsonder, dat hulle nie deur hulle
onreinheid sterwe nie deurdat hulle my tabernakel wat in hulle midde is,
verontreinig.

<span id="an_15:32">15:32</span> Dit is die wet vir hom wat 'n vloeiing
het en vir hom van wie 'n saadvloeiing uitgaan, sodat hy daardeur onrein
word;

<span id="an_15:33">15:33</span> en vir die vrou wat deur haar
onreinheid onwel is, en vir die een wat aan 'n vloeiing ly, man of vrou,
en vir 'n man wat met 'n onrein vrou gemeenskap het.

<span id="an_16:1">16:1</span> En die HERE het met Moses gespreek ná die
dood van die twee seuns van Aäron, wat gesterf het toe hulle voor die
aangesig van die HERE nader gekom het;

<span id="an_16:2">16:2</span> en die HERE het aan Moses gesê: Spreek
met jou broer Aäron dat hy nie te eniger tyd moet ingaan in die
heiligdom nie, binnekant die voorhangsel, voor die versoendeksel wat op
die ark is, sodat hy nie sterwe nie; want Ek verskyn in die wolk op die
versoendeksel.

<span id="an_16:3">16:3</span> Hiermee moet Aäron in die heiligdom
ingaan: met 'n jong bul as sondoffer en 'n ram as brandoffer.

<span id="an_16:4">16:4</span> Hy moet 'n heilige linnerok aantrek en 'n
linnebroek moet oor sy vlees wees en met 'n linnegordel moet hy hom gord
en 'n linnetulband moet op sy hoof wees. Dit is heilige klere; en hy
moet sy liggaam in die water bad en dit aantrek.

<span id="an_16:5">16:5</span> En van die vergadering van die kinders
van Israel moet hy twee bokramme as sondoffer en een ram as brandoffer
neem.

<span id="an_16:6">16:6</span> Dan moet Aäron die sondofferbul wat vir
hom bedoel is, aanbring en vir hom en sy huis versoening doen.

<span id="an_16:7">16:7</span> Hy moet ook die twee bokke neem en hulle
voor die aangesig van die HERE stel by die ingang van die tent van
samekoms.

<span id="an_16:8">16:8</span> En Aäron moet oor die twee bokke die lot
werp, een lot vir die HERE en een lot vir Asásel.

<span id="an_16:9">16:9</span> Dan moet Aäron die bok aanbring waar die
lot vir die HERE op gekom het en hom as sondoffer berei;

<span id="an_16:10">16:10</span> maar die bok waar die lot vir Asásel op
gekom het, moet lewendig voor die aangesig van die HERE gestel word, om
oor hom versoening te bewerk deur hom vir Asásel in die woestyn te
stuur.

<span id="an_16:11">16:11</span> Aäron moet dan die sondofferbul wat vir
hom bedoel is, laat aankom en vir hom en sy huis versoening doen: hy
moet die sondofferbul slag wat vir hom bedoel is,

<span id="an_16:12">16:12</span> en die vuurpan vol gloeiende kole van
die altaar voor die aangesig van die HERE wegneem; daarby twee handevol
fyngestampte reukwerk van speserye en dit binnekant die voorhangsel
bring.

<span id="an_16:13">16:13</span> En hy moet die reukwerk op die vuur lê
voor die aangesig van die HERE, dat die wolk van die reukwerk die
versoendeksel wat op die Getuienis is, kan oordek, sodat hy nie sterwe
nie.

<span id="an_16:14">16:14</span> En hy moet van die bloed van die bul
neem en dit met sy vinger op die versoendeksel aan die oostekant
sprinkel; en voor die versoendeksel moet hy sewe maal met sy vinger van
die bloed sprinkel.

<span id="an_16:15">16:15</span> Dan moet hy die sondofferbok slag wat
vir die volk bedoel is, en sy bloed binnekant die voorhangsel bring en
met sy bloed doen soos hy met die bloed van die bul gedoen het: hy moet
dit sprinkel op die versoendeksel en voor die versoendeksel.

<span id="an_16:16">16:16</span> So moet hy dan vir die heiligdom
versoening doen vanweë die onreinhede van die kinders van Israel en
vanweë hulle oortredinge, wat hulle sondes ook al mag wees; so moet hy
dit ook doen vir die tent van samekoms wat by hulle te midde van hulle
onreinhede woon.

<span id="an_16:17">16:17</span> En niemand mag in die tent van samekoms
wees as hy ingaan om in die heiligdom versoening te doen totdat hy
uitkom nie en versoening gedoen het vir hom en vir sy huis en vir die
hele vergadering van Israel.

<span id="an_16:18">16:18</span> Dan moet hy na die altaar uitgaan wat
voor die aangesig van die HERE is en daarvoor versoening doen: hy moet
van die bloed van die bul en van die bloed van die bok neem en dit
rondom aan die horings van die altaar stryk

<span id="an_16:19">16:19</span> en met sy vinger van die bloed sewe
maal daarop sprinkel. So moet hy dit dan reinig en heilig van die
onreinhede van die kinders van Israel.

<span id="an_16:20">16:20</span> En as hy die versoening van die
heiligdom en die tent van samekoms en die altaar voleindig het, moet hy
die lewendige bok laat aankom;

<span id="an_16:21">16:21</span> en Aäron moet sy twee hande op die kop
van die lewendige bok lê en oor hom belydenis doen van al die
ongeregtighede van die kinders van Israel en al hulle oortredinge, wat
hulle sondes ook al mag wees; en hy moet dié op die kop van die bok lê
en hom deur 'n man wat gereed staan, na die woestyn toe stuur.

<span id="an_16:22">16:22</span> So moet die bok dan op hom al hulle
ongeregtighede na 'n woeste land wegdra; en hy moet die bok in die
woestyn los.

<span id="an_16:23">16:23</span> Dan moet Aäron in die tent van samekoms
ingaan en die linneklere uittrek wat hy aangetrek het toe hy in die
heiligdom ingegaan het, en dit daar neerlê.

<span id="an_16:24">16:24</span> En hy moet sy liggaam op 'n heilige
plek in die water bad en sy klere aantrek. Dan moet hy uitgaan en sy
brandoffer en die brandoffer van die volk berei, om vir hom en vir die
volk versoening te doen.

<span id="an_16:25">16:25</span> Ook moet hy die vet van die sondoffer
op die altaar aan die brand steek.

<span id="an_16:26">16:26</span> En hy wat die bok vir Asásel weggedrywe
het, moet sy klere was en sy liggaam in die water bad; en daarna mag hy
in die laer kom.

<span id="an_16:27">16:27</span> Maar die sondofferbul en die
sondofferbok waarvan die bloed ingebring is om versoening te doen in die
heiligdom, moet hulle buitekant die laer uitbring; en hulle velle, hulle
vleis en hulle mis moet met vuur verbrand word.

<span id="an_16:28">16:28</span> En hy wat dit verbrand, moet sy klere
was en sy liggaam in die water bad; en daarna mag hy in die laer kom.

<span id="an_16:29">16:29</span> En dit moet vir julle 'n ewige
insetting wees: in die sewende maand, op die tiende van die maand, moet
julle jul verootmoedig en géén werk doen nie die kind van die land sowel
as die vreemdeling wat onder julle vertoef.

<span id="an_16:30">16:30</span> Want op hierdie dag moet hy vir julle
versoening doen om julle te reinig; van al julle sondes moet julle voor
die aangesig van die HERE rein word.

<span id="an_16:31">16:31</span> 'n Dag van volkome rus moet dit vir
julle wees, en julle moet jul verootmoedig. Dit is 'n ewige insetting.

<span id="an_16:32">16:32</span> En die priester wat gesalf en aangestel
sal word om in die plek van sy vader die priesteramp te bedien, moet die
versoening doen; en hy moet die linneklere, die heilige klere, aantrek

<span id="an_16:33">16:33</span> en versoening doen vir die
Allerheiligste; ook moet hy vir die tent van samekoms en die altaar
versoening doen, en vir die priesters en die hele volk van die
vergadering moet hy versoening doen.

<span id="an_16:34">16:34</span> En dit moet vir julle 'n ewige
insetting wees om vir die kinders van Israel weens al hulle sondes een
maal in die jaar versoening te doen. En hy het gedoen soos die HERE
Moses beveel het.

<span id="an_17:1">17:1</span> Verder het die HERE met Moses gespreek en
gesê:

<span id="an_17:2">17:2</span> Spreek met Aäron en sy seuns en met al
die kinders van Israel en sê vir hulle: Dit is die saak wat die HERE
beveel het:

<span id="an_17:3">17:3</span> Elkeen uit die huis van Israel wat 'n
bees of 'n lam of 'n bok in die laer slag of dit buitekant die laer
slag,

<span id="an_17:4">17:4</span> en dit nie bring by die ingang van die
tent van samekoms om aan die HERE 'n offer voor die tabernakel van die
HERE te bring nie as bloedskuld moet dit dié man aangereken word. Hy het
bloed vergiet; daarom moet dié man uitgeroei word onder sy volk uit;

<span id="an_17:5">17:5</span> sodat die kinders van Israel hulle
slagoffers wat hulle gewoon was om op die oop veld te offer, aan die
HERE by die ingang van die tent van samekoms na die priester kan bring
en dit as dankoffers aan die HERE kan slag.

<span id="an_17:6">17:6</span> Dan moet die priester die bloed teen die
altaar van die HERE by die ingang van die tent van samekoms uitgooi en
die vet aan die brand steek as lieflike geur vir die HERE.

<span id="an_17:7">17:7</span> En hulle mag nie meer hulle slagoffers
offer aan die veldduiwels agter wie hulle aan hoereer nie. Dit moet vir
hulle 'n ewige insetting wees vir hulle geslagte.

<span id="an_17:8">17:8</span> En jy moet vir hulle sê: Elkeen uit die
huis van Israel en uit die vreemdelinge wat onder hulle vertoef, wat 'n
brandoffer of 'n slagoffer bring,

<span id="an_17:9">17:9</span> en dit nie by die ingang van die tent van
samekoms bring om dit vir die HERE te berei nie dié man moet uit sy
volksgenote uitgeroei word.

<span id="an_17:10">17:10</span> En elkeen uit die huis van Israel en
uit die vreemdelinge wat onder hulle vertoef, wat maar enigsins bloed
eet teen die een wat die bloed eet, sal Ek my aangesig rig en hom
uitroei onder sy volk uit.

<span id="an_17:11">17:11</span> Want die siel van die vlees is in die
bloed, en Ek het dit aan julle op die altaar gegee om vir julle siele
versoening te doen; want die bloed bewerk versoening deur die siel.

<span id="an_17:12">17:12</span> Daarom het Ek aan die kinders van
Israel gesê: Niemand van julle mag bloed eet nie; ook die vreemdeling
wat onder julle vertoef, mag geen bloed eet nie.

<span id="an_17:13">17:13</span> En elkeen uit die kinders van Israel en
uit die vreemdelinge wat onder hulle vertoef, wat 'n stuk wild of 'n
voël vang wat geëet mag word hy moet die bloed daarvan laat uitloop en
dit met grond toemaak;

<span id="an_17:14">17:14</span> want wat die siel van alle vlees
aangaan, sy bloed is met sy siel verbind. Daarom het Ek aan die kinders
van Israel gesê: Julle mag die bloed van enige vlees nie eet nie, want
die siel van alle vlees is sy bloed; elkeen wat dit eet, moet uitgeroei
word.

<span id="an_17:15">17:15</span> En elkeen wat aas eet of iets wat
verskeur is, 'n kind van die land sowel as 'n vreemdeling, moet sy klere
was en 'n bad neem, en hy bly tot die aand toe onrein. Dan sal hy rein
wees.

<span id="an_17:16">17:16</span> Maar as hy dit nie was nie en sy
liggaam nie bad nie, moet hy sy ongeregtigheid dra.

<span id="an_18:1">18:1</span> Verder het die HERE met Moses gespreek en
gesê:

<span id="an_18:2">18:2</span> Spreek met die kinders van Israel en sê
vir hulle: Ek is die HERE julle God.

<span id="an_18:3">18:3</span> Volgens die werke van die land van Egipte
waar julle in gewoon het, mag julle nie doen nie; en volgens die werke
van die land Kanaän waarheen Ek julle bring, mag julle nie doen nie, en
julle mag in hulle insettinge nie wandel nie.

<span id="an_18:4">18:4</span> My verordeninge moet julle doen en my
insettinge hou om daarin te wandel. Ek is die HERE julle God.

<span id="an_18:5">18:5</span> Hou dan my insettinge en my verordeninge
wat die mens moet doen, dat hy daardeur kan lewe. Ek is die HERE.

<span id="an_18:6">18:6</span> Niemand van julle mag naby sy naaste
bloedverwant kom om die skaamte te ontbloot nie. Ek is die HERE.

<span id="an_18:7">18:7</span> Jy mag die skaamte van jou vader en die
skaamte van jou moeder nie ontbloot nie: sy is jou moeder jy mag haar
skaamte nie ontbloot nie.

<span id="an_18:8">18:8</span> Jy mag die skaamte van die vrou van jou
vader nie ontbloot nie; dit is die skaamte van jou vader.

<span id="an_18:9">18:9</span> Die skaamte van jou suster, die dogter
van jou vader of die dogter van jou moeder, in die huis of buitekant
gebore haar skaamte mag jy nie ontbloot nie.

<span id="an_18:10">18:10</span> Die skaamte van jou seun se dogter of
van jou dogter se dogter hulle skaamte mag jy nie ontbloot nie; want
hulle is jou eie skaamte.

<span id="an_18:11">18:11</span> Die skaamte van die dogter van jou
vader se vrou, wat deur jou vader verwek is sy is jou suster, haar
skaamte mag jy nie ontbloot nie.

<span id="an_18:12">18:12</span> Jy mag die skaamte van jou vader se
suster nie ontbloot nie; sy is jou vader se bloedverwant.

<span id="an_18:13">18:13</span> Jy mag die skaamte van jou moeder se
suster nie ontbloot nie, want sy is jou moeder se bloedverwant.

<span id="an_18:14">18:14</span> Jy mag die skaamte van jou vader se
broer nie ontbloot nie: jy mag nie naby sy vrou kom nie; sy is jou
tante.

<span id="an_18:15">18:15</span> Jy mag die skaamte van jou skoondogter
nie ontbloot nie; sy is jou seun se vrou: jy mag haar skaamte nie
ontbloot nie.

<span id="an_18:16">18:16</span> Jy mag die skaamte van jou broer se
vrou nie ontbloot nie; dit is die skaamte van jou broer.

<span id="an_18:17">18:17</span> Jy mag die skaamte van 'n vrou en haar
dogter nie ontbloot nie; haar seun se dogter en haar dogter se dogter
mag jy nie neem om haar skaamte te ontbloot nie. Hulle is bloedverwante.
Bloedskande is dit.

<span id="an_18:18">18:18</span> Jy mag ook geen vrou by haar suster as
mededingster byneem om haar skaamte gelyk met die ander een, terwyl dié
nog lewe, te ontbloot nie.

<span id="an_18:19">18:19</span> Ook mag jy nie naby 'n vrou kom terwyl
sy onrein is deur haar onreinheid, om haar skaamte te ontbloot nie.

<span id="an_18:20">18:20</span> En jy mag geen vleeslike gemeenskap met
jou naaste se vrou hê om jou met haar te verontreinig nie.

<span id="an_18:21">18:21</span> En van jou kinders mag jy nie gee om
vir Molog deur die vuur te laat deurgaan nie, dat jy die Naam van jou
God nie ontheilig nie. Ek is die HERE.

<span id="an_18:22">18:22</span> Met 'n manspersoon mag jy ook geen
gemeenskap hê soos 'n mens met 'n vrou het nie. Dit is 'n gruwel.

<span id="an_18:23">18:23</span> En jy mag met géén dier vleeslike
gemeenskap hê om jou daardeur te verontreinig nie. 'n Vrou mag ook nie
voor 'n dier gaan staan om daarmee te doen te hê nie. Dit is 'n
gruwelike vermenging.

<span id="an_18:24">18:24</span> Verontreinig julle nie deur al hierdie
dinge nie, want deur al hierdie dinge is die heidene verontreinig wat Ek
voor julle uit verdryf.

<span id="an_18:25">18:25</span> So het die land dan onrein geword; en
Ek besoek sy ongeregtigheid daaraan, sodat die land sy inwoners
uitspuug.

<span id="an_18:26">18:26</span> Maar júlle moet my insettinge en my
verordeninge onderhou en niks van al hierdie gruwels doen nie die kind
van die land of die vreemdeling wat onder julle vertoef.

<span id="an_18:27">18:27</span> Want die mense van die land, wat voor
julle gewees het, het al hierdie gruwels gedoen, en die land het onrein
geword.

<span id="an_18:28">18:28</span> Laat die land julle dan nie uitspuug as
julle dit verontreinig nie, soos dit die nasie uitgespuug het wat daar
voor julle was.

<span id="an_18:29">18:29</span> Want almal wat enigeen van hierdie
gruwels doen die siele wat dit doen, moet uitgeroei word onder hulle
volk uit.

<span id="an_18:30">18:30</span> Daarom moet julle my ordening onderhou
om niks te doen van die gruwelike insettinge wat voor julle gedoen is
nie, dat julle jul nie daardeur verontreinig nie. Ek is die HERE julle
God.

<span id="an_19:1">19:1</span> Verder het die HERE met Moses gespreek en
gesê:

<span id="an_19:2">19:2</span> Spreek met die hele vergadering van die
kinders van Israel en sê vir hulle: Heilig moet julle wees, want Ek, die
HERE julle God, is heilig.

<span id="an_19:3">19:3</span> Elkeen moet sy moeder en sy vader vrees,
en my sabbatte hou. Ek is die HERE julle God.

<span id="an_19:4">19:4</span> Begeef julle nie tot die afgode en maak
vir julle geen gegote gode nie. Ek is die HERE julle God.

<span id="an_19:5">19:5</span> En as julle 'n dankoffer aan die HERE
slag, moet julle dit so offer, dat julle welgevalle kan vind.

<span id="an_19:6">19:6</span> Op die dag as julle dit offer en die dag
daarna, moet dit geëet word; maar wat tot die derde dag toe oorbly, moet
met vuur verbrand word.

<span id="an_19:7">19:7</span> En as dit tog op die derde dag geëet
word, sal dit 'n onrein ding wees; dit sal nie met welgevalle aangeneem
word nie.

<span id="an_19:8">19:8</span> En hy wat dit eet, moet sy ongeregtigheid
dra, want wat heilig is aan die HERE, het hy ontheilig. Daarom moet dié
siel uit sy volksgenote uitgeroei word.

<span id="an_19:9">19:9</span> En as julle die opbrings van julle land
oes, moet jy die kant van jou land nie heeltemal afoes en die are wat
val, nie versamel nie.

<span id="an_19:10">19:10</span> Jou wingerd moet jy ook nie skoon afoes
nie, en die trossies wat van jou wingerd val, nie versamel nie. Vir die
arme en die vreemdeling moet jy dit laat oorbly. Ek is die HERE julle
God.

<span id="an_19:11">19:11</span> Julle mag nie steel nie, en julle mag
nie lieg nie, en julle mag die een die ander nie bedrieg nie.

<span id="an_19:12">19:12</span> En julle mag nie vals sweer by my Naam
en so die Naam van jou God ontheilig nie. Ek is die HERE.

<span id="an_19:13">19:13</span> Jy mag jou naaste nie verdruk of beroof
nie. Die dagloner se loon mag by jou nie tot die môre toe bly nie.

<span id="an_19:14">19:14</span> Jy mag 'n dowe nie vloek nie, en voor
die blinde geen struikelblok lê nie; maar jy moet jou God vrees. Ek is
die HERE.

<span id="an_19:15">19:15</span> Julle mag geen onreg doen in die gereg
nie. Jy mag vir die geringe nie partydig wees nie en die aansienlike nie
voortrek nie. Met geregtigheid moet jy oor jou naaste oordeel.

<span id="an_19:16">19:16</span> Jy mag nie as 'n kwaadspreker onder jou
volksgenote rondloop nie. Jy mag nie teen die lewe van jou naaste optree
nie. Ek is die HERE.

<span id="an_19:17">19:17</span> Jy mag jou broer in jou hart nie haat
nie. Jy moet jou naaste vrymoedig berispe, sodat jy om sy ontwil geen
sonde op jou laai nie.

<span id="an_19:18">19:18</span> Jy mag nie wraakgierig of haatdraend
teenoor die kinders van jou volk wees nie, maar jy moet jou naaste
liefhê soos jouself. Ek is die HERE.

<span id="an_19:19">19:19</span> Julle moet my insettinge hou. Twee
soorte van jou vee mag jy nie laat paar nie. Jou akker moet jy nie met
twee soorte saad besaai nie. En 'n kleed van twee soorte goed, van
gemengde stof, mag nie op jou kom nie.

<span id="an_19:20">19:20</span> En as 'n man vleeslike gemeenskap het
met 'n vrou wat 'n slavin is, vir 'n ander man bestemd, sonder dat sy
ooit losgekoop of vryheid aan haar gegee is, dan moet daar bestraffing
plaasvind. Hulle mag nie gedood word nie, want sy was nie vrygelaat nie.

<span id="an_19:21">19:21</span> En hy moet sy skuldoffer aan die HERE
bring by die ingang van die tent van samekoms 'n ram as skuldoffer;

<span id="an_19:22">19:22</span> en die priester moet met die
skuldofferram vir hom versoening doen voor die aangesig van die HERE
weens die sonde wat hy gedoen het; en hy sal vergifnis ontvang vir sy
sonde wat hy gedoen het.

<span id="an_19:23">19:23</span> En as julle in die land inkom en
allerhande vrugtebome plant, moet julle hulle vrugte as verbode beskou;
drie jaar lank moet hulle vir julle verbode wees; daar mag nie van geëet
word nie.

<span id="an_19:24">19:24</span> Maar in die vierde jaar moet al hulle
vrugte 'n heilige feesgawe aan die HERE wees;

<span id="an_19:25">19:25</span> en in die vyfde jaar mag julle hulle
vrugte eet dit alles om hulle opbrings vir julle meer te maak. Ek is die
HERE julle God.

<span id="an_19:26">19:26</span> Julle mag niks met bloed en al eet nie.
Julle mag nie met verklaring van voortekens of goëlery omgaan nie.

<span id="an_19:27">19:27</span> Julle mag die rand van julle hoofhare
nie rond wegskeer nie. Ook mag jy die rand van jou baard nie skend nie.

<span id="an_19:28">19:28</span> Julle mag ook ter wille van 'n dooie
geen snye in julle vlees maak nie en geen ingeprikte tekening in julle
vel maak nie. Ek is die HERE.

<span id="an_19:29">19:29</span> Ontheilig jou dogter nie deur haar vir
hoerery aan te hou nie, sodat die land nie hoereer en die land vol
skandelike dade word nie.

<span id="an_19:30">19:30</span> Julle moet my sabbatte hou en my
heiligdom ontsien. Ek is die HERE.

<span id="an_19:31">19:31</span> Begeef julle nie tot die geeste van
afgestorwenes en die geeste wat waarsê nie. Soek hulle nie om julle deur
hulle te verontreinig nie. Ek is die HERE julle God.

<span id="an_19:32">19:32</span> Vir die grys hare moet jy opstaan, en
die persoon van 'n grysaard eer; en jy moet jou God vrees. Ek is die
HERE.

<span id="an_19:33">19:33</span> En as 'n vreemdeling by jou in julle
land vertoef, mag julle hom nie verdruk nie.

<span id="an_19:34">19:34</span> Die vreemdeling wat by julle vertoef,
moet vir julle wees soos 'n kind van die land wat onder julle is. En jy
moet hom liefhê soos jouself, want julle was vreemdelinge in Egipteland.
Ek is die HERE julle God.

<span id="an_19:35">19:35</span> Julle mag geen onreg doen in die gereg,
in lengtemaat, gewig of inhoudsmaat nie.

<span id="an_19:36">19:36</span> Julle moet 'n regte weegskaal hê, regte
weegstene, 'n regte efa en 'n regte hin. Ek is die HERE julle God wat
julle uit Egipteland uitgelei het.

<span id="an_19:37">19:37</span> Daarom moet julle al my insettinge en
al my verordeninge onderhou en dit doen. Ek is die HERE.

<span id="an_20:1">20:1</span> Verder het die HERE met Moses gespreek en
gesê:

<span id="an_20:2">20:2</span> Jy moet ook aan die kinders van Israel
sê: Elkeen uit die kinders van Israel of uit die vreemdelinge wat in
Israel vertoef, wat van sy kinders aan Molog gee, moet sekerlik gedood
word. Die volk van die land moet hom stenig.

<span id="an_20:3">20:3</span> En Ek sal my aangesig teen dié man rig en
sal hom uitroei onder sy volk uit; want hy het van sy kinders aan Molog
gegee om my heiligdom te verontreinig en my heilige Naam te ontheilig.

<span id="an_20:4">20:4</span> En as die volk van die land hulle oë maar
enigsins toemaak vir dié man as hy van sy kinders aan Molog gee, sodat
hulle hom nie doodmaak nie,

<span id="an_20:5">20:5</span> dan sal Ek my aangesig rig teen dié man
en sy geslag, en Ek sal hom en almal wat agter hom aan hoereer om agter
Molog aan te hoereer, uitroei onder hulle volk uit.

<span id="an_20:6">20:6</span> En as 'n persoon hom begewe tot die
geeste van afgestorwenes en die geeste wat waarsê om agter hulle aan te
hoereer, sal Ek my aangesig teen dié persoon rig en hom uitroei onder sy
volk uit.

<span id="an_20:7">20:7</span> Toon dan dat julle heilig is en wees
heilig, want Ek is die HERE julle God.

<span id="an_20:8">20:8</span> En onderhou my insettinge en doen dit. Ek
is die HERE wat julle heilig.

<span id="an_20:9">20:9</span> Want elkeen wat sy vader of moeder vloek,
moet sekerlik gedood word. Hy het sy vader of sy moeder gevloek. Sy
bloedskuld is op hom.

<span id="an_20:10">20:10</span> En as iemand owerspel doen met 'n man
se vrou, owerspel doen met sy naaste se vrou, moet hy en sy wat owerspel
doen, sekerlik gedood word.

<span id="an_20:11">20:11</span> En as 'n man met sy vader se vrou
gemeenskap het, het hy die skaamte van sy vader ontbloot. Hulle altwee
moet sekerlik gedood word. Hulle bloedskuld is op hulle.

<span id="an_20:12">20:12</span> En as 'n man met sy skoondogter
gemeenskap het, moet hulle altwee sekerlik gedood word. Hulle het 'n
gruwelike vermenging bewerk. Hulle bloedskuld is op hulle.

<span id="an_20:13">20:13</span> En as 'n man met 'n manspersoon
gemeenskap het soos 'n mens met 'n vrou het, het hulle altwee iets
gruweliks gedoen. Hulle moet sekerlik gedood word. Hulle bloedskuld is
op hulle.

<span id="an_20:14">20:14</span> En as 'n man 'n vrou en haar moeder
neem, is dit 'n skandelike daad; hulle moet hom en dié twee met vuur
verbrand: daar mag geen bloedskande onder julle wees nie.

<span id="an_20:15">20:15</span> En as 'n man vleeslike gemeenskap het
met 'n dier, moet hy sekerlik gedood word, en die dier moet julle
doodslaan.

<span id="an_20:16">20:16</span> En as 'n vrou naby enige dier kom om
daarmee te doen te hê, moet jy die vrou en die dier doodslaan. Hulle
moet sekerlik gedood word. Hulle bloedskuld is op hulle.

<span id="an_20:17">20:17</span> En as 'n man sy suster neem, sy vader
se dogter of sy moeder se dogter, en hy haar skaamte sien en sy sy
skaamte sien, is dit 'n skande. Daarom moet hulle voor die oë van die
kinders van hulle volk uitgeroei word. Hy het die skaamte van sy suster
ontbloot; hy moet sy ongeregtigheid dra.

<span id="an_20:18">20:18</span> En as 'n man met 'n vrou gemeenskap het
wat onwel is, en haar skaamte ontbloot hy het haar fontein ontbloot en
sy die fontein van haar bloed dan moet hulle altwee uitgeroei word onder
hulle volk uit.

<span id="an_20:19">20:19</span> Ook mag jy die skaamte van jou moeder
se suster en van jou vader se suster nie ontbloot nie, want hy het sy
bloedverwante ontbloot; hulle moet hul ongeregtigheid dra.

<span id="an_20:20">20:20</span> En as 'n man met sy tante gemeenskap
het, het hy die skaamte van sy oom ontbloot. Hulle moet hul sonde dra;
sonder kinders sal hulle sterwe.

<span id="an_20:21">20:21</span> En as 'n man sy broer se vrou neem, is
dit bloedskande. Hy het die skaamte van sy broer ontbloot; sonder
kinders sal hulle wees.

<span id="an_20:22">20:22</span> Onderhou dan al my insettinge en al my
verordeninge en doen dit, dat die land waarheen Ek julle bring om daarin
te woon, julle nie uitspuug nie.

<span id="an_20:23">20:23</span> En julle mag nie wandel in die
insettinge van die nasie wat Ek voor julle uit verdrywe nie; want al
hierdie dinge het hulle gedoen; daarom het Ek 'n afsku van hulle gekry.

<span id="an_20:24">20:24</span> En Ek het vir julle gesê: Júlle sal
hulle land in besit neem, en Ék sal dit aan julle as besitting gee, 'n
land wat oorloop van melk en heuning. Ek is die HERE julle God wat julle
van die volke afgesonder het.

<span id="an_20:25">20:25</span> Daarom moet julle 'n onderskeid maak
tussen die rein en onrein diere, en tussen die onrein en rein voëls; en
maak julleself nie 'n gruwel deur diere of deur voëls of deur enigiets
wat op die aarde roer nie wat Ek vir julle afgesonder het deur dit
onrein te verklaar.

<span id="an_20:26">20:26</span> En julle moet vir My heilig wees, want
Ek, die HERE, is heilig; en Ek het julle van die volke afgesonder om
myne te wees.

<span id="an_20:27">20:27</span> En as daar in 'n man of vrou 'n gees
van 'n afgestorwene is of 'n gees wat waarsê, moet hulle sekerlik gedood
word. Hulle moet gestenig word. Hulle bloedskuld is op hulle.

<span id="an_21:1">21:1</span> Verder het die HERE vir Moses gesê:
Spreek met die priesters, die seuns van Aäron, en sê vir hulle: Aan 'n
dooie moet 'n priester hom nie verontreinig onder sy volksgenote nie;

<span id="an_21:2">21:2</span> behalwe aan sy bloedverwant, sy
nabestaande: aan sy moeder en sy vader en sy seun en sy dogter en sy
broer;

<span id="an_21:3">21:3</span> en aan sy suster wat jongmeisie is, sy
nabestaande, wat nie aan 'n man toebehoort het nie aan haar mag hy hom
verontreinig.

<span id="an_21:4">21:4</span> Hy mag hom as getroude man nie
verontreinig onder sy volksgenote om hom te ontheilig nie.

<span id="an_21:5">21:5</span> Hulle mag op hul hoof geen kaalte maak en
die rand van hulle baard nie wegskeer en in hulle vlees geen insnyding
maak nie.

<span id="an_21:6">21:6</span> Heilig moet hulle aan hulle God wees en
die Naam van hulle God nie ontheilig nie; want hulle offer die
vuuroffers van die HERE, die spys van hulle God; daarom moet hulle
heilig wees.

<span id="an_21:7">21:7</span> Hulle mag geen vrou neem wat 'n hoer of
'n onteerde is nie; en 'n vrou wat deur haar man verstoot is, mag hulle
nie neem nie; want hy is heilig aan sy God.

<span id="an_21:8">21:8</span> Daarom moet jy hom heilig hou, omdat hy
die spys van jou God offer. Hy moet vir jou heilig wees, want heilig is
Ek, die HERE wat julle heilig.

<span id="an_21:9">21:9</span> En as die dogter van 'n priester haar
ontheilig om te hoereer, ontheilig sy haar vader; met vuur moet sy
verbrand word.

<span id="an_21:10">21:10</span> En die priester wat die hoogste onder
sy broers is, op wie se hoof die salfolie uitgegiet is en wat as
priester aangestel is om die klere aan te trek hy mag sy hare nie laat
loshang en geen skeure in sy klere maak nie.

<span id="an_21:11">21:11</span> En hy mag by geen dooie kom nie, selfs
aan sy vader en moeder hom nie verontreinig nie;

<span id="an_21:12">21:12</span> en hy mag uit die heiligdom nie uitgaan
nie, sodat hy die heiligdom van sy God nie ontheilig nie, want die
wyding van die salfolie van sy God is op hom. Ek is die HERE.

<span id="an_21:13">21:13</span> En hy moet 'n vrou in haar maagdelike
staat neem.

<span id="an_21:14">21:14</span> 'n Weduwee of een wat verstoot is of 'n
onteerde, of 'n hoer hulle moet hy nie neem nie; maar 'n jongmeisie uit
sy volksgenote moet hy as vrou neem,

<span id="an_21:15">21:15</span> dat hy nie sy kroos onder sy
volksgenote ontheilig nie; want Ek is die HERE wat hom heilig.

<span id="an_21:16">21:16</span> Verder het die HERE met Moses gespreek
en gesê:

<span id="an_21:17">21:17</span> Spreek met Aäron en sê: Niemand uit jou
nakomelinge, in hulle geslagte, aan wie 'n liggaamsgebrek is, mag nader
kom om die spys van sy God te offer nie.

<span id="an_21:18">21:18</span> Want niemand aan wie 'n liggaamsgebrek
is, mag nader kom nie: 'n blinde of 'n lamme of een wat in die gesig
vermink is of iemand by wie 'n liggaamsdeel te lank is,

<span id="an_21:19">21:19</span> of iemand wat 'n been of 'n arm gebreek
het,

<span id="an_21:20">21:20</span> of wat 'n boggel het of uitgeteer is of
'n vlek in sy oog het of aan skurfte of uitslag ly of 'n gebreklike
skaamdeel het.

<span id="an_21:21">21:21</span> Geen man uit die nageslag van Aäron,
die priester, aan wie 'n liggaamsgebrek is, mag nader kom om die
vuuroffers van die HERE te offer nie. 'n Liggaamsgebrek is aan hom; hy
mag nie nader kom om die spys van sy God te offer nie.

<span id="an_21:22">21:22</span> Wat die spys van sy God aangaan, hy mag
van die hoogheilige en heilige gawes eet;

<span id="an_21:23">21:23</span> maar hy mag nie na die voorhangsel gaan
en na die altaar nie nader kom nie, omdat 'n liggaamsgebrek aan hom is,
dat hy my heiligdomme nie ontheilig nie; want Ek is die HERE wat hulle
heilig.

<span id="an_21:24">21:24</span> En Moses het dit aan Aäron en sy seuns
gesê en aan al die kinders van Israel.

<span id="an_22:1">22:1</span> Verder het die HERE met Moses gespreek en
gesê:

<span id="an_22:2">22:2</span> Spreek met Aäron en sy seuns dat hulle
versigtig moet wees met die heilige gawes van die kinders van Israel wat
hulle aan My heilig sodat hulle my heilige Naam nie ontheilig nie. Ek is
die HERE.

<span id="an_22:3">22:3</span> Sê vir hulle: Enigeen in julle geslagte
wat uit al julle nakomelinge na die heilige gawes aankom wat die kinders
van Israel aan die HERE heilig, terwyl sy onreinheid op hom is, dié siel
moet uitgeroei word van my aangesig af weg. Ek is die HERE.

<span id="an_22:4">22:4</span> Niemand uit die nageslag van Aäron wat
melaats is of 'n vloeiing het, mag van die heilige gawes eet voordat hy
rein is nie. En hy wat aan iemand raak wat deur 'n lyk onrein is, of van
wie 'n saadvloeiing uitgaan,

<span id="an_22:5">22:5</span> of iemand wat aan enige kruipende
ongedierte raak, waardeur hy onrein word, of aan 'n mens, deur wie hy
onrein word ten gevolge van watter onreinheid ook al

<span id="an_22:6">22:6</span> die persoon wat aan so iets raak, sal tot
die aand toe onrein wees, en hy mag van die heilige gawes nie eet nie
tensy dat hy sy liggaam in die water gebad het.

<span id="an_22:7">22:7</span> Maar as die son onder is, sal hy rein
wees; en daarna kan hy van die heilige gawes eet, want dit is sy
voedsel.

<span id="an_22:8">22:8</span> Aas of iets wat verskeur is, mag hy nie
eet, sodat hy daardeur nie onrein word nie. Ek is die HERE.

<span id="an_22:9">22:9</span> Hulle moet dan my ordening onderhou, dat
hulle weens die heilige gawes geen sonde op hulle laai en daardeur
sterwe nie, omdat hulle dit ontheilig het. Ek is die HERE wat hulle
heilig.

<span id="an_22:10">22:10</span> Ook mag geen onbevoegde eet wat heilig
is nie. 'n Bywoner van 'n priester en 'n dagloner mag nie eet wat heilig
is nie.

<span id="an_22:11">22:11</span> Maar as 'n priester iemand met sy geld
koop, mag dié daarvan eet, en die wat in sy huis gebore is; húlle mag
van sy voedsel eet.

<span id="an_22:12">22:12</span> Maar as die dogter van 'n priester aan
'n vreemde behoort, mag sy van die offergawe van die heilige gawes nie
eet nie.

<span id="an_22:13">22:13</span> Maar as die dogter van 'n priester
weduwee is of verstoot word en sy kinderloos is en in die huis van haar
vader terugkom soos in haar jeug, dan mag sy van die voedsel van haar
vader eet; maar geen onbevoegde mag daarvan eet nie.

<span id="an_22:14">22:14</span> En as iemand by vergissing iets eet wat
heilig is, moet hy die vyfde deel daarvan byvoeg, en só wat heilig is,
aan die priester teruggee.

<span id="an_22:15">22:15</span> So moet hulle dan die heilige gawes wat
die kinders van Israel aan die HERE afgee, nie ontheilig

<span id="an_22:16">22:16</span> en op húlle geen strafbare skuld laai
deurdat húlle die heilige gawes sou eet nie; want Ek is die HERE wat
hulle heilig.

<span id="an_22:17">22:17</span> Verder het die HERE met Moses gespreek
en gesê:

<span id="an_22:18">22:18</span> Spreek met Aäron en sy seuns en met al
die kinders van Israel en sê vir hulle: Enigeen uit die huis van Israel
of uit die vreemdelinge in Israel wat sy offer bring volgens al hulle
geloftes en al hulle vrywillige offers wat hulle aan die HERE as
brandoffer bring

<span id="an_22:19">22:19</span> moet dit so bring, dat julle welgevalle
vind: 'n dier van die manlike geslag sonder gebrek, van die beeste, die
lammers of die bokke.

<span id="an_22:20">22:20</span> Julle mag nie iets bring waar 'n
liggaamsgebrek aan is nie, want dit sal julle nie ten goede kom nie.

<span id="an_22:21">22:21</span> En as iemand 'n dankoffer aan die HERE
offer om 'n besondere gelofte te volbring of as vrywillige offer, van
die beeste of die kleinvee, dan moet dit sonder gebrek wees, sodat dit
welgevallig kan wees; geen liggaamsgebrek mag daaraan wees nie.

<span id="an_22:22">22:22</span> Wat blind is of wat gebreekte of
verminkte liggaamsdele het of swere of skurfte of uitslag dit moet julle
aan die HERE nie bring nie, en daarvan mag julle vir die HERE geen
vuuroffer op die altaar lê nie.

<span id="an_22:23">22:23</span> Maar 'n bees of stuk kleinvee waarvan
'n liggaamsdeel te lank of te kort is, mag jy as vrywillige offer berei;
maar as gelofte offer sal dit nie met welgevalle aangeneem word nie.

<span id="an_22:24">22:24</span> 'n Dier wat ontman is deur vrywe of
stamp, deur uitskeur of uitsny, mag julle aan die HERE nie bring nie: in
julle land mag julle dit nie doen nie,

<span id="an_22:25">22:25</span> en uit die hand van 'n uitlander mag
julle van al hierdie diere aan julle God geen spys bring nie, want hulle
verminking is aan hulle, 'n liggaamsgebrek is aan hulle: hulle sal vir
julle nie met welgevalle aangeneem word nie.

<span id="an_22:26">22:26</span> Verder het die HERE met Moses gespreek
en gesê:

<span id="an_22:27">22:27</span> As 'n bees of 'n lam of 'n bok aankom,
moet dit sewe dae lank onder sy moeder bly; maar van die agtste dag af
en verder sal dit met welgevalle aangeneem word as 'n vuuroffergawe aan
die HERE.

<span id="an_22:28">22:28</span> 'n Bees of stuk kleinvee mag julle ook
nie saam met sy kleintjie op een dag slag nie.

<span id="an_22:29">22:29</span> En as julle 'n lofoffer aan die HERE
bring, moet julle dit so offer, dat julle welgevalle kan vind.

<span id="an_22:30">22:30</span> Op dieselfde dag moet dit geëet word.
Julle moet daarvan niks laat oorbly tot die môre toe nie. Ek is die
HERE.

<span id="an_22:31">22:31</span> Hou dan my gebooie en doen dit. Ek is
die HERE.

<span id="an_22:32">22:32</span> En ontheilig my heilige Naam nie, sodat
Ek geheilig kan word onder die kinders van Israel. Ek is die HERE wat
julle heilig,

<span id="an_22:33">22:33</span> wat julle uit Egipteland uitgelei het
om vir julle 'n God te wees. Ek is die HERE.

<span id="an_23:1">23:1</span> Verder het die HERE met Moses gespreek en
gesê:

<span id="an_23:2">23:2</span> Spreek met die kinders van Israel en sê
vir hulle: Die feestye van die HERE wat julle moet uitroep as heilige
samekomste dit is my feestye.

<span id="an_23:3">23:3</span> Ses dae lank kan werk gedoen word, maar
op die sewende dag is dit 'n dag van volkome rus, 'n heilige vierdag;
géén werk mag julle doen nie dit is 'n sabbat van die HERE in al julle
woonplekke.

<span id="an_23:4">23:4</span> Dit is die feestye van die HERE, die
heilige vierdae wat julle moet uitroep op hulle bepaalde tyd.

<span id="an_23:5">23:5</span> In die eerste maand, op die veertiende
van die maand, teen die aand, is die pasga van die HERE;

<span id="an_23:6">23:6</span> en op die vyftiende dag van hierdie maand
is die fees van die ongesuurde brode van die HERE; sewe dae lank moet
julle ongesuurde brode eet.

<span id="an_23:7">23:7</span> Op die eerste dag moet daar vir julle 'n
heilige vierdag wees; géén beroepswerk mag julle doen nie.

<span id="an_23:8">23:8</span> Maar julle moet sewe dae lank aan die
HERE 'n vuuroffer bring. Op die sewende dag moet daar 'n heilige vierdag
wees; géén beroepswerk mag julle doen nie.

<span id="an_23:9">23:9</span> En die HERE het met Moses gespreek en
gesê:

<span id="an_23:10">23:10</span> Spreek met die kinders van Israel en sê
aan hulle: As julle in die land kom wat Ek julle gee en sy opbrings oes,
moet julle die eerstelingsgerf van julle oes na die priester bring.

<span id="an_23:11">23:11</span> En hy moet die gerf voor die aangesig
van die HERE beweeg, sodat julle welgevallig kan wees; die dag ná die
sabbat moet die priester dit beweeg.

<span id="an_23:12">23:12</span> Julle moet ook op die dag as julle die
gerf beweeg, 'n jaaroud lam sonder gebrek as brandoffer aan die HERE
berei,

<span id="an_23:13">23:13</span> en die spysoffer wat daarby behoort,
twee tiendes van 'n efa fynmeel met olie gemeng as vuuroffer aan die
HERE, 'n lieflike geur, en daarby die drankoffer van wyn, 'n kwart hin.

<span id="an_23:14">23:14</span> En julle mag geen brood of gebraaide
koring of vars graan eet tot daardie selfde dag toe nie, totdat julle
die offer van julle God bring. Dit is 'n ewige insetting vir julle
geslagte in al julle woonplekke.

<span id="an_23:15">23:15</span> Dan moet julle tel van die dag ná die
sabbat, van die dag af as julle die beweegoffergerf bring sewe volle
weke moet dit wees;

<span id="an_23:16">23:16</span> tot die dag ná die sewende sabbat moet
julle vyftig dae tel; dan moet julle 'n nuwe spysoffer aan die HERE
bring.

<span id="an_23:17">23:17</span> Julle moet uit jul woonplekke twee
beweegbrode bring; dit moet van twee tiendes van 'n efa fynmeel wees;
gesuurd moet dit gebak word as eerstelinge aan die HERE.

<span id="an_23:18">23:18</span> Julle moet ook by die brood sewe
jaaroud lammers sonder gebrek en een jong bul en twee ramme bring. Hulle
moet 'n brandoffer aan die HERE wees saam met die spysoffer en die
drankoffers wat daarby behoort as vuuroffer van lieflike geur aan die
HERE.

<span id="an_23:19">23:19</span> En julle moet een bokram as sondoffer
berei. Ook twee jaaroud lammers as dankoffer,

<span id="an_23:20">23:20</span> en die priester moet hulle saam met die
eerstelingsbrood as beweegoffer voor die aangesig van die HERE beweeg
saam met die twee lammers; dié moet aan die HERE heilig wees, ten
voordele van die priester.

<span id="an_23:21">23:21</span> En julle moet op daardie selfde dag
uitroep: 'n heilige vierdag moet dit vir julle wees; géén beroepswerk
mag julle doen nie. Dit is 'n ewige insetting in al julle woonplekke vir
julle geslagte.

<span id="an_23:22">23:22</span> En as julle die opbrings van jul land
oes, moet jy die kant van jou land as jy oes nie heeltemal afoes en die
are wat val, nie versamel nie. Vir die arme en die vreemdeling moet jy
dit laat oorbly. Ek is die HERE julle God.

<span id="an_23:23">23:23</span> En die HERE het met Moses gespreek en
gesê:

<span id="an_23:24">23:24</span> Spreek met die kinders van Israel en
sê: In die sewende maand, op die eerste van die maand, moet dit vir
julle 'n rusdag wees, 'n gedenkdag deur basuingeklank, 'n heilige
vierdag.

<span id="an_23:25">23:25</span> Géén beroepswerk mag julle doen nie;
maar julle moet aan die HERE 'n vuuroffer bring.

<span id="an_23:26">23:26</span> Verder het die HERE met Moses gespreek
en gesê:

<span id="an_23:27">23:27</span> Maar op die tiende van hierdie sewende
maand is dit die versoendag. 'n Heilige vierdag moet dit vir julle wees;
dan moet julle jul verootmoedig en aan die HERE 'n vuuroffer bring.

<span id="an_23:28">23:28</span> En op daardie selfde dag mag julle géén
werk doen nie, want dit is 'n versoendag om vir julle versoening te doen
voor die aangesig van die HERE julle God.

<span id="an_23:29">23:29</span> Want elkeen wat hom op daardie selfde
dag nie verootmoedig nie, moet uit sy volksgenote uitgeroei word.

<span id="an_23:30">23:30</span> Ook elkeen wat op daardie selfde dag
enige werk doen, dié siel sal Ek uitroei onder sy volk uit.

<span id="an_23:31">23:31</span> Julle mag géén werk doen nie; dit is 'n
ewige insetting vir julle geslagte in al julle woonplekke.

<span id="an_23:32">23:32</span> 'n Dag van volkome rus moet dit vir
julle wees, en julle moet jul verootmoedig. Op die negende van die maand
in die aand, van aand tot aand, moet julle jul sabbat hou.

<span id="an_23:33">23:33</span> En die HERE het met Moses gespreek en
gesê:

<span id="an_23:34">23:34</span> Spreek met die kinders van Israel en
sê: Op die vyftiende dag van hierdie sewende maand is dit sewe dae lank
die huttefees vir die HERE.

<span id="an_23:35">23:35</span> Op die eerste dag moet daar 'n heilige
vierdag wees; géén beroepswerk mag julle doen nie.

<span id="an_23:36">23:36</span> Sewe dae lank moet julle aan die HERE
'n vuuroffer bring. Op die agtste dag moet daar vir julle 'n heilige
vierdag wees, en julle moet aan die HERE 'n vuuroffer bring. Dit is 'n
feestyd; julle mag geen beroepswerk doen nie.

<span id="an_23:37">23:37</span> Dit is die feestye van die HERE wat
julle moet uitroep as heilige vierdae om aan die HERE 'n vuuroffer te
bring: 'n brandoffer en spysoffer, 'n slagoffer en drankoffers soos vir
elke dag voorgeskrywe;

<span id="an_23:38">23:38</span> behalwe die sabbatte van die HERE en
behalwe julle gawes en behalwe al julle geloftes en behalwe al julle
vrywillige offers wat julle aan die HERE gee.

<span id="an_23:39">23:39</span> Maar op die vyftiende dag van die
sewende maand, as julle die opbrings van die land insamel, moet julle
die fees van die HERE sewe dae lank vier; op die eerste dag is dit
rusdag, en op die agtste dag is dit rusdag.

<span id="an_23:40">23:40</span> En op die eerste dag moet julle vir
julle vrugte neem van sierlike bome, met palmtakke en takke van digte
bome en rivierwilgers, en sewe dae lank voor die aangesig van die HERE
julle God vrolik wees.

<span id="an_23:41">23:41</span> En julle moet dit as fees van die HERE
sewe dae in die jaar vier. Dit is 'n ewige insetting vir julle geslagte.
In die sewende maand moet julle dit vier.

<span id="an_23:42">23:42</span> Sewe dae lank moet julle in hutte woon;
almal wat in Israel gebore is, moet in hutte woon,

<span id="an_23:43">23:43</span> sodat julle geslagte kan weet dat Ek
die kinders van Israel in hutte laat woon het toe Ek hulle uit
Egipteland uitgelei het. Ek is die HERE julle God.

<span id="an_23:44">23:44</span> So het Moses dan die feestye van die
HERE aan die kinders van Israel bekend gemaak.

<span id="an_24:1">24:1</span> En die HERE het met Moses gespreek en
gesê:

<span id="an_24:2">24:2</span> Gee bevel aan die kinders van Israel dat
hulle vir jou suiwer, uitgestampte olyfolie vir die kandelaar moet
bring, om gedurigdeur 'n brandende lamp te hê.

<span id="an_24:3">24:3</span> Aäron moet dit buitekant die voorhangsel
van die Getuienis, in die tent van samekoms, regmaak om te brand van die
aand tot die môre voor die aangesig van die HERE, gedurigdeur. Dit is 'n
ewige insetting vir julle geslagte.

<span id="an_24:4">24:4</span> Hy moet op die rein kandelaar die lampe
regmaak om te brand voor die aangesig van die HERE, gedurigdeur.

<span id="an_24:5">24:5</span> Jy moet ook fynmeel neem en twaalf koeke
daarvan bak, twee tiendes van 'n efa moet elke koek wees;

<span id="an_24:6">24:6</span> en jy moet hulle in twee stapels neersit,
ses in 'n stapel, op die rein tafel voor die aangesig van die HERE.

<span id="an_24:7">24:7</span> En by elke stapel moet jy suiwer wierook
byvoeg, wat vir die brood as gedenkoffer moet dien, as vuuroffer aan die
HERE.

<span id="an_24:8">24:8</span> Op elke sabbatdag moet hy dit gedurigdeur
voor die aangesig van die HERE regsit, van die kant van die kinders van
Israel as 'n ewige insetting.

<span id="an_24:9">24:9</span> En dit moet aan Aäron en sy seuns toekom:
hulle moet dit in 'n heilige plek eet; want as iets hoogheiligs behoort
dit aan hom uit die vuuroffers van die HERE 'n ewige insetting.

<span id="an_24:10">24:10</span> En die seun van 'n Israelitiese vrou
maar hy was die seun van 'n Egiptiese man het uitgegaan tussen die
kinders van Israel in; en die seun van die Israelitiese vrou en 'n
Israelitiese man het met mekaar geveg in die laer.

<span id="an_24:11">24:11</span> Toe het die seun van die Israelitiese
vrou die NAAM gelaster en gevloek. Daarom het hulle hom na Moses
gebring. En die naam van sy moeder was Sélomit, die dogter van Dibri,
van die stam van Dan.

<span id="an_24:12">24:12</span> En hulle het hom in die gevangenis
gesit, dat hulle 'n beslissing kon verkry volgens die uitspraak van die
HERE.

<span id="an_24:13">24:13</span> En die HERE het met Moses gespreek en
gesê:

<span id="an_24:14">24:14</span> Bring die vloeker buitekant die laer
uit, en almal wat dit gehoor het, moet hulle hande op sy hoof lê; dan
moet die hele vergadering hom stenig.

<span id="an_24:15">24:15</span> En met die kinders van Israel moet jy
spreek en sê: As iemand sy God vloek, sal hy sy sonde dra.

<span id="an_24:16">24:16</span> En wie die Naam van die HERE laster,
moet sekerlik gedood word; die hele vergadering moet hom sekerlik
stenig. Die vreemdeling net soos die kind van die land as hy die NAAM
laster, moet hy gedood word.

<span id="an_24:17">24:17</span> En as iemand enige mens doodslaan, moet
hy sekerlik gedood word.

<span id="an_24:18">24:18</span> Maar hy wat 'n stuk vee doodslaan, moet
daar vergoeding voor gee; lewe vir lewe.

<span id="an_24:19">24:19</span> En as iemand aan sy naaste 'n
liggaamsgebrek toebring soos hy gedoen het, net so moet ook aan hom
gedoen word:

<span id="an_24:20">24:20</span> breuk vir breuk, oog vir oog, tand vir
tand dieselfde liggaamsgebrek wat hy aan 'n mens toebring, moet ook aan
hom toegebring word.

<span id="an_24:21">24:21</span> Hy dan wat 'n stuk vee doodslaan, moet
daar vergoeding voor gee; maar hy wat 'n mens doodslaan, moet gedood
word.

<span id="an_24:22">24:22</span> Net een wet moet daar vir julle wees
die vreemdeling moet soos die kind van die land wees; want Ek is die
HERE julle God.

<span id="an_24:23">24:23</span> Moses het toe met die kinders van
Israel gespreek, en hulle het die vloeker buitekant die laer uitgebring
en hom gestenig. En die kinders van Israel het gedoen soos die HERE
Moses beveel het.

<span id="an_25:1">25:1</span> Verder het die HERE met Moses gespreek by
die berg Sinai en gesê:

<span id="an_25:2">25:2</span> Spreek met die kinders van Israel en sê
vir hulle: As julle in die land inkom wat Ek julle gee, moet die land 'n
sabbat hou vir die HERE.

<span id="an_25:3">25:3</span> Ses jaar lank mag jy jou land saai en ses
jaar lank jou wingerd snoei en die opbrings daarvan insamel;

<span id="an_25:4">25:4</span> maar in die sewende jaar moet daar vir
die land volkome rus wees, 'n sabbat vir die HERE; jou land mag jy nie
saai en jou wingerd nie snoei nie.

<span id="an_25:5">25:5</span> Wat van jou oes opslaan, moet jy nie
afoes nie, en die druiwe van jou ongesnoeide wingerdstok nie afsny nie.
Dit moet 'n jaar van rus vir die land wees.

<span id="an_25:6">25:6</span> En die opbrings van die sabbat van die
land sal julle voedsel wees; vir jou en jou slaaf en jou slavin en jou
dagloner en jou bywoner wat by jou vertoef,

<span id="an_25:7">25:7</span> en vir jou vee en die wild wat in jou
land is, sal die hele opbrings daarvan wees om te eet.

<span id="an_25:8">25:8</span> Jy moet ook sewe jaarweke tel, sewe maal
sewe jaar, sodat die dae van die sewe jaarweke vir jou nege en veertig
jaar is.

<span id="an_25:9">25:9</span> Dan moet jy in die sewende maand, op die
tiende van die maand, 'n basuingeklank laat deurgaan; op die versoendag
moet julle die basuin deur julle hele land laat gaan.

<span id="an_25:10">25:10</span> En julle moet die vyftigste jaar heilig
en 'n vrylating in die land uitroep aan al sy bewoners. Dit moet vir
julle 'n jubeljaar wees; dan moet julle elkeen na sy besitting en elkeen
na sy geslag teruggaan.

<span id="an_25:11">25:11</span> 'n Jubeljaar moet dit, die vyftigste
jaar, vir julle wees. Julle mag nie saai nie, ook nie afoes wat dan
opslaan of die druiwe van die onbesnoeide wingerdstok dan afsny nie.

<span id="an_25:12">25:12</span> Want dit is 'n jubeljaar, dit moet vir
julle heilig wees: van die land af moet julle die opbrings daarvan eet.

<span id="an_25:13">25:13</span> In hierdie jubeljaar moet julle elkeen
na sy besitting teruggaan.

<span id="an_25:14">25:14</span> Daarom, as jy iets aan jou naaste
verkoop of van jou naaste koop, moet julle mekaar nie verdruk nie;

<span id="an_25:15">25:15</span> volgens die getal jare ná die jubeljaar
moet jy van jou naaste koop; volgens die getal jare dat daar 'n oes is,
moet hy dit aan jou verkoop;

<span id="an_25:16">25:16</span> volgens die groter aantal jare moet jy
die koopprys daarvan vermeerder, en volgens die kleiner aantal jare moet
jy die koopprys daarvan verminder, want hy verkoop aan jou die aantal
oeste.

<span id="an_25:17">25:17</span> Laat niemand dan sy naaste verdruk nie,
en vrees jy jou God; want Ek is die HERE julle God.

<span id="an_25:18">25:18</span> En doen my insettinge en onderhou my
verordeninge en doen dit, dat julle veilig kan woon in die land.

<span id="an_25:19">25:19</span> En die land sal sy vrug gee, en julle
sal volop eet en veilig daarin woon.

<span id="an_25:20">25:20</span> En as julle sê: Wat moet ons in die
sewende jaar eet as ons nie mag saai nie en ons oes nie mag insamel nie?

<span id="an_25:21">25:21</span> dan gebied Ek my seën vir julle in die
sesde jaar, en dit sal die oes vir die drie jare oplewer.

<span id="an_25:22">25:22</span> En in die agtste jaar moet julle saai
en van die ou opbrings eet tot die negende jaar toe; totdat die opbrings
hiervan inkom, moet julle die oue eet.

<span id="an_25:23">25:23</span> Die grond moet ook nie vir altyd
verkoop word nie; want die land is myne, omdat julle vreemdelinge en
bywoners by My is.

<span id="an_25:24">25:24</span> Daarom moet julle, in die hele land van
julle besitting, lossing van die grond toelaat.

<span id="an_25:25">25:25</span> As jou broer verarm en van sy besitting
verkoop, moet sy losser wat sy nabestaande is, kom en hy moet los wat sy
broer verkoop het.

<span id="an_25:26">25:26</span> En as iemand geen losser het nie, maar
dit kan bekostig en genoeg vind vir die lossing,

<span id="an_25:27">25:27</span> moet hy die jare bereken dat dit
verkoop is, en wat oorskiet, moet hy aan die man aan wie hy verkoop het,
teruggee en dan na sy besitting teruggaan.

<span id="an_25:28">25:28</span> Maar as hy nie genoeg vind om dit terug
te koop nie, moet die verkoopte goed in die hand van die koper bly tot
die jubeljaar toe; maar in die jubeljaar moet dit vry word, en hy moet
na sy besitting teruggaan.

<span id="an_25:29">25:29</span> En as iemand 'n woonhuis in 'n ommuurde
stad verkoop, moet daar reg van lossing wees tot die end van die jaar
dat dit verkoop is; 'n jaar lank moet daar reg van lossing wees.

<span id="an_25:30">25:30</span> Maar as dit nie gelos word voordat 'n
hele jaar verby is nie, moet die huis wat in die ommuurde stad is, vir
altyd die eiendom van sy koper bly vir sy geslagte; in die jubeljaar sal
dit nie vry word nie.

<span id="an_25:31">25:31</span> Maar die huise van die dorpe wat rondom
geen muur het nie, moet by die veld van die land gereken word; daar moet
reg van lossing voor wees en in die jubeljaar moet dit vry word.

<span id="an_25:32">25:32</span> Wat die stede van die Leviete aangaan,
die huise in die stede wat in hulle besit is vir die Leviete moet daar
'n ewige reg van lossing wees.

<span id="an_25:33">25:33</span> En as iemand van die Leviete dit sal
los, moet die huis wat verkoop is, naamlik in die stad van sy besitting,
in die jubeljaar vry word; want die huise in die stede van die Leviete
is hulle besitting onder die kinders van Israel.

<span id="an_25:34">25:34</span> En die weiveld om hulle stede mag nie
verkoop word nie, want dit is 'n ewige besitting vir hulle.

<span id="an_25:35">25:35</span> En as jou broer by jou verarm en
agterraak, moet jy hom ondersteun, soos 'n vreemdeling en bywoner, dat
hy by jou kan lewe.

<span id="an_25:36">25:36</span> Jy moenie rente of wins van hom neem
nie, maar jy moet jou God vrees, dat jou broer by jou kan lewe.

<span id="an_25:37">25:37</span> Jou geld mag jy hom nie op rente gee
nie, en jou eetware mag jy nie teen wins gee nie.

<span id="an_25:38">25:38</span> Ek is die HERE julle God wat julle uit
Egipteland uitgelei het om julle die land Kanaän te gee, om julle God te
wees.

<span id="an_25:39">25:39</span> En as jou broer by jou verarm en hom
aan jou verkoop, mag jy hom nie as slaaf laat dien nie.

<span id="an_25:40">25:40</span> Soos 'n dagloner, soos 'n bywoner moet
hy by jou wees; tot die jubeljaar toe moet hy by jou dien;

<span id="an_25:41">25:41</span> dan moet hy vry van jou af weggaan, hy
en sy kinders saam met hom; en hy moet na sy geslag terugkeer en na die
besitting van sy vaders teruggaan.

<span id="an_25:42">25:42</span> Want hulle is my knegte wat Ek uit
Egipteland uitgelei het; hulle mag nie verkoop word soos 'n mens 'n
slaaf verkoop nie.

<span id="an_25:43">25:43</span> Jy mag nie met hardheid oor hom heers
nie, maar jy moet jou God vrees.

<span id="an_25:44">25:44</span> Wat jou slaaf of jou slavin aangaan wat
aan jou sal behoort van die nasies wat rondom julle is, van hulle mag
julle 'n slaaf of slavin koop.

<span id="an_25:45">25:45</span> En ook van die kinders van die bywoners
wat by julle vertoef van hulle mag julle koop en van hulle geslag wat by
julle is, wat hulle in julle land verwek het; en dié sal vir julle 'n
besitting wees.

<span id="an_25:46">25:46</span> En julle mag dié aan julle kinders ná
julle nalaat as 'n erflike besitting; vir ewig mag julle hulle laat
dien. Maar oor julle broers, die kinders van Israel, die een oor die
ander oor hom mag jy nie met hardheid heers nie.

<span id="an_25:47">25:47</span> En as 'n vreemdeling of bywoner by jou
vermoënd word, en jou broer by hom verarm en hy homself aan 'n
vreemdeling of bywoner by jou verkoop, of aan 'n familielid uit die
geslag van 'n vreemdeling,

<span id="an_25:48">25:48</span> dan moet daar vir hom, nadat hy hom
verkoop het, reg van lossing wees; een van sy broers kan hom los,

<span id="an_25:49">25:49</span> of sy oom of sy oom se seun kan hom
los, of een van sy naaste bloedverwante uit sy geslag kan hom los, of as
hy dit kan bekostig, kan hy homself los.

<span id="an_25:50">25:50</span> En hy moet met sy koper reken van die
jaar af dat hy hom aan hom verkoop het, tot die jubeljaar toe. En die
prys waarvoor hy hom verkoop het, moet wees volgens die aantal jare;
soos 'n dagloner sal hy dan dié tyd by hom gewees het.

<span id="an_25:51">25:51</span> As daar nog baie jare is, moet hy
volgens hulle sy losprys uit die geld waarvoor hy gekoop is, teruggee;

<span id="an_25:52">25:52</span> en as daar maar min jare tot die
jubeljaar toe oor is, moet hy daarmee rekening hou; volgens dié jare
moet hy sy losprys teruggee.

<span id="an_25:53">25:53</span> Soos een wat van jaar tot jaar
loonarbeider is, moet hy by hom wees; hy mag nie met hardheid oor hom
voor jou oë heers nie.

<span id="an_25:54">25:54</span> En as hy nie op dié wyse gelos word
nie, moet hy in die jubeljaar vrygelaat word, hy en sy kinders saam met
hom.

<span id="an_25:55">25:55</span> Want die kinders van Israel is my
knegte; my knegte is hulle wat Ek uit Egipteland uitgelei het. Ek is die
HERE julle God.

<span id="an_26:1">26:1</span> Julle mag vir julle geen afgode maak nie;
en 'n gesnede beeld of 'n klippilaar mag julle vir julle nie oprig nie
en 'n steen met beeldhouwerk in julle land nie opstel om julle daarby
neer te buig nie; want Ek is die HERE julle God.

<span id="an_26:2">26:2</span> My sabbatte moet julle hou en my
heiligdom ontsien. Ek is die HERE.

<span id="an_26:3">26:3</span> As julle in my insettinge wandel en my
gebooie hou en dit doen,

<span id="an_26:4">26:4</span> sal Ek julle reëns gee op die regte tyd,
en die land sal sy opbrings gee, en die bome van die veld sal hulle
vrugte gee.

<span id="an_26:5">26:5</span> En die dorstyd sal vir julle aanhou tot
die druiwe oes, en die druiwe oes sal aanhou tot die saaityd, en julle
sal jul brood volop eet en veilig in julle land woon.

<span id="an_26:6">26:6</span> Ook sal Ek vrede gee in die land, sodat
julle sal lê en rus sonder dat iemand julle skrikmaak; en Ek sal die
wilde diere uit die land laat verdwyn, en geen swaard sal deur julle
land trek nie.

<span id="an_26:7">26:7</span> En julle sal jul vyande agtervolg, en
hulle sal voor julle val deur die swaard.

<span id="an_26:8">26:8</span> Vyf van julle sal honderd agtervolg, en
honderd van julle sal tien duisend agtervolg; en julle vyande sal voor
julle val deur die swaard.

<span id="an_26:9">26:9</span> En Ek sal My na julle wend en julle
vrugbaar maak en julle vermenigvuldig; en my verbond sal Ek met julle
bevestig.

<span id="an_26:10">26:10</span> Julle sal ou koring van vorige jare eet
en die oue laat plek maak vir die nuwe.

<span id="an_26:11">26:11</span> En Ek sal my tabernakel onder julle
oprig, en my siel sal van julle geen afsku hê nie.

<span id="an_26:12">26:12</span> En Ek sal in jul midde wandel en vir
julle 'n God wees, en júlle sal vir My 'n volk wees.

<span id="an_26:13">26:13</span> Ek is die HERE julle God wat julle uit
Egipteland uitgelei het, dat julle nie hulle slawe moet wees nie; en Ek
het julle jukskeie verbreek en het julle regop laat loop.

<span id="an_26:14">26:14</span> Maar as julle nie na My luister en al
hierdie gebooie nie doen nie;

<span id="an_26:15">26:15</span> en as julle my insettinge verwerp, en
as julle siel van my verordeninge 'n afsku het, sodat julle nie al my
gebooie doen nie en my verbond verbreek

<span id="an_26:16">26:16</span> dan sal Ék dit ook aan julle doen: Ek
sal verskrikking oor julle beskik: die tering en die koors wat die oë
verteer en die lewe laat versmag; julle sal ook tevergeefs julle saad
saai, want julle vyande sal dit opeet.

<span id="an_26:17">26:17</span> En Ek sal my aangesig teen julle rig,
sodat julle voor jul vyande verslaan word; en julle haters sal oor julle
heers, en julle sal vlug terwyl niemand julle agtervolg nie.

<span id="an_26:18">26:18</span> En as julle dan nog nie na My luister
nie, sal Ek voortgaan om julle sewevoudig weens julle sondes te tugtig.

<span id="an_26:19">26:19</span> En Ek sal julle trotse mag verbreek, en
sal julle hemel maak soos yster en julle aarde soos koper.

<span id="an_26:20">26:20</span> En julle krag sal tevergeefs verbruik
word, want julle land sal sy opbrings nie gee nie, en die bome van die
land sal hulle vrugte nie gee nie.

<span id="an_26:21">26:21</span> En as julle jul teen My versit en na My
nie wil luister nie, sal Ek meer plae op julle lê, sewevoudig volgens
julle sondes.

<span id="an_26:22">26:22</span> En Ek sal die wilde diere van die veld
onder julle in stuur, en dié sal julle kinderloos maak en julle vee
uitroei en julle verminder, sodat julle paaie verlate sal wees.

<span id="an_26:23">26:23</span> En as julle hierdeur jul nie deur My
laat tugtig nie, maar julle teen My versit,

<span id="an_26:24">26:24</span> sal Ek My ook teen julle versit en
julle ook sewevoudig tref weens julle sondes.

<span id="an_26:25">26:25</span> En Ek sal 'n swaard oor julle bring wat
die wraak van die verbond sal uitoefen; en as julle dan in jul stede
terugtrek, sal Ek pes onder julle in stuur, en julle sal in die hand van
die vyand oorgegee word.

<span id="an_26:26">26:26</span> As Ek vir julle die staf van die brood
verbreek, sal tien vroue julle brood in een oond bak en julle brood by
die gewig teruggee; en julle sal eet, maar nie versadig word nie.

<span id="an_26:27">26:27</span> As julle ook hierom nie na My luister
nie, maar julle teen My versit,

<span id="an_26:28">26:28</span> sal Ek My in grimmigheid teen julle
versit, en Ek sal julle ook sewevoudig tugtig weens julle sondes.

<span id="an_26:29">26:29</span> En julle sal die vlees van julle seuns
eet, en die vlees van julle dogters sal julle eet.

<span id="an_26:30">26:30</span> En Ek sal julle hoogtes verwoes en
julle sonpilare verdelg en julle lyke op die lyke van julle drekgode
gooi; en my siel sal 'n afsku van julle hê.

<span id="an_26:31">26:31</span> En Ek sal julle stede puinhope maak en
julle heiligdomme verwoes en julle lieflike geur nie ruik nie.

<span id="an_26:32">26:32</span> Ja, Ek self sal die land verwoes, sodat
julle vyande wat daarin gaan woon, daaroor verstom sal staan.

<span id="an_26:33">26:33</span> En Ek sal julle onder die volke
verstrooi en 'n swaard agter julle uittrek; en julle land sal 'n
wildernis en julle stede puinhope word.

<span id="an_26:34">26:34</span> Dan sal die land vir sy sabbatte
vergoeding kry, al die dae van sy verwoesting, terwyl julle in die land
van julle vyande is; dan sal die land rus en vir sy sabbatte vergoeding
gee.

<span id="an_26:35">26:35</span> Al die dae van sy verwoesting sal dit
rus die rus wat dit nie gehad het in julle sabbatte toe julle daarin
gewoon het nie.

<span id="an_26:36">26:36</span> En wat aangaan diegene wat onder julle
oorgebly het Ek sal in hulle hart 'n vreesagtigheid bring in die lande
van hulle vyande, sodat die geruis van 'n verwaaide blaar hulle op die
loop sal ja; en hulle sal vlug, soos 'n mens vir 'n swaard vlug en val
sonder dat iemand agtervolg.

<span id="an_26:37">26:37</span> En hulle sal struikel die een oor die
ander soos vir die swaard, alhoewel niemand agtervolg nie; en julle sal
voor julle vyande nie kan standhou nie.

<span id="an_26:38">26:38</span> Maar julle sal omkom onder die nasies,
en die land van julle vyande sal julle verteer.

<span id="an_26:39">26:39</span> En die wat onder julle oorgebly het,
sal oor hulle ongeregtigheid wegteer in die lande van julle vyande, ja,
ook oor die ongeregtighede van hulle vaders saam met hulle wegteer.

<span id="an_26:40">26:40</span> Dan sal hulle hul ongeregtigheid bely
en die ongeregtigheid van hulle vaders deurdat hulle ontrou teen my
gehandel het; en ook dat hulle hul teen My versit het,

<span id="an_26:41">26:41</span> sodat Ék My ook teen hulle versit het
en hulle in die land van hulle vyande moes bring; of, as hulle onbesnede
hart hom dan verneder en hulle dan boet vir hul ongeregtigheid,

<span id="an_26:42">26:42</span> sal Ek dink aan my verbond met Jakob;
en ook aan my verbond met Isak en ook aan my verbond met Abraham sal Ek
dink, en aan die land sal Ek dink.

<span id="an_26:43">26:43</span> Maar die land moet eers van hulle
verlate wees en moet vir sy sabbatte vergoeding kry, terwyl dit woes lê
sonder hulle; en húlle sal vir hul ongeregtigheid boet, omdat, ja, omdat
hulle my verordeninge verwerp en hulle siel van my insettinge 'n afsku
gehad het.

<span id="an_26:44">26:44</span> Maar ook dan, as hulle in die land van
hul vyande is, verwerp Ek hulle nie en het Ek van hulle geen afsku,
sodat Ek 'n einde aan hulle sou maak en my verbond met hulle sou
verbreek nie; want Ek is die HERE hulle God.

<span id="an_26:45">26:45</span> Maar Ek sal tot hulle beswil dink aan
die verbond van die voorvaders wat Ek uit Egipteland voor die oë van die
nasies uitgelei het om vir hulle 'n God te wees. Ek is die HERE.

<span id="an_26:46">26:46</span> Dit is die insettinge en die
verordeninge en die wette wat die HERE tussen Hom en die kinders van
Israel by die berg Sinai deur die diens van Moses gegee het.

<span id="an_27:1">27:1</span> Verder het die HERE met Moses gespreek en
gesê:

<span id="an_27:2">27:2</span> Spreek met die kinders van Israel en sê
vir hulle: As iemand 'n besondere gelofte aflê mense aan die HERE toewy
volgens jou skatting,

<span id="an_27:3">27:3</span> dan moet jou skatting vir 'n manspersoon
van twintig tot sestig jaar, dan moet jou skatting vyftig sikkels silwer
wees, volgens die sikkel van die heiligdom.

<span id="an_27:4">27:4</span> Maar is dit 'n vrou, dan moet jou
skatting dertig sikkels wees.

<span id="an_27:5">27:5</span> En is dit iemand van vyf tot twintig
jaar, dan moet jou skatting vir 'n manspersoon twintig sikkels wees en
vir 'n vroulike tien sikkels.

<span id="an_27:6">27:6</span> Maar is dit iemand van 'n maand oud tot
vyf jaar, dan moet jou skatting vir die manlike geslag vyf sikkels
silwer wees en jou skatting vir die vroulike drie sikkels silwer.

<span id="an_27:7">27:7</span> En is dit iemand van sestig jaar oud en
daarbo is dit 'n manspersoon, dan moet jou skatting vyftien sikkels wees
en vir 'n vrou tien sikkels.

<span id="an_27:8">27:8</span> Maar as hy te arm is vir die geskatte
bedrag, moet hy voor die priester gestel word, sodat die priester hom
kan skat; volgens wat hy kan bekostig wat die gelofte gedoen het, moet
die priester hom skat.

<span id="an_27:9">27:9</span> En as dit vee is waarvan hulle aan die
HERE 'n offer kan bring, moet alles wat hy daarvan aan die HERE gee,
heilig wees.

<span id="an_27:10">27:10</span> Hy mag dit nie omwissel of omruil nie
'n goeie vir 'n slegte of 'n slegte vir 'n goeie nie; maar as hy tog 'n
dier vir 'n ander een omruil, moet dit en die geruilde heilig wees.

<span id="an_27:11">27:11</span> En as dit enige onrein stuk vee is
waarvan hulle aan die HERE geen offer mag bring nie, moet hy die dier
voor die priester stel,

<span id="an_27:12">27:12</span> en die priester moet dit skat of dit
goed of sleg is; na jou skatting, priester, so sal dit wees.

<span id="an_27:13">27:13</span> Maar as hy dit wil los, moet hy die
vyfde deel daarvan bo jou skatting byvoeg.

<span id="an_27:14">27:14</span> En as iemand sy huis as heilige gawe
aan die HERE toewy, moet die priester dit skat of dit goed of sleg is;
soos die priester dit skat, so moet dit bly.

<span id="an_27:15">27:15</span> En as hy wat dit geheilig het, sy huis
wil los, moet hy die vyfde deel van die geld van jou skatting daar
byvoeg; dan sal dit syne wees.

<span id="an_27:16">27:16</span> En as iemand 'n stuk land van sy
besitting aan die HERE heilig, moet jou skatting wees volgens die saad
wat gesaai word: 'n homer garssaad op vyftig sikkels silwer.

<span id="an_27:17">27:17</span> As hy sy stuk land van die jubeljaar af
heilig volgens jou skatting, so moet dit bly.

<span id="an_27:18">27:18</span> Maar as hy sy stuk land ná die
jubeljaar heilig, moet die priester vir hom die geld bereken na die jare
wat tot die volgende jubeljaar oor is; en dit moet van jou skatting
afgetrek word.

<span id="an_27:19">27:19</span> En as hy wat die stuk land geheilig
het, dit beslis wil los, moet hy die vyfde deel van die geld van jou
skatting daar byvoeg; en dit sal syne bly.

<span id="an_27:20">27:20</span> En as hy die stuk land nie los nie, of
as hy die stuk land aan 'n ander verkoop, mag dit nie meer gelos word
nie;

<span id="an_27:21">27:21</span> maar die stuk land moet, as dit in die
jubeljaar vry word, aan die HERE heilig wees soos 'n stuk land onder die
ban; die besit daarvan kom aan die priester toe.

<span id="an_27:22">27:22</span> En as hy aan die HERE 'n stuk land
heilig wat hy gekoop het, wat nie van die land van sy besitting is nie,

<span id="an_27:23">27:23</span> moet die priester vir hom die bedrag
van die skatting tot die jubeljaar bereken; en hy moet op dieselfde dag
die skatting gee as 'n heilige gawe aan die HERE.

<span id="an_27:24">27:24</span> In die jubeljaar moet die stuk land
terugkom aan hom van wie hy dit gekoop het, aan hom wat in besit was van
die stuk land.

<span id="an_27:25">27:25</span> En alles wat jy skat, moet volgens die
sikkel van die heiligdom wees; die sikkel moet twintig gera wees.

<span id="an_27:26">27:26</span> Maar die eersgeborene van 'n dier wat
as eersgeborene aan die HERE behoort, dit mag niemand heilig nie; of dit
'n bees is of 'n stuk kleinvee dit behoort aan die HERE.

<span id="an_27:27">27:27</span> Maar is dit van 'n onrein dier, dan
moet hy dit na jou skatting loskoop en die vyfde deel daarvan byvoeg; en
as dit nie gelos word nie, moet dit na jou skatting verkoop word.

<span id="an_27:28">27:28</span> Maar niks van die bangoed wat iemand
aan die HERE wy, van alles wat aan hom behoort mense of vee of grond wat
in sy besit is mag verkoop of gelos word nie. Al die bangoed moet aan
die HERE hoogheilig wees.

<span id="an_27:29">27:29</span> Elkeen wat onder die ban is, wat onder
die mense met die ban getref is, mag nie losgekoop word nie; hy moet
sekerlik gedood word.

<span id="an_27:30">27:30</span> Ook al die tiendes van die land, van
die graan van die land, van die vrugte van die bome, behoort aan die
HERE; dit is heilig aan die HERE.

<span id="an_27:31">27:31</span> Maar as iemand van sy tiende iets wil
los, moet hy die vyfde deel daarvan byvoeg.

<span id="an_27:32">27:32</span> Wat betref al die tiendes van beeste en
kleinvee alles wat onder die herderstaf deurgaan die tiende moet aan die
HERE heilig wees.

<span id="an_27:33">27:33</span> Hulle mag nie ondersoek of dit goed of
sleg is nie, en dit nie omruil nie; maar as hulle dit tog omruil, moet
dit en die geruilde heilig wees; dit mag nie gelos word nie.

<span id="an_27:34">27:34</span> Dit is die gebooie wat die HERE Moses
by die berg Sinai vir die kinders van Israel beveel het.

------------------------------------------------------------------------

[Next: Numbers](num)
