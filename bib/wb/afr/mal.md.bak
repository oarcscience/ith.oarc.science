[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](zac)  [Next](mat.md) 

------------------------------------------------------------------------

### Afrikaans Bible: Malachi

<span id="an_1:1">1:1</span> Godspraak. Die woord van die HERE aan
Israel deur die diens van Maleági.

<span id="an_1:2">1:2</span> Ek het julle liefgehad, sê die HERE.
Nogtans vra julle: Waarin het U ons liefgehad? Is Esau nie die broer van
Jakob nie? spreek die HERE. Tog het Ek Jakob liefgehad,

<span id="an_1:3">1:3</span> maar Esau het Ek gehaat en sy gebergte 'n
wildernis gemaak en sy erfdeel aan die jakkalse van die woestyn
prysgegee.

<span id="an_1:4">1:4</span> As Edom sê: Ons is wel verwoes, maar ons
sal die puinhope weer opbou--dan sê die HERE van die leërskare dit: Laat
hulle bou, Ek breek dit tog af; en die mense sal hulle noem: Grondgebied
van goddeloosheid, en: Die volk waarop die HERE vertoornd is tot in
ewigheid!

<span id="an_1:5">1:5</span> En julle oë sal dit aanskou, en julle sal
sê: Groot is die HERE oor die gebied van Israel!

<span id="an_1:6">1:6</span> 'n Seun eer die vader, en 'n kneg sy heer.
As Ek dan 'n Vader is, waar is my eer? En as Ek 'n Heer is, waar is die
vrees vir My? sê die HERE van die leërskare aan julle, o priesters, wat
my Naam verag! Maar julle sê: Waardeur het ons u Naam verag?

<span id="an_1:7">1:7</span> Julle bring spys wat verontreinig is, op my
altaar, en dan vra julle: Waardeur het ons U verontreinig? Deurdat julle
sê: Die tafel van die HERE is veragtelik.

<span id="an_1:8">1:8</span> En as julle 'n blinde dier bring om te
offer, is dit geen kwaad nie! En as julle 'n lam of 'n siek dier bring,
is dit geen kwaad nie! Bring dit tog vir jou goewerneur! Sal hy 'n
welgevalle aan jou hê of jou goedgesind wees? sê die HERE van die
leërskare.

<span id="an_1:9">1:9</span> Smeek dan nou tog die aangesig van God, dat
Hy ons genadig kan wees! Sulke dinge is deur julle gedoen--sal Hy dan om
julle ontwil goedgesind wees? sê die HERE van die leërskare.

<span id="an_1:10">1:10</span> Ag, was daar maar iemand onder julle wat
die deure wou sluit, sodat julle nie tevergeefs vuur op my altaar kan
aansteek nie! Ek het in julle geen welgevalle nie, sê die HERE van die
leërskare, en in 'n offer uit julle hand het Ek geen behae nie.

<span id="an_1:11">1:11</span> Want van die opgang van die son tot sy
ondergang toe is my Naam groot onder die heidene; en in elke plek word
tot eer van my Naam reukwerk gebring en 'n rein offer; want my Naam is
groot onder die heidene, sê die HERE van die leërskare.

<span id="an_1:12">1:12</span> Julle daarenteen ontheilig dit as julle
sê: Die tafel van die HERE is verontreinig, en wat sy opbrings
betref--sy spys is veragtelik.

<span id="an_1:13">1:13</span> En julle sê: Kyk, wat 'n moeite! En julle
verag dit, sê die HERE van die leërskare; en julle bring geroofde en lam
en siek diere--so bring julle dan die offer! Kan Ek dit met welgevalle
uit julle hand aanneem? sê die HERE.

<span id="an_1:14">1:14</span> Vervloek is ook die bedrieër wat, terwyl
daar onder sy kleinvee 'n manlike dier is, 'n gelofte doen en tog iets
wat vermink is, aan die HERE offer; want Ek is 'n groot Koning, sê die
HERE van die leërskare, en my Naam is gedug onder die heidene.

<span id="an_2:1">2:1</span> En nou, priesters, tot julle kom hierdie
gebod.

<span id="an_2:2">2:2</span> As julle nie gehoor gee nie, en as julle
dit nie ter harte neem om my Naam eer te bewys nie, sê die HERE van die
leërskare, dan sal Ek die vloek onder julle stuur en julle seëninge in
'n vloek verander; ja, Ek het dit alreeds vervloek, omdat julle niks ter
harte neem nie.

<span id="an_2:3">2:3</span> Kyk, Ek sal julle nakomelingskap bedreig,
en Ek sal mis op julle gesigte strooi, die mis van julle feeste; en
hulle sal julle na die mishoop dra.

<span id="an_2:4">2:4</span> En julle sal gewaar word dat Ek julle
hierdie gebod gestuur het, dat dit my verbond kan wees met Levi, sê die
HERE van die leërskare.

<span id="an_2:5">2:5</span> My verbond met hom was die lewe en die
vrede; en Ek het dié aan hom gegee tot vrees; en hy het My gevrees en
vir my Naam gebewe.

<span id="an_2:6">2:6</span> Betroubare regsleer was in sy mond, en
onreg is op sy lippe nie gevind nie; in vrede en opregtheid het hy met
My gewandel, en baie mense het hy van ongeregtigheid teruggebring.

<span id="an_2:7">2:7</span> Want die lippe van 'n priester moet kennis
bewaar, en uit sy mond word onderrig gesoek, want hy is 'n boodskapper
van die HERE van die leërskare.

<span id="an_2:8">2:8</span> Maar júlle het van die weg afgewyk, julle
het baie deur jul onderrig laat struikel, julle het die verbond met Levi
verbreek, sê die HERE van die leërskare.

<span id="an_2:9">2:9</span> So maak Ek julle dan ook veragtelik en
gering by die hele volk, omdat julle my weë nie hou nie en partydig
handel by die regspraak.

<span id="an_2:10">2:10</span> Het ons nie almal een Vader nie? Het een
God ons nie geskape nie? Waarom handel ons dan troueloos met mekaar,
deur die verbond van ons vaders te ontheilig?

<span id="an_2:11">2:11</span> Juda het troueloos gehandel, en 'n gruwel
is in Israel en in Jerusalem gepleeg; want Juda het die heiligdom van
die HERE, wat Hy liefhet, ontheilig, en hy het die dogter van 'n
uitlandse god getrou.

<span id="an_2:12">2:12</span> Mag die HERE van die man wat so iets
doen, uitroei hom wat roep en hom wat antwoord gee uit die tente van
Jakob, en hom wat 'n offer aan die HERE van die leërskare bring.

<span id="an_2:13">2:13</span> En boonop doen julle dít: julle bedek die
altaar van die HERE met trane, met geween en versugting, omdat Hy Hom
nie meer wend na die offer nie en dit van julle hand nie aanneem as
welgevallig nie.

<span id="an_2:14">2:14</span> En julle vra: Waarom? Omdat die HERE
getuie is tussen jou en die vrou van jou jeug aan wie jy ontrou geword
het, terwyl sy tog jou metgesel is en die vrou van jou verbond.

<span id="an_2:15">2:15</span> Het Hy dan nie een mens gemaak nie,
hoewel Hy gees oorgehad het? En waarom die een? Hy het 'n geslag van God
gesoek. Neem julle dan in ag ter wille van julle gees en wees nie ontrou
aan die vrou van jou jeug nie.

<span id="an_2:16">2:16</span> Want Ek haat egskeiding, sê die HERE, die
God van Israel, en dat 'n mens sy kleed met geweldpleging bedek, sê die
HERE van die leërskare. Neem julle dan in ag ter wille van julle gees en
wees nie ontrou nie.

<span id="an_2:17">2:17</span> Julle vermoei die HERE met julle woorde.
Nogtans vra julle: Waarmee vermoei ons Hom? Deurdat julle sê: Elkeen wat
kwaad doen, is goed in die oë van die HERE, en in hulle het Hy 'n behae;
of waar is anders die God van die reg?

<span id="an_3:1">3:1</span> Kyk, Ek stuur my boodskapper wat die weg
voor My uit sal baan; dan sal skielik na sy tempel kom die Here na wie
julle soek, naamlik die Engel van die verbond, na wie julle 'n begeerte
het. Kyk, Hy kom, sê die HERE van die leërskare.

<span id="an_3:2">3:2</span> Maar wie kan die dag van sy koms verdra? En
wie kan standhou as Hy verskyn? Want Hy sal wees soos die vuur van die
smelter en soos die loog van die wassers.

<span id="an_3:3">3:3</span> En Hy sal sit: 'n smelter en reiniger van
silwer, en Hy sal die seuns van Levi reinig en hulle louter soos goud en
soos silwer, sodat hulle aan die HERE in geregtigheid 'n offer sal
bring.

<span id="an_3:4">3:4</span> Dan sal die offer van Juda en Jerusalem vir
die HERE aangenaam wees soos in die ou dae en soos in die jare van die
voortyd.

<span id="an_3:5">3:5</span> En Ek sal tot julle nader om strafgerig te
hou, en Ek sal 'n haastige getuie wees teen die towenaars en teen die
egbrekers en teen die meinediges en teen die wat die dagloner in sy
loon, die weduwee en die wees verdruk; en teen die wat die vreemdeling
wegstoot en My nie vrees nie, sê die HERE van die leërskare.

<span id="an_3:6">3:6</span> Want Ek, die HERE, het nie verander nie; en
julle, kinders van Jakob, is nie verteer nie.

<span id="an_3:7">3:7</span> Sedert die dae van julle vaders het julle
van my insettinge afgewyk en dit nie onderhou nie. Keer terug na My, en
Ek wil na julle terugkeer, sê die HERE van die leërskare. Maar julle
vra: Waarin moet ons terugkeer?

<span id="an_3:8">3:8</span> Mag 'n mens God beroof? Want julle beroof
My, en julle sê: Waarin het ons U beroof? In die tiendes en die
offergawe.

<span id="an_3:9">3:9</span> Met die vloek is julle belaai, en tog
beroof julle My, julle, die hele nasie!

<span id="an_3:10">3:10</span> Bring die hele tiende na die skathuis,
sodat daar spys in my huis kan wees; en beproef My tog hierin, sê die
HERE van die leërskare, of Ek vir julle nie die vensters van die hemel
sal oopmaak en op julle 'n oorvloedige seën sal uitstort nie.

<span id="an_3:11">3:11</span> Ek sal ook die sprinkaan vir julle
afweer, sodat hy die opbrings van julle grond nie sal verwoes nie; ook
die wynstok op die land sal vir julle nie onvrugbaar wees nie, sê die
HERE van die leërskare.

<span id="an_3:12">3:12</span> En al die nasies sal julle gelukkig prys,
omdat julle die land van welbehae sal wees, sê die HERE van die
leërskare.

<span id="an_3:13">3:13</span> Vermetel is julle woorde teen My, sê die
HERE. Maar julle vra: Wat het ons onder mekaar teen U gespreek?

<span id="an_3:14">3:14</span> Julle het gesê: Dit is tevergeefs om God
te dien, en wat baat dit ons om sy verordening te onderhou en in
rouklere voor die aangesig van die HERE van die leërskare te wandel?

<span id="an_3:15">3:15</span> En nou prys ons die vermeteles gelukkig;
nie alleen word die wat goddeloosheid bedrywe, gebou nie, maar hulle
versoek God en raak vry!

<span id="an_3:16">3:16</span> Toe het die wat die HERE vrees, met
mekaar gespreek; en die HERE het dit opgemerk en gehoor, en daar is 'n
gedenkboek voor sy aangesig geskrywe vir die wat die HERE vrees en sy
Naam eer.

<span id="an_3:17">3:17</span> En hulle sal My tot 'n eiendom wees, sê
die HERE van die leërskare, op die dag wat Ek skep, en Ek sal met hulle
medelyde hê soos 'n man medelyde het met sy seun wat hom dien.

<span id="an_3:18">3:18</span> Dan sal julle weer die onderskeid sien
tussen die regverdige en die goddelose, tussen die wat God dien en die
wat Hom nie dien nie.

<span id="an_4:1">4:1</span> Want kyk, die dag kom, en dit brand soos 'n
oond. Dan sal al die vermeteles en almal wat goddeloosheid bedrywe, 'n
stoppel wees; en die dag wat kom, sal hulle aan die brand steek, sê die
HERE van die leërskare; sodat dit vir hulle geen wortel of tak sal
oorlaat nie.

<span id="an_4:2">4:2</span> Maar vir julle wat my Naam vrees, sal die
son van geregtigheid opgaan, en daar sal genesing onder sy vleuels wees;
en julle sal uittrek en huppel soos kalwers uit die stal.

<span id="an_4:3">4:3</span> En julle sal die goddelose vertrap, want
hulle sal soos stof wees onder julle voetsole op die dag wat Ek skep, sê
die HERE van die leërskare.

<span id="an_4:4">4:4</span> Dink aan die wet van Moses, my kneg, wat Ek
hom beveel het op Horeb vir die hele Israel--insettinge en verordeninge.

<span id="an_4:5">4:5</span> Kyk, Ek stuur julle die profeet Elía
voordat die groot en vreeslike dag van die HERE aanbreek.

<span id="an_4:6">4:6</span> En hy sal die hart van die vaders
terugbring tot die kinders, en die hart van die kinders tot hulle
vaders, sodat Ek nie hoef te kom en die land met die banvloek tref nie.

------------------------------------------------------------------------

[Next: Matthew](mat.md)
