[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](gal)  [Next](phi.md) 

------------------------------------------------------------------------

### Afrikaans Bible: Ephesians

<span id="an_1:1">1:1</span> Paulus, 'n apostel van Jesus Christus deur
die wil van God, aan die heiliges wat in Éfese is, en die gelowiges in
Christus Jesus:

<span id="an_1:2">1:2</span> Genade vir julle en vrede van God, onse
Vader, en die Here Jesus Christus!

<span id="an_1:3">1:3</span> Geseënd is die God en Vader van onse Here
Jesus Christus wat ons geseën het met alle geestelike seëninge in die
hemele in Christus,

<span id="an_1:4">1:4</span> soos Hy ons in Hom uitverkies het voor die
grondlegging van die wêreld om heilig en sonder gebrek voor Hom in
liefde te wees,

<span id="an_1:5">1:5</span> deurdat Hy ons voorbeskik het om ons as sy
kinders vir Homself aan te neem deur Jesus Christus, na die welbehae van
sy wil,

<span id="an_1:6">1:6</span> tot lof van die heerlikheid van sy genade
waarmee Hy ons begenadig het in die Geliefde.

<span id="an_1:7">1:7</span> In Hom het ons die verlossing deur sy
bloed, die vergifnis van die misdade na die rykdom van sy genade,

<span id="an_1:8">1:8</span> wat Hy oorvloedig aan ons bewys het in alle
wysheid en verstand,

<span id="an_1:9">1:9</span> deurdat Hy aan ons die verborgenheid van sy
wil bekend gemaak het na sy welbehae wat Hy in Homself voorgeneem het,

<span id="an_1:10">1:10</span> om die volheid van die tye te reël, met
die doel om alle dinge wat in die hemele sowel as wat op die aarde is,
onder een hoof in Christus te verenig--

<span id="an_1:11">1:11</span> in Hom in wie ons ook 'n erfdeel ontvang
het nadat ons vantevore daartoe verordineer is ooreenkomstig die
voorneme van Hom wat alles werk volgens die raad van sy wil,

<span id="an_1:12">1:12</span> sodat ons kan wees tot lof van sy
heerlikheid, ons wat reeds tevore op Christus gehoop het,

<span id="an_1:13">1:13</span> in wie julle ook, nadat julle die woord
van die waarheid, die evangelie van julle redding, gehoor het, in wie
julle, nadat julle ook geglo het, verseël is met die Heilige Gees van
die belofte,

<span id="an_1:14">1:14</span> wat die onderpand is van ons erfdeel om
sy eiendom te verlos tot lof van sy heerlikheid.

<span id="an_1:15">1:15</span> Daarom--vandat ek gehoor het van die
geloof in die Here Jesus wat onder julle is en die liefde tot al die
heiliges--

<span id="an_1:16">1:16</span> hou ek ook nie op om vir julle te dank as
ek aan julle in my gebede dink nie,

<span id="an_1:17">1:17</span> dat die God van onse Here Jesus Christus,
die Vader van die heerlikheid, aan julle die Gees van wysheid en
openbaring in kennis van Hom mag gee,

<span id="an_1:18">1:18</span> verligte oë van julle verstand, sodat
julle kan weet wat die hoop van sy roeping en wat die rykdom van die
heerlikheid van sy erfdeel onder die heiliges is;

<span id="an_1:19">1:19</span> en wat die uitnemende grootheid van sy
krag is vir ons wat glo, na die werking van die krag van sy sterkte

<span id="an_1:20">1:20</span> wat Hy gewerk het in Christus toe Hy Hom
uit die dode opgewek het en Hom laat sit het aan sy regterhand in die
hemele,

<span id="an_1:21">1:21</span> bo alle owerheid en mag en krag en
heerskappy en elke naam wat genoem word, nie alleen in hierdie wêreld
nie, maar ook in die toekomstige.

<span id="an_1:22">1:22</span> En Hy het alle dinge onder sy voete
onderwerp en Hom as Hoof bo alle dinge aan die gemeente gegee,

<span id="an_1:23">1:23</span> wat sy liggaam is, die volheid van Hom
wat alles in almal vervul.

<span id="an_2:1">2:1</span> En julle het Hy lewend gemaak, wat dood was
deur die misdade en die sondes

<span id="an_2:2">2:2</span> waarin julle tevore gewandel het volgens
die loop van hierdie wêreld, volgens die owerste van die mag van die
lug, van die gees wat nou in die kinders van die ongehoorsaamheid werk,

<span id="an_2:3">2:3</span> onder wie ons almal ook vroeër gewandel het
in die begeerlikhede van ons vlees toe ons die wil van die vlees en van
die sinne gedoen het; en ons was van nature kinders van die toorn net
soos ook die ander.

<span id="an_2:4">2:4</span> Maar God, wat ryk is in barmhartigheid, het
ons deur sy grote liefde waarmee Hy ons liefgehad het,

<span id="an_2:5">2:5</span> ook toe ons dood was deur die misdade,
lewend gemaak saam met Christus--uit genade is julle gered--

<span id="an_2:6">2:6</span> en saam opgewek en saam laat sit in die
hemele in Christus Jesus,

<span id="an_2:7">2:7</span> sodat Hy in die eeue wat kom, kan betoon
die uitnemende rykdom van sy genade in goedertierenheid oor ons in
Christus Jesus.

<span id="an_2:8">2:8</span> Want uit genade is julle gered, deur die
geloof, en dit nie uit julleself nie: dit is die gawe van God;

<span id="an_2:9">2:9</span> nie uit die werke nie, sodat niemand mag
roem nie.

<span id="an_2:10">2:10</span> Want ons is sy maaksel, geskape in
Christus Jesus tot goeie werke wat God voorberei het, sodat ons daarin
kan wandel.

<span id="an_2:11">2:11</span> Daarom, onthou dat julle wat vroeër
heidene in die vlees was en onbesnedenes genoem word deur die sogenaamde
besnydenis wat in die vlees met hande verrig word,

<span id="an_2:12">2:12</span> dat julle in dié tyd sonder Christus was,
vervreemd van die burgerskap van Israel en vreemdelinge ten aansien van
die verbonde van die belofte, sonder hoop en sonder God in die wêreld.

<span id="an_2:13">2:13</span> Maar nou in Christus Jesus het julle wat
vroeër ver was, naby gekom deur die bloed van Christus.

<span id="an_2:14">2:14</span> Want Hy is ons vrede, Hy wat albei een
gemaak en die middelmuur van skeiding afgebreek het

<span id="an_2:15">2:15</span> deurdat Hy in sy vlees die vyandskap tot
niet gemaak het, naamlik die wet van gebooie wat in insettinge bestaan;
sodat Hy, deur vrede te maak, die twee in Homself tot een nuwe mens kon
skep

<span id="an_2:16">2:16</span> en albei in een liggaam met God kon
versoen deur die kruis, nadat Hy daaraan die vyandskap doodgemaak het.

<span id="an_2:17">2:17</span> En Hy het die evangelie van vrede kom
verkondig aan julle wat ver was en aan die wat naby was;

<span id="an_2:18">2:18</span> want deur Hom het ons albei die toegang
deur een Gees tot die Vader.

<span id="an_2:19">2:19</span> So is julle dan nie meer vreemdelinge en
bywoners nie, maar medeburgers van die heiliges en huisgenote van God,

<span id="an_2:20">2:20</span> gebou op die fondament van die apostels
en profete, terwyl Jesus Christus self die hoeksteen is,

<span id="an_2:21">2:21</span> in wie die hele gebou, goed saamgevoeg,
verrys tot 'n heilige tempel in die Here,

<span id="an_2:22">2:22</span> in wie julle ook saam opgebou word tot 'n
woning van God in die Gees.

<span id="an_3:1">3:1</span> Om hierdie rede is ek, Paulus, die
gevangene van Christus Jesus vir julle wat heidene is--

<span id="an_3:2">3:2</span> as julle ten minste gehoor het van die
bediening van die genade van God wat aan my verleen is vir julle,

<span id="an_3:3">3:3</span> dat Hy aan my deur 'n openbaring bekend
gemaak het die verborgenheid, soos ek tevore kortliks geskryf het;

<span id="an_3:4">3:4</span> waardeur julle, as julle dit lees, my insig
in die verborgenheid van Christus kan verstaan,

<span id="an_3:5">3:5</span> wat in ander tye aan die mensekinders nie
bekend gemaak is nie soos dit nou aan sy heilige apostels en profete
geopenbaar is deur die Gees, naamlik

<span id="an_3:6">3:6</span> dat die heidene mede-erfgename is en
medelede van die liggaam en mededeelgenote aan sy belofte in Christus
deur die evangelie

<span id="an_3:7">3:7</span> waarvan ek 'n dienaar geword het, volgens
die gawe van die genade van God wat aan my gegee is ooreenkomstig die
werking van sy krag.

<span id="an_3:8">3:8</span> Aan my, die geringste van al die heiliges,
is hierdie genade gegee om onder die heidene die evangelie van die
onnaspeurlike rykdom van Christus te verkondig,

<span id="an_3:9">3:9</span> en vir almal aan die lig te bring wat die
gemeenskap is van die verborgenheid wat van alle eeue af verborge was in
God wat alles geskape het deur Jesus Christus,

<span id="an_3:10">3:10</span> sodat nou deur die gemeente aan die
owerhede en magte in die hemele die menigvuldige wysheid van God bekend
gemaak kan word,

<span id="an_3:11">3:11</span> volgens die ewige voorneme wat Hy opgevat
het in Christus Jesus, onse Here,

<span id="an_3:12">3:12</span> in wie ons die vrymoedigheid en die
toegang het met vertroue deur die geloof in Hom.

<span id="an_3:13">3:13</span> Daarom bid ek dat julle nie moedeloos
word by my verdrukkinge ter wille van julle nie. Dit is julle eer.

<span id="an_3:14">3:14</span> Om hierdie rede buig ek my knieë voor die
Vader van onse Here Jesus Christus,

<span id="an_3:15">3:15</span> van wie elke geslag in die hemele en op
die aarde sy naam ontvang,

<span id="an_3:16">3:16</span> dat Hy aan julle mag gee na die rykdom
van sy heerlikheid om met krag versterk te word deur sy Gees in die
innerlike mens,

<span id="an_3:17">3:17</span> sodat Christus deur die geloof in julle
harte kan woon, julle wat in die liefde gewortel en gegrond is,

<span id="an_3:18">3:18</span> en julle in staat kan wees om saam met al
die heiliges ten volle te begryp wat die breedte en lengte en diepte en
hoogte is,

<span id="an_3:19">3:19</span> en die liefde van Christus te ken wat die
kennis oortref, sodat julle vervul kan word tot al die volheid van God.

<span id="an_3:20">3:20</span> En aan Hom wat mag het om te doen ver bo
alles wat ons bid of dink, volgens die krag wat in ons werk,

<span id="an_3:21">3:21</span> aan Hom die heerlikheid in die gemeente
in Christus Jesus deur alle geslagte tot in ewigheid! Amen.

<span id="an_4:1">4:1</span> Ek vermaan julle dan, ek, die gevangene in
die Here, om te wandel waardig die roeping waarmee julle geroep is,

<span id="an_4:2">4:2</span> met alle nederigheid en sagmoedigheid, met
lankmoedigheid, terwyl julle mekaar in liefde verdra

<span id="an_4:3">4:3</span> en ernstig strewe om die eenheid van die
Gees te bewaar deur die band van die vrede.

<span id="an_4:4">4:4</span> Dit is een liggaam en een Gees, soos julle
ook geroep is in een hoop van julle roeping;

<span id="an_4:5">4:5</span> een Here, een geloof een doop,

<span id="an_4:6">4:6</span> een God en Vader van almal, wat oor almal
en deur almal en in julle almal is.

<span id="an_4:7">4:7</span> Maar aan elkeen van ons is die genade gegee
volgens die mate van die gawe van Christus.

<span id="an_4:8">4:8</span> Daarom sê Hy: Toe Hy opgevaar het in die
hoogte, het Hy die gevangenes gevange geneem en gawes aan die mense
gegee.

<span id="an_4:9">4:9</span> Maar dít: Hy het opgevaar--wat beteken dit
anders as dat Hy ook eers neergedaal het in die onderste dele van die
aarde?

<span id="an_4:10">4:10</span> Hy wat neergedaal het, is dieselfde as Hy
wat opgevaar het bokant al die hemele, sodat Hy alles tot volheid kan
bring.

<span id="an_4:11">4:11</span> En Hy het gegee sommige as apostels,
ander as profete, ander as evangeliste, ander as herders en leraars,

<span id="an_4:12">4:12</span> om die heiliges toe te rus vir hulle
dienswerk, tot opbouing van die liggaam van Christus,

<span id="an_4:13">4:13</span> totdat ons almal kom tot die eenheid van
die geloof en van die kennis van die Seun van God, tot 'n volwasse man,
tot die mate van die volle grootte van Christus;

<span id="an_4:14">4:14</span> sodat ons nie meer kinders sou wees nie
wat soos golwe geslinger en heen en weer gedryf word deur elke wind van
lering, deur die bedrieëry van die mense, deur sluheid om listiglik tot
dwaling te bring;

<span id="an_4:15">4:15</span> maar, terwyl ons in liefde die waarheid
betrag, in alles sou opgroei in Hom wat die Hoof is, naamlik Christus,

<span id="an_4:16">4:16</span> uit wie die hele liggaam--goed saamgevoeg
en saamverbind deur die ondersteuning wat elke lid gee volgens die
werking van elke afsonderlike deel in sy mate--die groei van die liggaam
bevorder vir sy eie opbouing in liefde.

<span id="an_4:17">4:17</span> Dit sê en betuig ek dan in die Here, dat
julle nie meer moet wandel soos die ander heidene ook wandel in die
verdwaasdheid van hulle gemoed nie--

<span id="an_4:18">4:18</span> mense wat verduisterd is in die verstand
en vervreemd van die lewe van God deur die onkunde wat in hulle is
vanweë die verharding van hulle hart;

<span id="an_4:19">4:19</span> wat ongevoelig geword het en hulle
oorgegee het aan die ongebondenheid om in hebsug allerhande onreinheid
te bedrywe.

<span id="an_4:20">4:20</span> Maar julle het Christus nie so leer ken
nie,

<span id="an_4:21">4:21</span> as julle ten minste van Hom gehoor het en
in Hom onderrig is soos die waarheid is in Jesus:

<span id="an_4:22">4:22</span> dat julle, wat die vorige lewenswandel
betref die oue mens moet aflê wat deur die begeerlikhede van die
verleiding te gronde gaan,

<span id="an_4:23">4:23</span> en dat julle vernuwe moet word in die
gees van julle gemoed

<span id="an_4:24">4:24</span> en julle met die nuwe mens moet beklee
wat na God geskape is in ware geregtigheid en heiligheid.

<span id="an_4:25">4:25</span> Daarom, lê die leuen af en spreek die
waarheid, elkeen met sy naaste, want ons is mekaar se lede.

<span id="an_4:26">4:26</span> Word toornig en moenie sondig nie; laat
die son nie ondergaan oor julle toorn nie;

<span id="an_4:27">4:27</span> en gee aan die duiwel geen plek nie.

<span id="an_4:28">4:28</span> Laat die een wat steel, nie meer steel
nie; maar laat hom liewer arbei deur met sy hande te werk wat goed is,
sodat hy iets kan hê om mee te deel aan die een wat gebrek het.

<span id="an_4:29">4:29</span> Laat daar geen vuil woord uit julle mond
uitgaan nie, maar net 'n woord wat goed is vir die nodige stigting,
sodat dit genade kan gee aan die wat dit hoor.

<span id="an_4:30">4:30</span> En bedroef nie die Heilige Gees van God
nie, deur wie julle verseël is tot die dag van verlossing.

<span id="an_4:31">4:31</span> Alle bitterheid en woede en toorn en
geskreeu en lastering moet van julle verwyder word, saam met alle
boosheid.

<span id="an_4:32">4:32</span> Maar wees vriendelik en vol ontferming
teenoor mekaar; vergeef mekaar soos God ook in Christus julle vergewe
het.

<span id="an_5:1">5:1</span> Wees dan navolgers van God soos geliefde
kinders;

<span id="an_5:2">5:2</span> en wandel in liefde, soos Christus ons ook
liefgehad het en Hom vir ons oorgegee het as 'n gawe en offer aan God
tot 'n lieflike geur.

<span id="an_5:3">5:3</span> Maar hoerery en allerhande onreinheid of
hebsug moet onder julle selfs nie genoem word nie, soos dit die heiliges
betaam;

<span id="an_5:4">5:4</span> ook nie gemeenheid en dwase of lawwe
praatjies wat nie pas nie, maar liewer danksegging.

<span id="an_5:5">5:5</span> Want dit moet julle weet dat geen
hoereerder of onreine of gierigaard, wat 'n afgodedienaar is, 'n erfdeel
het in die koninkryk van Christus en van God nie.

<span id="an_5:6">5:6</span> Laat niemand julle met ydel woorde verlei
nie, want daardeur kom die toorn van God oor die kinders van die
ongehoorsaamheid.

<span id="an_5:7">5:7</span> Wees dan nie hulle deelgenote nie.

<span id="an_5:8">5:8</span> Want vroeër was julle duisternis, maar nou
is julle lig in die Here--wandel soos kinders van die lig.

<span id="an_5:9">5:9</span> Want die vrug van die Gees bestaan in alle
goedheid en geregtigheid en waarheid.

<span id="an_5:10">5:10</span> En beproef wat die Here welbehaaglik is;

<span id="an_5:11">5:11</span> en hou nie gemeenskap met die onvrugbare
werke van die duisternis nie, maar bestraf dit liewer.

<span id="an_5:12">5:12</span> Want wat in die geheim deur hulle gedoen
word, is skandelik selfs om te noem.

<span id="an_5:13">5:13</span> Maar al die dinge wat deur die lig
bestraf word, word openbaar; want alles wat openbaar word, is lig.

<span id="an_5:14">5:14</span> Daarom sê Hy: Ontwaak, jy wat slaap, en
staan op uit die dode, en Christus sal oor jou skyn.

<span id="an_5:15">5:15</span> Pas dan op dat julle nougeset wandel, nie
as onwyse nie, maar as wyse;

<span id="an_5:16">5:16</span> en koop die tyd uit, omdat die dae boos
is.

<span id="an_5:17">5:17</span> Daarom moet julle nie onverstandig wees
nie, maar verstaan wat die wil van die Here is.

<span id="an_5:18">5:18</span> Moenie dronk word van wyn nie--daarin is
losbandigheid; maar word met die Gees vervul.

<span id="an_5:19">5:19</span> Spreek onder mekaar met psalms en
lofsange en geestelike liedere; en sing en psalmsing in julle hart tot
eer van die Here,

<span id="an_5:20">5:20</span> terwyl julle God die Vader altyd vir
alles dank in die Naam van onse Here Jesus Christus,

<span id="an_5:21">5:21</span> en aan mekaar onderdanig is in die vrees
van God.

<span id="an_5:22">5:22</span> Vroue, wees aan julle eie mans
onderdanig, soos aan die Here.

<span id="an_5:23">5:23</span> Want die man is die hoof van die vrou,
soos Christus ook Hoof is van die gemeente; en Hy is die Verlosser van
die liggaam.

<span id="an_5:24">5:24</span> Maar soos die gemeente aan Christus
onderdanig is, so moet die vroue dit ook in alles aan hul eie mans wees.

<span id="an_5:25">5:25</span> Manne, julle moet jul eie vroue liefhê,
soos Christus ook die gemeente liefgehad en Homself daarvoor oorgegee
het

<span id="an_5:26">5:26</span> om dit te heilig, nadat Hy dit gereinig
het met die waterbad deur die woord,

<span id="an_5:27">5:27</span> sodat Hy die gemeente voor Hom kon stel,
verheerlik, sonder vlek of rimpel of iets dergeliks; maar dat dit heilig
en sonder gebrek sou wees.

<span id="an_5:28">5:28</span> So behoort die mans hulle eie vroue lief
te hê soos hul eie liggame. Wie sy eie vrou liefhet, het homself lief;

<span id="an_5:29">5:29</span> want niemand het ooit sy eie vlees gehaat
nie, maar hy voed en koester dit, net soos die Here die gemeente.

<span id="an_5:30">5:30</span> Want ons is lede van sy liggaam, van sy
vlees en van sy bene.

<span id="an_5:31">5:31</span> Daarom moet die man sy vader en sy moeder
verlaat en sy vrou aankleef en hulle twee sal een vlees word.

<span id="an_5:32">5:32</span> Hierdie verborgenheid is groot, maar ek
sê dit met die oog op Christus en die gemeente.

<span id="an_5:33">5:33</span> In alle geval moet elkeen van julle ook
afsonderlik sy eie vrou liefhê net soos homself, en die vrou moet die
man eerbiedig.

<span id="an_6:1">6:1</span> Kinders, julle moet jul ouers gehoorsaam
wees in die Here, want dit is reg.

<span id="an_6:2">6:2</span> Eer jou vader en jou moeder--dit is die
eerste gebod met 'n belofte--

<span id="an_6:3">6:3</span> sodat dit met jou goed mag gaan en jy lank
mag lewe op die aarde.

<span id="an_6:4">6:4</span> En vaders, moenie julle kinders vertoorn
nie, maar voed hulle op in die tug en vermaning van die Here.

<span id="an_6:5">6:5</span> Diensknegte, wees gehoorsaam aan julle here
na die vlees, met vrees en bewing, in opregtheid van julle hart, soos
aan Christus;

<span id="an_6:6">6:6</span> nie met oëdiens soos mensebehaers nie, maar
soos diensknegte van Christus wat die wil van God van harte doen

<span id="an_6:7">6:7</span> en met goedwilligheid die Here dien en nie
mense nie,

<span id="an_6:8">6:8</span> omdat julle weet dat elkeen vir die goeie
wat hy doen, loon van die Here sal ontvang, of hy 'n slaaf is of 'n
vryman.

<span id="an_6:9">6:9</span> En, here, doen dieselfde teenoor hulle en
laat staan die dreigemente, omdat julle weet dat ook julle eie Here in
die hemele is en by Hom geen aanneming van die persoon is nie.

<span id="an_6:10">6:10</span> Eindelik, my broeders, word kragtig in
die Here en in die krag van sy sterkte.

<span id="an_6:11">6:11</span> Trek die volle wapenrusting van God aan,
sodat julle staande kan bly teen die liste van die duiwel.

<span id="an_6:12">6:12</span> Want ons worstelstryd is nie teen vlees
en bloed nie, maar teen die owerhede, teen die magte, teen die
wêreldheersers van die duisternis van hierdie eeu, teen die bose geeste
in die lug.

<span id="an_6:13">6:13</span> Daarom, neem die volle wapenrusting van
God op, sodat julle weerstand kan bied in die dag van onheil en, nadat
julle alles volbring het, staande kan bly.

<span id="an_6:14">6:14</span> Staan dan vas, julle lendene met die
waarheid omgord, met die borswapen van die geregtigheid aan,

<span id="an_6:15">6:15</span> en as skoene aan julle voete die
bereidheid vir die evangelie van vrede.

<span id="an_6:16">6:16</span> Behalwe dit alles neem die skild van die
geloof op waarmee julle al die vurige pyle van die Bose sal kan uitblus.

<span id="an_6:17">6:17</span> En neem aan die helm van verlossing en
die swaard van die Gees--dit is die woord van God--

<span id="an_6:18">6:18</span> terwyl julle met alle gebed en smeking by
elke geleentheid bid in die Gees, en juis daartoe waak met alle
volharding en smeking vir al die heiliges

<span id="an_6:19">6:19</span> en vir my, sodat 'n woord my gegee mag
word as ek my mond oopmaak om met vrymoedigheid die verborgenheid van
die evangelie bekend te maak,

<span id="an_6:20">6:20</span> waarvoor ek 'n gesant is in kettings,
sodat ek daarin vrymoediglik mag spreek soos ek moet spreek.

<span id="an_6:21">6:21</span> En dat julle ook my omstandighede kan
ken, hoe dit met my gaan, alles sal Tíchikus, die geliefde broeder en
getroue dienaar in die Here, julle bekend maak.

<span id="an_6:22">6:22</span> Ek het hom juis daarvoor na julle
gestuur, dat julle ons omstandighede kan ken en hy julle harte kan
troos.

<span id="an_6:23">6:23</span> Vrede vir die broeders en liefde, met
geloof, van God die Vader en die Here Jesus Christus!

<span id="an_6:24">6:24</span> Die genade sy met almal wat onse Here
Jesus Christus in onverganklikheid liefhet! Amen.

------------------------------------------------------------------------

[Next: Philippians](phi.md)
