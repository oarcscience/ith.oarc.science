[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](th2)  [Next](ti2.md) 

------------------------------------------------------------------------

### Afrikaans Bible: 1 Timothy

<span id="an_1:1">1:1</span> Paulus, 'n apostel van Jesus Christus,
volgens die bevel van God, ons Verlosser, en van die Here Jesus
Christus, ons Hoop,

<span id="an_1:2">1:2</span> aan Timótheüs, my ware kind in die geloof:
Genade, barmhartigheid, vrede van God onse Vader en Christus Jesus, onse
Here!

<span id="an_1:3">1:3</span> Soos ek jou versoek het toe ek na Macedónië
op reis was, moet jy in Éfese wag om sekere persone te beveel dat hulle
geen ander leer moet leer nie,

<span id="an_1:4">1:4</span> en hulle nie besig hou met fabels en
eindelose geslagsregisters nie, wat net twisvrae bevorder meer as
stigting van God wat in die geloof is.

<span id="an_1:5">1:5</span> Maar die doel van die gebod is liefde uit
'n rein hart en 'n goeie gewete en 'n ongeveinsde geloof

<span id="an_1:6">1:6</span> waarvan sommige mense afgedwaal en hulle
afgewend het na onsinnige praatjies;

<span id="an_1:7">1:7</span> hulle wil leraars van die wet wees,
alhoewel hulle wat hulle sê, of die dinge wat hulle beslis beweer, nie
verstaan nie.

<span id="an_1:8">1:8</span> Maar ons weet dat die wet goed is as iemand
dit wettiglik gebruik

<span id="an_1:9">1:9</span> en as hy weet dat die wet nie gegee is vir
die regverdige nie, maar vir die wettelose en tugtelose mense, goddelose
en sondaars, onheiliges en ongewydes, vadermoorders en moedermoorders,
moordenaars,

<span id="an_1:10">1:10</span> hoereerders, sodomiete, mensediewe,
leuenaars, meinediges en wat daar anders met die gesonde leer in stryd
is,

<span id="an_1:11">1:11</span> volgens die evangelie van die heerlikheid
van die salige God wat aan my toevertrou is.

<span id="an_1:12">1:12</span> En ek dank Hom wat my krag gegee het,
Christus Jesus, onse Here, dat Hy my getrou geag en in die bediening
gestel het,

<span id="an_1:13">1:13</span> my wat vroeër 'n lasteraar en 'n
vervolger en 'n geweldenaar was. Maar aan my is barmhartigheid bewys,
omdat ek dit onwetend gedoen het in ongeloof.

<span id="an_1:14">1:14</span> En die genade van onse Here was baie
oorvloedig met geloof en liefde wat in Christus Jesus is.

<span id="an_1:15">1:15</span> Dit is 'n betroubare woord en werd om ten
volle aangeneem te word, dat Christus Jesus in die wêreld gekom het om
sondaars te red, van wie ek die vernaamste is.

<span id="an_1:16">1:16</span> Maar daarom is aan my barmhartigheid
bewys, dat Jesus Christus in my as die vernaamste al sy lankmoedigheid
sou betoon, om 'n voorbeeld te wees vir die wat in Hom sal glo tot die
ewige lewe.

<span id="an_1:17">1:17</span> Aan die Koning van die eeue, die
onverderflike, onsienlike, alleenwyse God, kom toe die eer en die
heerlikheid tot in alle ewigheid. Amen.

<span id="an_1:18">1:18</span> Hierdie boodskap vertrou ek aan jou toe,
my kind Timótheüs, ooreenkomstig die profesieë wat vroeër aangaande jou
uitgespreek is, sodat jy daardeur die goeie stryd kan stry

<span id="an_1:19">1:19</span> en aan die geloof en 'n goeie gewete
vashou. Sommige het dit van hulle weggestoot en aan die geloof skipbreuk
gely,

<span id="an_1:20">1:20</span> onder wie daar is Himenéüs en Alexander,
wat ek aan die Satan oorgegee het, sodat hulle kan leer om nie te laster
nie.

<span id="an_2:1">2:1</span> In die eerste plek vermaan ek dan dat
smekinge, gebede, voorbedes, danksegginge gedoen moet word vir alle
mense;

<span id="an_2:2">2:2</span> vir konings en almal wat hooggeplaas is,
sodat ons 'n rustige en stil lewe kan lei in alle godsvrug en
waardigheid.

<span id="an_2:3">2:3</span> Want dit is goed en aangenaam voor God, ons
Verlosser,

<span id="an_2:4">2:4</span> wat wil hê dat alle mense gered word en tot
kennis van die waarheid kom.

<span id="an_2:5">2:5</span> Want daar is een God en een Middelaar
tussen God en die mense, die mens Christus Jesus,

<span id="an_2:6">2:6</span> wat Homself gegee het as 'n losprys vir
almal, as die getuienis op die regte tyd,

<span id="an_2:7">2:7</span> waartoe ek aangestel is as 'n prediker en
apostel--ek sê die waarheid in Christus, ek lieg nie--'n leraar van die
heidene in geloof en waarheid.

<span id="an_2:8">2:8</span> Ek wil dan hê dat die manne op elke plek
moet bid en heilige hande ophef sonder toorn en twis.

<span id="an_2:9">2:9</span> So ook moet die vroue hulle versier met
behoorlike kleding, gepaard met beskeidenheid en ingetoënheid, nie met
vlegsels of goud of pêrels of kosbare klere nie,

<span id="an_2:10">2:10</span> maar, soos dit vroue betaam wat die
godsvrug bely, met goeie werke.

<span id="an_2:11">2:11</span> Die vrou moet haar in stilte laat leer in
alle onderdanigheid.

<span id="an_2:12">2:12</span> Ek laat die vrou egter nie toe om
onderrig te gee of oor die man te heers nie, maar sy moet haar stil hou.

<span id="an_2:13">2:13</span> Want Adam is eerste gemaak, daarna Eva.

<span id="an_2:14">2:14</span> En Adam is nie verlei nie, maar die vrou
het haar laat verlei en het in oortreding gekom.

<span id="an_2:15">2:15</span> Maar sy sal gered word deur kinders te
baar, as hulle bly in geloof en liefde en heiligmaking, met
ingetoënheid.

<span id="an_3:1">3:1</span> Dit is 'n betroubare woord: as iemand na 'n
opsienersamp verlang, begeer hy 'n voortreflike werk.

<span id="an_3:2">3:2</span> 'n Opsiener dan moet onberispelik wees, die
man van een vrou, nugter, ingetoë, fatsoenlik, gasvry, bekwaam om te
onderrig;

<span id="an_3:3">3:3</span> geen drinker, geen vegter, geen
vuilgewinsoeker nie, maar vriendelik; geen strydlustige, geen
geldgierige nie;

<span id="an_3:4">3:4</span> een wat sy eie huis goed regeer en sy
kinders met alle waardigheid in onderdanigheid hou.

<span id="an_3:5">3:5</span> Maar as iemand nie weet om sy eie huis te
regeer nie, hoe sal hy vir die gemeente van God sorg dra?

<span id="an_3:6">3:6</span> Hy moet nie 'n nuweling wees nie, sodat hy
nie verwaand word en in dieselfde oordeel as die duiwel val nie.

<span id="an_3:7">3:7</span> Maar hy moet ook goeie getuienis hê van die
buitestaanders, sodat hy nie in veragting en in die strik van die duiwel
val nie.

<span id="an_3:8">3:8</span> Net so moet die diakens waardig wees, nie
uit twee monde spreek nie, nie verslaaf aan wyn nie, geen
vuilgewinsoekers nie,

<span id="an_3:9">3:9</span> manne wat die verborgenheid van die geloof
in 'n rein gewete hou.

<span id="an_3:10">3:10</span> En hulle moet ook eers 'n proeftyd
deurmaak; daarna, as hulle onberispelik is, kan hulle dien.

<span id="an_3:11">3:11</span> Net so moet die vroue waardig wees, geen
kwaadspreeksters nie, nugter, betroubaar in alles.

<span id="an_3:12">3:12</span> Die diakens moet manne van een vrou wees
en hulle kinders en eie huis goed regeer.

<span id="an_3:13">3:13</span> Want die wat goed gedien het, verkry vir
hulle 'n eervolle plek en veel vrymoedigheid in die geloof in Christus
Jesus.

<span id="an_3:14">3:14</span> Ek skryf jou hierdie dinge in die hoop om
gou na jou te kom.

<span id="an_3:15">3:15</span> Maar as ek vertoef, dan kan jy weet hoe
iemand hom moet gedra in die huis van God, wat die gemeente is van die
lewende God, 'n pilaar en grondslag van die waarheid.

<span id="an_3:16">3:16</span> En, onteenseglik, die verborgenheid van
die godsaligheid is groot: God is geopenbaar in die vlees, is
geregverdig in die Gees, het verskyn aan engele, is verkondig onder die
heidene, is geglo in die wêreld, is opgeneem in heerlikheid.

<span id="an_4:1">4:1</span> Maar die Gees sê uitdruklik dat in die
laaste tye sommige van die geloof afvallig sal word en verleidende
geeste en leringe van duiwels sal aanhang

<span id="an_4:2">4:2</span> deur die geveinsdheid van leuenaars wat
gebrandmerk is in hulle eie gewete,

<span id="an_4:3">4:3</span> wat verbied om te trou en gebied dat die
mense hulle moet onthou van voedsel wat God geskape het om met
danksegging gebruik te word deur die gelowiges en die wat die waarheid
ken.

<span id="an_4:4">4:4</span> Want alles wat deur God geskape is, is
goed, en niks is verwerplik as dit met danksegging ontvang word nie;

<span id="an_4:5">4:5</span> want dit word geheilig deur die woord van
God en die gebed.

<span id="an_4:6">4:6</span> As jy hierdie dinge aan die broeders
voorhou, sal jy 'n goeie dienaar van Jesus Christus wees terwyl jy
jouself voed met die woorde van die geloof en van die goeie leer waarvan
jy 'n navolger geword het.

<span id="an_4:7">4:7</span> Maar verwerp onheilige en oudwyfse fabels,
en oefen jou in die godsaligheid.

<span id="an_4:8">4:8</span> Want die liggaamlike oefening is tot weinig
nut, maar die godsaligheid is nuttig vir alles, omdat dit die belofte
van die teenwoordige en die toekomende lewe het.

<span id="an_4:9">4:9</span> Dit is 'n betroubare woord en werd om ten
volle aangeneem te word;

<span id="an_4:10">4:10</span> want hiervoor arbei ons ook en word ons
gesmaad, omdat ons gehoop het op die lewende God wat 'n behouder is van
alle mense, insonderheid van die gelowiges.

<span id="an_4:11">4:11</span> Beveel en leer hierdie dinge.

<span id="an_4:12">4:12</span> Laat niemand jou jonkheid verag nie, maar
wees 'n voorbeeld vir die gelowiges in woord, in wandel, in liefde, in
gees, in geloof, in reinheid.

<span id="an_4:13">4:13</span> Totdat ek kom, moet jy aanhou met
voorlesing, vermaning en lering.

<span id="an_4:14">4:14</span> Verwaarloos nie die genadegawe wat in jou
is nie, wat jou gegee is deur die profesie met die handoplegging van die
ouderlinge.

<span id="an_4:15">4:15</span> Wees vlytig in hierdie dinge, leef
daarin, sodat jou vooruitgang vir almal duidelik kan wees.

<span id="an_4:16">4:16</span> Let op jouself en op die leer; volhard
daarin; want deur dit te doen, sal jy jouself red sowel as die wat jou
hoor.

<span id="an_5:1">5:1</span> 'n Bejaarde man moet jy nie hard bestraf
nie, maar vermaan hom soos 'n vader, jongeres soos broers,

<span id="an_5:2">5:2</span> bejaarde vroue soos moeders, jongeres soos
susters in alle reinheid.

<span id="an_5:3">5:3</span> Eer die weduwees wat waarlik weduwees is.

<span id="an_5:4">5:4</span> Maar as 'n weduwee kinders of kleinkinders
het, laat hulle eers leer om teenoor hulle eie huis eerbied te betoon en
vergelding te doen aan hulle ouers; want dit is goed en aangenaam voor
God.

<span id="an_5:5">5:5</span> En sy wat waarlik weduwee is en alleen
gelaat is, hoop op God en bly in smekinge en gebede nag en dag.

<span id="an_5:6">5:6</span> Maar sy wat losbandig is, is lewendig dood.

<span id="an_5:7">5:7</span> Beveel ook hierdie dinge, sodat hulle
onberispelik kan wees.

<span id="an_5:8">5:8</span> Maar iemand wat vir sy eie mense, en veral
sy huisgenote, nie sorg nie, het die geloof verloën en is slegter as 'n
ongelowige.

<span id="an_5:9">5:9</span> Laat 'n weduwee gekies word, nie minder as
sestig jaar oud nie, wat die vrou van een man gewees het

<span id="an_5:10">5:10</span> en getuienis het van goeie werke, as sy
kinders grootgemaak het, gasvry gewees het, die voete van die heiliges
gewas het, verdruktes gehelp en elke goeie werk nagestreef het.

<span id="an_5:11">5:11</span> Maar jy moet die jong weduwees afwys;
want wanneer hulle tot oneer van Christus wellustig word, wil hulle trou

<span id="an_5:12">5:12</span> en kom onder 'n oordeel, omdat hulle hul
eerste geloof verwerp het.

<span id="an_5:13">5:13</span> En tegelykertyd leer hulle ook om ledig
by die huise rond te gaan; en nie alleen is hulle ledig nie, maar ook
praatsiek en bemoeisiek, want hulle praat wat nie behoorlik is nie.

<span id="an_5:14">5:14</span> Ek wil dan hê dat die jong weduwees moet
trou, kinders baar, hulle huise regeer en die teëparty geen aanleiding
gee om kwaad te spreek nie.

<span id="an_5:15">5:15</span> Want sommige het al afgewyk agter die
Satan aan.

<span id="an_5:16">5:16</span> As 'n gelowige man of 'n gelowige vrou
weduwees by hulle het, moet dié aan hulle hulp verleen; en laat die
gemeente nie beswaar word nie, sodat dit die wat waarlik weduwees is,
kan help.

<span id="an_5:17">5:17</span> Laat die ouderlinge wat goed regeer,
dubbele eer waardig geag word, veral die wat arbei in woord en leer.

<span id="an_5:18">5:18</span> Want die Skrif sê: Jy mag 'n os wat graan
dors, nie muilband nie; en: Die arbeider is sy loon werd.

<span id="an_5:19">5:19</span> Moenie 'n beskuldiging teen 'n ouderling
aanneem nie, behalwe op die getuienis van twee of drie.

<span id="an_5:20">5:20</span> Bestraf die wat sondig, in die
teenwoordigheid van almal, sodat ook die ander kan vrees.

<span id="an_5:21">5:21</span> Ek besweer jou voor God en die Here Jesus
Christus en die uitverkore engele dat jy hierdie dinge sonder
vooroordeel in ag neem en niks uit partydigheid doen nie.

<span id="an_5:22">5:22</span> Moenie haastig iemand die hande oplê nie,
en moet ook nie met die sondes van ander gemeenskap hê nie. Hou jou
rein.

<span id="an_5:23">5:23</span> Moenie langer water alleen drink nie,
maar gebruik 'n bietjie wyn ter wille van jou maag en jou herhaalde
ongesteldhede.

<span id="an_5:24">5:24</span> Die sondes van sommige mense is baie
duidelik en gaan voor hulle uit tot die oordeel, maar volg ander eers
agterna.

<span id="an_5:25">5:25</span> Net so is ook die goeie werke baie
duidelik, en ook die wat anders is, kan nie weggesteek word nie.

<span id="an_6:1">6:1</span> Almal wat diensknegte is onder 'n juk, moet
hulle eie here alle eer waardig ag, sodat die Naam van God en die leer
nie belaster mag word nie.

<span id="an_6:2">6:2</span> En die wat gelowige here het, moet hulle
nie verag omdat hulle broeders is nie, maar moet hulle des te meer dien,
omdat hulle wat die weldade ontvang, gelowiges en geliefdes is. Leer
hierdie dinge en wek daartoe op.

<span id="an_6:3">6:3</span> As iemand iets anders leer en nie instem
met die gesonde woorde van onse Here Jesus Christus en met die leer wat
volgens die godsaligheid is nie,

<span id="an_6:4">6:4</span> dié is verwaand en verstaan niks nie, maar
het 'n sieklike sug na twisvrae en woordestryd waaruit ontstaan afguns,
twis, lasteringe, bose agterdog,

<span id="an_6:5">6:5</span> nuttelose stryery van mense wat verdorwe in
hulle verstand en van die waarheid beroof is en dink dat die
godsaligheid winsgewend is. Onttrek jou aan sulke mense.

<span id="an_6:6">6:6</span> Maar die godsaligheid saam met
vergenoegdheid is 'n groot wins.

<span id="an_6:7">6:7</span> Want ons het niks in die wêreld ingebring
nie; dit is duidelik dat ons ook niks daaruit kan wegdra nie.

<span id="an_6:8">6:8</span> Maar as ons voedsel en klere het, moet ons
daarmee vergenoeg wees.

<span id="an_6:9">6:9</span> Maar die wat ryk wil word, val in
versoeking en strikke en baie dwase en skadelike begeerlikhede wat die
mense laat wegsink in verderf en ondergang.

<span id="an_6:10">6:10</span> Want die geldgierigheid is 'n wortel van
alle euwels; en omdat sommige dit begeer, het hulle afgedwaal van die
geloof en hulleself met baie smarte deurboor.

<span id="an_6:11">6:11</span> Maar jy, man van God, vlug van hierdie
dinge weg, en jaag ná die geregtigheid, godsaligheid, geloof, liefde,
lydsaamheid, sagmoedigheid.

<span id="an_6:12">6:12</span> Stry die goeie stryd van die geloof, gryp
na die ewige lewe, waartoe jy ook geroep is en die goeie belydenis voor
baie getuies afgelê het.

<span id="an_6:13">6:13</span> Ek gebied jou voor die aangesig van God
wat aan alle dinge die lewe gee, en van Christus Jesus wat voor Pontius
Pilatus die goeie belydenis betuig het,

<span id="an_6:14">6:14</span> dat jy die gebod onbevlek, onberispelik
bewaar tot by die verskyning van onse Here Jesus Christus

<span id="an_6:15">6:15</span> wat op sy eie tyd vertoon sal word deur
die salige en enigste Heerser, die Koning van die konings en Here van
die here,

<span id="an_6:16">6:16</span> wat alleen onsterflikheid besit en 'n
ontoeganklike lig bewoon, wat geen mens gesien het of kan sien nie, aan
wie toekom eer en ewige krag. Amen.

<span id="an_6:17">6:17</span> Beveel die rykes in die teenwoordige
wêreld om nie hoogmoedig te wees nie en ook nie hulle hoop te stel op
die onsekerheid van die rykdom nie, maar op die lewende God wat ons
alles ryklik verleen om te geniet;

<span id="an_6:18">6:18</span> dat hulle goed moet doen en ryk wees in
goeie werke, vrygewig, mededeelsaam,

<span id="an_6:19">6:19</span> en vir hulle 'n skat weglê, 'n goeie
fondament vir die toekoms, sodat hulle die ewige lewe kan verwerf.

<span id="an_6:20">6:20</span> o Timótheüs, bewaar jou pand en vermy die
onheilige, onsinnige praatjies en teëwerpinge van die valslik sogenaamde
kennis,

<span id="an_6:21">6:21</span> waarvan sommige belydenis gedoen het en,
wat die geloof betref, op 'n dwaalweg geraak het. Mag die genade met jou
wees! Amen.

------------------------------------------------------------------------

[Next: 2 Timothy](ti2.md)
